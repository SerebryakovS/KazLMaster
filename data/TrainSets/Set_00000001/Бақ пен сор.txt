	Ұзақбай Доспанбетов

	Бақ пен сор

	Повесть



	Күздің қара суық күндері еді. Мұндайда Алматы тіптен күңгірт. Жаңбыр, не қар жауардай аспан тас бүркеніп, шығысың, не батысың қайсы, ажыратып болмастай дөңгеленген дүниенің бір томпиған, ұмытылған бөлшегіне ұқсайды. Соңғы жылдардағы ылғалдың аздығы, есесіне үнемі төбеден бұлт үйіріліп, көкжиекті қымтауы жұрттың жүйкесін тоздырып, еңсесін басатындай. Табиғаттағы алай-түлей өзгерістерді жаны сүйетін жазушы Ерік Тінәлиев айналаның осындай не әрі, не бері емес тым-тырыс қалпына, әсіресе, наразы. Сонау шығыста, биік таулардың қыспағында, Текелі қаласының түбіндегі кішкене ауылда өткен балалық шағында күмп берсе малтығып шыға алмайтын омбы қарды, күз түссе желдетіп, нөсерлетіп, толассыз жауатын жаңбырды аңсайды. Қыста қабақтарына қырау қатқан, күзде суық жаңбыр киімдерінен өтіп, сүйектеріне жететін шаруа адамдары неткен бақытты деп, қызғана еске алары бар.

	Бұл жазушы жасы ұлғайған, әрі жаратылысына орай қиялшыл адам еді. Бүгін де сондай бір қиялдың соңына түсіп, бесінші қабаттағы пәтерінің терезесінен тысқа қарап еді, биік қарағаштар мен үйеңкінің ұшар бастары өзінен әлдебір қайыр күткендей әйнектің сыртынан сығалай мөлиюде екен. Бұлар да ылғал мен жел аңсаған сұраншақ көңілмен бүгіліп-жазылып, мынау адам заттылар бір қол ұшын берер ме екен деп дәмететіндей. Осы көрініс жазушының қиялшыл басына басқа бағыт берді. Бұл өмірінде қанша кітап жазды, қанша тақырыптың басына су құйды. Сөйтсе де астаудан жеріген аттай тап экология мәселесінен ғана жалтарып жүріпті. Әлде бұл өзге өлкелерден гөрі оты, суы мол Жетісуда туып-өскендіктен бе екен? Осы біржақтылығының зардабы енді көз алдында кесекөлденең керілгендей бұл әлденеден іші қуыстанып, ештемесін ажыратқысыз бұлыңғыр белгісіздікке белуарынан шөгіп бара жатты.

	Енді қалай? Сақылдаған сары аяз, табан астында сықыр-сықыр еткен қар, терезеге қатқан қырау қайда? Сол терезедегі қыраудан бұл Ерік бала кезінде сан өрнек, сан суретті ажыратып, оның сызықтарын қуалай ойша одан әрі дамытып, онсыз да қамшы салдырмас қиялын қалай жүйткітуші еді? Бірінші шебер табиғаттың өзі деген қағиданы ерте ұққаны да сондай байқауларынан, айнала көрініспен ойша өнер жарыстырғандай талпыныстарынан ғой, әрине. Жапалақтап жауар қар қандай еді? Сәл жүгіріп қайта қайтсаң өз ізіңді таппай дал болатынсың. Бала көңілге оның өзі қандай күлдіргі? Ал қазіргі қар жоқ-жітік үйдің қабының түбіндегі құмшекердің бір уысын төбеңнен шашып жібергендей ғана бірдеме. Оның өзі қас пен көздің арасында еріп жоғалып бара жатады. Көктемгі, не жазғы жаңбыр ше? Сай-саланы қуалап, кейде оның ернеуінен аса дүрілдеп, жалғыз-жарым тоқты-торымды, саяқ жүргіншіні ағызып әкетер сел қандай еді? «Ойхой, жаратқан иемнің жарылқауы-ай бәрін көл-көсір еткен» дегізіп, ішкізіп-жегізбей-ақ шылқымай етпеуші ме еді. Қазір соның бірі жоқ, әншейінде жылдың жылауық мерзімі саналатын күздің өзі мынау. Терезеден телмірген қарағаш пен үйеңкінің ұшар бастарындай өзі көмек сұрайды.

	Кенет телефон шылдырлады. Диванда екі бүктеліп, маңдайын алақанына сүйеген жазушы денесін әрең жазып, дәліздегі аппаратқа қарай ілбіді.

	– Алла-оу!

	– Бұл жазушы Ерік Тінәлиев ағамыздың пәтері ме екен? А солай шығар... даусыңыздан таныдым. Сәлеметсіз бе? Денсаулық, үй іші бәрі дұрыс па? Сізді мазалаушы «Тәуелсіздік» газетінің редакторы ғой. Суырып салып айтардай не жаңалығыңыз бар, ағасы?!

	– Бізде не жаңалық болсын!? Ауа райындағы көңілсіздік бізге де әсер етпей тұра ма? Ау, айтпақшы, інішегім, мынау кеңістік не боп барады осы? Жаз жаңбырсыз, қыс қарсыз! Күздің өзінде тамшы тамбайды. Інішегім, ғаламшардағы жылылыққа орай бүгінгі таңда басқа құрылықтарда айлап, апталап құятын жаңбыр мен қардан, мұхиттың көтерілуінен талай ел қан қақсауда. Сондай молшылықтан түк бұйырмай біздің жылдан-жылға кеберситініміз қалай?

	Редактор сөзден мүдірді. Сірә, оның айтпағы басқа, жазушының әңгіме бағдарын салған жерден билеп әкетуі оны бір сәт ойынан жаңылдырғандай. Сәл дағдарып, қайта тілге келді:



	– Бізде не қауқар бар дейсіз, ағасы? «Экология» деген арнайы бөлім құрдық. Жұрт айтарын айтып жатыр. Сізге де ол бөлімнің есігі ашық. Тек бүгінгі шаруа басқа тақырыпта еді. Қазақ тілінің мәртебесін көтеру, аясын кеңейту жағын дұрыс айшықтамайсыңдар деп, жоғары жақтан төбемізден тоқпақтап жатыр. Қазір бір тілші қызды жіберсем бес-алты сауалына нақтылап-нақтылап жауап бере салуға қалайсыз?

	– Інішегім, әлгі газет-журналдарды жағалай ақтап, интервью беріп, аузымен орақ оруды кәсіпке айналдырған жазушылардың үйіріне мені де апарып қосақтайын деп пе ең?

	– Ағасы, сіздікі жүрегіңіздің түбін шымырлатқан таза көркем әдебиеттің гөй-гөйі. Бұл гөй-гөйге біздің де құлағымыз шамалап қанық. Ал менікі қоғамдық-саяси газеттің күнделікті мұқтажынан туатын мардымсыз қолқа ғой.

	– Газеттің мұқтажынан туатын қолқа деп, өзіңді өзің арқандаулы атқа ұқсатып, өз мүмкіндігіңді тарының қауашағына сыйғыза сөйлейсің. Біле білсең, суалған сиырдың емшегін қақтап, қайтсем сүт шығарам деп, әлгі әдебиеттен баяғыда қол үзіп кеткен жазушысымақтардың аттарын газет бетінде далитып, жаман үйреткен өздерің емессіңдер ме?

	Телефонның ар жағында тағы да үнсіздік орнады. Тек редактордың ауыр тынысы білінді. Мұның бала кезінде тау аңғарынан ышқына соғатын желдің тынысындай. Жазушы осыданақ редактордың жай-күйінде кісі қызығарлық ештеме жоқтығын сезіп, сөзін жұмсартқысы келіп еді.

	Жазушы бұл редакторды жақсы танитын. Жазушы жетпіске таяса ал редактор енді-енді алпысқа иек сүйеудің қамында жүрген жан. Бір кезде үріккен асаудай әдебиетке де соқтыққаны бар. Бірақ аздаған мансапқа қолы жетті де аз уақыт екі тізгінді қабат ұстаудың мехнатын шекті. Келе-келе екінің бірі деп, таңдауға көшті. Ақыры, қазаққа тән мансапқұмарлық өз дегенін жасады. Әдебиетті ұмытып, лауазым үшін күрестің қан майданына сүңгіді. Әу ба ста қолы жеткені ол шіркіннің алғашқы баспалдағы болса қазір республикалық газеттердің бірінің дүрдей бас редакторы. Мынадай өзінен жасы үлкен жазушылар, не басқа да танымал біреулер демесең анау-мынауға пысқырмайды да.

	Бастық адамдар сөзден ұтылса тағынан тайып кетердей қипалақтайды. Қазір де мынау тығырықтан шығу үшін қанша күш жұмсағанын құдай білсін, редактор қылғыныңқырап, даусын да өзгертіңкіреп, өзінше жауап тапқансыды:

	– Өмір болғасын ондай-ондай болмай тұра ма?

	– Жарайды інім, көңліңе алма! Қойшымен сөйлессең қолындағы таяғын, қойының аяғын, саудагермен сөйлессең сауда-саттығын айтады деген. Біздікі үйде сүржамбастанған кәрі қырқылжыңның тиісерге қара таппағандағы іліп-қақпайы ғой. Өстіп, ішіміздегі бітеу жараны өзіміздің тырнап алатынымыз бар. Бүгінде шынайы көркем әдебиеттің жайы білген құлды қан жылататыны кімнің қабырғасына батып жатыр дейсің. Жә, тағы да ауа жайылмайын, тілшіңді жібер, шама-шарқыма қарай сұрақтарына жауап табуға талпынайын.

	Қалайда қалам иелері баспасөз орындарына тәуелді емес пе, осылай тез шегініс жасады. Редактордың да оны құп көрген райы бар.

	– Солай, аға! Бізді де сәл-пәл демеп жіберіңіз. Ал онысы да, мұнысы да туралы теңіздей терең ойларыңыз мінез көрсетсе қағаз, қаламыңызға өзіңіз иесіз ғой. Ал бүгінгіңіз ауызша лебіз!

	Редактор өз машинасын берсе керек, жарты сағатқа толмайтын уақытта тілші қыз есіктің қоңырауын шылдырлатып тұрды. Бұл орташа ғана бойы бар, үріп ауызға салғандай әдемі, әрі тым жас неме екен. Жарық мол кең залда ұзын столдың бір бұрышында екеуі қарама-қарсы жайғасқанда жазушы ең алдымен тілшінің қарасындағы батылдықты таныды. Өзінің бастығы именетін адамға мұның бүйтіп қаршығадай қадалуы бойына шақ еместей шалынды. Көзінің астында қарамықтай меңі бар, мөлдіреген қас-кірпігінде басы артық қозғалыс жоқ, томпиған ақшыл өңінде сүйкімділік пен селт етпестік өзара жарастықпен ұялаған. Осы заманғы крем, опадалап атаулыны жас мөлшеріне орай шақтап қана пайдаланғаны көрініп тұр. Қос жанары «менен мін іздеме, текке әуре боласың» дегендей анау-мынауға дес бермес тұйықтықпен арбайды. «Тұндырған тостағанға қара шайдай» деп, баяғының ақындары тап осындай жанарды атаған-ау» деп жазушы оны да көңіл түкпірінің бір пұшпағына түйіп қойды.

	Тілші қыз өзі сұхбаттаспақ адамның аузындағы сөздерін емес, ең алдымен мұның өзі қай топ, қай сатыдағы пенде деп, соны анықтамаққа оның бітім-болмысын қатаң сын тезінен өткізгенге ұқсайды. Қарсы алдында сүйек-саяғы адырайған, сақал-мұртсыз ұзынша арық бет өңірінде көп өмірдің айқай-ұранды іздері сайраған, көненің көзіндей ескі жазушы емес, өзінің сынынан өтпекші шәкірт бала отырғандай-ақ қырағылықпен бақылайды. Ол ғана емес, сеңі бұзылмас әдемі бет-әлпетінде үстемдік белгісі де ақ қанатты көбелекше ұшып-қонып жүр ме дерсің. Ия, бұл қалай да өзін-өзі еркін билейтін жас. Ал Ерік өзіне немере құралпылас немемен амалсыз көз сайысына түскенде тұлабойынан бір діріл жүгіргенін сезді. «Мына пәлең қандай еді, қайда әкетіп барады» деп, әлдебір күйгелектікке бой алдырғандай қол-аяғы қауқарсызданды. Мұның алпысты алқымдаған ысқаяқ бастығын сөзден жаңылдыратын Ерік мына ұстаса уыс толмас қуыршақтың қасында дәрменсіз шығарын болжағандай ондай аттының алдын алмаққа жан-дәрмен әрекет жағын ойластырды.

	Қалайда жазушы оттан, судан өтіп шыңдалған ғой, тез бойын жиды. Енді қыздың өзін, қара шайдай тұнған қос жанарын нысанаға алып, оған өз қаһарын қарсы қоймақтай тесілді. Бірақ қыз да бұған әзір екен, абдыраған жоқ, тек мұның жасы үлкендігін енді ғана ескергендей көздеріндегі өзіңді ішіп-жеп бара жатқан тасырлықты сәл көлегейледі. Әлде жазушы жаңылысты ма, мұның кейде көргені мен қиялдағысын шатастырып алары бар. Қазір де солай ма? Шынында Еріктің ойлағанындай емес, бұл ақ шыныдай ет біткен, қайың мүсінді талдырмаш сұлудың бұрын өзі талай кітабын оқыған аққаптал қаламгердің түр-түсін бүйтіп мұрын түйістірердей тым жақыннан тамашалауынан қобалжыған сиқы шығар. Қалайда газет қызметкері, жұмыс бабымен жүрген жан, сосын да сыр алдырмас үшін бет-жүзіне, көзінің айналасына бар жастық қуатын жиып, тастүйін бекінгендігі атойлаған бояу-нақыштарды бұл қырқылжың кәрі өзінше жорамалдап, басқаша көріп отыр ма?

	Тек тілші кішкентай төрт бұрышты диктофонын жазушының иек астына қарай ысырыңқырап, сұрақтарын қоя бастағанда бұл соңғы жорамалының жаңсақ екенін ұқты. Мына бүлдіршіндей газет қызметкері шынында Ерекеңді қыспаққа алуға келген екен. Сұрақтарының бәрі зілді, сірә, оларды дайындауға мана телефон шалған бас редактордың өзі де қатысқаны анық. Себебі, әр сұрақтан оның сол телефон арқылы тау бөктерінен ышқына соққан желді еске салған тынысы білінетіндей. Бәрі де атап айтпаса да ұлттық тіліміздің осыншама заман аяқасты етілуі, жұтаң тартуы, пайдалану аясының тарылуы, қазақ мектептерінің мүшкіл халі, интеллигенциямыздың ана сүтімен бірге сіңген ырзыққа мұрын шүйіруі сияқтыларды жайқап, осылардың обалы мына Ерік Тінәлиев сияқты елге тұтқа, мәшһүр тұлғаларға емес пе дегенге саяды. Тілші қыз енді ғана бет пердесін біржола сыпырғандай. Жоқ, мұның ұшпа қиялға еш қатысы жоқ, өзіңді алып жердей қасқайған шындықтың өзі.

	Жазушының сәл мүдірген түрін ажыратып, қыз енді үлкен кісі ұқпады ма дегендей кейбір сұрақтарын басқаша сөздермен қиыстырып, қайталай көлденең тосады. Бірақ Ерекеңе одан жеңілдік келген жоқ. Сырт көзге қарапайымдау сұрақтарының мән-мағнасы тіпті тереңдей түседі. Әрқайсысының тасасынан «сіз қазақ жазушысыз, ана тілімізде жазасыз, сол арқылы танылдыңыз, сөйте тұра жетпіс жыл бойы аяқ асты етілген сол ырзықтың қамын ойлап, бір мінез көрсетпегеніңіз, жоғарыға барып, бір есікті қақпағаныңыз қалай, ұлт зиялысы неге соншама боркемік, майысқақ, жағымпаз» деген сияқты жазғырулар биік қағылған қадалардай қатар түзеп, қаздиып, санын көбейтеді. Сол қадаларға мұның жалаңаш кеудесін көлденең салып, тән азабының да дәмін татқызбақтай тілші қыз бастырмалатып бара жатқанға ұқсайды. Көзінің астындағы қарамықтай меңі де мұның өзімен бәсекелесіп жауап күткендей жылтырайды. Жазушы қалайда ұлтжанды пенде ғой, осындай жігерлі жастардың өсіп-жетілгеніне іштей разылығы да оянып еді. Бірақ өйтіп ауа жайылуға, қиял соңына түсуге бұл қойған сұрақтардың мойын бұрғызбастығын да қоса түйсінді.

	Жазушы қанша ойы онға бөлінгенмен де ол қойған сұрақтарға жауап қайтаруға күш тапты. Ал мына кішкентай неменің бәрібір тояттанған түрі жоқ. Бұл сықпыттыны кіріспе орнына қалдырып, Ерік Тінәлиевтің көмекейінің ар жағынан бөгде, соны бірдемелерді суыртпақтай өзінің келген негізгі шаруасын енді ғана жайып салмаққа ұқсады. Ерекең жүйрік қиялымен өзі өскен орта, уақытты мыналардың заманымен ойша салыстырып, содан бір қармар тал іздегендей сәл үзіліс керексінгендей еді. Бірақ мына тілші қыз оған мұрсат беретін емес. Кешкілік қалың шилі өзен жағалауында көзге әрең көрініп ұшатын бұлдырықтай жаратылысымен-ақ аты дардай жазушыны жекпе-жек сайысқа шақырғанын осы отырыста осымен екінші мәрте паш етті. «Апырау, өйтіп жекпе-жек ке шақыратындай бұл бұлдырығың менің не теңім еді» десе де жалтаруға жол жоқ. Жазушы амалсыз өз бойына да шабыт тіледі. Бірақ тілші қызға да керегі кәнігі ой иесінің тап осындай шағы екен. Сұрақтың ең қытымырын оның осындай табанының бүрі кете бастаған, құдайдан көмек сұрағандай қайырлаған сәтіне сақтаған екен. Сонысын қойып қалды:

	– Сіз орыс, басқа да шетел жазушыларына, аты әлемге әйгілі классиктеріне табынасыз. Тіпті бір мақалаңызда жер тізерлеп табынатыныңызды да әйгіледіңіз. Өзіңізге дейінгілердің де сөйткенін кейінгі ұрпаққа үлгі еттіңіз. Ал сол орыс, басқа да шетел жазушыларының әрқайсысы өз ана тілдері үшін, олардың тазалығы, мәртебесі, аясының кеңеюі үшін қалай жан алып, жан беріскені хақындағы көптеген тарихи шындықтарды сіздің жақсы білетініңізге күмәніміз жоқ. Ал біздің газет оқырмандарының бір естігісі келетіні мынау: сіз сол өзіңіз пір тұтқан шетел ғұламаларына ұқсап, қазақ тілі үшін кешегі Кеңес дәуірінде найзаласқан әрекеттеріңіз хақында бірер мысал келтіре аласыз ба?

	Осы сұрағын айтып тауысқанда тілші қыз онсыз да жазушының иегінің астында жатқан диктофонын одан әрі тақаңқырап қойды. Ал сол шақтағы көздерінің қарасын тіпті атама! Рингте өз қарсыласын ұрып жыққан боксшыда ғана осындай қарас болар. Тіпті мынанікі қарсыласын жыққан боксшының маңғаздығынан әлдеқайда мол дүниені сыйғызатын ынта, ықылас еді. Сәл-пәл ұшқындағандай жанарына үңілсең «сіздікі экология, қазақ тілінің мәртебесі» деп, сөз жүзіндегі қынжылыс қана, ал шетелдік ғұламалардың өз ана тілдері жолындағы жанкештілігінің оннан бірін қайталай алған жоқсыз, өз әріптестеріңізді аузымен орақ орған деп кінәлайсыз, сөйте тұра осы мәселеде олардың кебін өзіңіз киесіз» деп, сай рап бергендей әсер етеді. Жазушы енді өзін екі оттың ортасында қалғандай сезініп, «о, құдайым, бұл да бір көретін күнім екен ғой» деп, сасқалақтаған күй кешті. Сөйтсе де мұның да кеудесінде бір азулы аң оянып келе жатты. «Сен ұстаса уыс толмас, көзін дүниеге жаңа ашқан қызыл шақа балапан не білесің, білсең менің осы отырысымды білерсің, кейбір жазбаларымды парақтаған шығарсың, ал өткен өміріміздегі бүркеулі, құлпы ашылмаған құпияларға, әрине, сен із сала алған жоқсың, сен түгіл менің өзім оған баратын жолды ұмыта бастағандаймын, сөйте тұра осы дүниені өзің жаратқандай неге киіп-жарасың» деп, тілдеп тастамақтай қабағын ауырлатты. Әлденеден манағы газет редакторының «қағаз, қаламыңызға өзіңіз иесіз ғой» деген сөздері ойына оралды. «Жаратқан ием-ау, мұндай аттының бәрін мынау бұлдырықтай немеге қор қылғанша қағазға өзім неге түсірмеймін» деген сауал осы отырыста бірінші рет көкірек сүйегін ауыртып өтті. Өйтпесе өзін-өзі ешқашан ақтап ала алмастай көрінді. Ең алдымен мына баспасөз өкілінен құтылуы керек. Бірақ бұдан құтылудың да әуселесі біразға созылды. Қыз оқта-текте шаянша шағады. Тағы біраз сұрақтарды жинақтап әкеп, ауладағы қарша лақтырды да И.С.Тургеневтің орыс тілінің құдіреті хақындағы сөздерін келтірді. Неге келтіргенін атап айтпады, зерделі жазушының өз талқысына лайық сыбаға ретінде қалдырды.

	«Сіз қазақ тілінің құдіреті хақында осылай сөйлей алдыңыз ба» дегендегісі ғой. Жоқ, жоқ, Ерекең бұл сұраққа шынында ауызша жауап бере алмайды. Қағаз, қалам қайдасың?

	Уһ, әйтеуір бір кезде қыз кетті-ау. Жазушы оның бұлай келісіне назаланған жоқ, қайта ұйқысыраған самарқау қалпынан жұлқып оятқандай одан тосын, әрі өзі үшін өте бір қажет әрекет көрді. Ерекең шынында ұзақ та, ауыр ойға шомды. Апырау, бұл қазақ тілінің мәртебесі үшін жан беріп, жан алыспап па еді? Бар кінәсі тек ол туралы жұмған аузын ашпай келіпті. Жаңағы тілші қыз мұның аузындағы тығынды жұлып әкеткендей-ау, шамасы.

	Бірақ бұл асықпады, сабыр сақтады, өткендегі өмірінің бір кішкентай кезеңінің бас-аяғын жинақтап, ойша салмақтады. Жазуға тұрарлық па? Әрине, тұрарлық. Тіпті бүгінгі күннің жарығын түсіріп, бажайлай қарасаң қаны тамшылаған ащы шындықтың өзі сонда жатқандай көрінді. Ерекең сынды тау мен тас жарған болат сүймендей қаламы бар тарлан ол төңіректе шер ағытса сөздің ең бір сирек қолданыстағы тың нұсқалары алтын асықша сыңғырамай ма?

	Бір аптадан соң «Тәуелсіздік» газетінде Ерекеңнің интервьюі жарияланды. Газетті мұрнымен тесіп жіберердей шұқшиып оқып ақ еді, өз көзіне өзі сенбеді. Тілші қыздың сұрақтары мен өзінің қайтарған жауаптарының оннан біріне тұрғысыз бірдеме. Жазушы соңынан ұқты, сірә, тілші қыз бен газеттің бас редакторының арасында үлкен түсініспеушілік туған, сосын да дайындалған материалдың құйрық-жалы әбден күзелген. Газеттің аты газет, мүмкін оларға керегі де осындайлық қана шығар. Тіпті бұл ойлай-ойлай келе газет редакторына ешқандай интервьюдің қажеті жоқ, тілші қызды тек жазушының тұнығын бір шайқап жіберіп, тосын бір тақырыпқа бет бұрғызу үшін ғана жіберіп алған ғой деген қортындыға да жақындады. Мейлі қалай болса олай болсын, бұл шынында жаңа бір асуға қарай қанат қағардай өз бойынан бір жастық қуат тапты. Сөйтіп жаңа шығарма жазуға оқталды. Сөйтіп, еске түсірулер басталды.



	* * *

	1960-жылы Ерік Тінәлиев орта мектепті күміс медальмен бітіріп, сол күзде конкурстың қаттылығына қарамай Алматыдағы жалғыз университеттің филология факультетіне оқуға түсті. Студенттік өмірдің алғашқы жылының алғашқы жартысы біршама қызықты өтті, себебі, ананы-мынаны көрді ғой, тек екінші жартысында, әсіресе, көктем туа басына мұң орнады. Бұл тоғыз бала лы отбасынан еді, әке соғыстан аурушаң оралған, тоғыз баланың қамы мүжіген, әрі ашаршылықты, соғыс кезіндегі тыл өмірінің ауыртпалығын көтерген шешеде қандай қауқар бар, ауылдан келген әрбір хаттан олар ашып айтпаса да жоқшылық, жетіспеушілік аттылардың сояу тырнақтай белгілері көзге ұратын. Сол көкірек сүйегін тырналайтын. Өзінің былай да халі мәз емес, жартымсыз стипендия неге үнем болсын?! Қара нанға қарап қалған күндері қаншама?! Өлең, әңгіме жазуды мектеп қабырғасында-ақ бастап, баспасөз бетін көріп үлгерген бұл жоғарғы оқу орнына түссем тіпті қатырам деген дәмесінің күлі көкке ұшты. Алматыдағы газет-журнал біткеннің әдебиет бөліміндегілер аш-арық отбасынан екені көзге ұрған Еріктің жазбаларын да соның өз түріне лайық жілігі татымасқа балап, жуытпайды. Бір жылдық студенттік өмірде бір жолдық дүниесі де баспасөз бетін көрмеді.

	Мәселенің көкесі жазғы емтихан кезінде болды. Жоқ, бұл тірлікті тағы төрт жылға созудың еш реті жоқ, Ерік университеттің сырттайғы бөліміне ауысып, еңбекке араласады. Бұл шешім бір-ақ күнде басын дың еткізді де оның дұрыстығы сағат сайын, күн сайын тұлабойын дертше жайлап, еркіне бағындырды.

	Ерік әу баста жұмысты осы Алматының өзінен іздестірді. Сол кезеңнен мынадай екі көрініс жадында қалыпты. Соғысқа дейін салынған екі қабатты ұзын ескі ғимараттың бір пұшпағындағы газет редакциясына келіп, бірден бастығына кіруге жүрегі дауаламай әдебиет бөлімінің есігін ашты. Мұндағы төрт қабырғаға арқаларын тіреп жайғасқан бесеу кабинетке адам кірді ме, жоқ басқа кірді ме деген де жоқ, төр жақта телефонмен сөйлескен сап-сары жалпақ бет, қасқабас біреудің сөздеріне жан-тәндерімен елітіп, мәре сәре екен. Ерік те амалсыз ықылас қойды. Өйтпеске амалы да жоқ, қасқабастың даусы шыңылдап, құлағыңды тесіп жіберердей айқындықпен жетіп тұр:

	– Әй, сығыр, сенің сөзіңді дұрыс ұқтым ба осы, бір түрлі сеніңкіремей тұрмын. Осы сенің құрдастығың қалмайды, ия, бұл әзілдесетін шаруа емес, сонда да сен осылай айттың ба, Арқа жақта қазақша бес облыстық газет жабылды дедің бе? Ойбу, құдайай, әбден обал болған екен, қанша адам жұмыссыз қалды...

	Қасқабастың езбесінің негізгі түйіні осы ғана болғанмен бұл ұзақ сөйлесті. Телефонның ар жағындағы да мыжыма ма, мынаның сөздері сұйылып бара жатса қосалқы бірдемелерді қыстырып, отқа май құятындай. Ал кабинеттегі басқа төртеу мына сап-сары қасқабас неме көңілді әңгіме айтқандай-ақ қарқ-қарқ, жырқ-жырқ күліседі. Ерікте олардың күлкісін өздері жағалауға шығып алып, суға батқан басқа бір бейшараның тал қармаған әрекетін келемеж еткен жүгенсіздікке балаған рай бар.

	Бірақ Ерік зерделі жас еді. Сырт пішіндері шуақты күнгі қоғадай сәулеленіп, тым жайдары көрінгенімен күлкілерінің күлкі сияғы жоқтығы мұның ішіне бойлап-ақ енді. Кей жамандықты да адам алғашқыда сыр бермей байсалды қарсы алмай ма? Мынау тап соның қолмен қойғандай мысалы еді. Тіпті бұл өзінің келген шаруасын айтпай-ақ теріс бұрылып жүре беруінің де жөні бар, бірақ ондайлық мына отырғандарды сыйлағандыққа жатпайды ғой, сосын да амалсыз есікке таяулау жайғасқан, бұрын өзінің бір өлең, әңгімелерін оқытқан, көзтаныс біреуіне қарап ерін жыбырлатты.

	– Заошныйға ауыстым дейсің бе? Жұмыс іздеп жүр екенсің ғой. А-а-а, шырағым! – деп, әлгі көзтанысы даусын әндете соз ды да қолындағы шылымын құшырлана сорып-сорып тауысып, күлсалғышқа тастай салмақшы еді, бірақ оған жетпей түтінге емес, күлкіге шашалып булықты да қалды. Тек сәлден соң көмекейі босап, етсіз жақ терісі жиырылып, сары тістері жалаңаштанып, ой қарқылдасын келіп. Жасаураған көздері жылтырап, шын мәнінде төрт құбыласы сай, заманы түзу, өзінің сәл-пәл мейманасы асыңқыраған адамдай-ақ артқа қайырған қап-қара шашы қушық кеудесімен қосыла желп-желп етсін. Ерік Тінәлиев осы редакцияда қызмет істейтін, ара-тұра онда-мұнда өлеңдері, жаңа кітаптарға рецензиялары жарық көретін, отыз бен қырықтың арасындағы осы кісінің осы күлкісін өмір бойы жадында тұтты. Қазақ журналистерінің көбінде өтірік күлкі, сидиған сүйек-саяқ, жартымсыз көңіл басар сырластық болатынын да осы суретке қарап есіне алатын.

	– Әй, қарағым-ай, – деп, Ерік өз жөнін айтқан газет қызметкері қайта тілге келді. Бұдан әрі күле берсем онсыз да қырым ет жоқ, құр сүлдері жүрген балауса немеге обал болар дегендей өзінөзі әрең тежеген түрі бар. – Өзің газет-журналға жақын адамсың, көп оқисың, сөйте тұра заманның ау-жайын түймейтінің қалай? Сен түгіл анау (төрдегі қасқабастың оң жағында, бұрышта көзін төмен салып мөлиген егделеу адамды нұсқап) осы газетпен бірге жасасқан, баспахананың бояуы бойына бес батпан боп сіңген майталман журналистің пенсияға шығуына екі-ақ жыл қапты, осы кісі тап осы екі жылда жұмыссыз қалмас па екен деп, дұрыс пенсияға ілікпес пе екен деп, өзімізді емес, осы кісінің қамын ойлап, ішкеніміз ірің, жегеніміз желім боп жүрген жайымыз бар. Енді қайтейік, өзің құсап редакцияларды алғаш сағалап жүргенде жазғандарымызды түзеп, күзеп, іске жарататын со кісі болатын. Міне, інішек, жағдай осы. Бірақ сен біржола жерге қарап қалма. Екі қолға бір күрек табылады. Филология факультетінің қазақ тілі, әдебиеті бөлімінде оқисың, мұғалімдікке бар. Ана Оқу министрлігі тың өлкелерге мұғалімдер жіберіп жатыр екен. Немене, басың жас, өмір көріп қайтасың, сонда сұран!

	Еріктің ол кездегі қозғалысы желден ұшқыр еді. Оқу министрлігін тез тапты. Кадр басқармасының бастығы сүйек жақтаулы үлкен көзілдірігін маңдайына жапсырған, тапалтақ, есесіне тым кең иықты, толық адам екен. Еріктің өтінішіне жуан қарнымен алдындағы столын қаға түрегеліңкірей жауап берді:

	– Жаным, айым, күнім дейін, сен мені қинамашы! Тың өлкелеріне жолдамамен мұғалімдер жіберіп жатқанымыз рас. Бірақ бәрі солардың сұрауы бойынша. Олардың сұрайтыны орыс тілі, математика, физика, шет тілі, дене шынықтыру мамандары. Ал қазақ тілі мен әдебиетін ауызға алып жатқан ешқайсысы жоқ!

	Министрліктегі Кадр басқармасының бастығы жас мөлшері, сыртқы пошым, мінез жағынан осының алдында ғана өзін шығарып салған газет қызметкеріне мүлдем кереғар жан еді. Сөйте тұра Ерік екеуінен бір ұқсастықты жаза баспай таныды. Бірақ ол қандай ұқсастық, соған бірден ой жеткізе алмай дағдарған. Тек теріс бұрылып, есік жаққа беттер сәтте ғана ол сауалдың жауабын тапты. Ерік оған соңғы рет назар салғанда оның екі қабағының түйіліп, көздері қоюланып, әлдебір жан жарасы ашылған сәттегідей бір тітіркеністі байқады. Ерік мұның өзіне деген аяушылық екенін ажыратты. Жаңа газет редакциясынан шығарда өзіне осылай қарай жөн сілтеген журналистің қарасынан да тап осындай аяушылықты сезіп еді.

	Бір жайдан Еріктің бұдан пәлендей жүні жығылған жоқ. Қалайда, бұл өмірді енді бастағалы тұрған жалынды жас жігіт, мыналардың кемтар бейшараны көргендей мүсіркеуіне не жорық? Ерік мұның мәнін кейінірек түсінді.

	Осылай бұл астанада Ерік аттамаған табалдырық қалмады. Тіпті өзінің мамандығына аса жанаспайтын мекемелердің де біразын сүзіп шықты. Бәрі де алыс терістіктегі мәңгілік мұздай тас бүркенген бірдеме. Ақыры Ерікке ой түсті. «Апырау, кеңсе жағалап, нем бар, әлі жаспын, университеттің бір-ақ курсын тамамдаппын, қолыма жұғып қалмас, осы қара жұмысқа неге бармаймын?» Ол кезде Алматыда завод-фабрикалармен қатар СМУ, РСУ дегендерің бықып жататын. Орталыққа ең таяу СМУ-дің кадр бөліміне кіріп барып еді кең кабинеттің қақ ортасында қолында қағаз папкасы бар, сап-сары жалбыр шашты, екі езуі екі құлағына жете жиырылған, кекселеу бір орыс тікесінен тік тұр екен. Ол көкпеңбек көздерімен Ерікті ескі танысындай-ақ қабылдады. Ал қарама-қарсы екі кенереге арқаларын жабыстыра жайғасқан, сырт бітімдері бөшкедей бар, еріндері мен тырнақтары шиқандай қып-қызыл, олар да сары шашты екі орыс әйелі кабинетке адам кірді ме, жоқ, шошқа кірді ме, мән берген де жоқ. Кірген-шыққанның кім екенін ет терілері арқылы-ақ сезетіндей алдарындағы қағаздарынан бас алар емес. Олардың қасында мына түрегеп тұрған орыс «мұсылман» екен:



	– Немене, студентпісің? Жұмыс іздеп жүрсің бе? – деп, ыржиған жүзіндегі шуақты молайтыңқырай тіптен тесіле қадалды. – Бізде жұмыс қайдан болсын? Бізде реорганизация жүріп жатыр!

	Ерік мұның мәнісін бірден түсінбеді, «апырау, күрек ұстауға, зембіл көтеруге мойынсұнбақ адамға «реорганизацияның» қандай қатысы бар?» Орыс түсіндіргенсіді, Ерікке бәрібір жеткен жоқ, қалада талай жерде үлкен құрылыстар жүріп жатыр, қанша «реорганизация» дегенмен сол құрылыстардың кірпіштері одан әрі қалана бермей ме, саяси науқандардың қара жұмысшыға қандай қатысы бар деген сияқты сауалдардың төңірегінде шарадай басы шақшадай болды. Қалада жиырмашақты СМУ және сол шамалас РСУ-лар бар, талайының табалдырығында із қалдырды, бәрінде де «реорганизация» деген сөз алдынан шықты. Завод пен фабрикаларда да солай.

	Кейбір үлкен ұйымдардағы кіре берісте үлкен қақпалар ашылып-жабылғанда қоңырау шылдырлайтыны бар. Сірә, кіргеншыққан адамдар мен көліктер қарауылшылардың назарынан тыс қалмауы үшін әдейі істелген. Еріктің есіне әлденеден өзі алғаш кірген СМУ-дің кадр бөлімінде өзіне түстеп те қарамаған екі орыс әйелі түсті. Міне, «реорганизация» деген сөз сондайлардың өздеріне кіріп-шыққандар жөнінде бұларға шылдыр еткен қоңырауша белгі беруі үшін ойластырылған шараның бір түріне ұқсап кетті. Күні бойғы жүгірістен, әрі қаланың у-шуынан басы кәңгіріп, жүйкесі жұқара бастаған Еріктің ешқандай күлкіге зауқы соқпас еді. Тек сол қоңырау мен «реорганизация» деген сөзден ұқсастық тапқанына оңашада жынды кісіше мырс-мырс еткені бар.

	Өстіп, Ерік Тінәлиевтің тумай жатып, тауы шағылғандай еді.

	Әлгі өзін Оқу министрлігіне сілтеген газет қызметкерінің аузынан шыққан «Екі қолға бір күрек табылады» деген мақалда қателік бар екен деп түйді. Енді не істемек керек? Ендігі тапқан ақылы ауылға кету. Бірақ онда мұны кім құшақ жайып қарсы алмақ? Жоғарырақ курста оқитын бір таныс студент бұған: «ауылға кеткеннің жөні осы екен деп, салып ұрып кете барма, комсомолдың Орталық комитетінен жолдама әкет» деді. Бұл енді сонда келді. Көп қабатты ғимараттың астыңғы қабатындағы ұзын дәлізде өңі де, киім киісі де сыптай бір әдемі жігітке жолыға кетті:

	– Ағай, комсомолдың Орталық комитеті осы ма? – деп сұрады. Артқа қайырған шашы майша жылтыраған, қыздың қас-қабағындай мінсіз қиылған қас-қабағы мен костюмі, галстугі де сол түстес жігіттің жүзі кенет алабұртып сұстана қалды. Жаңағы әдемі көрінген жүзінен көбік шашырағандай сөйледі:



	– Сен не айтып тұрсың?

	– Комсомолдың Орталық комитеті осы ма?

	– Бұл ЦК комсомола!

	– Мен енді соны сұрап тұрмын ғой.

	– Дұрыстап айтпайсың ба? «ЦК комсомола» деп!

	Осында істейтін комсомол қызметкерінің бүйтіп зірк-зірк етуін Ерік бірден іште қорыта алмады. Ерік болашақ қазақ тілі мен әдебиетінің маманы, қазақ газет-журналдарын үзбей оқиды, бәрінде де бұл мекеменің атауы солай беріледі, енді мынау келіп орысша атауымен неге атамайсың деп жазғырады. Ерік мұны бір түрлі жанына ауыр алды.

	Осындағы бір бастықсымақ қазақ қызының кабинетін әрең тауып кірді. Бұл 1961-жыл ғой. Ол кезде қалалық қазақ қыздарын шаш кескен бе, кеспеген бе деп, екі жарып сөйлейтін. Ал мынауың нағыз шаш кескеннің өзі екен. Қап-қара қалың шашын иығына жетер-жетпес тұста шалғымен орып түсіргендей біркелкі етіп қиыпты. Биік қабағының айналасындағы көкпеңбек дақтар, суық ақсұр өңі, тік мінезі, өктем даусы отызға таяса да өз теңін таппағанын айғақтайды. Басын да, шалқақ кеудесін де шайқаңқырап сөйлейді екен. Әр сөзі сайын қос уысқа сыймас мол шашы жылқының жалына ұқсап, екі иығын кезек-кезек қағады. Көздерінде де өзіңді атып жіберердей долылық бар. Бұл сурет те Еріктің мәңгі-бақи есінде қалды.

	– Сен студент болғаныңмен малограмотный жігіт екенсің! – деп бастады ол сөзін. – Біздің ЦК комсомола өзінің төменгі буындарында қызмет істеу үшін ешбір комсомол мүшесіне путевка бермейді. Бәрі де сонау бастауыш ұйымдардан бастап көтеріледі. Ал Қазақстан Магниткасы, басқа да ударный стройкаларға путевка беру әзірге тоқтатылған. Себебі, олардың бәрінде қазір реорганизация!



	* * *

	Ауылға, өзінің туған үйіне келгенде сол өзіне жақсы таныс жағдайдың үстінен шықты. Аурушаң әке-шеше, шиеттей балашаға. Бар талғажаулары нан, кәртөшке, жалғыз сиырдың сүті. Ал аулада қыт-қыттаған он-он бес тауықтың жұмыртқасын шешесі осы ауылды жанай ағатын Қаратал өзенінің арғы бетінде ұзыннанұзақ созылған Текелі қаласының базарына апарып сатып, шайқанттарын айырады екен.

	Еріктің туған ауылы осы Қаратал мен аудан орталығы Қарабұлақ поселкесінің арасы отыз шақырымға жетер-жетпестей. Туған үйінде бір-ақ түнеп, таң бозында алғашқы «попуткамен» Қарабұлаққа жетті. Бірден орыс, қазақ тілдерінде шығатын аудандық газет редакциясына тартты. Маңдайының сорына тағы бір сор қосылғанын осында ұқты. Газеттің қазақ бөлімшесі жабылыпты да тек орысшасы қалыпты. Ал ондағы қазақ журналистері қайда кетті деп еді, орыс әріптестері иықтарын қиқаң еткізіп қана жауап қайырып, Еріктің өзіне көздерін көтеріп қарамады да. Ал ендеше, Алматыда бір жыл оқып, елге оралғанда туған жердің төсін аймалап, мауқын баспақтай бір жылылықтан дәмесі бар еді, байқаса өңкей бір тасқа желіндеп, мұзға бұзаулаған немелер мұнда да алдынан шыққан сияқты. Тіпті ақыл, жөн сұрайтын да пенде жоқ. Аудандық газет редакциясынан сәл ұзағанда мұның кеудесінде құр сүлдері ғана бар еді.

	Бірақ бұл қалайда жас қой, әлі де үзілмеген үміт бар, уақыт ұтқызбай осы Қарабұлақтан он шақырымдай ғана Талдықорғанға келді. Бұл үлкен қала, әрі бұрынғы облыс орталығы, қалалық газет бар. Тек, мұнда да газеттің қазақша бөлімшесі жабылған. Ол бөлімнің, әрі бұрынғы облыстық газеттің қызметкерлері қайда, бәрі хабарсыз. Ерікті адам екен-ау деп жатқан ешқайсысы жоқ. Бұл енді осы қаладан, Қарабұлақтан мұғалімдік орын іздестірді. Тек қайда барса да Еріктің қазақ тілі мен әдебиетінің маманы екенін естіген бойда-ақ бірдемесі жұғып кетердей бәрі теріс қарап, жота көрсетеді. Бұл енді жақын маңдағы көршілес аудандарға көз алартқандай еді. Үштөбе қаласына барып түк таппай қайтты. Талдықорған-Алматы тас жолының үстіндегі Көксу ауданының орталығы Тентек селосына келді. Аудандық халық ағарту бөліміне кіргенде кең кабинетте бір егде орыс пен қазақ әйелінің түрегеп тұрғанын, ал есік жақта үш адамның ұйлығысып, тым басыңқы отырғанын көрді.

	Ерік қазақ әйеліне жақындап өз шаруасын айтып еді. Қазақ болғасын қазақша сөйледі емес пе? Қазақ әйелі аузын ашып үлгермеді егде орыс дімкәс кеудесі сырылдағандай шаптыға жөнелді:

	– Бізге қазақ филологтарының керегі жоқ! Әне филолог, әне филолог, әне филолог! – деп, босағадағы үшеуді сұқ саусағымен кезек-кезек нұсқады. Әлденеден ығыр болғандай ентіккен түрі қоса бар. Ерік Тінәлиев қалайда болашақ жазушы, оқығаны көп, зерделі жас қой, орыстың өзіне түйілген көздерінен «қазақ тілінің дәурені әлдеқашан өткен, содан неге кәперсізсіңдер» деген жазуды оқыды. Сыртқа шықты. Күн сәскелікке таяған. Тентек селосы жасыл жамылғысы мол, дәл түбінен ағатын Көксу өзенінің салқыны білінетіндей өте бір жанға жайлы мекен еді. Мынау жаздың жаймашуақ шағы көркіне көрік қосып, көше бойлап, ұзыннан-ұзақ қатар түзеген көк теректердің жапырақтарына ұялаған сәуле көз қытықтайды. Көгілдір аспандағы тазалықтың өзі қандай? Ерік сезімнің адамы ғой, осындай тамаша табиғат әлдиіндегі адамдар неге соншама қатыбас, неге бәрінің соншама жүйкесі жұқа, табиғатананың еркінен тыс басқа бір дүлей күш бұлардың іштеріндегі бір бұранданы аяусыздықпен бұрап жатқаннан сау ма деген сияқты сұрауларды маңайлады. Ұзын бойлы, арық, мойны қылқиған, үстінде көптен үтік көрмегендіктен бүктесіні біліне бастаған жаздық жеңсіз сары жейде мен жіңішке қара жолақты ұзын шалбар. Аяғындағы үшкір тұмсықты туфлиі сенің мына жүрісіңмен осы жазға шыдас берер ме екем, жоқ, бермес пе екем дегендей ол да қасы-қабағы бар жанды бейнеше мойнын созып қарайды, білем.

	Ерік анық сенделіске енді ұшырады. Кенет жасыл жамылғылы тамаша табиғат санасына су бүріккендей мұның алдынан бір өріс ашқанға ұқсады. «Апырау, бұл қалайда аудан орталығы емес пе, аудандық газет мұнда да бар, тіпті ол жабылғанмен оның бір жұрнағы қалған шығар, қанша күйе жалап бара жатқанмен де босаған адамдардың бірін табармын, олар не тірлікпен айналысуда, соны білермін, ақыл сұрармын» деп, өзін-өзі қамшылап берді. Бұл шаққа дейін газет шығаратын арнайы мекемелер атаулыны өзінің ұмыта бастағанын, ондайдан күдер үзіп те үлгергенін Ерік таңырқай түйсінді. Үшкір тұмсықты қос туфлидің жанын шығара бұл енді солай қарай адымдады.

	Жолай тағы бір сүйкімді ой мұның тұлабойын қуалай жүгірді. Онысы бұл Көксудың басқалардай емес біршама қазақы ау дан екендігін еске алуы еді. Жаңа ғана аудандық халық ағарту бөліміндегі өзіне сілкіне сөйлеген орыстың сөздерін ұмытып та кеткендей. Ұмытпаса да оны ойлағысы жоқ па, бәрін бұлаңдаған елес-үміттің ырқына бағындырмақ па, әйтеуір сондай бір аралық хал мұны бұрынғыдан да жүрдек етті.

	Ерік текке дәмеленбеген екен. Суға батқанның қарманар талындай бір ілгекті осында тапты. Төбесі аласа үйдің екі-үш бөлмесіне сығылысқан аудандық газет редакциясының қызметкерлері арасынан таныс біреу көзіне оттай басылды. Ол да мұны таныды:

	– Әй, әлгі өлең жазатын Ерік Тінәлиев деген бала сенбісің-ей? Сені мектепті күміс медальмен бітіріп, КазГУ-ге оқуға түсті деп естіп едік қой. Мына жүрісің не, ә, қазір каникул екен ғой, е, қалай, хал жақсы ма? Оқу қалай?

	Еріктің тұлабойын жылы ағын кернеді. Тіпті жыларманға да шақ қалғандай. Енді ше...? Елге оралғалы мұның кім екенін, аздап қадірін білетін, бүйтіп қалбалақтап жөн сұрайтын адамды бірінші рет жолықтырып тұр емес пе? Әрі мынау «жабылу» деген зілзаладан аман-есен қазақ газеті екенін түйсінуі де кеудесіндегі жалпалақтап сөнуге айналған үміт шамының отын үрлеп, қайта лаулатқандай. Кабинетте қолқаны қабатын түтін исі бар. Бірақ соның өзі Ерікке жұпар аңқығандай әсер етті. Өзіне таныстан басқа үш-төртеудің де жұмыс істеген түрлері жоқ, қолдарындағы шылымдарын саусақ арасына қыстырып, шынтақтарын алдарындағы столға тіреп, состиып-состиып отыр. Ерік бұлардан дәмеленсе, олардың мұның өзінен дәмеленген түрлері бар. Ерік пен оған көзтаныс егде журналистің шұрқырасуын бәрі қарасынан ағы мол көздерімен жіті бақылап тапжылмайды. Ерік мұны аса ұнатпаса да жаңа ғана бойын кернеген жылы ағыннан айрылғысы жоқ, бәрін жақсылыққа күштеп бұрғысы келді.

	Еріктің мұндағы танысы Құдыс Әлікбаев деген ескі журналист еді. Осыдан екі жыл бұрын Талдықорған мен Алматы облыстары біріккесін Талдықорғандағы жабылған бұрынғы облыстық газеттің байырғы қызметкері. Өлең жазуды он үш, он төрт жасында бастаған Ерік сегізінші, тоғызыншы сыныптарда оқып жүріп, облыстық, тіпті республикалық газеттердің бетін көріп үлгерген. Сол облыстық газеттің әдебиет, мәдениет бөлімінде істейтін Тоқтар Көшеев деген ақынға ара-тұра топ-топ өлеңдерін әкелетін. Тоқтар бәрін жаратпаса да ішіндегі бірер тәуірлерін іріктеп, өңдеп, газетке бастырған еді. Біраз мақалалары да жарияланған.

	Сонда Тоқтар Көшеевпен мына Құдыс Әлікбаев та бір кабинетте отыратын. Мұнымен көзтаныстығы содан.

	Ерік жай-күйін айтып үлгермеді, Құдыс қолындағы шылымын алдындағы күлсалғышқа сұққылап өшірді де өзі орнынан көтерілді. Мұнысы далаға шығып әңгімелесейік деген белгі екенін сезіп, Ерік сыртқа қарай қайта табалдырық аттады. Он адымдай ұзағанда іште қалғандардың бір дабыр-дұбыры естілді. Ерік оның не дабыр-дұбыр екенін ұға қоймады. Тек бәрін бұзып-жара Құдыс Әлікбаевтың:

	– Әй, бұл оқудағы бала, несі бар дейсің?! – деген өктем даусы құлағына сарт етіп тиді. Мұның мәнісі не екенін іші сезсе де сезбегендей, тіпті өз құлағына өзі сенбегендей іштегі сезім атаулыны бұғалықтап, тағы да бәрін күшпен өз ырқына көндіруге әрекеттенді. Ерік әзірше Құдыс Әлікбаев пен оның қасындағыларға шаң жуытпауға барын салып баққандай.

	Енді қалай? «Келіншектің бетін кім ашса сол ыстық» деген. Мұның балауса өлеңдерін қоламтадан суырғандай ыстық күйінде алғашқы оқитын сол Тоқтар Көшеев еді ғой. Бүгінде Алматыдағы газеттердің бірінде қызмет атқаратын сол ақын Тоқтар Көшеевті бұл Ерік ерекше қадір тұтады. Екі-үш мәрте жұмысына іздеп барғанда алақаны жұмсақ Қыдыр бабаны көргендей тұлабойының дірілдегені бар. Кейде ол түсіне де енетін. Мұндай күйді әдебиетпен, өнермен, не ғылыммен шұғылданған адамдар ғана жете байыптайтын шығар-ау!

	Ал мына Құдыс Әлікбаев сол Тоқтар Көшеевтің өзі болмаса да көзіндей адам. Талдықорған облыстық газет редакциясында Тоқтар Еріктің апарған өлеңдерін сызғылап, қызулана пікір айтқанда оған Құдыс та қосылып кететін. Кейде екеуінің пікірлері кереғар шығатын. Бірақ бәрібір жеңіс Тоқтар жағында қала беретін. Себебі, Тоқтар қалайда ақын, әрі әдебиет бөлімінде істейді, ал Құдыс өлең жазбайды, таза журналист адам. Міне, жұмыс та, ақыл да тап пай сансыраған шағында құдай сол кісіні алдына көлденең тартты. Бәлкім, осы кісінің арқасында мына газетке корректор, тіпті үй сыпырушы болып та жұмысқа орналасармын деген үміт те ішінде жылт етті. Себебі, ол кезде Ерікке газет исі шыққан жердің бәрінде қасиет тұнып тұрғандай көрінетін.

	Аудандық газет редакциясы екі жағынан қатар-қатар биік теректер көмкерген, машина дегенің некен-саяқ, тыныш көшенің бойында еді. Құдыс сыртқа шыққасын екеуі сол көшені бойлап, биік теректердің көлеңкелі жағымен жүріп берді. Мұндай оңашалық Еріктің жанына тіптен жақты. Ең алдымен өзі екі жылдан астам уақыт көрмеген егде журналистің түр-түсіне сыналай қарағанда әлдене жүрегін осқылап берді. Құдыс күнге күйіңкі қараторы өңінде шешек дағына ұқсас секпілдері бар онсыз да арық адам еді. Байқаса соңғы екі жылдың ішінде сол арық өңіндегі қалған-құтқан еттің өзі сылынып түскендей тіптен жүдеп кетіпті. Көздері ұзақ жабығудан соң қайта бойын жиған адамның көздеріндей жалтжұлт етіп, енді-енді сөніп қалар керосин шамды еске салады. Сәл бойшаң денесіндегі қаракесегі де ояздаған шамасы, көнетоздау сұр костюмінің алдыңғы екі өңірі тым мол пішілген киімдей жалп-жұлп етеді. Жүрісінде де бір түрлі кібіртік бар. Ерік осы байқағандарын көңліне ауыр алса да бәрін жастық жігермен еңсере берді.

	Құдыс мына жас әріптесінің жай-күйін көзінен бір өткізгеннен ақ танып, екі-үш сұрақ қойды да сап тыйылды. Алыс көкжиекті шолғандай жүзін көтере баяу жүрісін жалғастыра берді. Ерікке керегі де осы. Адам іш құсасын төккісі келгенде тыңдар құлақтың табылғаны жарым бақыт қой. Ерік өзі ұшқан ұяның жағдайын, Алматыда өткен бір жылдық студенттік өмірін қысқаша сыпаттады да ондағы-мұндағы жұмыс іздеген хикаясын бүге-шігесіне дейін қалдырмай тізді-ау. Әсіресе, өзінің жанын ауыртқан тұстарды қазақтың небір әдемі сөздерін теріп әкеп суреттеуге жанын салды. Бұл мына ескі таныс кексе журналистке тым үлкен үміт артқанының белгісі еді.

	Көше тым ұзын екен, көлеңкелі теректер де таусылар емес. Тек бір тұсқа жеткенде Құдыс кілт тоқтап, көк теректерге арқасын беріп, жас әріптесіне бір түрлі қабағын кекжите қарады. Ерік те тоқтап, оған қарама-қарсы тұрды да баянын жалғастырды. Өйткені, мынау дүние не өзі, келбеті, бағдары қандай, осы жазда өзім бастан кешкендерімді қыл-қыбырына дейін тізсем мынау қалайда үлкен кісі осы сауалыма айыз қандыра жауап берер, мүмкін адасып жүрген жайым бар шығар, ақылыма ақыл қосылар деген дәмесі көпе-көрнеу еді. Мынау қаладағы тротуарға ұқсас, бірақ шөптесінді тар соқпақта екеуі бетпе-бет тұрысқанда амалсыз көздері түйісті. Енді қараса аға журналистің көздері сәл-пәл өзгеріпті. Мынау алғашқыдағыдай оңай-оспаққа сөне қоятын көздер емес, ішінде кішкентай от лаулап, Еріктің көкірегінен суырылған хикаяттардың бәрі суретке айналып, қос жанарынан асығып-үсігіп өтіп жатқандай аласапыраны мол дүние. Ерік бірауық өзін кинозалда отырғандай сезінді. «Мұның бәрін маған айтып неғыласың, мен мұны сенен он есе жақсы білемін, өзің шайнағаныңды маған қайта шайнатпақсың ба» дегендей жазғыру да аралас. Сөйте тұра көздерінде шаршағандық, әлденеден беті қайтқандық, шөліркегендік, іштегі ескі кеселдің тепкіні сияқты белгілер бір-бірін баса-көктей атойлап берді. Кенет Ерік өзінің аңғарымпаздығына таңқалды.

	Кексе журналист арқасын берген көктеректер тап осы тұста сәл сирейді екен. Солардың сиреген қатар аралығынан арыға көз тастап еді, екі арқан бойындай қашықтықта айналасында аздаған қара-құрасы бар, жартысы кірпіштен, жартысы тақтайдан құрастырылған әлеміш-әлеміш қабырғалы дүңгіршекті көрді. Жамауы жалбыраған, қырық жылдық ескі дермантинмен қапталған ағаш есіктен жоғарыдағы маңдайшада «Шарапхана» деген жазу бар. Ерік мәселенің мәнісін енді толық түсінді. Мынау көз алдындағы өзі пір тұтқан адамы күрт құлдырап кеткендей. Тек онымен қайта көз түйістіргенде жанарындағы өзге белгілердің бәрі өшіп, шөліркегендік, өзінен көмек сұрағандық, дәметкендік сияқтылар ғана қалыпты. Ерік осы жасында-ақ «не көрмеген бейбақпын, бұл сыннан да өтіп көрейін» дегенге бекінді. Көп бала тапқан аурушаң шешесі Текелі қаласының базарына апарып сатқан жұмыртқадан түскен ақшаның бір бөлігін «жолыңа» деп, осы Еріктің қалтасына салған еді. Ақыры, соған екі стаканға толтыртып шарап ішкізсе де кексе журналист арқандаулы аттай байланып, шарапханадан кете қоймады. Ерік өзіне жарты стакан құйғызып, дәмін ғана татқан. Енді үшінші стаканға құйғызғанда Еріктің қалтасында автобуспен өз аулына қайтуға әрең-әрең жететін елу тиын ғана қалып еді.

	Бұлар жаңағы көше бойлаған көк теректердің саясымен енді кері жүрді. О ғажап! Құдыс жаңа ғана қара жаяу еді, енді атқа мінгендей жалы күдірейіп шыға келді. Қараторы өңіне қызыл жалқын бояу араласып, көздері де Ерік күткендей білімпаз, ақыл айтуға құштар, қамқор адамның ықыласын жиып, мұның көкірегінде сығымдалған мұң-наланы тінткілей, тіпті реті келсе оны тарқатып жіберердей өткір қарайды. Қушық денесіне қуат дарығандай бір түрлі арқасы қозғанға ұқсап шыға келді. Енді сөз тізгінін ол іліп әкетті. Еріктің айтары таусылмаса да айтқызбай білетін қырағылығын бал-бұл жанған жүзі мен көздері арқылы шатынатып, жас әріптесіне қайтіп ауыз аштырмады:

	– Шырағым, әңгімені мен мынадан бастайын. Біраз көсілдің ғой, енді маған мұрсат бер. Ия, ия, мені қалай сөйлетем деп, ындының құрып келе жатқанын өзім де сеземін. Әңгіме басы мынау болсын! Мұқият құлақ сал! Зерделі баласың, дұрыс ұғатыныңа күмәнім жоқ. Осыдан екі жыл бұрын, Талдықорған облысы таратылып, облыс орталығы Алматыға көшті емес пе? Сен келіп жүрдің, білесің, сол облыстық газетте небір сайдың тасындай журналистер қызмет етті емес пе? Өзіңе жақсы мәлім, өзіңнің алғашқы өлеңдеріңді газетке жариялап, жолыңды ашып берген ақын Тоқтар Көшеевтің бір өзі неге тұратын еді? Сөз маржанын тізген (бұл жерде Құдыс Әлікбаев Талдықорған өңірінен шыққан бірқатар журналистердің атыжөндерін атады) қандай еді? Пай-пай, олар жазған көркем очерктер, репортаждар, фельетондар қазақ тілінің қаймағынан қалқығандай қалай дәмді шығушы еді? Бірде обкомның бірінші хатшысының өзі жаңағы мен атағандардың ішіндегі ең жасы үлкені Сапекеңді шақырып алып, «Әй, Сапеке-ай, сіз мына қалам сілтесіңізбен Сәбит, Ғабиттің қатарында жүретін адамсыз ғой» дегені бар. Сонда Сапекең де қарап қалмай «Дұрыс айтасыз, біз партия мен үкіметке жан сала қызмет етеміз деп, басымыздағы көп ырзықтан көз жаздық қой, әйтпесе жемдеуі мен бабы келіссе бұл ағаңнан көп-көрім жазушы шығар еді» деп салды. Жаным Ерік, ұғуға жарасаң, Сапекеңнің осы ағынан жарылуының тасасында үлкен трагедия жатыр. Сол обкомның бірінші хатшысы облыс жабылғанда өзге түгіл Сапекеңе хош айтуға жарамады. Көшеде қаңғып қалған партия сарбаздарының тілін шығарып алармын деп қорыққаны ғой сығырдың. Сонымен облыс кетті, ал біз қазақ журналистері қалдық. Орыс журналистерінің мұрты да қисайған жоқ. Бәрі аудандық, қалалық газеттерге тарап жатты. Ал біз үшін ондай барар жер, басар тау жоқ. Өрісіміздің таусылғанын алғашқы күні-ақ топшыладық. Бухгалтериямен есеп айырысып, аздаған көмек соманы алдық та редакцияға, бұрынғы орындарымызға қайта жиналдық. Әлдебір күнәміз бардай бір-біріміздің бетімізге қарауға жоқпыз. Кенет Сапекеңнің талағы тарс айрылды: «Әй, балалар, әкеліңдерші ана көкаламойыннан» деп, үш-төрт қызыл қағазды ортамызға лақтырды. Басқамызға да керегі сол екен, тек жалғыз Сапекеңді шығындатып қоямыз ба, қызыл қағазды біз де суырдық. Ол күнгі молқолдығымызда шек жоқ еді, ақыры «особый мәскеускийдің» жиырмашақты шишасы инкубатордан шыққан балапандардай ортамызда жыпырлады. Ішкілік көп болғанмен «зәкөске» жағы мардымсыз, оған қиналғанымыз жоқ, әкеміз арақтан өлгендей ой өңешке құйдық-ау! Екі-үш стаканнан соң Сапекең тағы бір өнерді бастады. Отырған орнында маңдайын екі алақанына басып, солқылдап кеп жыласын! Қазақта біреу жыласа екіншінің басу айтатыны бар ғой, ал мына жерде ондай үрдіс қарасын да шалдырмады. Әрқайсымыз өз орындарымызға шөгіп, біз де жыладық. Енді қалай, Ерік жаным, Талдықорғанға бойымыз үйреніп, пәтер алып, орналасып қалмап па едік, енді бір-ақ күнде бәрімізді күресінге лақтырды. Сен сол кісілер қазір қайда деп сұрадың, тыңда, содан екі-үш айдан соң Сапекең арақтан уланып өлді, ақын ағаң Тоқтар өзің білесің Алматыда, ал басқалары ауданауданға, ауыл-ауылға тарап, тышқан аулап кетті ме, құдай ақына хабарым жоқ. Газетке орналасты дейтіндей бұл қазіргі Алматы облысының көлемінде қазақша аудандық газет дегенің некен-саяқ. Сен біздің газетке мейлі корректор, мейлі үй сыпырушы боп орналассам ба дейсің, мен қырықтағы білдей журналист, Ұлы Отан соғысының мүгедегі, кешегі облыстық газеттің тәжірибелі қызметкері осы Көксу аудандық газетінің корректорлығына әрең ілініп едім, енді мұнда да астымыздан су шығып жатыр. Мына газет те жабылмақшы. Қазір қазақ газеттерінің тиражы аз деген желеумен әлдебір білгіш ауданаралық газет дегенді ойлап тауыпты. Жаңа өзің әңгіменің басында айттың ғой, астанада республикалық газеттердің біріне бас сұққанымда тың өлкесінде қазақша бес облыстық газеттің бір-ақ күнде жабылып жатқанын естідім деп. Тек облыстық емес, мұндай індет қазақша аудандық газеттерді де жалмап жатыр. Ал орысша газеттердің мұрты ойылған жоқ. Жаңа өзің Алматыда республикалық газеттегі өзіңе көзтаныс журналист пен Оқу министрлігінің Кадр басқармасы бастығының өзіңді сөзбен шығарып салғандағы көздерінен бір ұқсастықты аңғардым дедің. Сенің әдеби талантыңа күмән жоқ. Ия, екеуі де сені аяушылықпен ұзатып салған, олардағы ұқсастықтың түп-тамыры сонда жатыр, сен оны тап басып байқағансың. «Балықтың тілін бақа түсінеді». Олар да, сен де, мына мен де бір қылбұрауға түскесін шығарда жанымыз бір, біздер бір-бірімізді түсінбесек бізді кім түсінеді? Ал олар саған неге аяңкөстік жасайды, сен қазақ тілі мен әдебиетінің маманысың, сені қандай тар жол, тайғақ кешулердің күтетінін олар алақандағы жазудай көріп тұр. Ия, олар жоғарғы қызметтегі адамдар ретінде бүгінгі заманның бет алысын анық зерделегендер. Мен де қара жаяу емеспін, өз білгенімді сарқайын. Сонау Арқа жақта бес облыстың есебінен Тың өлкесі құрылғаны белгілі ғой. Ол неме керек еді? Астық шаруашылығына бас-көздікті күшейту үшін дейсің бе? Ай, Ерікжан-ай, қалайда шаласың-ау әлі, «қатын көп болса қазан қайнамайды» дейді қазақ, осы қазір мені ұстатып жіберсең де турасына көшейін, оларға керегі астық емес басқа. Қазіргі таңда «өндірістік бірлестіктер» деген тіркесті сонау «Правда» мен «Известиядан» бастап, бәрі жақтары талмай насихаттап жатыр. Ұққандарға ұқтырып, ұқпағандардың бастарының жарығын ашып шүмекпен құюда. Бұл ненің белгісі? Мына өңір астық шаруашылығына, мына өңір мақта өсіруге, мына өңір малға қолайлы деп, тек қазақтың емес, өзбектің де, қырғыздың да, тәжіктің де жерлерін сондай бірлестіктерге бөліп-бөліп, пышақтап турап, республикааралық шекараларды жоқ қылып жібермекші. Тығындаулы бөшкедей ішімдегіні әрең сыйдырып жүр едім, тығынды өзің алдың, енді атқылауыма шыда! Ал республикааралық шекараны жою деген не, ол деген қазақ, өзбек, қырғыз, тәжік сияқтыларды ұлт ретінде жою деген сөз. Бұл, әсіресе, кешегі ашаршылықта оңбай қырылған, соғыста сан мың боздағынан айырылған, өз ұлтының тілі мен діліне паңсына қарайтын, қазақшаны әдейі бұзып, орысшаны шүлдірлеткенін сән көретін, мансап жолында бәрін құрбандыққа шалуға әзір белсенділері тезекше ыбырсыған біздің қазақ үшін нағыз нәубеттің өзі. Айналайын, солай! Қарашы, өз сөзімнен өзім қызып, жүгені сыпырылған асаудай кетіп барамын! Бірақ сен сәл шыдай тұр! Ия, дұрыс, құлағыңның құрышы әлі қанбай жатыр. Қандай да шағын ұлт «мен бәрінен де зормын» деп кеуде қақса ол оның соры. Қазақ өз кемшілігін өзі көре білуі шарт.

	«Ауруын жасырған өледі» деген нақыл неге мирас? Қазақтың ең басты жетіспеушілігі ұлтым үшін жан пида дейтіндердің аздығы.

	«Білемін енді өзімдей ұл тумасын» деп, баяғының Кемпірбай ақыны зарлағанда осыны көре білген-ау, шамасы. Жарайды. Ауызды құр шөппен сүрте бермейік, жақсы ұлдар болған. Қырық бесінші жылы соғыстан келіп, университетке оқуға түскенімде бір шал мұғалім оңашада Қостанай облысын Ресейдің құрамына қосқалы жатқанда Ахмет Байтұрсыновтың Мемлекеттік думада арнайы сөз сөйлеп алып қалғанын, Мұхтар Әуезовтің де Өскемен, Семей өңірлері үшін құрақ ұшып, ара түскенін тілдің майын тамыза жырлап еді. Ал ол деген Ахмет Байтұрсыновтың атын атағандардың қамауға алынып жатқан кезі. Ал қазір сол Байтұрсыновтай, осы биыл ғана арамыздан кеткен Әуезовтей адамдар тіпті таусылды ма деймін. Неге бес облыстық қазақ газеті бірден жабылғанда «шәй» дейтін біреуі табылмай тұр? Азар болса тағымнан таярмын, бес-он жыл түрменің дәмін татармын, есесіне қазағыма қарлығаштың қанатымен су сепкендей бір серпіліс берермін деп, тәуекелге басатындар қайда? Жүзіңнің алабұртуынан байқаймын, «өзіңіз не тандырдыңыз» дейсің ғой. Тыңда ендеше, мен кішкентай адаммын, соғыс мүгедегімін, сөзім жоғарыға жетпейді, соңғы таянышым – мына аудандық газет жабылғасын бала-шағамды қайда апарып асыраймын деп басым әңкі-тәңкі, осы әңгімеге өзің әперген үш стакан шараптың күшімен ғана жарап тұрмын. Бірдеме десек қазақ оқырманы аз деп, өз бетіңе күйе жаққандай қылыққа барады. Апырау, қазақ оқырманы қалай көбейеді, жұрт жапатармағай балаларын орысша мектептерге беріп жатыр. Әрине, ауыл-ауылдағы шаруа адамдар жаңағы «өндірістік бірлестіктер», «республикааралық шекаралар жойылады» дейтіндерді әлі естімеген де шығар, бірақ бәрібір заманның солай ауан алғанын жон терісімен сезіп отыр. Оның үстіне оқыған білгішсымақтар, мансапқорлар сондай тұздықты үсті-үстіне құйып жатса қалай сезбейді? Жалғыз заман ауаны емес, көп бәле қазақ белсенділерінде жатыр. Қазір қазағым деп аһ ұрғанда аузынан жалын ататындар жоқ, оларды қуыс кеуде, кеуек бас, жұрт көзінше «лениндік ұлт саясаты» хақында топан сөзді боратып, тая бере «бастықтар не айтадыға» көшіп, солардың ажарынан істің бет алысын аңдап, әліптің артын бағатындар тықсырды. Олардың көкейін тесетіні қара басыма не пайда, не олжа табам дегендік. Қазағым деп, соның мүддесі үшін саусақ ұшын қимылдатайыншы дейтіндерді емге таппайсың. Емге табылса жаңағы бес облыстық газет, көптеген аудандық газет жабылғанда қайда қалды? Қарағым Ерік, болашағың алда, жас баласың, жаныңа батса да мынаны ұқ, облыстық, аудандық газеттердің жабылуы, тіпті кейбір республикалық басылымдардың шет-пұшпағының қырқылуы – ол деген қазақ тілінің тамырының қиылуы! Ондай жағдайда қазақтарды балаңды орыс мектебіне оқуға бер деп, үгіттеудің қажеті жоқ, өздері-ақ сөйтеді. Сөйтіп те жатыр. Бұл деген қазақты ұлт ретінде жоюдың тіптен пәрменді шарасы. Сөйтіп, бәрі қосылып, өз дегенін жасауда. Сен қазақ белсенділеріне топырақ шашқандай сөздерімді жақтырмаған сыңайлысың. Мұны ашыңқырайын, біле білсең бұл ағаң көп нәрсені біледі. Жаңа осыдан екі ай бұрын ғана дүние салған Мұхтар Әуезовті атадым ғой. А солай ма? Ол кезде Алматыда болған соң сен де топырақ салысқан екенсің ғой. Өте дұрыс! Міне, сол Мұхтар Әуезов айдай әлемге атағы жайыла тұра өзінің бір повесін дұрыстап жарыққа шығара алмай кетті. Жиырмасыншы жылдардың соңында бір мәрте ғана латын әрпімен басылған екен, аты «Қилы заман». Міне, мен соны кезінде Академияның Орталық кітапханасында латыншадан оқып шықтым. Қайран Мұхаң-ай, саған жан жетпейді ғой, мен әдебиетпен шұғылданған емеспін, таза журналиспін ғой, сонда да Мұхаңның өлгенін естігенде жетім қалғандай күй кештім. Таза тақыр жетім қалғандаймын! Міне, сол повесінде Әуезов 1916-жылғы әпселеңде қазақ оқығандарының, тілмаштарының бет-бейнелерін, іс-әрекеттерін жеріне жеткізе суреттейді-ау! Әлі күнге ұмытқам жоқ. Мұхаң суреттеген сол белсенділерді ойласам сидиған сабау аяқты, көйлектерінің етектері делбеңдеген жезөкшелерді көргендей боламын! Болды, жаным, болды! Мені тілімнен тарта берме! Іштегі запыран әлі сарқылған жоқ, сонда да тоқтадым, зорлық жүрмейді, зорлық жүрмейді, тоқтадым, тоқтадым!

	Өлең шіркін өсекші жұртқа жаяр,

	Сырымды тоқтатайын айта бермей! Оу, о-о-оу, о-о-оу!



	* * *

	Сол жылдың 1-қыркүйегінде Ерік Тінәлиев Текелі қаласындағы № 6-орта мектепте мұғалімдік жұмысқа кірісті. Текелі мен мұның туған аулы Қараталды осы аттас өзен бөліп тұратын. Мұның үйі мен жұмыс орнының екі арасы жаяуға бір сағаттық жол. Екі күннің бірінде кешкілік жиналыс. Не әртүрлі педагогикалық-мәдени шара өткізілетін мектеп жағдайында бұл үлкен қиындық еді. Көбіне түн жамылып, бір елді мекеннен шығып, арқырап аққан тау өзенінің үстіндегі солқылдақ көпірден өтіп, екінші елді мекенге жетеді.

	Мектептегі алғашқы күндерде-ақ орыс мұғалімдер (бұл қалада қазақ мұғалімдер емге табылмайтын) небәрі жиырма жасар өрімдей жас жігіттің сонау Қаратал ауылынан жаяу қатынап жұмыс істемек екенін білгенде көздері шарасынан шықты. Бұл жай таңырқау емес, көздерін шарасынан шығарған болып, сәтті пайдаланып, бұл неғылған қаңғыбас, аты-заты кім, немен коректенеді, немен тыныс алады деген сұрауларына жауап алмаққа ындыны құрығандық екені де аңғарылатын. Кейде сондай қарас жанына түрпідей тигенмен де Еріктің сыр бермеуге бекінбеске амалы жоқ еді.

	Жаңа оқу жылының басталуы ұстаздар қауымы мен оқушыларға мейрам күндеріндей мәре-сәрелі келеді. Үш айлық үзілістен соң қауышудың өзі, балалардың бір сыныптан екінші сыныпқа өтіп, жаңа баспалдаққа көтерілуі, мұғалімдердегі ауыс-күйіс, жаңа сабақ кестесіне бейімделу, тағысын тағылар тосын жаңалықтардай әсер етеді. Ең бастысы бәріндегі тазалық, жаңа форма, жаңа портфель, жаңа оқулық, жаңа үміт онсыз да алып-ұшпа көңілге май құяды.

	Бұл өзі аса үлкен мектеп еді. Бір ғана бесінші сыныптың өзі «а», «б», «в», «д», «е» деп бөлініп, бес сыныптан тұратын. Ал біріншітөртіншіні құрайтын бастауыш сыныптардың әрқайсысының саны алтауға, тіпті жетеуге жетіп жығылады. Әрқайсысында қырықтан астам сары үрпектер дәріс алатын мұншалықты сыныптардың басын біріктірген бұл онжылдық былтыр ғана осындай оқу орнының түлегі атанған Еріктің өзіне жеке патшалықтай көрінді. Елдің ең шығыс қиырындағы Жоңғар Алатауының көп сілемдерінің бір қуысына сұғына біткен, соғыс кезінде қорғасын-мырыш комбинатымен даңқы шыққан бұл Текелі қаласында жеке-дара бастауыш мектептерді қоспағанда тап осындай он үш онжылдық бар екен. Зерделі Ерік Тінәлиев алғашқы күндерде-ақ бұл жағын мықтап кәперге алды. Өзінің туған ауылы, негізінде орыстар қоныстанған Қараталда қазақ сыныптары төртіншіден әріге аспады. Ал Ерік қалғанын қазағы баршылық көрші ұжымдардың орталығында кім көрінгеннің үйінде пәтерде тұрып, өлдім-талдым дегенде әрең тамамдады. Жартысына жуығы қазақ сыныптарынан тұратын сол мектептің өзін Ерік үлкенге балайтын. Байқаса ол мынаның қасында көңілге демеу етерлік қана жартымсыз бірдеңе екен.

	Енді қалай? Мұнда әлдебір жиын, не мерекелік шара үстінде мектеп ауласында, не ішкі кең сарай спорт залында орыс балалары мен қыздары су жағасындағы күзгі сап-сары қамыстай жапырылады. Ерік мұндай көпшілікті тіпті Алматыдағы бір жылдық студенттік өмірінде де көрмепті. Директоры да сондайға сай неме екен, әсіресе, ауладағы жиналыста саңқылдап сөйлегенде әлгі сап-сары қамысқа ұқсағанның үстінде аппақ шар тәрізді бірдемелер бір-біріне соқтығысып, ұшып-қонып жүргендей әсер етеді. Кейде директор өз даусымен осынау көптің төбесінде айшықты сурет салып, бәрінің назарын солай қарай үздіктіріп қоятындай. Қыздардың ақ бантик, ақ фартуктері, балалардың қоңырқай түсті арнайы форма-костюмі, әрі көпшілігіндегі айқасқан қызыл гүл талшығындай галстук, жирен, қызғылт-қоңырқай шаштары директор даусының әлдебір ырғаққа келетіндей тұстарында қозғалысын жиілетіп, биге басатындай.

	Бұл ұжымда, әрине, ең алдымен Еріктің көзін тартқаны осы мектеп директоры Алексей Никитыч Кузьмин еді. Қырықтың мол ішіндегі, тұлабойы оқтау жұтқандай тік жаратылған, кірпіше тікірейген ақ аралас сұрғылт шашы, қас-қабағы, күлгін сия түстес көздері, арық та емес, семіз де емес бет-әлпеті қашан да қайрат-жігерге толы. Мұғалімдер бөлмесіне кіргенде, не ұзыннан-ұзақ дәліздермен жымын білдірмес, жылан жүріспен ары-бері қозғалғанда күлгін сия түстес көздерінің тінткілемейтін пұшпағы жоқ, шашылған қағаз, басқа да бір ұсақ-түйектен бастап, мұғалімдердің, не оқушылардың бүгінгі көңіл-күйіне дейін тап басып байқайтын қырағылығы ересен. Сөздері де сондай, шашау, одағай біреуі жоқ, бәрі де орын-орындарын тауып, рет-ретімен қаланып жатқан тастай сыңғырап, тым жарасымды төгіледі. Тіпті одан оқушылар ғана емес, өздері де сондай сөз десе аттай желетіні бар мұғалімдер де ләззат алатынға ұқсайды. Олардың да ынта-ықыласы, бірдеме ұқсам деген талпынысы сол оқушылардікінен кем емес. Ерікті тағы бір таңқалдырғаны осындай жиналыстардың бірінен соң Алексей Никитыч терісін ауыстырған түлкідей құбылып сала берді. Жиналыстың соңы ойын-сауыққа ұласып еді. Директор іштегі өз кабинетіне жып беріп кірді де аккордеон көтеріп шықты. Ендігісінен Еріктің көзі тіпті атыздай болды. Тікесінен тік тұрған күйі аккордеонды құлаштай созып, орыстың буыныңды балқытар ескілікті әуенін сызылтқанда өзіңдегі екі аяқ сенің ырқыңнан шығып, жаратылысы бөлек жан иесіндей биге қосылғысы келеді. Оны тежеу үшін де біраз күш-қауқар керек екен. Ерік тап қазір осындай күй кешті. Задында бұл бозбала жігіт би өнерінен мүлдем мақұрым қалғандардың бірі еді. Себебі, бес жасында оң тізесі ауруға шылдығып, ел ішіндегі емшілер емдегенмен үшінші, алтыншы сыныптарда екі мәрте қайталап, біраз әлсіз боп біткен. Екі мәрте бір сыныпта екінші жылға қалып, мектепті былтыр ғана, он тоғыз жасында бітіруі содан. Сосын да бұл өзі оқыған мектепте би үйірмелерінен оқ бойы аулақ жүретін. Сөйте тұра мына қаладағы орыс мектебінің директоры ойнаған аккордеон кәдімгі көмекейінен үн аңыратқан адамша екіленіп, Еріктің сол кемшілігінің орнын толтырмаққа «кәне, кәне, кеудеңде шыбын жаның болса кел, кел» деп биге шақырғандай.

	Аккордеон ғана емес, көз алдындағы көрініс те тап сонымен мұншама үндес шығар ма? Мектептің ине шаншарға жер жоқ кең ауласында иін тірескен ығы-жығы балалар дала төсінде қалың өскен гүлге құйын тиген сәттегідей ой мың бұралсын келіп! Орыс балалары мен қыздарының музыкаға мұншама әсерленгіш екенін Ерік бұл өмірінде бірінші рет көргендіктен де шығар, таңырқауына таңырқау қосылып, өз бойындағы бір жылы ағын мен жігердің ноқтасын сыпырмаққа аңсары ауды. Өмірі билеп көрмесе де сол өнердің мынау қайнаған қазанына күмп беруге шақ тұрды. Тек өзінің ендігі жерде оқушы емес, осы ұжымға мұғалім ретінде жаңа ғана табалдырық аттағанын сезінуі ғана бұл сыңайын мықтап ауыздықтады.

	Мектеп ауласындағы тап қазіргі қозғалыс жай емес, Еріктің ойынша бұл ұлы мерекелерде ғана ұйымдастырылатын үлкен шаралардың бір бөлшегіндей. Биге көпшілігі әйелдерден тұратын мұғалімдер де шет-пұшпақтап кірісті. Бұлар да сәнді киінген, әсіресе, еріндері шиқандай қызыл, күн, жел тимеген аппақ өңдерінде жасаңдық бар, шаштары төбелеріне соншама білгірлікпен түйілген әйел мұғалімдер мынау көріністің көркіне көрік қосты. Теңізге тасталған ағаш жаңқалары алғашқыда жағалауға таяу қалықтап, бара-бара алыс қойнауға қарай ығысады ғой. Бұлар да сөйтіп, бірте-бірте нағыз қалыңның ортасына сіңіп бара жатты.

	Директор аккордеонды бара-бара тіпті қызына құйқылжытты. Бойы қоса тербеліп, тұрған орнында өзі де биге басқандай бүгіліпжазылып, кірпіше тікірейген шашты басын аямай бұлғаңдатады. Былтыр ғана мектеп бітірген, бір жылдық студенттік өмірде қалтасының жұтаңдығынан көп ешнәрсені көріп үлгермеген Еріктің мұндайлыққа көзі үйренбеген екен. Сәл қиял соңында кетіп, өзі оқыған мектептің директорын еслестетіп, мына директормен салыстырып еді, о ғажап, екеуінен иненің жасуындай да ұқсастық тапсашы. Екеуі екі полюстің тумаларындай бір-біріне мүлдем кереғар жандар. Бұл бітірген мектептің директоры ұлты қазақ, алпысты алқымдаған, күнге шығылысқандай аппақ кителді етженділеу кеудесінде салиқалылық тұнған, сонымен егіздің сыңарындай ескілікті сырқаттың демікпесі де білінетін. Сонда да барша дүниеге жел қақпаған жалпақ маңдай терісін керіп, сәл шалқая қарайды. Қайда қараса да бүгінгі талапқа сай емес артық-ауыс нақыштар көз алдында от боп жанғандай бетін ала қашқысы келіп тұратын түрі болушы еді. Ол директор мына директордың бұлайша жеңілтектік жасап, аккордеон ұстаған түрін көрсе онсыз да оқтын-оқтын соғып кетіп тұратын талма ауруы біржола алып ұрар ма еді? Осындай елестер, салыстырулар бұл сабақ беруге кіріскен күндерде тек директор ғана емес, өзге мұғалімдер жөнінде де алдын кес-кестеп, алғашқы әсерлердің жүгін ауырлата түсті.



	Міне, орыс директор бір әуенді тауысып, енді басқасына басты. Кең ауладағы иін тірескен балалар, мұғалімдер бұған дейін мықтап репетициядан өткендей-ақ сол жаңа әуеннің ырғағына кілт көшіп, мүлде басқаша серпіліс, қимыл арқылы басқа бір өмір қарбаласын айшықтады. «Шебер, мыналар шебер, сахнадағы буынсыз бишілерден бір былай емес» деген сөздерді Ерік іштей қайталай берді. «Өзімнен өнері асқан мыналарға мен қалай дәріс оқымақпын» деген қауіп те тұлабойын мұздатқанға ұқсайды. Тек бәрінің жүзіндегі әдемі күлкі, жаймашуақ рең ғана өздеріне қарай баурап, жылылық беріп, ешкімді жатсынбас пиғыл, райларын көлкөсір етеді. Ерік те содан жігер тапқандай.

	Директор осылай бірнеше әуеннің басын қайырған. Кенет тағы бір тың әуенді сыңқылдатқанда өзгелердің әсеріндей емес, мынау біршама жайсыз тигендей мұның іштегі қыл өзегін аямай тартып қалды. Соны бүкіл ауладағы қалың бишілер тобы бірден сезгендей бәрінің Ерікке жалт қарамасы бар ма? Ерік мектептің шығар есігінің алдындағы баспалдақта, аккордеон ойнаған директордан сәл аулағырақ оқшау тұрған. Баспалдақта бұлардан басқа ешкім жоқ, бәрі теңіздей толқыған көпшіліктің құшағында. Ерік өзінің оқшау епетейсіз тұрысының сөлекеттігін енді ғана байыптап, бұдан шығар жолды жалма-жан қарастыра бастаған. «Әрі, мынау не әуен» деген сауал да алқымынан алып еді. Еріктің хал-жайын басқалардан гөрі директор жақсы ұғынған екен. Бұл да аккордеонды екпіндете ойнаған күйі Ерікке көз салғыштап еді, оның әрі-сәрі күйін танып, ондай халден тез арылту үшін «Ағажан Ләтипа» деп, аккордеонға қосылып әндетіп берді. Сонда ғана, «апырау, мынау қазақтың әні ғой» деген ой басын дың еткізді. Бұл кең ауладағы көпшіліктің өзіне қарасының мәнін енді ғана ұқты. Бәрі де бидің көкесін мына арамызға жаңа келген қазақтың өрімдей жап-жас жігіті көрсетер деген үмітпен қарайтындай. Әсіресе, тоғызыншы, оныншы кластарға аяқ басқан, бойжеткен, қырдың алқызыл гүлдеріндей пісіп, жетілген қыздардың көздері жалт-жұлт еткенде Ерік шынында кірерге жердің жарығын іздеді.

	Директор осы «Ағажан Ләтипа» атты ескілікті қазақ әнінің мәтінін бастан-аяқ біледі екен. Еш жерінен үзген жоқ, түгел айтып шықты. Әрине, бір көзі үнемі Ерікте болды. Мынау қалың көпшілік те солай. Өзге әндерге қарағанда мынаның ырғағы жиі, әрі ересен бастырмалатып әкететін тұстары көп. Мектеп ауласындағы асфальтті алаңға тарс-тұрс тиген табандар, бойжеткен сұлу қыздар мен басқалардың сондай екпінді би үстіндегі әуелгі бағыттан таймаған назары бірте-бірте Ерікті алып жейтін тажалға айналып бара жатты. Арасында «мынау директор шынында ғажайып адам екен, басқалары да соған сай, бұлардың арасына адасып мен қалай тап болғанмын» деген сауал да Еріктің басын айналдырып әкетті. Ол сауалдың жауабын бұл тез тапты. Баршасының бұған ауған оттан ыстық ынта-ықыласы да сол жауаппен төркіндес. Бұл мектепке Ерік қазақ тілі пәнінің оқытушысы болып орналасқан. Енді мына қазақ әні асқақтағанда «кәне, сен қазақ екеніңді көрсетші, біз сенен осы жөнінде де тәлім алайық» деп, баршасының бұған сондай үмітпен жалт етіскені істің осындайлығынан еді. Бірақ Ерік бұл сынаққа әзір емес екен.



	* * *

	Еріктің бұл ортаға тап болуының да өзіндік алғышарты бар.

	Әрқайсысы оннан астам ірі-ірі шаруашылықтардың басын құрайтын екі-үш ауданды тінткілеп, түк таппай қайтқан Ерік осы өз туған ауылымен іргелес Текелі қаласынан жұмыс іздегенде де осы жаздағы сапарнамасының біразын қайта бастан кешкендей еді. Мұның өзі бөлек хикая. Мұнда да жұмыссыздық, мұнда да «реорганизация» деп, аузын қу шөппен сүрткендер. Тіпті қалалық жердегі жұмыссыздықтың сұрқы тіптен бөлек, жан шошытарлық белгілері болатынын да осы жолы түйсінді. Алғаш бетте «горком», «горисполком» атаулары бар екі ең шоқтықты мекемелер сығылыса орналасқан үш қабат үйдің алдында, қызыл-жасылды гүл шоқтары, ақ балтырлы қайыңдар, тау шыршалары безендірген әсем аулада түстері түндей түнерген, қабақтарында қорғасындай ауырлық бар, жұмыс киімді адамдардың отырғанын көрді. Бірақ олардың ол отырысына Ерік пәлендей мән берген жоқ. Қалалық халық ағарту бөлімі де осы үйде, әрине, қазақ мектебін бітірген Ерікке орыс мектебінде сабақ беру қиындау, тек пионер жетекшісі, кітапханашы, лаборант сияқты бірдемелер табылып қалар деген үміт жетелеп әкелген. Ана жылдары аяғы ауырып жатып қалғанда көрші ұжымшардағы оқудан амалсыз қол үзіп, өз аулындағы орыс мектебіне біраз барып жүріп, аздап орысшаға тіл сындарған. Әрі орысша кітаптарды да көбірек оқып, ол білігін жетілдіре түскен. Міне, соның пайдасын енді көрмек. Мына үйге екі-үш мәрте қатынап, қалалық халық ағарту бөлімінің меңгерушісі Рыжов дегенмен әрең жүздесе алды. Бұл екі көзінің айналасына мәзмайрам күлкі табы үйірілген, сап-сары бұйра шашты, тым биязы адам екен, «бізде мұғалімдер жетіспейді, Алматы облыстық халық ағарту бөлімінен қосымша мұғалімдер сұрап кеше ғана келдім, әсіресе, орыс тілі, шет тілі, математика, дене шынықтыру мамандарына зәруміз. Сіздің мамандығыңыз оларға келмейді, бізде мұғалімдік жұмысты ауырсынған соғыс, еңбек мүгедектері көп, кітапханашы, лаборант сияқты жеңіл-желпіні соларға тауып бере алмай жатырмыз» деп, бүкпесіз сөйледі. Бірақ Ерік бұл маңнан бірден кетпеді. Себебі, жұмыс іздегендер мұнда ат-көпір екен. Солар бірдеменің исін сезеді ғой деген ой матап-байлады. Өстіп айналшақтап жүріп Еріктің бір білгені бұл қалада шахтадан басқа барлық жұмысқа қабылдау тоқтатылыпты. Құрылыс объектілері жабылған, көп мекемелерде аяусыз қысқартулар өткен, олар әлі жалғасуда екен. Мәселенің ушыққаны соншалық қалалық атқару комитеті төрағасының бірінші орынбасары ертеден қара кеш ке дейін тек сол жұмыс іздегендерді қабылдайды. Ілуде-шалуда біреуін болмаса ешқайсысын жарылқап жатқан ол жоқ, өтініш жаздырып алып, «сәл шыдай тұр, қазіргі заман осылай, көрерміз» деген сөздермен жұбатып, маңдайдан сыйпағансып, жуасытып қана жібереді. Мұны сол үшін ғана отырғызып қойған сыңайлы. Аулада жайғасқан, қабақтарынан қар жауғандай жұмыссыздардың сабыр суын басу үшін ғана қала басшылығының ойлап тапқан айласы, шамасы. Өткен жылдардың бірінде осы Текелі қорғасын-мырыш комбинатына қарасты шахталардың бірінде жарылыс болыпты. Сондай бір жарылыс мына жұмыссыздардың да ортасында, көкірек қуыстарында гүрс етпесін деп, сақтықты ойлағаны ғой. Ол төраға орынбасарының қабылдауынан Ерік те өтті, сондағы түйген ойы осындай.

	Сондай күндердің бірінде қалалық халық ағарту бөлімінің меңгерушісі Рыжов Ерікті өзі іздеп тапты:

	– Сен, жігіт, қазақ тілін жетік білесің бе?

	– Апырау, мен қазақ тілі мен әдебиетінің маманымын ғой! – деп, Ерік «зачеткасын» табанда суырды.

	– Онда былай! Бізге қазақ тілін үйрететін мұғалім керек. Бірақ ол өзгелердей міндетті түрде оқытылатын пән емес, оқушылардың еркі, олардың ата-аналарының келісімі бойынша ғана факультативті сабақ ретінде жүргізіледі. Сабақ кестесіне де кірмейді, түске дейінгі, түстен кейінгі кезек аралығында немесе балалардың негізгі оқудан қолдары бос кезінде ғана өткізіледі. Әр сыныптардан қазақ тілін үйренуге тілек білдіргендердің есебінен кем дегенде он баладан тұратын топтар құрылып, бөлек сабақ кестесі жасалады. Сол бойынша жұмыс істейсің. Оқулықтар дүкендерде бар. Бұл айтуға оңай, тек сен сияқты педагогикалық тәжірибесі жоқ адам үшін ауырлық жасауы әбден заңды. Егер тәуекел десең...



	Ала жаздай бір қарманар тал таппай сенделген Ерікке кергу қайда? Рыжов оны № 6-орта мектепке жіберді. Мына мектеп директоры Алексей Никитыч Кузьмин кірпіше тікірейген шашты басын төмен салып, көңілсіз қарсы алды. Еріктің сөздерін жауапсыз қалдырып, біраз салғыртты. Әлденуақытта ғана:

	– Бұл сен сияқты аузында ана сүті кеппегеннің алып кете қоятын шаруасы емес. Өзіңді де, өзгені де әурешілікке ұшыратып, артық сөз, дау-дамайға белшеңнен батуың мүмкін. Кейбір мектептер де осылай қазақ тілін енгізгенде ата-аналардың бұрқ көтеріле жаздағаны бар. Әрине, пәленбай жыл педстажы бар жасамыс мұғалім келсе әңгіме басқа. Ал сен сияқтыларға басқа еш жерден ештеме таппаған күнде ғана мұндайлыққа бел бууға болады, – деп, Ерікті келген ізімен кері қайтарудың әрекетін жасады. «Басқа жерден жұмыс тапсам сенің қараңды көрер ме едім» деген кекесінді сөздер Еріктің тамағына кептелді-ақ, бірақ ондайды тістің арасынан шығару қайда? Бұл біраз табандылық көрсетті. Ақыры директор:

	– Жарайды, мен Рыжовпен телефон арқылы емес, барып ауызба-ауыз тілдесейін, – дегенді айтты. Бір ғажабы Кузьмин қалалық ағарту бөлімінің меңгерушісінен кілт өзгеріп қайтты. Байқаса бұл әуелгідей емес, өте елгезек, ашық-жарқын адам екен. Ерікті кәдімгідей қолпаштағансып, «Ерик Тиналиевич» деп атап, ұжымға уыздай жас маманның қосылғанын мақтан еткенге ұқсатып, өзге мұғалімдерге таныстыра бастады.

	Оқу жылы басталғаннан кейінгі алғашқы екі аптада осы директордың тапсыруымен әрбір сынып жетекшісі өз сыныбындағы қазақ тілінен дәріс алғысы келетіндердің тізімін жасап, Ерікке берумен болды. Кей сыныптардан 10-15 бала, кейінен 2-3-тен ғана жазылыпты. Солардың басын құрап, оқу бөлімінің меңгерушісімен келісе отырып, балалардың қолдары бос кезіне ыңғайлап, сабақ кестесі жасалды. Сөйтіп, бұл Ерік орыс балаларына қазақ тілін үйрете бастады. Тау қуысына ұзыннан-ұзақ созыла біткен Текелі қаласының бұл «Станция» деген өзінше атауы бар ең батыс бөлігі еді.Еріктің туған ауылы Қараталға ең жақын тұсы да осы. Бұл «Станцияда» № 6-мектептен басқа үлкен бір бастауыш мектеп және де мектеп-интернат бар еді. Еріктің «құзырына» олар да кіретін, бірақ олардағы еріктілер саны екі-үштен ғана топ құруға жарады, сосын да мұның негізгі жұмысы осы № 6-мектепте еді.

	Алғашқы күндердегі дәріс беру ісі Ерікке қиынға соққан жоқ. Орыс мектебіндегі қазақ тілі пәніне арналған оқулықтағы рет бойынша жұмыс істеуге кірісті. Кірген-шыққанда «сәлеметсіздер ме», «келесі кездескенше» деген сияқтыларды қазақша айтып, біртебірте «тақтаға шық», «қолыңды көтеріп рұқсат ал», «орныңнан тұр», «қазақша жауап бер», «жақсы», «өте жақсы», «қанағаттанарлық», «қанағаттанарлық емес», «тыныш отыр», «сабаққа зейін сал», «кітап», «дәптер» дегендермен толықтырды. Алғашқыда мұның бәрі балаларға ұнағандай да еді. Араларында бір айтқаннан қағып алатындар да бар екен. Олар Ерікке әжептәуір жеңілдік әкелді.

	Бұл оқытатын балалардың жас алшақтығы да біраз бар еді. Себебі, мұндай «еріктілер» 2-8 сыныптар аралығында іріктелген. Бастауыш сыныптардағы балалар көбіне бір тоға, тіл үйренуге ынта қойғыш, олардан жоғарыдағылар, әсіресе, 8-сыныптағылар, араларында бойжетіп қалған қыздары баршылық, тілден гөрі мынау ұлты бөлек жап-жас мұғалімнің өз басын таңсық көріп, топқа жазылған сияқты. Ерік алғашқыда ештемені байқамағансыды. Жұмысқа жан-тәнімен мойынсұнды-ақ. Оған директордың да көптен-көп ықпалы тиді. Біраз сабақтардың басында, ортан белінде кіріп келіп, Қазақстан жағдайында қазақ тілін үйренудің қандай маңызы барлығын балаларға тәптіштеп түсіндіріп кетеді. Бір қызығы бұл ара-арасында қазақша да сөйлейді. Бұған балалар түгілі Еріктің өзі де оқшырая қараған. Бірде осындағы мұғалімдердің ең көнесі, зейнеткерлікке шыққанымен жұмыстан қол үзбеген, неміс тілі пәнінің мұғалімі, кепкен үйеңкідей денесі бар, арық әжімді жүзінде мейірім мол Лотте Романовна:

	– Бұл Кузьмин, әрине, қазақшаға судай. Қазақтардың арасында балықша шоршып ойнаған кездері болған ғой, – деп салды. Осылай деп, бәрінің төбесінен қойып қалды да «ол туралы әлі де талай нәрсе менің тілімнің ұшында» дегендей көмескі сәулелі қысыңқы көздерінен сәл-пәл ұшқын шашыратты. Бұл мұғалімдер бөлмесіндегі әңгіме еді. Аз-кем уақыттан соң ғана «менің тілімнен шыққанды ана директордың құлағына жеткізетін, маған жұлдызы қарсы жампоздар жоқ па еді» дегендей еркек, әйелі аралас мұғалімдерді секемшіл раймен бір-бір адақтап шықты. Ерік мұнысын кәріліктің алғашқы тұяқ серпісі сияқты бірдемесіне балады. Бұдан соң сәл үнсіздік орын алып еді. Тек Лотте Романовна қайта тықыршыды:

	– Бұл Алексей Никитычтың ағаштан түйін түйетін де өнері бар. Әнші, биші, аккордеоншы, бильярдшы, анекдотшы, аңшы, саясатшы, тағысын тағылар... – дегенді қосты. Бұл неміс әйелінің директорға қатысты алғашқы қағытпасын жуып-шайғандағысы ма, жоқ, шындығы солай болғасын ағынан жарылғаны ма, ол жағын Ерік ажыратпады. Ал басқалар тілдерін тістеп бақты.



	Тек кәрі ұстаздың «саясатшы» деген сөзі тұсында ғана баршасының қас-қабақтарында бір сілкініс байқалды. Бұл сөз оң мағнасында ма, жоқ, теріс мағнасында ма? Егер теріс мағнасында болса бұл сөз майға сұққан қасықтай жылпостыққа меңзейді. Ал Еріктің өз басы Лотте Романовнаның сөзіне имандай сенді, сосын да ондағы кекесінді аңғармауға тырысты. Енді қалай, мектеп директорының басындағы біраз өнердің шет-пұшпағын өзі де көріп үлгерді ғой. Тас тан қашалған діңгектей тіп-тік, салмақты бітім-болмысы, көзге әрең шалынатын шатыраш өрнекті сұп-сұр пиджак пен көбіне басқа түсті шалбары, кірпіше тікірейген ақ аралас қысқа шашы, қасқабағы, нық-нық аяқ басысы, қайда бұрылса да көргенінен көз ақы алардай, немесе, іштегі бір қимасыңды суырып әкетердей тесілуі, оған сегіз қырлы, бір сырлы қалпын, тоқсан тарау өнерін қос, осылардың бәрі бұл адамның жаратылысын әр қырынан сырлап, бояп, Еріктің көз алдында асқан әлеуетті жанның мүсінін сомдайды. Кейде директор мектеп үйінің ұзыннан-ұзақ дәлізінде жалғыз келе жатып, не оқушылардың, мұғалімдердің ортасында әлдебір шаруамен ары-бері жүйткісе Ерік әлденеден қалың жынысты орманда құлағын жымита жылыстаған жолбарысты елестетді. Сөйте тұра ол өз-өзінен мәз-майрам болып, күле сөйлеп, балаша елгезектенсе мүлдем басқа қырынан аунап түскендей көрінеді. Міне, ол Ерікті жұмысқа осы соңғы қырымен жұмылдырды:

	– Сенің жұмысыңдағы ең басты көрсеткіш қазақ тілін оқуға тілек білдірген балалардың сабаққа неғұрлым толық қатысуын қамтамасыз ету! – дегенлі ол бірде Ерікке қадап айтты. – Ол үшін балалардың қызығушылығын тудыра білуің шарт. Әр сабаққа мұқият дайындалып, әртүрлі тың әдістерді ойлап табудан жалықпа! Сен ұстаз ретінде алғаш табалдырық аттадың. Демек үйрету, әрі үйрену саған қос сыбағаша тартылды. Қолың боста тәжірибелі мұғалімдердің сабағына қатысуыңа рұқсат. Анау орыс тілінің мұғалімі Нина Николаевна, тарихшы Денис Антонович, математик Борис Устинович, физрук Михаил Ефимович, неміс тілін оқытатын Отто Филиппович шетінен тіс қаққандар. Оларға мен де айтып қоярмын, солардан тәлім алсаң сен үшін мол ырзық. Ал ана Лотте Романовнаға жуыма, ол өзін-өзі әбден сарыққан адам ғой, әрі сөзі көп, жасын сыйлағасын ғана арамызда ұстап жүрміз. Ал мына завучті өзім де білмеймін, жаңа келген адам.

	Еріктің, әрине, алғашқы апталарда бар ынтасы жұмыста болды. Әр сабаққа жақсы дайындалады-ақ. Тек мұның ескерме ген, әрі директордың да ескертпеген бір нәрсесі бар екен. Ол 7-8-сыныптардағы қыздардың тәртібі еді. Бұл Ерік оқыған қазақ мектебінде бар пәле ер балалардан шығып жататын. Ана бала мына қызды ренжітіп қойыпты, ал мына бала ана қызды жы латып қойыпты, бірдемесін тартып алыпты деген сияқтыларға құлағы үйренгелі қашан? Қыздардың үнемі ер балаларға шағынуы да дәстүрге айналған. Ал мына орыс мектебінде бәрі керісінше, мұнда ұлдар қыздардан соққы жеп жатады. Ал ұлдардың намысқа тырысқаны ма, нағыз «джентельменге» ұқсап баққандары ма, әйтеуір ондайлыққа байланысты шағым айтуға әсте жоқ. Осы жағын айна-қатесіз ұққан қыздар одан сайын есіреді, шамасы. Бірде сабақ арасындағы үзілісте Ерік, тарихшы Денис Антоно вич, Лотте Романовна мұғалімдер бөлмесіндегі терезеден мектеп ауласындағы балалар ойынын қызықтап тұрған. Сонда құшаққа сыймас мол жирен шашты тайқардай бір орыс қызы көбірек көзге түсті. Кенет ол алыс-жұлыс ойын үстінде аяғын басып кеткен бір баланы көк желкеден жұдырықпен түйсін келіп. Бала етпеттей құлап, маңдайын мектептің шығар есігінің алдындағы тас баспалдаққа барып ұрды. Мұның құлауы жаман еді, екі-үш минут ес-түссіз жатып қалды. Ерік шошына қасындағы Денис Антонович пен Лот те Романовнаға бұрыла қараған. Денис Антонович әлдекімнің серпінді қимылына айызы қанғандай жалпақ бетінде көңілді күлкі ұялап, екі езуін құлағына жеткізе керді. Көздеріндегі құбылыс та бір түрлі, тұңғиықтанып жансар жылтырайды:

	– Эх, Лариса Недушенко, сенің болашақ күйеуіңе ешқан дай қызғанышым бола қоймас? – деді де етженді кеудесін шайқаңқырап, оң алақанымен төсін сыйпалады. Еріктің көзі тағы да ұясынан шықты. Қазақ мектебінде мұндайлық үшін ана қызды, немесе осындайлыққа барған баланы мұғалімдер бөлмесіне шақырып алып, бәрі жабылып, жер-жебіріне жетер еді. Ал мұнда мүлдем басқаша «реакция». Сойқан қызды тәртіпке шақырудың орнына мына тарих пәнінен дәріс беруші аққаптал неменің мүлдем басқа әуенмен басы айналды. Әрі бұл әнеукүні ғана директордың Ерікке ең бір тәуір ұстаздар қатарында атаған адамы ғой. Соғысқа қатысқан, омырауында «Халық ағарту ісінің үздігі» деген төсбелгісі жылтырайды. Сөйте тұра ол өстеді.





Ал Лотте Романовнанікі тіпті қызық. Онсыз да қысыңқы көздерін одан әрмен сығырайтып, еріндерін жымқырып, өтірік күлкіге кенелгендей тұрды. Арық әжімді жүзінде қызғаныш атты пәленің жыбыр-жыбыр белгілері жүгіріп жүргенін зерделі Ерік анық аңғарды. Апырау, сонда бұл анау тентек қыз Лариса Недушенконың жастығын, сұлулығын, өзімен бірге оқитын баланы көк желкеден ұрып құлатқаны үшін ешқандай жаза алмайтындығын қызғана ма? Жастық пен сұлулықтың әуені өз алдына, ал жазаға кел сек ол осы көріністі өз көздерімен баққан мына екі әккі ұстаздың өз қолдарында емес пе? Әлде өткендегі замана дауылдарында абайсыз жоғалтқан өз жастық шақтарының өкініштері өзектерін өртей ме? Бірақ мынау тап сондай өкініштің жүретін жері емес. Еріктің таңырқағаны соншалық әлдекімнен ақыл-кеңес күткендей арт жаққа жалт қарап еді, ортадағы ұзын столдың екі жағында, ауладағы Лариса Недушенко қылығынан кәперсіз өзге мұғалімдер әрқайсысы өз шаруаларымен мәре-сәре екен. Бұл Еріктің ішіндегі желді одан сайын гуілдеткендей.

	Мұндай таңырқаулар алғашқы айдағы жұмыс үстінде Ерікке жиі-жиі қайта айналып соға берді. Жаңағы Лариса Недушенко деген қызды бұл әлі білмейтін, мұның пәні жүрмейтін тоғызыншы, не оныншы сыныптың оқушысы. Бірақ сол күннен оны жадында тұтты. Себебі өзі дәріс беретін 7-8-сыныптардағы кейбір өз сыныптастарынан жасы асыңқыраған қыздар да тап соның қылығына ұқсас әрекеттерге баратын. Былайша бұзықтау, қайраттылау көрінетін орыс балаларының осы қыздар дегенде жүні жығыңқы келетінін де алғаш рет ұқты.



	* * *

	Міне, Ерік Тінәлиев қолында сынып журналы бар сабаққа кірді. Бұл түске дейінгі және түстен кейінгі кезек аралығындағы уақыт еді. 8-сынып оқушыларынан құралған «еріктілер», айналасы 15 16 бала, түске дейінгі сабақтан соң өзгелер үйлеріне қайтқанда бұлар алтыншы сабақ ретінде қазақ тілін үйренуге қалып отыр. Бұл әдеттегі қырықтан астам балаларды сыйғызатын сынып бөлмесі емес, лабораториялық жұмыстарға арналған шағын қуыс. Өзгесі бос болмағасын қазақ тілі көбіне осында өтеді.

	Ерік әдеттегідей өзін орындарынан тұрып қарсы алған балаларға:

	– Сәлеметсіңдер ме? – деп, тіл қатты.

	– Сәлеметсіз бе? – деп жамыраса жауап берді балалар.

	Сосын өз орнына отырып балалардың сабаққа қатысу мөлшерін тексерді де бүгінгі қазақша біліп келуге тиіс сөздерді сұрай бастады. Одан соң жеке сөйлемдер. Ерік өзі көбіне қазақша сөйлеуге тырысатын. Әр сөзді нық-нық айтып, көбіне ұғуға оңай қысқа сөйлемдерді көлденең тартады:

	– Бүгін ауа райы жақсы! Кәне, мен не айттым?

	Өстіп әзірге оқулықта жоқ сөздерді қыстырып, балалардың білігін тездете арттыруды амалдайды. «Ауа райы» дегенді түсініңкіремей балалар сәл тосырқады. Әсіресе, арт жақта жастары асыңқыраған, көздерін отша жайнатып, сабақтан гөрі Еріктің бітім-болмысындағы өздері ұнатқан белгілерді жіпке тізе бақылаған төрт-бес қыз ойланған сыңай танытты. Бірақ таппады. Енді олар ақ бантикті, сары қамыстай шашты бастарын бұлғаңдатып, бір-біріне көз қиықтарын тастап, күлкіге ілік іздеген, не соны керексінген раймен қарады. Мұны байқаған Ерік «жаңағы сұрақ сендерге де қатысты» дегендей түсін суыта қарады. Сонда сол ересек қыздардың бойшаң, елгезектеу біреуі орнынан көтеріліп, иіліп барып, алдыңғы партадағы ер баланың оқулығын рұқсатсыз, дәнемесіз жұлып алды. Ер бала оқулығын бергісі келмей жармаспақ еді ана қыз оның екі қолын бір шынтағымен-ақ қағып жіберіп жуасытты. Бұл Еріктің қитығына тиген:

	– Кәне, оқулығын өзіне қайтар! – деп, солай қарай екі-үш аттап, қазақша ызғарлана сөйледі. Ана қыз көзімен бір атып қарағаны болмаса былқ еткен де жоқ, жалма-жан кітапты ақтарып, «ауа райы» дегеннің орысша баламасын іздей бастады.

	– Кәне, оқулығын өзіне қайтар! – дегенді Ерік әрбір сөзін ғана емес, әрбір әрпіне дейін өз орнына шегелеп дігірледі. Сонда ғана қыз өз ісінің де текке әурешілік екенін ұғып үлгерді ме, кітапты жауып, сол кітаппен баланы бастан бір нұқып қалып:

	– На, подавись! – деп, алдына лақтырып тастады.

	Ерік енді артық сөзге барған жоқ. «Балаларға орынды-орынсыз шыжбалаңдай беру педагогикалық қағидаға қайшы» дегенді бұған дейін-ақ естіген. Сабақ жалғаса берді. Кенет жаңағы ересек қыздардың бірі қолын көтеріп рұқсат алды да:

	– Ерик Тиналиевич, как по-казахски «подавись»? – деп салды. Тәжірибесіздігі ғой, Ерік сәл тығырыққа қамалды. Қазақша үйрене берсін деп, «қақалып өл» дегенді айтуы керек пе, жоқ, мұндай жаман сөзді сұрағаны үшін сөгіп тастағаны жөн бе, сол жағын бірден ажыратпады. Тек бұлардың айдауына жүре берсем барабара бұдан да сорақыны сұрар деген түйсік тоқтатты. Байқайды, Ерік олардың өтінішін қанағаттандырмаса да сап-сары үрпек бас қыздардың іштеріне бір құйын кіре бастапты.

	Былтыр Алматыға оқуға барарда әке-шешесі бірер қой сатып, Ерікке қара костюм әперген. Ол кезде мынадай жазға бергісіз ашық күз күндерінде ақшыл киім киіп, қараны қысқа қалдыру Еріктің мүмкіндігіне сай еместігі өз алдына, тіпті ондайлық санасына да ұяламаған. Міне, қазір де мұқият үтіктелген сол қара костюмі Еріктің ашаң денесіне жақсы қонып, әрі қара галстук, ақ жейдесімен үндестік тауып, оқыған зиялы жандардың қатарына қоса салғандай. Әрі Еріктің өзі де тым арықтығы демесең бір көрімге бар жігіт еді. Кешегі шаң қапқан ауыл баласының бір-ақ күнде түлеп тұрғанындай қою қастарын керіңкірей таза ақшыл өңімен, қоңырқай тұнық жанарымен тесіле қарағанда кім-кімнің де назарын бір сәтке байлап ұстайтыны анық. Әрі мына таза орыс қауымының ішінде мұның ұлты бөлектігі, әрі уыздай жас порымы анау артқы парталардағы, әлі балиғыға толмаған, бірақ сарбалақтанып пісе бастаған егінжайдай мінездері бар қыздардың көңілдерін бұзады, шамасы. Оның солай екенін туа бітті қырағылығы басым Ерік те дәл таразылаған.

	Міне, қазір де сондай бірдеме ол қыздарды булықтыра бастапты. Ерік қабағын түйіп түсін суытады-ақ, бірақ аналардың іштеріндегі құйын басылар емес. Жүз жасырғансып, бастарын төмен салып, Ерікке ме, жоқ, өзара ма, бірдеме айтқансиды, тек құр пыш-пыштан өзге анық сөз нобайы құлаққа жетпейді. Көздерін көтеріп қараса тіпті керемет, онсыз да қызыл шырайлы жүздері отқа қойылған темірдей балқып бара жатады. Көздері де сондай аспаннан атылған найзағайдай өткір сәуле шашады. Бірінің аузынан ұшқан қандай да бір құпия сөздер легімен ер балалармен де, мұғаліммен де бөліскісі келеді-ақ, бірақ енді-енді тәуекелге басарда ұят қысып, орта жолда дымдары құритындай. Тек іштей булықтырған күлкіге ерік береді. Әсіресе, жаңағы алдындағы баланың оқулығын тартып алып, мұғалім зекігесін ғана намысқа тиер сөзді қосақтап өзіне қайтарған бойшаң да жасы үлкендеу Катерина атты қыздың екі иығының бүлкілі жаман. Нағыз жалын ойнаған түр-кескін де осынікі.

	«Апырау, бұларды отырған орындарынан көтеріп әкетердей кернеген не күлкі» деп, Ерік миына күш түсіре таңырқаса да басқа да бір жайға назар аудармай қала алмады.

	Ия, оған Еріктің қыршындай жастығы да сеп. Ол осы тұрыста өзі өскен ортадағы қазақ қыздарынан гөрі орыс қыздарының әлдеқайда көрікті екендігіне де ой жеткізді. Іріктеп жатар не бар, мына Катеринаның өзіне қарашы, тұлабойындағы тасып-төгілген жігерге қоса «маған жетер қай періштең бар» деп, айшықты әсем жүзін айнала дүйім жұртқа тосса еш сөкеттігі жоқтай. Сұлу десең сұлу. Қатарынадағы екі-үш қыз да ол жөнінде Катеринамен таласуға бар. Өңкей бір беттерінен қаны тамған өңді немелер. Дүкен сөрелеріндегі көздің жауын алар қуыршақтардай бұлар қандай шебердің қолынан шықты екен деп қиялдасаң ұзаққа шабатындайсың. Әсіресе, Ерік сияқты қиялшыл адамға солай. Болашақ жазушы Ерік Тінәлиев көз ашып, ес білгелі қазақтың ескі хисса-дастандарын талмай оқып, ондағы темір сауытты, көк найзалы батырлардың жүрегін тұтқан, аспандағы айдан аппақ деп әспеттелетін перизаттар сымбатына құмарын қандырған ғой. Көбісін әлі күнге жатқа да біледі. Соған орай мұның көкірегінде қалыптасқан сұлулық төңірегіндегі түсініктер болушы еді. Енді оның бәрі өз-өзінен ығыса бастапты да жаңа түсінік, жаңа елес, тіпті жаңа болмыстың өзіне орын бергендей. Бұл бір жайдан Еріктің жанына да бататындай. Мыналардың жүздерін жырға қосу үшін өткендегінің бәрін бір қолмен ысырып, мүлдем тың теңеулер іздестірген жөн-ау.

	Осылай ауа толқыса да Ерік өзін-өзі кұшпен тізгіндеді. Катерина бастаған қыздар әлі тыныштала қоймаған. Бұлардың уыстан шығып бара жатқанын таразылаған Ерік өзінің ұстаз ретіндегі құқығын пайдаланып:

	– Катерина Осокина! Кәне, бері тақтаға шық! – деп бұйырды. Оған керегі де сол екен, партадан ытқып шықты да өзгелерді қақ жара тақта қасына екі-ақ аттап жетті. Адымы да үлкен екен, жүрісіне Еріктің көзі де ілеспей қалғандай. Ерік те тап осы жер де ғой, Катерина бұраң етіп, басын шайқаңқырап, қызарған жүзін онда-мұнда жүйткітіп тап қасына кеп бой түзегенде Ерік өзіне тағы бір сынақты тілеп алғандай күй кешті. Әлдене селк еткізіп, ол кеудесіндегі бір жыбыр-жыбырға айналып, төбесіне шығып, одан төмен қарай аяғының башайына дейін жүгіріске басты. Апырау, бұл ненің соққысы деп, Ерік өзінен-өзі сұрап та үлгермеді, оның жауабы да кеудесіне оқша қадалды. Бұл мына Катяның, Катерина Осокина сұлулығының жаңа қырынан жарқ етуіне байланысты екен. Еріктің басында екі түйсік қоса-қабат атойлады. Апырау, бұл небәрі 8-сыныпта оқитын, көп болса 16-17-дегі ғана қыз емес пе, бұлайша толысып үлгеруге қалай уақыт тапқан деген сұрақ та кептелді. Отша лаулаған жүзі ғана емес, аппақ жұмыр мойны, төсіндегі қос анары, ескілікті қыш құмырадай мінсіз белі, тап сондай зергерлік бұйымындай бұлшық етті қолдары мен аяқтары мына әлі жас, жар қызығы дегенді бастан кешпеген Еріктің іші-баурын табанда бұрқан-талқан етті.

	Бір секөнттік қалтарыста мынаны миынан өткізіп үлгерді. Қазақтың ғашықтық хисса-жырларында сұлу қызды сыпаттау үшін оны үлде мен бүлдеге малындырып қоюшы еді, ал мынаған ондай аттының көк тиынға қажеті жоқ, қайта жалаңаштай түссең одан әрмен бас айналдыратын пәк сұлулығы аршылатыны хақ. Осыған жалғас шешесінің бір сөздерін де еске алды. Шешесі «Құдай сұлулықты орыстарға берген ғой» деп тамсанып отыратын. Оның себебін сұрағанда мынадай бір аңызды көлденең тартқан. Құдай өз елшісіне «мына сұлулықты орыстарға, не мұсылман қазақтарға апарып беріп кел» деп тапсырады. Елші «қайсысына берейін» дегенде құдай «қайсысы түнде аз ұйықтап, көп жұмыс істесе соған бер» дейді. Елші түнделетіп орыстар мен қазақтардың арасын кезеді. Қайда барса да қазақтар қорылдап, ұйқыдан бас көтермей жатады. Ал орыстар олай емес, ояулары баршылық, әсіресе, бір кемпір түнімен көз ілмей зырылдауық ұршықпен жіп иіріп отырыпты. Елші үш рет барғанда да осындай көріністің үстінен шығып, сұлулықты орыстарға қимай кері қайтқан екен дейді. Себебі, қазақ аңыздарында құдай да, оның елшісі де қазақ жағында ғой. Тек төртінші жолы ғана амалы құрыған елші сұлулықты орыстарға сыйлаған екен дейді.

	Осындай қиялмен бір сәт ауа жайылудан соң Ерік қасындағы қыздан:

	– Бұл не қылған күлкі? Қандай сөздің қазақша баламасын білгілерің келіп еді? – деп, орысша айғайлай сұрады. Сон да ғана Катерина жіңішке де бірақ етті денесіндегі иірімдерді жөнге келтіріп, бой түзеді де өрт шалғандай жүзін Ерікке біржола бұрды. Бұл қызды тым жақыннан бірінші көруі ме тап осы сәтте Ерік бөгде бір ғажайыптың куәсіне айналды. Катерина көркіне көрік қосқан алтын жүзіктей асыл бұйым оның әдемі қырқылған қоңырқай сары түсті кірпіктері мен сонымен көмкерілген жанарында екен. Былай қарасаң жанары кәдімгі жанар, тек ондағы өзіңе деген ықылас Еріктей сезімтал жанның ет жүрегі түгілі қара тасты езіп жіберердей. Көз бен кірпіктің жұмысын күлкі үйірілген әдемі еріндері одан әрі дамытып әкетті. «Апырай, мына қыз қайтер екен» деп, Ерік енді он екіде бір гүлі ашылмаған балауса жігіт емес, көпті көрген көнеше сақтық мәселесін ойлағанға ұқсады. Мына қызды тап қасына шақырып алғанына өкінді.

	Ерік деген бас білмес шүу асаудай қиялы онда-мұнда жұлқынған солқылдаған жас емес пе? Осы әсерімен қабат, әнеукүні ғана тарихшы мұғалім Денис Антонович, Лотте Романовна – үшеуі мұғалімдер бөлмесінің терезесінен сыртқа, мектеп ауласына қарағанда жойқын қимылымен бұлардың тіл ұшына іліккен, әлгі құшаққа сыймас сап-сары шашты Лариса Недушенко дегеннің сын-сымбат жағынан мынаның қасында құла-төбел ғана екенін де ойлап үлгерді.

	Кенет арт жақтан жаңа ғана осы Катерина Осокинадан жәбір көрген ер бала қолын көтерді:

	– Кәне, не айтпақсың? – деп Ерік солай қарай иек қақты. Қазақ тілі сәл ығыса тұрды да Ерік орысша сұраған. Бұл маңдайын жартылай жапқан қою жирен кекілі бар, көздерінде үрей білінетіндей жыпылықтауы көп, өзі де, киімі де жүдеулеу бала екен. Көмекейіндегі сөзін де орасан күш жұмсап әрең шығарды:

	– Ерик Тиналиевич, бұл Катя сізден «мен сені сүйемін» дегеннің қазақшасын сұрады. – Осыны айтты да арт жақтағы қыздардың тағы біреуі көк желкемнен ұрар ма екен дегендей солай қарай бұрыла жалтақтады. Бұл Петя деген баланың Катерина Осокинадан жаңа ғана көрген сол жәбірі үшін кек қайтарғандағысы еді. Петя текке секемденген екен. Арттағы қыздар партаның астына түсіп кетердей бастарын төмен салып жіберіп, біржола жүз жасырудың қамына кіріскен. Екі иықтарының бүлк-бүлкі ғана шалынады. Қасындағы Катеринаға жалт бұрылып еді, Еріктің көздері тағы да ұясынан ұшып түсерге шақ қалды. Бұл ауылда өскен бала, сосын да жақсы біледі, қыр басында жел соққанда қара жерге бас ұра жапырылған гүлдер болады. Өңі өрттей қызарған Катеринаның тап қазіргі дене қозғалысы тап содан бір былай емес. Апырау, мынау тап қазір құлап түсер ме екен деп те ойлап еді, байқаса олай емес, серіппелі темірдей берік буындары оған жібермеді. Бара-бара бұл ұялғанға да ұқсамайды, қызарып, жүз жасырғансып, бұраң-бұраң еткен мен де іштегі басқа бір пиғылды өз мұғаліміне аңдатпақ талабы да танылды. Ол жағын қыз бір көзінің ұшығын Еріктің көкірегін ауырта қадап қалғанда ғана айырды. Мұнысы айна-қатесіз «біз сізді мұғалім емес, кавалер ретінде көргіміз келеді» дегендік еді. Бұған қоса қырағы Ерік Катеринаның жаңағы Петяға қараған көздерінен наразылық емес, ризашылыққа толы ұшқын шашыратқанын да ажыратты-ау.

	Тап осы тұста ғана Ерік өзінше дүрс сілкінгенге ұқсап, тұлабойына қайрат жиды. Бүйтіп бұларды бетімен жібере берсе табанының астындағы қара жер тайып кетердей қорқыныш аулына қарай қадам жасады. Ала жаздай басын тауға, тасқа соғып, әрең тапқан жұмысынан айырылып қалса масқараның көкесі сонда болмай ма? Тіпті ішінде пайда болған Катеринаға деген бір елгезек сезімді де қақ маңдайдан ұрғандай күшпен басып, мынау Текелі атты үлкен қаланың ең үлкен мектептерінің бірінде өтіп жатқан сабақ екенін де ескере өз жігерін өзі жаныды. Катеринаға:

	– Орныңа отыр! – деп бұйырды. Енді Катерина бөксесін ойнатып, қырық құбылған жүріспен төрге озды. Арт жағынан да көздің жауын аларлық сымбатты мүсіні бары аңғарылады екен сығырдың.

	«Құдай сұлулықты орыстарға берген ғой» деген шешесінің сөзі тағы есіне түсті. Орыстар қазақтарға қарағанда еңбекке, өмірге әлдеқайда бейім, сосын да тұрмысты, қыздарының сұлу, жігіттерінің ірі келетіні содан дегенді Ерік әзірге ойға алмаған еді.

	Ерік мектепте оқып жүргенде-ақ орыс тілі мен әдебиетінен сабақ бергендердің балаларға айтатын кейіс сөздері есебінен өз ішінде біраз сөздік қорын жасаған. Осындағы бір айға жетер-жетпес уақытта да ол қорды сәл толықтырған. Міне, содан ең бір өткір шанышқыдай көрінетін біразын суырып, бастарына төкпелетті-ау. Әлі даусында ұстаздық сарын, ырғақ қалыптаспағанымен қалайда жастық жігері бар ғой, соны еселей жұмсап, оқушылардың сәл пәл құдайын ойлатуға жарады. Сынып ішінде тыныштық орна ды. Катеринаға қадалғанда оның жыны басылған ештемесі жоқ, тек қалың тоғайда кездесетін түгі жылтыр әккі аңның сәл шегініс жасағанына ұқсас, басқаларға көз қылып қана саябырсыған түрі бар. Қос жанарынан шашыраған ұшқын бәз-баяғы қалпында.

	Ерік өзінің дайындап әкелген сабақ жоспарына сәйкес жұмысты жалғастыра берді. «Жо-жоқ, мына жерде сезімге берілуге болмайды, мыналардың оппаға құлатуы оп-оңай» деп, өзін-өзі іштей қайраса да өз табиғатына қарама-қарсы қылыққа барғанға ұқсас бөгде бір түйсік тағы да кесе көлденең килікті.

	Бұл әлгі мектеп ауласындағы үлкен жиналыстан кейін мектеп директоры Алексей Никитыч Кузьмин іштен аккордеон көтеріп шығып, баршасын биге шақырған орыс әуендерінен соң қазақтың «Ағажан Ләтипасын» құйқылжытқан күннің о жақ, бұ жағында болған оқиға. Бірақ мұның бәрі Ерік Тінәлиевтің ұстаздық қызметіндегі алғашқы аккордтар еді.



	* * *

	Жұмысқа кіріскен алғашқы айда Еріктің тағы бір тындырған шаруасы осындағы мұғалімдердің түр-түстеріне көз құмарын қандырды-ақ. Өзі оқыған қазақ мектебіндегі мұғалімдерден гөрі мыналардың әлдеқайда қылаң жүзді, әрі сүйекті, етженді келетінін, киім киістеріндегі кербездік, ара-тұра алабөтендік шалынатынын, ең бастысы тазалық деңгейі көп жоғары екенін ішке түйді. Ия, тазалық жағы түсінікті, қалайда, мал ұстап, бақша егетін ауыл мұғалімдері емес, көшелеріне көбіне асфальт төселген, олары ертелі-кеш сыпырылатын қала тұрғындары болғасын да солай ғой. Ал басқасында шынында да бір гәп бардай. Бара-бара бұл ғана емес, бұлардың сөз саптасы, ой өрісі, өзара қатынас, мінез-құлық сияқтыларында да үлкен алабөтендік барын аңғарды.

	Ерік, әсіресе, әнеукүні мектеп директоры атағын орыс тілі мен әдебиетінің мұғалімі Нина Николаевна, тарихшы Денис Антонович, математик Борис Устинович, физрук Михаил Ефимович, неміс тілін оқытатын Отто Филиппович пен Лотте Романовнаға көбірек ықылас қойды. Бірде сабақ орны боста осылардың бастары қосыла қалды. Еріктің де қолы бос еді. Мектепте сабақ жүріп жатыр, айнала тыныштық. Уақыт сәске түске таяу болғасын да мұғалімдер бөлмесіне үлкен терезеден жарық мол түсіп тұр. Сол жарыққа қарама-қарсы жайғасқан Нина Николаевна сөйлеп отыр:

	– Біз биыл жазда жақсы демала алмадық. Біздің Сережамыз тоғызыншыдан оныншыға өтті ғой. Келесі жылы мектепті бітіреді. Құдай қаласа Мәскеуге, Ломоносов университетіне жібермекпіз. Осы бастан дайындамасақ бола ма? Бір ай бойы мен оны орыс тілі мен әдебиеті, ал Тимофей физика-математика бойынша қайта оқыттық. Сосын Тимошаның өзі Алматыға оқуға кетті, ал қалған бір ай бойы мен кітап оқумен күн өткіздім. – Осыны айтты да сол кітаптардан алған әсері әлі тарқамағандай қып-қызыл шиқандай ерінді, аппақ толықша өңін, ішке кіріңкі, кірпіктері әрең шалынатын жіңішкелеу көздерін терезеден түскен жарыққа тоса шаршағандық па, жоқ, масаттанғандық па, әйтеуір, соның екеуіне де қатысты бір шыраймен мөлиді. Иығына жетер-жетпес етіп қырқылған, сәл қобырай бұйраланған сап-сары шашы мен аппақ жұмыр мой ны да мінсіз жұптасқан. Мұндағы әйелдердің бәрінде дерлік көз тартарлық көрік бар, тіпті көркі жоқ дегендердің өздері де опа-далап, бояу арқылы сондайлықты құдайдың қолынан жұлып алғандай бет-жүздерін еркек атаулының назарын бір жұлқып қалуға жаратып қояды. Әрі өздерімен бірге біткендей жарасымды блузка, юбка, немесе көйлек, әрі туфли дегендерді қос. Алтын сырға, алқа, сақина сиқтылар сирек, бола қалса қазақ әйелдеріндегідей ірі емес, шұқшиып қарағанда ғана жылт етері бар тым ұсақ келеді. Оның да өзіндік бір жорасы бардай. Әлдеқалай ер адамның көз ұшына ілінсе оның назары ауып, жақындап кеп барласын дегендей әдейі құрылған қақпанға ұқсайды.

	Бірақ сонда да Еріктің пайымдауынша осындағы әйел дердің ең сұлуы Нина Николаевна. Өңінің ақтығы, өзінің бақытты өмір сүруде екенін айғақтайтындай көңілділік, әрі шеберлікпен пайдаланған косметика – бәрі қосылып, ерекше бір сүйкімділікті құрайды. Даусы да ашық, әуезді, тек ара-тұра өктемдік килігеді. Педагогиканың алғашқы дәмі таңдайына татыған Ерік «оқушылардың назарын мықтап байлап-матап ұстайтын дауыс осынікі-ау» дейді ішінен. Нина Николаевна түрегеліп ары-бері жүргенде орташа бойлы, толықтау жан екені де білінетін. Бірақ іркілдеген семіз емес. Қаз төсті кеудесі, жұмыр аяқтары әлдебір білгірлікпен құйылғандай сом жаратылысымен-ақ әйелге тән нәзіктік, сұлулық нышандарын көл-көсір көлденең тартады. Қазір ол отырған күйде сөзді ағытуда. Жаңағы Тимофей дегені осы қалада басқа бір мектепте физика-математикадан дәріс беретін өзінің күйеуі еді. Оны Ерік бір рет көрген де еді. Тұлабойында қырым ет жоқ, арық, ұзын бойлы, қара шашты, тотыққан қоңырқай өңді адам.

	Нина Николаевнаның жаңағы сөзі үстінде осындағы ағылшын тілінің мұғалімі, дүңген әйелі Адалят Сализовна асығыс ішке табалдырық аттады да ұзын бойымен көк тіремектей қақ ортада кілт тоқтады. Нина Николаевнаға бір қырын беріп, көзінің ұшымен нысанаға ала мұқият құлақ түрді. Бұл ағылшын тілі маманының қарасында бір обырлық барын Ерік алғашқы күндерде-ақ байқаған. Онысынан аздап жайсызданған да. Енді сол қарасқа осындағы «тарланбоз» – Нина Николаевнаның «реакциясы» қалай бола рын көрмекке екі әйелге де жұтына телмірді. Бұл ретте Ерік іштей «реакция» деген сөзді пайдаланды. Физик, химик мамандардың ықпалымен бе, әйтеуір, осы ортада бұл сөз ауыз-екі тілде өте жиі қайталанатын. Нина Николаевна Адалят Сализовнаның отты қарасына жауап ретінде жазғы демалысының жүдеулеу өткенінің өзінде үлкен мағна, толыққанды өмір, тұрмыс нышандары жылтырайтынын паш еткендей қас-қабағынан кірбең атаулыны сілкіп тастап, терезеге, мол жарыққа көбірек ден қойып, жүзін жайната түсті. Әсіресе, қып-қызыл шиқандай еріндері көз тартты. Аппақ бетіне қан тамғандай бояуы әрленіп, Нина Николаевна мақтан тұтар мәртебе атаулының ол да бір нақышындай сәулеленіп, белгі береді. Жас баланікіндей аппақ толықша өңі сол арқылы тіптен нұрланып, мұны там-тұмдап күлкі үйірілгендей сығырайған көздерінің қылығы үстемелегенде бұл әйелдің шын пейілін сыртқа алып шыққандай шырайына шырай қосылды. Тап осы тұста онсыз да оған көзінің ұшын қадаған Адалят Сализовна шарт кеткендей:

	– Оқу да оқу! Сіздің Тимофейіңіз былай да қу сүйек адам, бүйтіп оқи берсе не тамтығы қалады? Бір адамға бір диплом жетпей ме?

	– Осылай зікірледі де бір орында шырқ үйірілгендей қозғалыс жасады. Енді Нина Николаевнаға екінші қырын берді. Тұлабойынан бір мінез де біліне бастағандай. Бұл ағылшын тілінің маманы нағыз құстұмсық адам еді. Қап-қара шашы ортан белінен шорт қиылған, түсі де күңгірт, үнемі лайланып жүретін көздерінде жер түбіндегіні шалатындай қырағылық бар. Кейде Ерік бұл әйелдің осы түріне қарап биік бағанаға қонған қара қарғаны елестететін.

	– Тимашоның қу сүйек болатыны тамаққа өте кірпияз, – деп Нина Николаевна жауап қайырып жатыр. – Менің өзімнің де кулинарлық қабілетім жаман емес. Сонда да Тимофейдің тәбеті ашылар ма екен деп, бір айға анау рестораннан арнайы аспаз да жалдадық. Бәрібір пайдасыз. Арақ ішпейді, бірақ шылымды көп шегеді. Содан ба деймін. Ал оқуға келсек маған мұғалімдіктен гөрі инженерлік қолайлы дейді, қайтейін? Бірақ оған оқу қиынға соғып жүрген жоқ, онда да, мұнда да сол баяғы физика мен математика ғой. Пединститутты қызыл дипломмен тамамдаған адам политехті бір иығымен-ақ көтеріп әкетпей ме?

	Осы тұста дене шынықтыру пәнінің мұғалімі Михаил Ефимо вич сыр берді. Кең иықты, етженді, жасы қырыққа енді-енді тол са да жалпақ жүзінде, ойсыз шақшиған көздерінің айналасында әйнекше шытынаған әжім іздері бар бұл отырған орнында бүлкбүлк күлгенсіп:

	– О құдайым-ай, физика-метематикадан дәріс беру біз үшін қол жетпес арман. Ал Тимофей Игнатьевич соны місе тұтпай заводқа инженерлікке кетпекші, – деп, қасындағы Денис Антоновичке бұрыла көз тікті. Денис Антонович алдындағы газетке шұқшиған күйі басын изеді. Тимофей Игнатьевичтің мәртебесіне екі бірдей ер адамның қызғанышы оянғанын сезген Нина Николаевна терезеден құйылған мол жарыққа жүзін одан әрмен тосты. Бұл Адалят Сализовнаның шабына шоқ басылғандай әсер етті, білем, тұрған орнында тағы да екі-үш қозғалыс жасады да Нина Николаевнадан оқты көзін айырмады. Қалайда, Ерікке солай шалынды.

	Ол жылдарда физика-математика пәнінің мұғалімдері қай жерде де қат. Биологтар, географтар, тарихшылар қалада да, далада да жұмыс таппай тентіресе физиктер мен математиктер бір жарым, не екі жүктемемен жұмыс істейтін. Ол жағын Ерік осы жазда өз ет-сүйегімен сезген.

	Осы отырыста ортадағы ұзын столдың есік жағында қарамақарсы жайғасқан екі неміс мұғалім Лотте Романовна мен Отто Филиппович әзірге үнсіз. Отто Филиппович аласа бойлы, толық денесі дөңгеленген, басының қасқасы мол, жалпақ маңдайы мен үнемі төмен қарайтын көздерінде әмсе ой тұнған жан. Қақ-соқпен жұмысы жоқ, қысыр әңгімеге араласпайтын. Қазір де үлкен сүйек жақтаулы көзілдірігін киіп, дәптер тексеріп отыр. Лотте Романовна да тіл-жағына құлып салғандай, тек күлімсіреген арық әжімді жүзін Нина Николаевнаға бағыттап, әрі өзінің ту сыртында тікесінен тік қақшиған ағылшын тілі маманының да сөзі мен әрекетіне мұқият көңіл бөлген райы бар. Не көрді, не естіді бәрін іштей жіпке тізетіні анық.



	Бөлмеге завуч Григорий Павлович Мосько әлдекімді сүзердей ентелей кірді де төрге озды. Қап-қара қалың кекілін оң жақ шекесіне қайырған, қошқылтым түсті мұрны бар, жалпақ бетті, жуан мойынды адам. Сол жуан мойнына әлденені асып алғандай сәл еңкіштене басады. Басқалардай емес жейдешең, әрі галстук тақпағасын да тамағы алқа-салқа, күре тамырлары тым адырайып көрінеді. Галстук тақпауына сол күре тамырлардағы қан соғысының күштілігі де себеп сияқты. Қара қастарына көмулі сұрғылт көздері әлдекімге қадалса ұзақ бөгелетіні бар. Сосын да онысын көп көтере бермейді. Ол өз орнына жайғасып үлгерместен алдындағы үлкен ақ ватман қағазды көтере сол жаққа қарай бір сілкіп тастап қайта жайды. Сосын жұмсақ қара қарындашын алып, ватман қағазға мұрнын тигізердей бұл да шұқшиып берді. Резеңке өшіргіш пен қара қарындаш оқу жылы басталғалы бері мұның қолынан түспеген. Ақ ватман қағаздағы осы мектептегі барлық сыныптардың сабақ кестелері еді. Қазір де соның бір пұшпағынан өзгертілуге тиіс сабақ орнын тауып, резеңке өшіргішпен үйкелей бастады. Сосын оған басқа бір пән атауын түсірді. Әлі де басын көтерместен:

	– Борис Устинович, қазір тоғызыншы «В»-да сіздің геометрия екен, сабағыңызға кіремін. Сабақ жоспарыңызды бері тастаңыз, – деді. Столдың орта шетінде, манадан елеусіз, ол да басын төмен салып, дәптер тексерген математик орнынан көтеріле берді. Сабақ жоспары көк тысты, қатырма мұқабалы дәптерге жазылған екен, сонысын билей басқандай сәнді жүріспен барып, завучтің столына қойды. Бұл өзі әскери адамша бойын тік ұстайтын, сыптай денелі, киім киісінде де өзгелерден гөрі ерекше қонымдылық бар, зиялылығы шыныдай мөлдіреген адам еді. Оған күн көрінетіндей жұқа қыр мұрынды ашаң жүзі, сыпайы мінезі, кірпияздығы қосылып, тұлабойына бөлек сипат бергендей. Жаңа ғана физик, математик мамандар өте қат дегенге қатысты әңгіме өрбігенде Борис Устинович селт етпеген, тек енді ғана өте селдір жіңішке, бурыл түсті қасын керіңкірей маңдайына, көзінің айналасына кірбең жиып, «қызғаныштарыңа жол болсын, физик-математиктерге талап та жоғары ғой, міне, бастықтар оқу жылы басталмай жатып-ақ сабағымызға кіре бастады, кейінгісін тағы көрерсіңдер» дегенді айналасындағыларға айшықтап-ақ жеткізді. Мұны аққаптал мұғалімдер түгілі бұлардың қасында жұмыртқадан жаңа шыққан балапандай Ерік те түсінді.

	Григорий Павлович қасына кеп, тікесінен тік тұрған Борис Устиновичке әлі де көзін көтермеді, тіпті оның сабақ жоспарына қолында созбады, құдай онсыз да иіңкі жаратқан жуан мойнын одан әрмен тұқыртып, сабақ кестесінің тағы бір тұсына өзгеріс енгізіп жатты. Борис Устинович сәл-пәл айналшықтап, басын сәл-пәл мазалана қозғады да завучтен ешқандай ишара болмағасын бойын әлі де тік ұстаған күйі өз орнына барып шөкті. Сол кезде ғана Адалят Сализовна иығын қиқаңдатып, биік бағанаға ұқсас денесін екіүш жерінен сындыра, жасына лайық емес қимылдар жасап, бұл да төрге, завучқа жақындады. Биік өкшелі туфлиінің еденді тырс-тырс еткізуі де оғаштау еді.

	– Григорий Павлович! Менің жай-күйімді ұқсаңызшы! Құдай үшін, маған бейсенбіні бос күн етіңізші!

	– Адалят Сализовна, буынсыз жерге пышақ ұрмаңызшы! Әзірге олай ете алмаймын, қарамайсыз ба, күнде өзгеріс, күнде өзгеріс! – деп, завуч енді ғана басын көтеріп, төбесінен төніп тұрған ұзын бойлы әйелдің тамыры күдірейген жалаңаш мойнына көздері байланды. Қайсымыздың мойын тамырларымыз берік деп, өзара сайысқа да түскендей.

	– Күнде өзгеріс ащы ішекше созылмас, бір күні бұл да мәресіне жетеді ғой. Сабақ кестесінің тұрақты нұсқасы жасалады ғой ақырында! Сонда ескерсеңіз болды!

	– Сабақ кестесінің тұрақты нұсқасы деген биыл бізде болмайтын нәрсе! Қараңыз, осы биылдың өзінде бізде бақандай бес әйел декреттік демалысқа шығады. Ал жасап көр тұрақты нұсқаны! Қазан айының соңына таман, сіздер әлгі Перепелка дейсіздер ғой, менің әзірге көрмеген адамым, өзі анау-мынау емес орыс тіләдебиетінің маманы екен, оған бір жарым жүктеме беру көзделіп отыр, сол оралады жұмысқа!

	Адалят Сализовна иығынан биігірек шорт кесілген қап-қара шашты басын төмен сылқ еткізіп, құс тұмсығымен енді кімді іліп әкетпекті ойлағандай қыбырсыз қатты. Сосын қайта бой түзеп, кабинеттегі бес-алты мұғалімнен оқшау, терезе алдында табанша тақтайға оң шынтағын қойып, бәрін алыстан бақылаған Ерікті іздеп тапты. Ерік тағы да жайсызданды. Бұл ағылшын тілі маманының ешқашан тұрмыс құрмаған, өткен өмірінің бәрі бұлдыр, жеңіл жүрісті әйел екендігін Еріктің құлағы шалған. Сосын да оның орыстардың тілінде «адамзаттың көркем жартысы» аталатын әйелдерге тән тартымдылықтан ада, тым адырайған сүйек-саяғы, бет-әлпеті, күдірейген мойын тамырлары, құс тұмсығы, шорт кесілген шашы, ылғи лайланып жүретіндей көздеріндегі алып жермен қырағылық, шалт мінезі, кейде түйеден түскендей сөйлейтіндігі Еріктің тұлабойын түршіктіретін. Себебі, Ерік туып-өскен ауыл ортасында мынау тап осы қалпымен қара көрсетсе талайды шошындыратындай. Себебі, Алматыда бір жыл оқып, онда жыртылып-айырылған небір «стилягаларға» көз құмарын қандырып үлгерген Еріктің өзіне солай. Қазір де Ерік оған алыстан-ақ үрке қарап, әрі жаңа ғана завучқа «менің жай-күйімді ұқсаңызшы» деп жалбарынуының тасасында не жатыр деп, қоса ойланғандай. Жалғызілікті әйелде не жай-күй болуы мүмкін, бейсенбі бос күн болғанда тап бұған не ұшпақ әпермек деп, бұл да енді Адалят Сализовнамен амалсыз көз түйістіргендей.

	Жаңа ғана өте сұлу Нина Николаевнаның өз күйеуі, баласы, әрі солардың қамына орай жазғы демалысының көңілдегідей болмағаны хақында өрбіткен қысқа әңгімесі бұл Адалят Сализовнаға қадақтай тиген. Бай да, бала да бітпеген бұған кім де кім сондайлық хақында сыр ұшығын шығарса өзіне қарсы ұйымдастырылған шабуылдай көретін. Әттең, істер шарасы жоқ, сосын да ол іштегі жарасын жеңілдетпекке Нина Николаевнаның екінші диплом үшін оқуын жалғастырған күйеуінің тым арық екендігін бетіне басқансыды. Енді завуч Григорий Павловичтен өзіне бейсенбіні бос күн етуді өтінді. Екеуінен де қайыр болмағасын денесін ары-бері қозғалақтатып, өзіне қашан да кезмайыс жайлардың ұшыраса беретінін көлденең көзге паш еткендей қимылдар жасады. Ерікке қадалуы сондай атты әрекеттерінің жалғасы еді. Бірақ Ерік енді тістене күш жиып, одан көздерін ала қашты. Тағы да бірдеме айтпақтай мәз-майрам реңді Нина Николаевнаға барынша сұқтанып бақты. Міне, Еріктің осы наза ры Адалят Сализовнаның одан әрмен қолтығына дым бүрікті. Не істерді ойланғандай аршындай адымдап ары-бері жүре бастады. Қас қылғандай завуч Григорий Павлович басын көтеріп:

	– Мен қателескен екем, әлгі химия пәнінің жас мұғалимасын ұмытыппын ғой, биыл бес емес, алты әйел декретке шығады, – деп салды. Бұл ағылшын тілі маманының тіптен жынын қоздырды. Іштегі онсыз да өртше лаулаған қызғанышының отына әлдекім қасақана үсті-үстіне ожаулап май құятындай.

	– Ол «химичкада» де ақыл жоқ екен, тұрмысқа шыққанына небәрі үш-төрт-ақ ай. Жау қуып бара ма? Қосағым қандай адам, оған бала тауып берудің қажеті бар ма, жоқ па деп, сәл-пәл іркілсе қылшығы қисая ма? – деп, зығырданы қайнай сөйледі.

	– Ой, Адалят Сализовна, махаббат жүрген жерде ойлануға жер тар ғой, – деп, Нина Николаевна сыңғырай күлді.

	– Махаббат?! Қайдағы махаббат? Жұрттың махаббат атап жүргені еркектердің, не әйелдердің нәпсіқұмарлығы! Басқа дәнеме де емес. Егер көркем әдебиетте дәріптелгендей шынайы махаббат бар болса опасыздық, ерлі-зайыптылардың бір-бірінің көзіне шөп салуы сияқты негативті құбылыстар әлдеқашан-ақ зым-зия жоғалар еді ғой!

	Нина Николаевнаның екі қабағының ортасында әлдене жыбыржыбыр етіп, көздері дүңген әйеліне тіксіне қарағандай. Шиқандай қызыл еріндері қиюын өзгертіп, аппақ бетіндегі әдемі шұқырды да қозғап жіберді. Адалят Сализовна көркем әдебиеттегі махаббат сыпаттамаларын ауызға алып, мына Нина Николаевнаның бақшасына тас лақтырғандай әсер еткені айдан анық. Бұл орыс тілі мен әдебиетінің маманы, демек тап осы кішкентай ортада бұл мәселеде бұдан өткен білгір болмауға тиіс қой. Жоқ, қалайда Нина Николаевна мына оспадарсыз әйелдің фәлсафасына жауап қайыруы қажет, әйтпесе, тұғырынан тайып кетері сөзсіз. Тек сыр алдырмауға тырысып, сөзін тым жаймашуақтата бастады:

	– Махаббат деген неге болмасын? Махаббат деген ешкімнің ойдан шығарған ырзығы емес. Шын махаббат қонғанда шетсіз, шексіз мұхитта жалғыз жүзгендей көзіңе ештеме көрінбей кетеді, өзгенің бәрін ұмытасың, кеудеңде от лаулап жанғандай соны мұхит суымен баспақтай әрекетке ұмсынасың. Ерекше рахат сезімге бөленіп, ақыл-ой – бәрін тәрік етесің. Мұны нәпсіқұмарлықпен шатастыру, мен айтар едім, нағыз көрсоқырлық. Біріне бірінің ешқандай қатысы жоқ. Тек бір ғана басын ашып алатын жәйт – махаббат та адам таңдап қонады. Махаббат қону үшін сенің өзің үлкен жүректі адам болуың шарт, тұлабойыңда сол махаббаттың қонуына лайық тарамыстай тартылған қайрат, жігер, мол кеңістік болуы керек. Менің бір нәрсе есіме түскенін қарашы, қоңыраудың соғылуына қанша минут қалды? Айтып үлгерер ме екем?

	– Қоңырауға дейін он минут бар, Нина Николаевна! – деп газеттен бас алмаған тарихшы Денис Антонович сағатына қарап тіл қатты.

	– Қап, уақыт тым аз екен, айтып үлгермеспін, жарайды, кейінге қалдырайын, тағы бір сабақ орны боста есіме саларсыңдар.

	– Темірді қызған кезде соққан жөн, Нина Николаевна! – Бұл физрук Михаил Ефимович еді. Мұның да ойсыз шақшиған көздерінде бір сәуле жүгіргендей.

	– Он минутқа егер сығымдап баяндасаңыз тұтас бір романның оқиғасын сыйғызуға болады, Нина Николаевна! – деп, әншейінде жұмған аузын ашпайтын неміс тілінің мұғалімі Отто Филиппо вич те көзілдірігін алып, басының қасқасын терезе жарығына шағылыстыра қозғады. Оған қарама-қарсыдағы Лотте Романовна арық әжімді жүзін одан әрмен шытынатып, жел шайқаған ескі қурайдай тербеліс жасап, күле сөйледі:

	– Сіздің, Нина Николаевна, махаббат туралы хикаяңызға бір емес, үш бірдей еркектің ынтызары оянды ғой. Енді не жаныңыз қалды?

	Өзінен жасы үлкеніректердің мына сықпытты қолқасы Нина Николаевнаны тез қанаттандырды:

	– Менің туып-өскен жерім Хабаровск қаласы ғой. Сонда менің бір тамаша құрбым болды. Сөзге де, іске де ұшқыр, жанып тұрған от, әрі сұлу қыз еді. Мектепте бірге оқыдық, кейін сондағы институтқа да бірге түстік. Бірақ факультетіміз басқа, ол жаратылыстануды қалады. Құрбымның аты Анисья, әке-шешеден жалғыз еді, әрі әкесі соғыстан бір аяқсыз келген, шешесі аурушаң болғасын өзі сабақтан соң онда-мұнда жұмыс істеп ақша тауып жүрді. Мен сіздерге бұл Анисьяның қандай жан екенін дұрыс ұқтыру үшін әңгімені мынадай штрихтан бастайын. Бірде институттан шығып, автобус аялдамасына беттеп едім, артымнан Анисья қуып жетті: «Ой, Нина, құрбым менің, ақыл бере гөр, мен бір ессіз күйге ұшырадым» деді. Шынында түрі өзгеріп кетіпті. Анисья сияқты қайратты қызды бүйтіп сансыратқан не жағдай деп, мен де шошыдым. «Ия, не болды, Анисья» деп, жік-жапар болғансимын. Бірақ Анисья бірден сыр аша алмады. Оның іштегісін сыртқа шығару үшін де біраз күш жұмсауыма тура келді. Сөйтсем мынау: Хабаровскіге Мәскеудің Кіші драмтеатрының ұжымы гастрольге келіп жатқан. Кісі дегенің қырғын, билет жоқ, мен өзім ол жолғы гастроліне бара да алғам жоқ, Тимофеймен ол кезде танысып үлгермегенмін. Ал жаңағы Анисья барыпты, қазір ұмытып та қалдым, Бернард Шоудың ба, жоқ, өзіміздің Александр Островскийдің бе бір трагедиясы бойынша қойылған спектакльге барыпты. Сонда бір жексұрын кейіпкердің іс-әрекеттері көрермендерге жаман әсер етсе керек. Жаман әсері соншалықты жұрт сол кейіпкердің ролінде ойнаған актердің өзін жек көріп, атарға оғы болмай отырыпты. Бір уақытта спектакль бітпей ме, міне, сонда шымылдық жабылып, оның бер жағында қаздай тізіліп тұра қалған актерлерге жұрт жапа-тармағай гүл шоқтарын тапсырыпты. Гүл ұсынушылардың көптігі соншалықты актерлердің әрқайсысына бес-алтаудан букет тиіпті. Тек қана жаңағы жексұрын кейіпкердің ролін сомдаған актерге ғана ештеме тимепті. Әлде бір қылығы үшін кінәлі болған жас баладай екі қолын салбыратып ол тұра беріпті. Жұрттың соңын ала сахнаға менің құрбым Анисья да көтеріледі. Ол да жаңағы актерден қатты жиренсе керек, оның басқалардай емес, екі қолының бос екенін көре тұра одан өтіп барып, өз гүлін онсыз да құшағы толы басқа бір актерге береді. Қайта қайтқанда жаңағы актердің көзімен көзі ұшырасса керек. «О ғажап, – дейді менің құрбым Анисья. – Оның көзімен көзім түйіскенде мен ешқашан көрмеген, сипаттауға тілім жетпейтін таңғажайып сурет көрдім. Таңғажайыбы сонда, қос жанары мынау адамдікі емес, тілжағы, қол-аяғы, кеудесі бар бөтен бір жан иесіндей өзінше сайрап берді. Менің сорыма қарай оның бәрі маған соншама ұғынықты шығар ма? Ол мені үлкен айыпқа тартты. Көкірегіме әлдебір жабайы құс сояу тырнақтарын батыра қона кеткендей ойламаған жерден ауыр азапқа душар болмасым бар ма? Екі аяғыма тас байланғандай есімнен танып, кәне, сахнадан түсе алсамшы. Есімнен танып, есеңгірегенім өз алдына, іш дүниемді де әлдене бүре бастады. Ине шанышқандай жүрегім де ауырды. Апырау, осы мен өмірі театр, ойын-сауық атаулының табалдырығын аттамаған түздіктер елінен емеспін ғой». Міне, осындай сөздерді үсті-үстіне жаудырып, Анисья жыларман халге жетті. «Апырау, бұл актер жігіт бар болғаны сол жағымсыз кейіпкердің ролінде ойнады емес пе, бар жазығы сол жағымсыз, сүйкімсіз немені өмірдің өзінен ойып алғандай оның мінез-құлқын, психологиясын асқан шеберлікпен жеткізгені ғой, мен неге өз гүлімді соған тапсырмадым деп, міне, үш күн болды басымды тау мен тасқа ұрып жүрмін» дейді менің құрбым Анисья.

	Осы тұсқа жеткенде Нина Николаевна өз хикаятынан өзі қызынғандай әрең сәл тыныс алып еді. Денис Антонович газеттен бас алмаған күйі:

	– Бұл тектес жайлар театрға байланысты көп айтылады ғой. Менің бір естігенім – өткен ғасырда Лондонның ең үлкен театрларының бірінде Шекспирдің «Оттелосы» қойылып жатқанда залдағы бір көрермен сахнада Ягоны ойнаған актерді атып түсіріпті, – деді.

	– Нина Николаевна! – деп, Адалят Сализовна шаңқ ете түсті.

	– Сіздің ол құрбыңыздың күйініші жаңа өзіңіз ырғаған махаббат мәселесіне мүлдем қатысты емес қой!

	– Махаббат мәселесіне қатысты екеніне енді келе жатырмын. Дұрыстап зейін қойыңыздар. Уақыт тар, жинақтап айтайын. Біздің Хабаровскіде мынадай бір оқиға елді дүр еткізді. Сондағы облыс басшыларының бірі әйел адам еді, тұрмыс құрғанына неше жыл өтсе де бала көтермейді. Дәрігерлерге қаралады, ештеме өнбейді. Күйеуі серісымақ, көкжалқау, сутенер адам екен. Әйелі бала таппаса да одан кеткісі келмейді. Е, оған керегі осындай әйел ғой. Ақыры екеуі уағдаласып, мынадай амалға тәуекел етеді. Сутенер күйеуі он сегіз жастағы бір сұлу қызбен танысып, «мен әйелімнен жерідім, бастықсынып басына береді, бала таппайды, сенімен жұптасқым келеді» деп, баурай бастайды. Оң мен солын танымаған аңқау қыз оның өзінен жасы үлкендеу болғанмен бір көрімге бар жігіт екенін, әрі қойны-қонышының ақшаға толы екенін көріп, қақпанға түседі. Жігіт оған қаладан бір бөлмелі пәтер де әпереді. Бірақ жігіт «сенімен қосылам-қосылам» дегенмен бұрынғы әйелімен ажыраса қоймайды. Екеуі қыздың бір бөлмелі үйінде жолығысып жүреді. Ақыры қыз одан жүкті болады. Осы екі ортада бұл қыз жұмысқа да араласып үлгереді. Қай құдайдың айдауымен екенін білмеймін, жұмыс болғанда қай жұмыс дейсің ғой. Ресейдің ең үлкен қалаларының бірі Хабаровскіде бөгде пұшпақ табылмағандай бұл әлгі өзіне қосылмақшы жігіттің бастық әйелі бар емес пе, міне, сол бастық әйелдің хатшылығына тұрады ғой. Бұған ана жігіт, не оның әйелі ықпал етті ме, жоқ, тағдырдың жазуымен солай тоқайласты ма, ол жағы маған да жұмбақ. Тек бір анығы сол, көп ұзамай бұл қыз өз жігіті мен мына бастық әйелдің ерлі-зайыптылар екеніне көз жеткізеді. Ал жігіт шын пейілі ме, жоқ, алдарқатқаны ма, қызды мына жұмыстан кет деп азғырады. Аздап ақыл кіріп қалған, әрі жігіттің көмекейінде адалдықтан гөрі арамдық басым екенін танып үлгерген қыз қасарысып кетпейді. Осында жүріп қызметтес әйелдердің пыш-пышынан өз жігітінің нағыз сутенер екенін, ондамұнда тиіп-қашып қана жұмыс істейтінін, мына бастық әйелге оның ақшасы, байлығы үшін ғана қосылғанын анықтайды. Ақыры қыздың іші біліне бастайды, соңынан декретке шығады. Сол тұста әлгі жігіттің қамқорлығы тіпті күшейе түседі. «Сен қорықпа, менің бір акушер досым бар, ол әйелдер босанатын үйде үлкен бастық, соның тікелей қарауында боласың» дейді. Қыз жігіттің айтқанына көнеді. Тек бұл сонда босанып, енді есін жиғанда әлгі бастық акушер жігіт бұған «сенен өлі бала туды» деп мәлімдейді. Қыз «апырау, бала құрсағымда жатқанда ешқандай проблема болмап еді ғой, бұл қалай» деп жыламсырайды. Акушер-бастық «солай, өте өкінішті, біз шарасыз күйде қалдық» дейді. Сосын қыз «өлі баланың денесін беріңдер, өзім апарып жерлеймін» десе ананы-мына ны сылтауратып, ол өтінішін де аяқсыз қалдырады. Сол-ақ екен, әлгі мұнымен тұрмыс құрмақшы жігіт бұдан біржола бетін аулақ салып, бастық әйелімен тұрып жатады. Ал қыз декреттік демалысы таусылғасын бұрынғы хатшылық жұмысына қайта кіріседі. Сол сәтте-ақ ана екеудің бір жаңа туған баланы асырап алғанын естиді. Қыздың ішінде алай-түлей дауыл орнайды. Осындағы қызметтес әйелдердің пыш-пышы арқылы ана жігітке керегі ақша, ана бастық әйелдің етегіне сол ақшасы, байлығы үшін жармасып жүргенін жете ұғады. Өз денсаулығы түзік бола тұра бала асырап алуы да соның айғағы емес пе? Әрі мына қыздың өзін де ана бастық қатынның ақшасы, дүниесі үшін тастап кетіп отыр ғой. Осының бәрі қызды қалайда бір кек алуға итермелейді. Бірақ жас қыздың қолынан не келсін? Басын қанша шақса да ешбір амал-әрекет қара көрсетпейді. Сонымен екі жыл өтеді, ана екеудің асырап алған баласы екі жасқа толады. Ерлі-зайыптылар бұл баланың күтіміне әлгі акушер-достың қарамағындағы бір медбикені жалдаған екен. Бәрі шақырылып, баланың туған күнін тойлайды. Сосын бастық әйел күйеуін, баласын алып, Сочиге демалысқа баруға ниеттенеді. Самолетке билет алуға әлгі өзіне хатшы қызды жұмсайды. Бұлар қаланың сыртында екі қабаттық үлкен котеджде тұратын еді, хатшы қыз олардың қай күні ұшатынын біледі ғой, сонда да ешқандай қателік болмасын деген сақтықпен күндіз жан баласына көрінбей сол қаланың сыртындағы котеджге жақын келіп, алыстан торуылдайды. Бастық әйел арнайы машина алдырып, күйеуі, баласы – үшеуінің аттанып кеткенін көзімен көреді. Міне, қыз сол күні сол маңдағы бір тоғайда бой жасырып, түн ортасы ауа әлгі коттед жге келеді де оны өртеп жібереді. Бірақ құдай қас қылғанда бәрі басқаша шығады. Әлгі бастық әйелдің аэропортқа жеткесін өзөзінен қан қысымы көтеріліп беріпті. Сондағы медпункттегі дәрігер оның мына жағдайда самолетпен ұшуы өте қауіпті екенін ескертеді. Сосын, бұлар амал жоқ, билеттерін өткізіп, кештетіп, әлгі коттеджге қайтып оралыпты. Ал тоғайда жасырынған хатшы қыз түнделетіп коттеджге от қойғанда бастық әйел, сутенер күйеуі және екі жасар бала бірге жанып кетеді. Тергеу кезінде әлгі хатшы қыздың күндіз осы коттеджді торуылдағаны анықталады, әрі басқа да жанама айғақтар табылып, ол қыз қамауға алынады. Бүкіл қаланы дүр сілкіндірген ашық сот болады. Міне, сол сотқа менің әлгі Анисья атты құрбым да қатысады. Ол соттың оқиғасын да маған талай жыр ғып айтты ғой. Талайдың жағасын ұстатқан көп сұмдықтың беті сол соттың үстінде ашылады. Айыпталушы қыздың адвокаты керемет екен, мәселенің ұңғыл-шұңғылын түгел қазбалапты. Айта берсең бас-аяғы жоқ әңгіме, мен жеделдетіп, ұсақ-түйегінен аттап өтіп, тек ірілерінің ғана басын шалып отырмын. Айыпталушы қыз коттеджді өртегенде әлгі ақшақұмар, байлыққұмар сутенерге аздап болса да залал шектіруді көздеген ғой. Сөйтсе былай екен. Мына қыз осыдан екі жыл бұрын босанар қарсаңда әлгі сутенер оны өзінің бір бастық акушер досының қарамағына бергенін айттым емес пе? Міне, сотқа сол акушер жігіт те, сондағы медбикелердің бірі – кейін мына бастық әйел мен оның сутенер күйеуі өздері асырап алған баласын бағып-қағуға жалдаған әйел де шақырылады. Міне, бар құпияны осы медбике әйел ашады. Сөйтсе, осыдан екі жыл бұрын айыпталушы қыз өлі бала емес, жап-жақсы дені сау тірі бала тауыпты. Тек оны әлгі бастық акушер жігіттің ұйымдастыруымен облыстық деңгейдегі бастық әйел мен оның сутенер күйеуі екеуі асырап алыпты да, қызға «сен өлі бала тудың» деп, өтірік айтып, оның мойнын басқа жаққа бұрып салыпты. Бұл жағдайды медбике әйел өз бастығы акушер жігіттің көзін шұқып тұрып дәлелдепті. Ал бұдан да сұмдығы сол – айыпталушы қыз коттеджбен бірге өзінің ішінен шыққан туған баласын қоса жағып жібергені анықталады. Онсыз да темір тордың ар жағында отырған сорлы қыз есінен танып құлайды. Міне, сол шақта осы ашық сотқа қатынасқан менің құрбым Анисья қаһарына мінеді. Әлгі театрда өзі гүл ұсынғысы келмеген актердің көзімен көзі түйіскендегідей жойқын сезім әлегімен кетеді. Бірақ ол сезім мен мына сезімнің ортақ ештемесі жоқ. Екеуі бірбіріне кереғар. Бұл енді сотталушы қызға жаны ашып, соның кегін қайыруға аңсары ауады. Бірақ кімнен алмақ кекті, бастық әйел мен оның сутенері онсыз да күлге айналды, енді қалғаны әлгі бастық акушер жігіт қой, соның аты-жөнін, қызмет орнын мұқияттап, қойын кітапшасына түсіреді.

	– Нина Николаевна, бір жайды анықтай кетіңізші, – деп, дәптер тексерген математик Борис Устинович көзін көтермеген күйі тіл қатты. Сонымен ана коттедж өртеген қыздың жазасы не болды?

	– Е, ол қыздың жазасы не болсын?! Ол ә дегеннен-ақ қамауға алынып, тергеудің өзі алты айға созылған ғой. Бір басыңа жетерлік қайғы-қасіретің бар, жазаңның өтеуіне сол алты айың жетеді деп, босатып жіберіпті. Аздаған шартты түрде дегені бар ғой деймін. Жә, ол қыздың жыры сонымен тамам. Енді Анисьяға келейік, қоңырау жақын, бұл жағын тым шұнтитып баяндайын. Анисья әлгі акушер жігіттің үйіне қызметшілікке тұрыпты. Ол өзі бай неме екен, сырт көзге білдірмей қызметші әйел жалдайды екен. Бірде ол өзі сияқты тағы екі адаммен өз үйінде құпия кеңес өткізіп отырғанда Анисья олар ішетін тамаққа у қосып, үшеуін бірдей жайратады. Акушер жігіт пен бір досы табанда жан тапсырыпты да үшіншісі дәрігерлердің көмегімен тірі қалады. Бірақ мүгедектікке ұшырайды. Міне, сол тірі қалған мүгедек арқылы бұлардың үлкен қылмыстық топ екені әшкереленеді. Ал сот Анисьяны тоғыз жылға кесті. Сүйген жігіті бар еді, сол қоштасарда жыламсырап, «неге бүйттің» дегенде Анисья «жауыздықты көре тұра аттап өте алмадым, бүйткеніме өкінбеймін, мені сүйгенің рас болса күт, ал мен қайратыма басып, түрме түгіл одан арғысына жатқызса да пәктігімді жоғалтпаймын» депті. Анисья екі жылдан соң босанып шықты, жігіті күтті, қазір үш балалы, сол Хабаровскіде тату-тәтті тұрып жатыр. Міне, енді мен құлағын шулатқан Анисья туралы фактілердің былай басын қосақтаңдаршы, шын махаббат, міне, осындай жандарға ғана тән, кім көрінгеннің қоржынында жүретін арзан дүние емес?

	Нина Николаевна хикаяты таусылар-таусылмастан қоңырау шылдырлап, дәлізде балалардың тасыр-тұсыры білінді. Сабақтағы мұғалімдер сынып журналдарын ұстап ішке топтала енгенде орыс тіл-әдебиеті пәнінің маманы бір қызық жайдың басына су құйғанын аңғарысып, әрқайсысы өзінше қабақтарына өкініш райын жапсырғансыды.

	– Мынауыңыз нағыз роман жүгін арқалаған әңгіме ғой. Он минутқа сыйғыза алмаспын деп, тайсақтап едіңіз, басы бүтін, шекесі шетінемей, тіпті шекесі түгіл қылшығы қисаймай сыйып кетті. – Дене шынықтыру пәнінен дәріс беруші Михаил Ефимович орнынан көтеріліп, кең иықты, мол тұлғалы денесін жас балаша оңай қозғап, көздерінің айналасындағы қос-қос әжімдеріне көңілділік ұялата осылай сөзіне тұздық қоса сөйлегенде сабақтан шыққан мұғалімдердің өкініші одан әрмен кемерінен асты. Ал тарихшы Денис Антонович те одан қалыспай:

	– Сіздің, Нина Николаевна, осы қуыршақтай болмысыңызда ортаңқол бір жазушының таланты көмулі жатыр-ау! Әттең, не керек?! – деп, ол да түрегелген бойда етженді кеудесінен әлдебір құмардан шыққандық белгілерін танытқандай сілкініп қойды. Сыр бермеген тек математик Борис Устинович пен екі неміс мұғалім Отто Филиппович пен Лотте Романовна ғана. Ал оқу ісінің меңгерушісі Григорий Павлович Мосько әлі де сынып кестесі шұбарлаған ватман қағазға кеудесін жапсыра көзінің астымен ғана Нина Николаевна мен оны қолпаштаған ер адамдарға сығалай қарап күлімсіреді. Қалайда, Еріктің осы тұрыста байқағаны әзірге осы еді. Кенет ол жаңа ғана сабақтан шығып, осы мұғалімдер бөлмесіне ентелегендердің ары-бері жүрісінен, аздаған дабыр-дұбырынан өзі үшін ең қызықты бір көріністен құр қала жаздапты. Ол Адалят Сализовнаның тұрысы еді. Ол есік жаққа таяу бұрышта, өзгелерден оқшауланып, тікесінен тік қақиған күйі Нина Николаевнаға жаман көзін қадауда еді. Нина Николаевнаның өз баянының соңында махаббат кім көрінгеннің қоржынында жүретін дүние емес, ол да қонатын адамына ғана қонады деп, әрі ол шындықты өз хикаясы арқылы жайып салуы ағылшын тілінің оқытушысына оқтай тиген.



	Оның солай екенін болашақ жазушы, қырағы жас Ерік Тінәлив анық пайымдады. Енді «еруліге қарулы» дегендей Адалят Сализовна да орыс тілі маманын қайтсем атып түсіремін дегендей қап-қара боп түйілген көздеріне қаһар жиып тұр екен.

	Сол кезде қайта қоңырау шылдырлады.

	– Ал кеттік! Мұғалім байғұстардың тіл-жағына тыным бар ма, енді сабаққа барамыз! – деп, Нина Николаевна да орнынан тұрып, Ерік состиған терезеге таяу қабырғадағы полкадан өзіне тиісті сынып журналын суырды. Басқалар да сол маңда үймелесіп, полкаға қолдарын созып жатты. Нина Николаевна қаз төсті кеудесін алға тосып, бөксесін ойнатып, жұмыр аяқтарымен еденді тырс-тырс еткізе шығар есікке беттегенде осындағы баршаның көшбасшысына ұқсаған. Себебі, бәрінің дерлік сабақтары бар еді. Бәрі де орыс тілі маманының соңынан қотарыла шығып бара жатты.

	Нина Николаевнаның хикаяты өзіне сұмдық әсер еткен Еріктің көздері бұрынғыдан да өткірленіп, мынау жасы үлкендердің әрқайсысына тән белгілердің бәрін есепшотқа салып тізетіндей бір нүктеге байланып қалды. Отто Филиппович пен Лотте Романов на шығар есікте де бір-бірінен жұп жазбастай үйкелесе әрең өтті. Адалят Сализовна белін қиқаң еткізіп тарихшы Денис Антонович пен физрук Михаил Ефимовичтің екі ортасына сығылысып, бірін шынтағымен, екіншісін жамбасымен қағып, ол да ары табалдырық аттады. Ал сыптай денелі, бәрінен де сәнді киінген математик Борис Устинович асықпай мыналардан кейін де бес-алты мұғалімді өткізіп жіберіп, жүзін манауратып, жұрттың соңын ала ілбіген. Борис Устиновичті өкшелей оның сабағына кірмекші, оқу ісінің меңгерушісі Григорий Павлович ентелей басты. Жуан мойнын алға созып, етженді шымыр кеудесін күшпен еңкейтіп, тез-тез жүргенде басы да бұлғақ-бұлғақ етеді. Адам сұлбаларын әртүрлі жанды-жансыз бейнелерге ұқсата бағалайтын дағдысы бар Ерік завучтің мына түрінен Алматыдағы циркте өзі тамашалаған, жаттықтырушының ізімен әлдебір ойлы, мағыналы қимылдар жасап ерген, қорбаңдаған аюды еске түсірді. Мұнысы біреуді кемсіткендігі емес, керісінше, бұлардың бәрін өзінен жоғары қойғандағы көңіл райының бір қыры еді. Жаңа ғана Денис Антоновичтің бағалауынша болмысында ортаңқол бір жазушының таланты көмулі Нина Николаевна хикаятының мұның ішінде дауыл соқтырғаны соншалық шынында бұл кішігірім бір романды бастан-аяқ сүзіп, тез оқып шыққандай әсерде еді. Бөлмеде екі-үш мұғалім ғана қалып, тыныштық орнағанда Ерік орыс тілі пәнінің мұғалімі жаңа өз әңгімесіне арқау еткен Анисья атты қыздың тағдырын, бет-бедерін, мінез-құлқын өзінше елестетіп, қиялына «әйт, жануар, шүу» дегендей қалыпта еді. Кенет әлдене бір бүйірінен сұққылап берді. Апырау, мұны не қара басты? Еріктің өзінің де сабағы бар екен ғой. Бұл санын бір соғып, полкадағы қазақ тілі пәнінің арнайы журналын жалма-жан суырып, апыр-топыр есікке беттеді. Бөлмедегі екі-үш мұғалім жас балауса жігіттің мынадай жаңғалақтығын байқап, бір-біріне езу тарта бұрылды:

	– Бұл бозбалада шынында бір түсініксіз мінез-құлық бар, – десті бірі.

	– Мен де сондайын байқаймын. Не нәрсеге де тосырқай қарап, көктен түскен жанға ұқсайды, – деді екіншісі.

	– Орыс балаларына орыс тілін ұқтыру қиын. Ал қазақ тілін үйрету тіпті қиямет-қайым ғой шикі немеге. Содан сансырайтын шығар.

	Ерік Тінәлиевтің бұл жолы кіргені бастауыш сынып еді. Олар төртінші сабақтан кейін үйлеріне қайтады. Тек қазақ тілін үйренуші тобы ғана бесінші сабаққа қалады. Бұл жоғарғы сыныптардағыдай емес, мұнда сабақ өткізу оңай. Сонда да Ерік жаңағы Анисья атты қыздың жан-дүниесіндегі алуан түрлі ойрандарды өз басынан өткергендей жан қиналысын сезді. «Ия, бұл орыс халқы біздің қазақтан қай жағынан да көп озық халық қой» деген қызғаныш та ішін қарыды. Әрине, бұл ретте ол өзі оқыған орыс классиктерінің шығармаларын да есіне алған.



	* * *

	Осылай Ерік Тінәлиевтің алғашқы еңбек жолы жалғаса берді. Алғашында бұл тағдыр тәлкегімен өзі он екі жыл оқып, зәрезап болған оқу ордасы емес, әсте көріп-білмеген таңғажайып дүние кейпіндей көңіл көзін жан-жаққа жұлқылай тартқылады. Ия, бұл болашақ жазушының өмір тануда күрт шырқай көтерілген айлары еді. Орыс балаларына қазақ тілін үйретудің мехнатынан гөрі осылай жан-жағынан анталай топырлаған, бұл үшін сол танымдық мәні зор жағдаяттардың ала-құлалығы, әрі көптігі көңіл көзін талдырып, қажытып бара жатқандай.

	Бірде мектеп директоры Кузьмин:

	– Балалардың сабаққа қатысу деңгейі қалай? – деп сұрады Еріктен. Бұл аузын ашып та үлгермеді, директор өз сұрағына өзі жауап қайырғандай болды. – Журналды тексеріп қарадым, аса мәз емес сияқты ғой.

	Еріктің ағынан жарылмасқа амалы жоқ еді:

	– Рас айтасыз, Алексей Никитыч, кейбір балалардың сабаққа қатыспай қашып кету фактісі орын алып жүр. Оларды ешкім зорлаған жоқ, әу баста қазақ тілін үйренуге тілек білдіріп, топқа жазылған өздері ғой.

	– Мәселені олай қою адасқандық! Олар қазақ тілін үйренуге тілек білдірді, демек оның қызықты болатынына үміт артты. Ал сен солардың үмітін ақтауың шарт. Қайталап айтамын! Сабаққа жоспар жасағанда оның қызықты, әрі алуан түрде өтуін өте-мөте ескеруің қажет. Сен үшін әр сабаққа дайындалу, оның жоспарын жасау ең өзекті мәселе. Біздің кітапханада педагогикалық, әдістемелік газетжурналдардың тігінділері қат-қат, соларды көз майың таусылғанша оқы, әрі мерзімді баспасөзге жазылу науқаны басталды, өзіңе ең керекті одақтық, республикалық басылымдарға жазылуды тездет. Тәжірибелі мұғалімдердің сабағына қатыс дегенмін... Ия, оның дұрыс. Сосын сабақтан қашқан балалардың ата-аналарымен де жолыққан жөн. Сынып жетекшілерінен де көмек сұра.

	Осылай тастай қаланған сөздерді біраз төкпеледі де одан арыға уақытым жоқ дегендей кірпіше тікірейген сұрғылт шашты басын тез бұрып әкетті. Сол түстес қас-қабағының тасасындағы көздерінде «байқа, бала, біз сені алақанда аялап, еркелету үшін ұжымға қабылдағамыз жоқ» дегендей ызғар кетті. Осы тұрыста не тапсырмалар берді, солардың орындалу барысы алдағы күндерде сөзсіз тексерілетінін де ескерткендей. Сөйтіп, бұл күннен бастап, Еріктің жұмысы тіпті көбейді. Сонау қала сыртындағы ауылдан таң бозында шығып, жұмысқа келеді де кештетіп, ал жиналыс, не басқа да бір шара өткізілген күндері түнделетіп бір-ақ қайтады. Қуықтай тар үйге кіргесін де демалуға жағдай жоқ. Кәрі әке-шеше, шиеттей балашаға. Әсіресе, сол кішкентай іні-қарындастарының мазалауы көп. Олар көбіне күндіз шығара алмаған есептерін көлденең тосады. Кейбір жазу жұмыстарын тексеріп беруді өтінеді. Бірер сағат сонымен уақыт өткізеді. Осы тұста бір шындық Еріктің жүрегін осқылады. Ауылда қазақ мектебі ежелден жоқ қой, бұл балалардың бәрі орысша оқитын еді. Енді қараса Ерік орыс балаларына қазақшаны үйретем деп, табан тоздырып жүрсе үйге келгесінгі тірлігі мүлде қарама-қарсы екен. Мұнда өз іні-қарындастарына орысшаны ежіктеп зықысы шығады екен. Осы бір тағдыр тәлкегінің астарында не жатыр деген сауал кей-кейде көз алдында көлденеңдейді. Қалтадан суыра қоятын дайын жауабы тағы жоқ. Кейде сарыла іздеп, ол жауаптың ізіне түскендей болады. Байқаса, бұл қаладағы үлкен орыс мектебінде еріктілерден құралған, әрқайсысы небәрі 10-15 баладан ғана тұратын топтарға қазақ тілінен дәріс беремін деп, қандай әлсіздік танытса бұған ана сүтімен сіңген сол қазақ тілінің жалпы тағдыр-талайы да сондай әлсіз, болмашы күйде екен. Тіпті жаны қыл ұшында тұрғандай. Қазақ тілінің маманы, әрі осы тілде алдағы күнде көлемді әдеби шығармалар жазбақ дәмесі бар Ерік Тінәлиевке бұл бір бүйірден біз сұққандай әсер етті.

	Бірде жас ұстаздың тәнінде пайда болған осы бір жанды жараға әлдекім тырнақ салғандай бір оқиға болды. Мектепте әдеби кеш өтіп жатты. Сәнді киінген орыс балалары мен қыздары Пушкин, Лермонтов, Тютчев өлеңдерін бірінен соң бірі жатқа соқты, әрі Лев Толстой, Чехов, Горький шығармаларынан үзінділер оқылды. Ара-арасында ән мен биге де кезек берілді. Кенет кең сарай спорт залының сахна іспеттеліп қоршалған төріне әлгі Лариса Недушенко деген қыз шықты. Құшаққа сыймас мол жирен шашы бар бұл тайқардай орыс қызын Ерік әлі күнге жақсы білмейтін. Ара-тұра үзілісте ғана көретін. Тек анада аулада бұл бір баланы көк желкеден ұрып құлатқанда тарихшы Денис Антоновичтің «эх, Лариса Недушенко, сенің болашақ күйеуіңе менің ешқандай қызғанышым бола қоймас» деп аһ ұрған күрсінісі көкірегінде хатталып қалыпты. Ал қазір ол сахнаға шыққанда әлдене өзгеріп сала бергендей. Құшаққа сыймас мол жирен шашы көк-жасыл ленталармен буылып, жөнге келтіріліп, тек екі иығына ғана құлай жиылып, күлтеленіп қалған. Есесіне, қызара бөрткен жүзіндегі арай кешкі электр шамының жарығымен қуатына басып, көрген жанның бірден назарын баурап әкетті. Шашты қоя тұрыңдар, менің мынау нұр шашқандай бет-жүзіме, тұңғиық көздеріме, әр талы күмістен құйылғандай кірпіктеріме, қырлы мұрныма, әдемі иегіме қараңдар дегендей көпшілікке қыр көрсете телмірді. Үстіне кигені кәдімгі мектеп формасы емес, онсыз да бойшаң адамды одан әрмен сырықтай ететін, тұтастай етіп тігілген ұзын ақшыл көйлек. Жағасында, жең ұшында, белінде, етегінде шашылған қарамық дәні сияқты ноқаттар бар. Кенет бұл Лариса Недушенконың осы түріне қатысты не айтар екен деп, Ерік ине шаншарға жер жоқ үлкен спорт залының өнебойынан әлгі Денис Антоновичті көзімен іздестіріп еді, таппады. Сірә, ол бұрынғы өз сөзінен өзі ұялып, бой жасырғандай. Ал мынау бұлайша құлпырған қызға жұтына қараған оқушы балалар мен мұғалімдердің көздері мүлдем басқа жайдың әуенімен төңкерілуде. Ол әуеннің атауын Ерік бірден тапты. Оның атауы қызғаныш. Ия, тап солай. Тіпті бір бұрышта, балалар ең көп ұйлығысқан ортада отырған Нина Николаевнаның көздерінен ұшып түскен бір ақ сәуле Еріктің көкірегіне келіп қонақтап, «ия, солай, солай» деп сендіргендей.

	Кенет мынау үлкен залда басқа бір от шашырады. От емес, найзағай! Бұл Лариса Недушенконың даусы еді. Ол Иван Сергеевич Тургеневтің орыс тілінің құдіреті туралы кішкентай толғамын оқи бастаған:

	«Во дни сомнений, во дни тягостных раздумий о судьбах моей родины – ты один мне поддержка и опора, о великий, могучий, правдивый и свободный русский язык! Не будь тебя – как не впасть в отаяние при виде всего, что совершается дома? Но нельзя верить, чтобы такой язык не был дан великому народу!»

	Міне, осы шақта кенет Ерік Тінәлиевті сең соғып өткендей болды да артынша адам айтқысыз бір дәрменсіздік жайлады. Қолаяғы қалтырап, ауасыз кеңістікте қалғандай. Тура әлгі ағын судан шабақ балықты қармаққа іліктіріп, көкке көтеріп қойғандай. Ұлы жазушының құдіреті, сол арқылы аспан мен жер арасындағы кеңістікті найзағайша тілгілеген орыс тілінің құдіреті, оны осылайша айшықтап құлаққа құя білген, Ерік Тінәлиев күнделікті еңбек еткен мектептегі жай оқушы қыз Лариса Недушенко даусының құдіреті – үшеуі бірігіп, бармақтың басындай ғана кішкене толғамды қара жердің кіндігін бұрап жіберер күшке айналдырғандай. «Эх, Денис Антонович, сен көпті көрген, соғысқа қатысқан тәжірибелі адам бола тұра енді елге қарар бетің болмас» деп, Ерік өз ішіндегі бір қылқобыздың ішегін қоса ызыңдатты. Сөйте тұра өз бойындағы жаңағы дәрменсіздікті қайта түйсінді. Сол дәрменсіздік күш алып мұны ауада тыпырлатқан күйі енді құрдымға тастап жіберердей қорқынышты қоса тартты. Әлденеден жүрегі қанжылағандай. Неге олай деп, алғашқыда өзіне өзі сұрақ қойғыштай бастап еді. Қараңғыда қарманғандай бұл сұрақтың жауабын тез тапты. Бұл өзінің ана тілі – қазақ тілінің жай-күйі мынадай құдіреттер бас қосқан ортада қалай екен деп, оны тез түйсінгесін дәрменсіздік пен қорқыныштың қара батпағына ұрыныпты.

	Ия, орыс тілі дария болса ал қазақ тілі сол дарияда адасқан жаңқадай ғана болмашы бірдеме. Апырау, сол жаңқаға жармасып жан сақтардай Еріктің бүгінгі тірлігінің табан тірер бір ірге тасы болмағаны ма? Қаптаған орыс, ал қазақ дегенің емге табылмас мынау өндірістік қаланың бір мектебінде бұл жалғыз-жарымдап жүргесін солай көрінді ме екен? Ия, солай шығар. Қиялшыл Ерік осындай халдің үстінде де қазақ тілін Тургеневше әспеттей білген қазақ ұлыларының біразын көз алдында тізе бастады. Асан қайғы, Доспанбет, Бұқар жыраулар арғысы, Абай, Сүйінбай, Әуезов бергісі – бәрінің тірлігінен қасиет іздеп, көкірегінен алау от маздатып еді, оны әлдекім үрлеп өшіргендей тағы бір қиналысқа ұшырады. Оның мәні сол – сахнадан Лариса Недушенко кеткесін де ол жаққан от мынау кең спорт залында ине шаншарға жер жоқ, сары қамыстай жапырылған оқушы балалардың жүздеріне көшіп, тіптен етек алып кеткен екен. Бұған қоса сатырлаған қол, уілдей көтерілген дауыс Ерік көкірегінде шалықтаған кішкентай шырақты жоқ қылмай қайтсін?!

	Бұл ойын-сауық кешінің әсерінен Ерік біраз күн арыла алмады. Оқу жылының алғашқы тоқсаны аяқталып, қараша айының екінші жартысы туған күндер. Текелі қаласы екі таудың қыспағындағы қала ғой, қарашаның қара суығы мұнда екіленіп соғатыны бар. Әсіресе, қарсыз, жаңбырсыз күндерде оның өңменіңнен өтетін қатаңдығы мұндағы жұртқа ежелден мәлім. Ерік көнетоз жұқа плащының жағасымен, кепкісінің күнқарағымен ертелі-кеш басы-көзін тұмшалап, жұмысқа әрең келіп-кетіп жүрді. Осындай күндердің бірінде мұғалімдер ұжымы екі адаммен толықты. Оның бірі – физика-математика маманы Кузьмина Ирина Васильевна еді. Көздері әлдекімге күдікпен қарағандай қабағы тырысыңқырап тұратын, бірақ келбетсіз емес, ашық сопақ жүзі, бойшаң денесінің толықтығы да өзіне жарасымды, сәнді жүрісті әйел екен. Ерікті алғаш көргенде оған бір қырынан қарап біраз сүзілді де қабағын сілке көтеріп, алға қарай тіке басты. Сосын қайтіп көпке дейін назар аудармады. Сөзі аз, мінезі бір тоға жан көрінді. Тек көңіл-күйінің пәстігі Ерікке бірден шалынды. Мүмкін бұл да анау дүңген әйелі Адалят Сализовна сияқты байы жоқ, от басы, ошақ қасы құлазыған біреу шығар. Тек көп ұзамай ол жорамалының күл-талқаны шықты. Бұл басқа емес, тап мына мектеп директоры Кузьмин Алексей Никитычтың зайыбы екен. Ерікті елең еткізген бір сұрақ, «апырау, оқу жылының басталғанына үш айға жуық уақыт өтті, бұған дейін бұл қайда жүрген, әлде декреттік демалыста болды ма? Жоқ, оған ұқсамайды». Қырағы Еріктің байқауынша декреттік демалыстан шыққандар, немесе, емшекте баласы барлар шеттерінен уылжыған жас келіншектер, ал мына директордың зайыбы дегенің қайтсе де қырықтың қырқасына көтерілген жан, мұның жасындағы орыс әйелдеріне бала көтеру дегенің жараспайтын-ақ нәрсе. Әлде бұл ауырып тұрды ма, оған да келіңкіремейді, өкшесімен ағаш еденді тықылдатып, тік басып жүргенде тұлабойының бұлың-бұлыңында мықты денсаулық, қайрат белгілері жылт-жылт ететінге ұқсайды. Өз жұмысының шиі шығыңқыраған Ерікке ол жағына бойлауға шама қайда, ал мұның директордың зайыбы екенін білгесін тіптен «екі елі аузыңа төрт елі қақпақ» дегендей күйге көшті. Еріктің бұған дейін-ақ бір білгені – жалпы мұндай ортада тіліңе сақ болмасаң, әсіресе, бұл сияқтыларға үлкен қатер. Бұлтсыз күнгі найзағайдай жарқ-жұрқ пәле туып кетуі оп-оңай. Тіпті кейбіреулер өз бастарындағы пәлені өздерінің қасында аузында ана сүті кеппегендей көрінетін Ерік сияқтылардың аңқаулығын пайдаланып, жапсыра салуы ықтимал. Мұның бар бітіргені кәрі мұғалима Лот те Романовна жаққа алаңдап, соның тістерінің арасынан шығатын әрбір дыбысты қақас жібермеуге тырысты. Не құпияны да сол ашуы мүмкін. Оның мектеп директоры Кузьмин жөніндегі қырыс сөздері жадында қалыпты. Әрі бұл неміс тілінің маманы мына Кузьмина Ирина Васильевна алғаш жұмысқа шыққан күндерде-ақ оның да ту сыртынан күлімсірей қарап, жүріс-тұрысынан келемеж етерлік бірдеме іздегендей сыңай танытты. Бірақ Лотте Романовна дағдылы мінезіне басып, әзірше ештемені қопсытпады, сосын да бұл мәселе Ерік үшін жабулы қазан күйінде қалды.

	Ал Ерікті нағыз таңырқатқан сол Кузьминамен қабаттаса ұжымды толықтырған екінші адам болып еді. Осы қарсаңда әлгі «Перепелка» деген, Ерік әлі көрмеген орыс тілі-әдебиеті маманының құлағын шулату жиіледі. Әсіресе, әлі де төрдегі өзінің жұмыс столында ақ ватман қағаздағы сабақ кестесін резеңке өшіргішпен, қара қарындашпен кезек-кезек сүйкеуден танбаған завуч Григорий Павлович Мосько ол «Перепелка» дейтінді жақтырмай атайтындай.

	Кенет онсыз да жарық мол мұғалімдер бөлмесінде заты бөлек шам жанғандай әлденеден Еріктің көзі қарықты. Есік айқара ашылды да ішке ұзын, ашық түсті тоқыма көйлек-сарафан киген, сұлу да ақшыл өңінде бұл ұжыммен сағынышпен қауышпақ адамның көңілді райы бар әйел кіріп келе жатты. Ол алғашында Ерікті байқаған жоқ, өзіне жақсы таныс мұғалімдерді бір-бір адақтап, бәріне көңілді жымиыспен ілтипат көрсетіп, амандық-саулық төңірегіндегі сөздерді көкірегіндегі асыл тастардай саудыратты:

	– Сәлеметсіз бе, Нина Николаевна, апырау, сіз қалай жасарып кеткенсіз? Тура әлгі сахнадағы қуыршақ қыздай құлпырған түріңіз бар. Ах, Денис Антонович, сіздің де өңіңіз жақсы, тек әлдекімге өкпелегендей бұйығы тұрсыз ғой. Адалят Сализовна, сізді сағынып қалыппын. Ах, Михаил Ефимович! Болашақ спорт шеберлерін сомдап жатырсыз ба? Сіздің педагогтік қабілетіңіз ерекше ғой. – Осылай басқаларды да бір-бір жайқап өтті. Ерік Тінәлиевті бұл ең соңынан байқады. Ия, бұл Надежда Борисовна Перепелкина Еріктің ұстазы еді. Ерік оқыған қазақ мектебінде қазақ балаларына орыс тілі мен әдебиеті пәнінен дәріс берген. Осыдан екі жыл бұрын Ерік тоғызыншы класты тамамдағанда бұл мұғалима ғылми жұмысқа ауысамын деп, онысына көнбеген күйеуінен ажырасып, Алматыға көшіп кетті деп естіген. Алты айдан соң күйеуі қайта табысуды ойлады ма, ол да Надежда Борисовнаның соңынан кетті деген дақпырт тараған. Бірақ анық па, жоқ па, ол жағы Ерікке беймәлім еді. Ал Алматы кетті деген мұғалима мына Текелі қаласындағы мектепке қалай тап болды, ол да түсініксіз, Әйтеуір, бәрі Еріктің жас басы үшін тоңы ойылмаған дүние, жұмбақ. Бірақ ашып сұрап білуге мұнда дәрмен жоқ.

	Надежда Борисовна Перепелкина өз шәкірті Ерікті мынау қаптаған қалалық орыс мұғалімдердің ортасынан көргенде жаман ішін тартты:

	– Тиналиев, сен мұнда неғып жүрсің? – деп сұрады. Ерік жөнін айтып еді. Надежда Борисовнаның көгілдір көздерінің тереңінде бір от жанып, соның сәулесі бет терісінде ойнап тұратынға ұқсайтын. Еріктің жауабын естігенде сол от тез сөніп ұстаз жүзінде қаталдық пайда бола кеткендей. Қалайда Ерікке солай көрінді. Бірақ ол назарын бұдан тез бұрып әкетті, әлі де жүздесіп үлгермеген адамдарым бар шығар дегендей қара-құраға толы кабинет ішін қайта сүзгілей бастады. Сосын бұл да өкшесін тықылдатып, төрдегі завуч Моськоға жақындады. Ол Надежда Борисовнаның сәлеміне басын көтермеген күйі жауап берді. Екеуінің арасында аса көңілді емес дейтіндей күңкіл сөздер өрбіді. Әңгіме сабақ кестесінде осы Надежда Борисовнаға тиесілі сағаттардың орналасу реті жайында еді. Бұл оқу ісінің меңгерушісі мен мұғалімдер арасында ащы ішектей созыла беретін кикілжің. Надежда Борисовна үш айдай уақыт өткізіп, жұмысқа бүгін ғана шыққан адам. Соның өзінде де наразылығын білдірмей қала алмады. Ал анау да қырыс мінездінің өзі ғой:

	– Жолдас, Перепелка, биыл сабақ кестесін жасау қиынның қиынына айналғанын білесіз бе?

	– Григорий Павлович, менің фамилиям Перепелкина. Ал перепелка деген даладағы жабайы құстың атауы. Оны маған неге жапсырасыз? Сіздің фамилияңыз Мосько. Егер оны мен мың құбылтсам қай қиырға апарып соғарымды сезінесіз бе?

	Завуч басын столдан жұлып алып, шалқалай қарады. Көздері атызданып кетіпті. Онсыз да қошқылтым түсті мұрны мен жалпақ бетінде қызыл-ала қан жүгіргендей түсі өзгеріп, тіпті оң жақ шекесіне қайырған қап-қара кекіліне дейін дүр ете қалғандай. Жуан мойнындағы күре тамыры да соншама зорая көзге ұрады. Бұл оқу ісі меңгерушісінің жаман қысылғандығының, әрі қорыққандығының белгісі еді.

	– Кешіріңіз, Надежда Борисовна, мен жаңа келген адаммын ғой. Осы үш айда мына жұмыстағы мұғалімдердің бәрінің аты-жөндерін әлі толық біліп үлгергем жоқ. Шатастырып аламын. Ал өзіңіздің жүзіңізді бірінші рет көріп тұр емеспін бе? Бір қателікті кешіруге болатын шығар.

	– Бір қателікті кешірер едім, бірақ менің фамилиямды со лай құбылтып сіздің құлағыңызға құйған адамдар бар сияқты. – Осылай зікірледі де бойын тез түзеп, өзі жаңа ғана шүйіркелесе амандасқан адамдардың ішінен енді жау іздегендей қабағына мұз қатырып біразын шанышқылап өтті. Ерік терезе алдында оқтау жұтқандай тұр. Төбесінен әлдекім суық су құйғандай сілкінісі де бар. Бұл қалайда мектеп табалдырығын ұстаз ретінде аттады дегенмен әлі де шәкірттік сезімнен арылып үлгермеген жас қой. Жаңа Надежда Борисовнаны алғаш көргенде сол шәкірттік сезім бұрынғы қаз-қалпында қайта іш қойнауын құйындатып әкетті. Мына ұстаз мінезіндегі күрт өзгеріс ол шәкірттік сезімнің отына тіптен май құйды ма, әйтеуір, бұл тұлабойынан бір жайсыздықты сезінді. Ия, ғылми әдебиетте жиі айтылатындай ұстаз бен шәкірт арасында бір аралық болады, қалыпты жағдайда оны ешқайсысы аттап кетпейді. Мысалы, ұстаз шәкірттер алдында үнемі бір қырынан көрінеді, ал өз отбасы, әріптестер сияқты сықпыты бөлек өзге де орталарда мүлдем басқа қырымен жарқ береді. Ерік те Надежда Борисовнаны бұған дейін бір ғана кейіпте қабылдап үйренген ғой, кенет оның ауыз тұшымас нәрсе үшін шарт кетуінен ыңғайсызданбасқа шарасы, кәне. Әрі бұл мұғалиманың әдебиетші екенін ескер, болашақ жазушы Ерік оның орыс классиктері хақында тамылжыта сөйлеген сөздерін санасына қалай сіңіруші еді? «Онегин скучает, Печорин страдает» деген сияқты үлкен әдебиетті еңсеруде тұтқа боларлық тіркестері көкірегінде жатталған. Мейлі, ондай аттылар Белинскийдің, не басқалардың қаламынан тусын-ақ, бәрібір Надежда Борисовнаның аузымен жеткенде шоқтай жарқырап жазу өнеріне деген ынтызарлықты қозғап оятушы еді-ау!

	Міне, сондай адам биіктен құлап, жердегі кәкір-шүкір қоқсыққа топ еткендей сезімтал Еріктің жанын ауыртты. Әрі Надежда Борисовна өзі алғаш жүздескен, бұл ұжымға сонау алыстан келіп қосылған Мосько Григорий Павлович атты оқу ісінің меңгерушісімен әдептіліктен аттап, салған жерден омырауға ала кие сөйлегенге ұқсады. Таныспай, біліспей жатып, тарпаң мінезге басқандай. Бұл Перепелкина Надежда Борисовна тәрізді тәжірибелі мұғалиманы мына әріптестері сыртынан аты-жөнін бұрмалай «Перепелка» атап, мысқылдайтынына Ерік енді ғана көз жеткізген. Сырттан келген Мосько сол басқалардың әуенімен кетіп, абайсызда от басқандай. Сөйте тұра Ерік өз ұстазын тап осы жолы іштей де ақтап ала алмады, жаңағы оқу ісінің меңгерушісімен тым әдепсіздеу тілдесуін оның жіберіп алған бір қателігіне балады.

	Еріктің қуанышына орай сол күнгі алғашқы сабаққа шақырған қоңырау тез шылдырлады да бәрін үдере көтеріп әкетті. Бұдан әріде басқа сөзге қарамай қауырт келетін мектеп жұқмысы мұғалімдерді біржола жұтқанға ұқсайды. Артық-ауыс кикілжіңге ешқайсысының мұршасы жоқ. Надежда Борисовна арада бір аптадай өткізіп барып қана Ерікпен емін-еркін дидарласуға уақыт тапты:

	– Байғұсым-ау, сен сонда осындағы орыс балаларына қазақ тілінен сабақ беріп жүрсің бе? Өзі сабақ кестесіне кірмейді, смена арасында ғана, не соңғы сабақтардың орнына өтеді. Факультативті түрде. Яғни әркім өз еркімен ғана оқиды. Апырау, бұл сенің қолыңнан келетін шаруа ма? Сені қандай мұқтаждық бұл жұмысқа желкелеп әкелді? – Осылай шыр-пыр болып, біраз сусылдады да енді көздерін алайта Ерікке басқа бірдеме айтпақтай тесіле қарады. Неге екені белгісіз сол алайған көздер сұлу әйелдің көркіне нұқсан келтіргендей, әрі оның іштегі бір көптен көмулі, енді сыртқа атылмақ теріс пиғылын табанда жалаңаштап тастағандай жас неменің тіптен жанын ауыртты. Себебі, ұстаз бен бір кездегі шәкірт көз түйістірген осы санаулы секундтерде Ерік ұстаз әйелдің сол алғашқыда айтпаққа оқталып, іште іріккен сөздерін де бет-жүзіндегі құбылыстардан оқып үлгеріп еді. Ол «бұл заманда қазақ тілінің не емге қажеті бар еді» деген сұраулы сөйлем. Мұны көлденең көк атты біреу емес, осынау жат ортада өзінің жалғыз туыс, жалғыз жанашырындай жылы ұшыраған кешегі ұстазының жүзінен тап басып тануы Еріктің мүлдем жігерін құм етті. Бірақ бұл жолы Надежда Борисовна алғашқы пәрменінен тез тайқып, көп ашылмады, мұның уақыты тар. Бұл беттесудің бар нәтижесі сол – әнеукүнгі кешкілік мектептің үлкен залындағы әдеби кеште Лариса Недушенко жатқа соққан Тургеневтің орыс тілінің құдіреті хақындағы шымшықтың тұмсығындай қысқа толғамынан кейінгі мұның жан дүниесіндегі орнаған күйзелісті үрлеп қайта тұтандырды. Осындай құдіреттер қасындағы қазақ тілінің мүшкіл халі төңірегіндегі саруайымның тұңғиығына батып ұзақ сарылды. Әлдебір сыз босағада жатып кеудесі мұздағандай күй кешті. Айнала кеңістік, туған жердің таутасы жатбауыр тартып, өгейсіткенге ұқсады.

	Ол аздай тап осы күндерде Ерік үшін тағы бір ащы шындықтың беті ашылды. Бұл өзі оқытатын 10-15 баладан тұратын топтардағы оқушылардың қазақ тілі сабағына неғұрлым толық қатысуын қамтамасыз ету үшін ара-тұра сол балалар оқитын сынып жетекшілерінен көмек сұрауға мәжбүр еді. Жақында ғана математик Борис Устиновичке ол жетекшілік ететін 7 «в» сыныбындағы топтан екі баланың үнемі қазақ тілі сабағынан қашып жүретініне шағымданған еді. Борис Устинович қабағын кіжірейтіңкіреп, Еріктің өтінішін үнсіз тыңдады да үнсіз басын изеген. Ерік онысынан біраз тоғайғандай-ақ болған. Содан екі аптадай өткенде Ерік мектепке қарай жан ұшырып келе жатты. Бұл орта мектепке қарасты бастауыш сыныптардың біразы бұдан екі кварталдай төмендегі басқа үйде еді. Сонда сабағын өткізгесін мұндағы сабаққа үлгеру үшін жүрісін тездеткені. Мұндағы балалар әзір сабақта, ұзыннан-ұзақ созылған дәліз боп-бос, тек есік аузында швейцар әйел ғана мүлгіп отыр. Ерік сыртқы есікті ашып, тез табалдырық аттағанда осындай көріністің үстінен шықты. Тек дәлізбен жүріп барып, оңға қарай әкететін екінші бөлікке жақындағанда сондағы мұғалімдер бөлмесінен бір жайсыз дауыстар құлағына жетті. Сірә, мұғалімдер бөлмесінің есігі ашық қалса керек, сабақ уақыты ғой, ақырын сөйлейік дейтін емес, Ерік жақындағанда еркек-әйелі аралас бес-алтауы бір дау-дамайға кіріскендей тіптен шаң-шұң етісті. Тіпті жақындап қалғанда Еріктің анық құлағына жеткені «волосатая рука», «камень на шее» сияқты тіркестер еді. Бұл тіркестердің мән-мағынасын Ерік жақсы білетін. Бұл ашық есікке енді тұмсық тығарда түрегеп тұрған математик Борис Устиновичтің арқасын көрді. Ол оң алақанымен өз желкесін қаққылап:

	– Вы правильно рассуждаете, Михаил Ефимович, да, в действительности это камень на шее! – деді. Борис Устиновичтің аржағында бұған қарама-қарсы қарап, Нина Николаевна тұр еді. Ол дәлізден Ерікті көргенде аппақ жүзін дір еткізіп, қабағын сілкіп белгі бергендей болып еді. Борис Устинович арт жағына жалт қарап, сап тыйылды. Жалғыз бұл емес, бөлмедегі бәрі де солай. Тек бұл даудамайға араласпағандай көрінген неміс тілінің екі маманы Лотте Романовна мен Отто Филипповичтің жүздерінде күлімсірегенге ұқсас бір бөлек нышандар ерсілі-қарсылы жортып жүрді. Лотте Романовнанікі тіпті айқын, «сабазым, дәл үстінен түстің» дегенді құлағына сыбырлап тұрғандай.

	Адамның сезгірлігі оның соры да ғой. Еріктің жүрегін әлдене шым еткізді. Бұлардың дау-дамайы осы мектепте факультативті түрде болса да өтіп жүрген қазақ тілі пәні туралы екенін бұл жазбай таныды. Тіпті танымасқа шарасы кәне, жаңа ғана зіркілдей сөйлеген Борис Устинович ту сыртынан бастырмалатып кеп қалған Ерікке жалт бұрылғанда ұрлық үстінде ұсталғандай түсі бұзылып кетті. Селдір де жіңішке бурыл түсті қастарын әлдекім талдап жұлғандай сілкілеп-сілкілеп, әрең қалпына келтірді. Күн көрінетіндей жұқа қыр мұрны да ашаң да ақ сарғыш жүзінде ары-бері тайғанақтағандай бір берекесіздікке ұшырады. Тек әскери адамша тік ұстайтын сыптай денесінде ғана қайрат мол екен, сол ғана былқ етпеді. Бо рис Устинович енді екі бетінің шұқырына күлкі ұялатты. Сондай күлкі көздерінде де бар, Еріктің жұмысқа жаңа киіммен келгенін көрген адамдай-ақ әлдебір қамқорлық, сүйіспеншілік ишарасы мен оның бас-аяғын тегіс шолып шықты. Басқалар да солай. Тек бәрі үн-түнсіз. Ерік енді көзімен дене шынықтыру пәнінің мұғалімі Михаил Ефимовичті іздеді. Жаңа ғана бұл табалдырыққа сүрініп жығылардай осы бөлмеге енерде Борис Устинович екіленіп, соның бір сөзін қоштап, ныспысын атап еді ғой. Ол ортадағы ұзын столдың бір пұшпағында қас пен көздің арасында алдындағы бір газетке аңсары ауғандай көздерін төмен түсіре қойыпты. Әйнекше шытынаған әжім іздері бар жалпақ жүзі бұл төмен қарағанда тіптен далиып кетеді екен. Еріктің өткір көздері оның сол далиған, салбыраған жүзінен ұят қысып, бет моншағы үзілген жанның нышанын аңғарды. Енді қайтсін?!

	«Ия, бұлар үшін қазақ тілі мойынға байланған таспен бірдей екен ғой» деген сөздерді Ерік осыдан бірнеше күн бойы іштей қайталады. Ал «волосатая рука» атағандары кім? Сірә, халқының тоқсан тоғыз пайызы орыстардан тұратын осы өндірістік қаладағы мектептерде қазақ тілін факультативті түрде болса да енгізуге күш салған жоғарыдағы біреу. Еріктің пайымдауынша ол сорлы да бұл шешімді оңайлықпен іске асыртпаған. Осындай бірен-саран энтузиасттердің жансебілдігімен ғана Ерік өзінің теңіз бетінде адасқан жаңқаға ұқсап жүргенін пайымдады. Ерік еңбекке жаңа араласқанмен де осы жағына ой жүгіртуге жарады. Әйтсе де Надежда Борисовнаның өз шәкіртінің мына тірлігі үшін жаны ашып шыр-пыр болуы мен мына соңғы көрініс Еріктің біраз ұнжырғасын түсірді.

	Осыдан кейінгі бірер аптада Борис Устинович пен Михаил Ефимович Ерікпен тұпа-тура көз түйстіруден жалтарып жүрді. Оларға тарихшы Денис Антонович қол ұшын бергенсіді. Әнеукүні Ерік үстінен түскен мұғалімдердің дау-дамайы, әрі Борис Устиновичтің тісін шақыр-шұқыр еткізіп аузынан шығарған сөздері тұсында сол мұғалімдер бөлмесінде осы Денис Антоновичтің де төбесі қылтиған. Тағы бір осындай сабақ орны боста Денис Антонович өзінің тарих жөніндегі білгірлігіне басып, арғы-бергіні қозғап берді. Әншейінде мінезі қырыстау, әйелдерше ұрысқақтығы да бар Денис Антоновичтің ондай жыры кезінде тұс-тұстан іліп-қақпайлар да шаң беретін. Ал мына жолы бәрі уәделескендей-ақ ауыздарына су толтырғандай жым-жырт болысты. Денис Антонович үшін бұл үлкен кеңістік еді. Үлкен аудиторияда арнайы лекция оқығандай құлашты кеңге салды. Этнология, ұлтаралық қатынас сияқтыларды бір-бір сүйкеп өтіп, жағалата тіл мәселесіне келіп тірелді. Бөлмеде ары-бері ойқастай аузы көбіктеніп, құйқылжып, оның ең бір тұздықты жерін әдеттегідей терезе алдында шынтағын табанша тақтайға сүйеп, жалғыз состиған Ерікке жақындай ежіктеді. Алыстан даңғырасам жас жігіт мән бермей, не естімей қала ма дегендей-ақ тіпті әдейілеп бұрылып, құлағына аузын тақап құйып жатыр:

	– Марксизм-ленинизм теориясы бойынша түптің түбінде жер бетінде бір ғана тіл үстемдік құрады, яғни бір ғана тіл қалады! Ол орыс тілі ме, жоқ, ағылшын, қытай, үнді, испан, неміс, француз тілдерінің бірі ме, әзірге белгісіз, әйтеуір біреуі ғана қалады.

	Ерік оған тағы бір жау тапқандай қарады. Бұған дейін математик Борис Устинович пен физрук Михаил Ефимовичті көргенде бір бүйірінен ызғар ескендей бойы мұздаушы еді, ал мынанікі одан он есе асып түсті. Ол заманның ең ауыр күрзісі маркстік-лениндік теория, міне, сол теориямен ол басқа соққандай әсерде қалды. Кәне, оған қарсы ауыз ашып көр! Егер Ерік осы тұрыста тарихшы мұғалімнің сол білігіне қарсы титімдей бір наразылық білдірсінші, ол өзі де тарихшы директор Алексей Никитыч Кузьминнің құлағына жетіп, онсыз да жұмысынан анау-мынау шикілік байқалған Ерікті табанда тықсырар еді, немесе өзі мектептің шатырына шығып, содан құлап өлер еді.

	Ерік алғашқы сәтте тарихшы мұғалімге жау тапқандай жалт еткенмен соңынан өзі де жаман құлдырады. Денис Антонович осы түрін байқады ма, табаны тайғанақтағандай жас жігіттен тез ұзап, сөзінің соңын анық тіл мәселесіне қатысы жоқ өзге шұбыртпамен алмастырды. «Ия, бұлар маған, жоқ, маған емес, қазақ тіліне қарсы анық шабуылға шықты» деп түйді Ерік. Мұның бәрі жас ұстазға үлкен ауырлық әкелді. Бірақ қалайда тірі адам тіршілігін жасайды ғой, Ерік мектептегі жұмысын жалғастыра берді. Тек түнге қарай ұйқыға жатқанда ауыр ойларға, уайым-қайғыға батып, дөңбекшитінді шығарды. Көрген-білгенінің бәрін қайта салмақтауға ұйқыға арналған уақыттың біразын шығын ететін еді. Сондағы тірелетін бір тас қабырғасы мынау: «Менің атабабамның қонысында бой көтерген мына Текелі қаласындағы № 6-орыс мектебінің ұжымы қазақ тілі пәнінің жап-жас мұғалімін ұлы көште арбаға соғылған иесіз иттей көреді». Бұл сөйлемді қойын кітапшасына де жазып қойды.



	* * *

	Ерік Тінәлиев тағы бірде осылай мұғалімдер бөлмесіне ентелей кіргенде өңкей әйел заттылардың отырғанын көрді. Ортадағы стол айналасында директордың зайыбы математик Кузьмина Ирина Васильевна, Надежда Борисовна қатар жайғасыпты да оларға қарама-қарсы Нина Николаевна аппақ маңдай терісін керіп, қарсыдағы екеудің әңгімесіне мұқият құлақ қойғандай қалыпта. Тағы үш-төрт жас мұғалима бұларды ту сырттан қоршай қоғадай жапырылып тұр екен. Ирина Васильевна мен Надежда Борисов на күбірлеп болса да бір-бірімен жарыса сөйлеуде еді. Тек Ерік табалдырық аттағанда сап тыйылысты. Бір-бірлеріне ішкі сырларын ақтарысқан әйелдер қауымының ортасына топ етуінен Ерік бір түрлі ыңғайсызданып, қайта шығып кетудің амалын таппай, қолаяғы жіпсіз байланғандай терезе алдындағы үйреншікті өз орнына барып серейді.

	Байқаса Кузьмина көзінің жасын сүртіп отыр екен. Ал Надеж да Борисовна жылағаннан де әрмен, қабағы түйіліп, басын төмен салып, ауыр мұңмен шөккен. Тіпті кешегі өз шәкіртінің мұнда кіргенін де жақтырмағандай бұған желкесін беріп, мойнын салбыратып, өз басындағы қайғы-қасіреттің әлегімен әуре екенін анық аңғартады. Ерік іштей ауыр тыныс алды. Бұған бір қиыны мұндағы ұжым мүшелері мұны баласына ма, ешқайсысы жүрекжарды сырын ашпайды. Мына жолы да солай. Өз ұстазына жаны аши қарап, кеудесін кемірген қандай мұң-нала бар деп, қанша ынта-ықыласы оянғанмен олай деп, көп көзінше де, оңашада да сұрай алмайды. Ирина Васильевнаның көзіндегі жас пен Надежда Борисовнаның жүзіндегі ауыр мұң бұл екеуінің жұмысқа үш ай кеш шығуларының себебіне тікелей байланысты екеніне еш күмәні жоқ. Еріктің мұның мән-жайын білсем деген ынтасын осы көрініс одан әрмен қыздырды.

	Көп ұзамай осындай біраз мұғалім үшін тағы бір сабақ орны боста Ирина Васильевна мен Надежда Борисовна жарыса сөйлеп, өз сырларын шет-пұшпақтап ашыңқырады. Мұнда ер адамдардан да үш-төртеу бар еді. Ирина Васильевна:

	– Бұл дәрігерлер институтта не оқиды деп таңырқаймын. Ауруды онда-мұнда сілтегенде әртүрлі сала мамандарының пікірлерін жинақтау үшін емес, өздері түк білмегесін сол басқалардың аузына алақтап, бір ілік іздейді, шамасы, әйтеуір өз бастары үшін жауапкершіліктен қашқалақтап, қандайда да сүттен ақ, судан таза шығудың амалын қарастырады. Себебі, бірінің екіншісіне сілтеуі таусылмайды. Алдымен осы Текеліде, сосын Талдықорғанда Вовигімді екі қолыма көлденең салып, қаншасының табалдырығын аттадым. Ауру баланы емес, өтімсіз дүниені көргендей өңкей бір қабағы тырысқан, кейпі келіспеген дәрігерсымақтар. Ашып та сөйлемейді, жауып та сөйлемейді, тек сырғыма сөзбен шығарып салады, – деп барып, ат басын әрең тежеді.

	Сөйтіп, Ерік бұл математика пәнінің маманы, директордың зайыбы Ирина Васильевнаның кішкентай баласы ауру екенін осы жолы ғана ұқты. Бөлмедегі мұғалімдер оның жарымжан көңіліне қарлығаштың қанатымен су сепкендей болса да септескені ме, әйтеуір өздері емделген өзге дәрігерлердің де білімсіздігі, епетейсіздігі хақында үзіп-жұлқып, біраз жайды қопсытты. Надежда Борисовна ғана басын төмен салған күйі едәуір уақыт аузынан леп шығармады. Жұрттың дабыр-дұбыры сәл саябырсығанда ғана кенет ішінде қатты ашыған сырасы бар бөшкенің тығыны атылғандай бұл да атқақтай жөнелді:

	– Біздің мейірбанды Ирина Васильевна бұл дәрігерлер институтта не оқиды деп таңырқайды. Мен сіздерге айтайын олардың не оқитынын. «Балық басынан шіриді» деген халық даналығы текке сақталмаған. Жалпы бізде ғылым жүйесі дұрыс құрылған деу қиын. Мысалы, бір жетекші ғалымның қоластында бірнеше қызметкер, аспиранттар жұмыс істейді. Олардың ішінде жас сұлу қыздар, келіншектер жетекшінің нақсүйеріне айналады. Тіпті күндіз оның көңлін көтеріп, кешкісін үйіне барып, еденін жуатындар да бар. Ал қалғандары – жігіттер, олар шын мәнінде қабілеттілер болуы да мүмкін, міне, солар аш-жалаңаш жүріп, лабораториялық жұмыстарды жүргізеді, сөйтіп, жетекшінің диссертациясын жазады. Егер жіті үңілсең олардың өзі үшін де, әлгі сұлу нақсүйерлер үшін де, жетекші үшін де жұмыс істейтінін көресің. Алатын жалақылары қайыршыға тастайтын садақаның о жақ, бұ жағында. Ал осындай жансебілдердің институтқа барып лекция оқуға қолдары тие ме? Әрине, тимейді. Олардың орнына әлгі нақсүйерлер жүреді. Олар жоғары оқу орындарында лекция оқығандарына мәз. Төбелері көкке тигендей бақытты жүздерін көрсең олардың! Тек көз алдау үшін оқта-текте қабілетті жігіттердің бірен-саранын ғана жіберіп тұрады. Міне, көпшілігі сондай сұлу нақсүйерлерден дәріс алған студенттерде не білім болсын?!





Бұған қарама-қарсы жайғасқан Нина Николаевна ойда жоқта өзінде жоқ мінез тапқандай қып-қызыл шиқандай еріндері дүрдиіп, қалыптан шығып бара жатты. Әсте қылау жуытпас аппақ өңінде де бір қозғалыс байқалып, табиғи көркіне нұқсан келтірерлік бір жаман ынта-ықылас оянғаны анық. Сығырайған көздері де Надежда Борисовнаға тесіле қарап, күлімсіреген сиқын бұзбағанмен де сайқымазақтана ойнақшып, әлдебір ашылған сыр магнитше тартып әкеткендей Нина Николаевнаның өз ішкі дүниесіндегі ырғаққа бағынбай өз әуенімен төңкерілді, шамасы. Кенет ол бет-жүзіндегі тосын құбылысты күшпен жеңіп, терезе жақта, Ерікпен қатарлас қақшиған тарихшы Денис Антоновичке қарады. Бұл да сондай қарасқа дайын екен. Енді екі көз түйісті. Тек бұл да ұзаққа созылмады. Денис Антонович еркектік қайратқа басып, өз көздеріндегі ұстамдылықпен Нина Николаевнаны да сондай ұстамдылыққа шақырды. Надежда Борисовна тарапынан ашылған сыр бұған да қаз-қалпында жеткен. Тек «кәне, Нина Николаевна, онсыз да табаны тозып, маңдайы тасқа тиіп қайтқан адамды одан әрмен жерлемейік» деп, сабырлылық аулына бағыт нұсқағандай.

	Міне, осы көріністердің бәрі Еріктің көкірек сүйегіне ойылып жазылғандай мәңгілік есінде қалды. Ал осы шақта ол әрі ауыр қиналысты бастан кешірді. Өз басындағы проблемалары зіл батпан бола тұра өз ұстазы Надежда Борисовнаның тағдырында үлкен жарықшақ барын пайымдады. Алматыдағы ғылым адамдарының кескін-кейпін пышақпен аршығандай жаңағы сөздері, Нина Николаевнаның оны естігендегі түрінің соншама бұлаңқұйрыққа басуы, тарихшы Денис Антоновичпен көз түйістіруі, екеуінің үнсіз ұғынысуы Еріктің саңлауы мол басына көп жайды шөміштеп тұрып құйғандай. Бұл енді ғана осыдан екі жыл бұрын Надежда Борисовнаның ғылым жолын қуып, астанаға кеткенін, сол үшін күйеуімен шарпысып, соңынан татуласып, ол күйеуінің де солай қарай тартып отырғаны туралы алып-қашпа өсекті қайта санасында жаңғыртты. Бір анығы сол – Надежда Борисовнаның мына түрі ғылым жолында бағы жанғанға мүлдем ұқсамайды. Тіпті ол Алматыда көп болмаған да сыңайлы. Отбасының қабырғасы қаусап, қайта бүтінделіп, Алматыға барғанмен де еш барқадар таппағаны анық. Ол барған бетте әлдебір сенген адамдары тонын айналдырып кигендей мұны қақ маңдайдан таспен ұрып, есіктерін тарс жапқаннан сау ма? Себебі, бұл сүйікті, әдебиетші ұстаздың мына Текелі қаласындағы № 6-мектепте бірінші жыл жұмыс істеуі емес екені де айқындалды ғой. Солай-ақ болсын, әңгіме басқада. Еріктің көкірек сүйегін ауыртқан сұрақ мынау: жарайды, Надежда Борисовна Алматыда жолы болмай кері қайтсын-ақ, бірақ одан беріде де едәуір уақыт өтті ғой, неге бұл кісінің соншама көңлі пәс, әлде Алматыдағы сәтсіздіктің жан жаралайтын жалғасы бар ма? Нина Николаевна сияқты өз өміріне дән риза, сұлу әріптестері табалайтындай бұл кісі соншама не бүлдіріп қайтты? Тағы бір кеңірдекке кептелген сұрақ – бұл неге жұмысқа үш ай кешігіп шықты? Математик Ирина Васильевнанікі түсінікті, оның кішкентай баласы ауру екен, ал мынаған не жорық? Әлде мұның онысы мен мұнысының арасында жібі үзілмеген, тіпті шынжырдай керілген бір байланыс бар ма? Осы сияқты сұраққа тірелгенде Ерік шынында да өз басы әлде бір науқасқа ұшырағандай қиналады. Ия, болашақ жазушы Ерік Тінәлиевтің әдебиет әлемінің көп құпиясына өзінің көзін ашқан осы ұстазына деген құрметінің ерекше екендігіне бұл да бір мысал еді.

	Бұның сәл алдында Еріктің тағы бір аңғарғаны Ирина Васильевна мен Надежда Борисовна ұжымға қосылғаннан кейін ақ Нина Николаевна үшеуі топ құрып, осындағы әйел біткеннің көсемдеріне айналғандай. Үшеуі де көрікті, сүйектері сұлу, өз істеріне шебер, бастықтарға ірі сөйлеуден де қаймықпайды, кіріп-шыққанда биік өкшелерінің еденді тырс-тырс еткізуі де бөлек, кім-кімнің де көзін тартатын өзге де қасиеттері жетерлік. Отбасылық жағдайлары да толыққанды. Егер үшеуі жұрттың көз алдында оңашаланып, әйелдік күбір-сыбырға берілсе, әсіресе, жас мұғалималар оларға қызғанышпен қарап тұрар еді. Олардың сыртында, жас деуге келмейтін, бірақ бұл үшеуіне аямай көзінің сұғын қадайтын тағы біреу бар. Ол дүңген әйелі, ағылшын тілінің маманы Адалят Сализовна. Жаңағы Ирина Васильевна мен Надежда Борисовнаның зар төккен әңгімелерін олардың ту сыртынан мұқият тыңдағандардың бірі де сол. Бірақ өзгелер сияқты емес. Егер өзгелер ол екеуіне аяушылық білдірсе Адалят Сализовна олардың осы зар күйіне қызғанышпен қарап, көздері көмірдей қарауытып кетіпті. «Осылардың бастарындағы проблемаларды құдай маған неге бермеген» деген ыза мен налаға толы сөздер адырайған, құс тұмсықты бет-әлпетінде соқырға таяқ ұстатқандай айқын жазылған. Тіпті ол үш әйелге шап беріп тиісуге де бар, тек оған бір құйтымдай да ілгектің жоқтығы мысын құртып, екі иығын күшпен қиқаң-қиқаң еткізетіндей.

	Ақыры ол ілгек табылды. Адалят Сализовна шорт кескен қара шашты басын бірер шайқап, бәйге атындай мойнын созғылап, денесін де ары-бері қозғап, тілге келді:

	– Надежда Борисовна, сіз ғылым адамдарының моральдық жағынан азғындағанына қапаланасыз. Мәселе соларда ма? Қазірде баршаның рухы түсіңкі екеніне неге назар аудармайсыз? Хрущевтің қалпағы көкте бұлғаңдайды, ал дүкенде ақ нан жоқ! – деп салды.

	Ол кезде ақ нан шынында қат еді. Үйінде ауру адамы бар, немесе, бала-шағасы көп жандар ғана арнайы дәрігерлік анықтама алып, дүкеннен сол бойынша ғана ақ нан сатып алушы еді. Жақында бір жас мұғалима шешесінің асқазаны ауру болғасын сондай анықтама үшін жүгіремін деп, жұмысқа кешігіп, директордан қатаң сөгіс естіген. Бұл жай мұғалімдер арасында біраз күңкіл сөз тудырған. Адалят Сализовна соны еске салып тұр. Мұның соңғы сөзі тұсында мұғалімдер бөлмесіне директор Кузьмин Алексей Никитыч кіріп келді. Бірақ ағылшын тілінің маманы ұзаққа шабуға оңтайланған екен, ет қызуымен тоқтай алмады:

	– Биылғы жыл адамның тұңғыш рет космосқа ұшқан жылы. Партия съезінде жеті жылда коммунизм орнайды деп жарияланған жыл. Оның есесіне Сталиннің басына қара бояу бөшке-бөшкесімен төңкеріліп, құйылып жатқан жыл. Осының бәрін көріп-біліп отырған мына мен, қарапайым мұғалім, кейде үйімде отырып, шай емес, у ішкендей боламын. Ал бізден гөрі зерделі ғылым адамдары қайтті екен? Олар қасиет тұтқан ғылым жетістіктері аяққа басылғанда қалай жүрегі жараланбайды? Коммунизмді жеті жылда емес, жетпіс жылда орнатсақ да жарар еді? Кеңес ғылымы барынша салтанат құрды деп, Гагариннің әдемі болмысынан бет перде жасағылары келеді. Ал шын ғылым ойыншыққа айналды. Коммунизмнің қай жылы орнайтынын саясатшылар емес, ғылым айтуы керек қой, Сталиннің еңбегіне де ғылым адамдарының баға беруі абзал. Ал бізде бәрі керісінше, сосын да ең бір қабілетті ғылым адамдарының өзегі өртеніп, азғындық жолға бастамауына не жорық? Қараңыз, осында тарихшылар барсыздар, Ресейдің бүкіл тарихында мұнда ең қуатты мемлекет осы Сталиннің тұсында құрылды ғой. Кәне, осы сөзімді жоққа шығарыңыздаршы! Мен сияқты дүңген, немесе, қазақ, өзбек, украин, белорус, грузин сияқтыларды білмеймін, ал орыс халқы ең алдымен осы Сталинге қарыз дар!

	Адалят Сализовна әлі де көсілетін еді, директор Кузьмин тамағын кенеп, тықыршып, бәтіңкесімен еденді оярдай қимылдар жасады. Сосын шығып кетті. Бөлмедегі мұғалімдер сілтідей тынысты. Көп ұзамай қоңырау шырылдап, балалар да, сабақтағы мұғалімдер де үзіліске шықты. Үзілістен кейінгі сабаққа мына отырғандардың бәрі де көтерілді. Ал келесі үзіліске шыққанда мұғалімдер бөлмесіндегі арнайы тақтада бүгін кешке, екінші сменадағы оқу аяқталғасын, сағат жетіде жиналыс болатыны туралы хабарландыру ілінгенін көрісті. Күн тәртібінде бір ғана мәселе. Ол – тәртіп мәселесі. Астына директордың қолы қойылған. Қаламұшты қағазға батыра долдана қойғаны көрініп тұр.



	Жиналысқа Ерік сәл ертерек келді. Мұндай бас қосулар қарсаңында мұғалімдер амалсыз иіріліп қалады да араларын да әртүрлі сөз, әңгімелер өрбиді. Қала өміріндегі жаңалықтар да ортаға салынады. Ерік сондайларға құлақ тосуға құмар. Тек бүгінгі жиналыс қарсаңында мұғалімдердің бәрі де ауыздарына су толтырғандай тоң-торыс екен. «Бұл неліктен, сірә, бұлардың бір білетіні бар» деп, іштей өзіне-өзі күбірлеген Ерік баршасының жүздерінен әрқилы жазу белгілерін іздеп, әуреленді. Бірақ сыр алдыратын ешқайсысы жоқ. Кенет мұғалімдер бөлмесінің бір бұрышында әдеттегіден тыс жалғыз шоқиған Адалят Сализовнаға көзі түсті. Ол бетін басып, тым бұғыңқы отыр. Бұрынғы мінезімен сыйыспайтындай бір қылығы, сірә. Сол маңда Ерік ары-бері ойқастағасын ғана ағылшын тілі маманының көздері қызарып кеткенін көрді. Жақында ғана жылап алғаны ап-айқын. Жалғызілік әйелдің бұл сиқына Ерік жаны аши қарады.

	Жиналыс басталуға әлі де он бес минуттей бар. Еріктің төзімі жетер емес. Түр-түсінде одағай құбылыстар байқалмайтын, қашан да мейірбанды, үнемі күлімсіреп жүретін Лотте Романовнаға жақындап келді де басқаларға естіртпей ақырын ғана:

	– Ана Адалят Сализовна бірдемеден қамығып жылаған ба, түрі жаман ғой?! – деп сұрады. Сөйтсе ол дүңген әйелді манағы сөзі үшін директор түстен кейін кабинетіне шақырып, жерден алып, жерге салып ұрысқан екен.

	– Ұрысқанның көкесі қазір жиналыс үстінде болар! Содан қауіптенемін, – деп, сөзін қорытты Лотте Романовна.

	Неміс тілінің маманы, кәртамыс мұғалиманың айтқаны айдай келді. Жиналыс басталған бетте-ақ Алексей Никитыч ой төрт қабырғаны солқылдата айғайға бассын! Сөзінің кіріспе бөлігі біз партия саясатына терең үңілмейміз, күнді алақанмен көлегейлеуге болмайтыны сияқты көзден жасыру мүмкін емес жетістіктерді көрмейміз, біздің адам тұңғыш рет ғарышқа ұшқанда капиталистік алпауыттардың инсульт ауруына ұшырай жаздағанын естімейміз, социалистік жүйенің Шығыс Еуропада қарышты қадам жасағанынан бейхабармыз, партияның соңғы съезінде кеңес азаматтарының ең таңдаулыларынан іріктелген ең таңдаулылардың бірауыздан нені мақұлдағанын ұмытамыз, біз көрсоқыр, таскереңбіз, сондай сиқымызбен мектепте болашақ коммунизм адамдарын тәрбиелеуге моральдық құқықтан айрылғанымызды ескермейміз деп, баршасын бір үйіріп соқты да осы атағандарының әрқайсысын бөлекбөлек жіліктеуге көшті. Сол кездегі саяси газеттердің алғашқы беттерін шұбарлаған жәйттер директордың тілімен қамшыдай қайта өріліп, бояу-нақыштармен әспеттеліп, құлақтарға құйылып жатты. Тіпті мұндағы тыңдаушылар сол Алексей Никитычтің өзі дәрежелес, тіпті кейбірі оның өзінен де жоғары білімді, сартісті, аққаптал ұстаздар емес, күні бойы ебіл-себілі шығып қара жұмыс істейтін, газет-журналға көз қиығын тастауға да мұршасы жоқ жұмысшы-шаруалар отырғандай-ақ ол барған сайын екіленді. Күнделікті ақпараттарға қанықтығы өз алдына, мамандығының тарихшы екендігі, әрі осындағы ұжымның саяси сауаты үшін жауаптылығы да мұның өстіп тілдің майын тамызуына ықпал еткендей. Еріктің есіне әлденеден Абайдың «өзім де басқа шауып төске өрледім, қазаққа қара сөзге дес бермедім» деген жолдары түсті. Қалай түспесін, директордың мына төкпесінен оның тіп тік болмысы, тікірейген қысқа сұрғылт шашы, құлағын жымитқан жолбарыстай бет-әлпеті, күлгін сия түстес көздері тіпті сұрапыл көріністі құрайтындай. Оның уәждерінен бұл да хабардар, сонда да өмірі естіп-білмеген құпияның қақпағы ашылғандай жас жігіттің тұлабойынан діріл жүгірді. Міне, шешендік өнердің құдіреті!

	Ерік бірауық өзін-өзі қолға алып, бөгде жәйттарға да көңіл бөлуге күш тапқандай. Ең алғаш ескергені осының бәріне кінәлі Адалят Сализовна не күйде екен деп, көп ішінен сол дүңген әйелін іздестірді. Жиналыс мұғалімдер кабинетіне тақау үлкен бір сынып бөлмесінде өтіп жатқан. Адалят Сализовна арт жақтағы бір бұрышта өзі құралпылас жасамыс әйелдердің қоршауында жұртқа қарарға беті жоқтай қос алақанымен көлегейленіп алыпты. Әлі жылауы да басылмаған секілді, қасындағы әйелдер оны кезек-кезек жұбататынға ұқсайды. Олардан беріректе етженді кеудесі партаға әрең сыйған физрук Михаил Ефимовичтің түр-ұсқыны көзін тартты. Әжімді жүзінде көңілді күлкі үйірілгендей көрінгенімен де бір түрлі дөңқабақтанған түрі де байқалады. Әлде бір жайдан масайрап, екінші бір жайдың жетесіне жете алмай таңырқағаны ма? Қасындағы Денис Антоновичке әлсін-әлсін жалтақтап, соның аузынан бір жартымды жауап күтетіндей. Қалайда Михаил Ефимович өз аузына берік. Тек іштей «балықшы балықшыны алыстан таниды» дейтіндей. Мұның ойынша, Денис Антонович те тарихшы, әрі бұл да мектеп басқарып көрген, әрі осындағы кәсіподақ ұйымының жетекшісі, демек директордың мына қатты кетісінің мәнін бір білсе осы біледі, шамасы.

	Айтпақшы, осы айларда Денис Антоновичке де қатысты бөгде бір жайлар бар еді. Текелі қаласының осы «Станция» атала тын бөлігінде тағы бір үлкен орта мектеп салынып жатқан. Ол «екпінді құрылыс алаңы» аталып, оның алдағы жаңа оқу жылы қарсаңында пайдалануға берілетіні хақында қалалық газетте екіүш мәрте жазылған да. Мұндағы халық саны күннен-күнге артып, бала дегенің мына № 6-мектептің аузы-мұрнынан шығып жатқан жағдайда жаңа мектептің керектігі баршаға аян. Тек сол мектептің құрылысынан гөрі оны кім басқарады деген сұрақ төңірегіндегі гу-гу әңгіме басым түсетіндей көрінетін. Міне, сол гу-гуге жаңа бағыт-бағдар берілгендей еді. Ол жаңа мектепке осы отырған Денис Антонович директорлыққа тағайындалады деген айқын сыбыс тараған. Ол аздай, жоқ, ол жаңа мектепке қалалық халық ағарту бөлімінің бастығы Рыжовтың өзі барады екен де, Денис Антонович соның орнына жоғарылатылады, шамасы, дегенді дүңк еткізгендер де табылды.

	Ерік үстерінен тау құласа да былқ етпес осы екі мықты мұғалімге көз тіккенде осы жайды да еске алып үлгерді. Еріктің пайымдауынша ол сөздің жаны бар тәрізді. Дене шынықтыру пәнінің маманы өзіне жалтақтағанда оны өзіне тиесілі сыбағадай көрген пішіні бар Денис Антонович екі бетін одан әрмен жалпайтып төмен тұқырған күйі былқ етпеді. Сабақ орны боста газет оқудан бас алмайтын қалпына Еріктің көзі үйренгесін бе, қазір де оның осы түрінен оқшау ештеме көрмегенге ұқсап еді. Бақса басқа екен. Алдында жаюлы газеті жоқ, сөйлеп тұрған директорға көзін де көтермейді. Тырсиған бетіне ызғар жиып, құлағына жеткен сөздердің бір де бірін ша шау шығармай әрқайсысын бөлек-бөлек есепшотқа салып, ұстаз дәрісін тыңдаған зерек балаша көкірегіне тоқып отырған сыңайы бірден бетке ұрды. Жалпы физрук Михаил Ефимович пен тарихшы Денис Антоновичтің кеуде, иық бітімдері ұқсастау еді, тіпті мына бір партаға сыйып отырған түрлеріне қарасаң егізектерді де еске түсірердей, тек олардың хал-жағдайына қанық мына Ерік сияқтыларға ғана олардың арасында жер мен көктей айырма барлығы айқындалар еді.

	Дене шынықтыру пәнінің маманына бар керегі он сегіз сағаттық жүктемеге бес, не он сағатты қосып берсе жеткілікті, ешбір бастықтан одан зорғыны өтінбейді де, ал тарих маманы мұның қасында азуын айға білеген адам. Көрдің бе, ел аузындағы алып-қашпа сыпсың мұны қалалық ағарту бөлімі бастығының өзімен бақталастырып қойыпты. Оның қасында мына жай директор дегенің не? Міне, соның бәрін сезе жүріп, бұл іштей қоң жиятындай. Қазіргі сызданып отырысын, Михаил Ефимовичтің өзіне жалтақтауын пәруәйіне де ілмеуін Ерік іштей осылай бағамдады.

	Бір заманда директордың сөзі таусылды. Сынып бөлмесінде ұшқан шыбынның ызыңы білінетіндей тыныштық. Сірә, директордың мына сілтесіне қандай «реакция» болады деген сұрақ бәрінің тілжағын қарыстырып, құрсаулап тастаған. Жасаңдау мұғалімдер бастарын төмен салып, ал жасамыстары көз жанарларын ғана қозғап, бір-бірінен сыр тартпақ пейілдері ұшқындайды. Сірә, олар өзара тілсіз ұғынысып үйренген жандар.

	Тыныштықты кенет Адалят Сализовна бұзды:

	– Алексей Никитыч! – деген даусы ауаны қақ айырып, бәріне оқыс тұстан пышақ сұққандай әсер етті. Бәрі де оған жалт қарасқан. Ерік те солай. Жаңа ғана бетін қос алақанымен көлегейлеген оны жылап отырғанға сайған, сөйтсе ондай ештемесі жоқ, көзінің айналасы мүлдем құрғақ, тек аздап қызарыңқы тартқан. Сірә, мұның аузынан баршасы «еруліге қарулы» дейтіндей адуын сөздер күткен. Бөлмедегі тыныштық орнынан көтерілген дүңген әйелінің өзіне де әлде бір үлкен тәуекелге бас тіккен жанның әрекетін еске салды ма, енді ғана сүйегі адырайған тұлабойында тербеліс байқалғандай мұның да аузына тұсау салынып сәл тежелді. Бірақ көмекейдегісін енді айтпасқа амалы жоқ, шегінуге жер тар, сосын да тамағын кенеп, құс тұмсықты бет-әлпетін сәл шайқаңқырап, тілге келді:

	– Менің жай-күйім болмай отыр, мына жиналыстан босатсаңыз қайтеді? Естірімді естідім ғой. – Бұл жолғысы тым жұмсақ шықты. Күрзідей ауыр сөздердің әсерінен жұрнақ та жоқ, жай екеуара сырластықпен қолы байланған әйелдей бұл арадан тез сытылғанды жөн көреді. Ерік мойнын ауырта солай бұрылып, ағылшын тілінің маманына қаршығадай қадалған, тек осы сәтте оған директордың берер жауабы емес, тарихшы Денис Антоновичтің түр-түсі елең еткізді. Апырау, ол қалай? Бұл кәсіподақ ұйымының жетекшісі, омырауында «Халық ағарту ісінің үздігі» белгісі жылтыраған байсалды адамның бет-жүзінде, отырысында ешқандай өзгеріс жоқ еді ғой. Жоқ, бар екен, Еріктің өткір көздері тарихшыдан бір өзгерісті тап басып байқады. Оның қос танауынан еріндерінің екі ұшына қарай жіңішке әжім сызықтары бұрала түсіп жатыр екен. Апырау, Ерік оны бұрын неге байқамаған? Оның тырсиған бетіне әжім атаулы өмірі ат ізін салмастай көрінуші еді ғой. Сірә, соғысқа қатысқан, өз айтуынша сол жамбасында қорғасын оқ салған ойықтың сәл суықтан, не ауа райы бұзыларда сыздайтыны бар, әрі жеңіл-желпі контузиядан да құр алақан емес бұл адамның осылай әлдекімнің қылықтары тұсында ішкі жан күйзелісіне ұшырай қалса жабыса кететін бір қонағы сол бұраң бел әжім сызықтары ма?

	Ерік осындай ойлармен арпалысқанда директор сәл кібіртіктеп, бұл да жұмсақ үнмен Адалят Сализовнаға рұқсат берді. Кейде адамды күтпеген жеңілдіктің өзі тосырқатып тастайды. Сірә, бұл да дүңген әйелінен оқшау мінез, қарымды жауап күтсе керек, тек оның кілт бейбіт қалпынан, өтінішінен өз көзі мен құлағына сенбеген бір күй кеудесіне жабыса кеткендей. Адалят Сализовна еденді өкшесімен тырс-тырс еткізіп, шорт кесілген қара шашты басын кекжите әрі биік бөренедей денесін екі-үш жерінен сындыра парталар аралығымен алға өтті де екінші қатардағыларды орағыта бұрылып, арт жақтағы есікке беттеді. Тіпті бұл әйел мынау жолбарыс пішінді директор өзінің ұзақ қаһарлы сөзінде мұның ныспысын атамаса да ондағы у мен зәрдің бәрі негізінде өзіне арналғанын сезе тұра одан қағажу көргенге ұқсамай қайта осындай сәтте, бүкіл ұжымның төрт көзі түгелде оларға өз болмысын жарқ еткізіп бір көрсетуді мақсат тұтқандай.

	Адалят Сализовна кеткесін директор қабағын бұрынғысынан да кіржитіңкіреп, алдындағы стол бетінен қағаз, қарындаш сияқты бірдемелерді іздестіргенге ұқсап, сәл-пәл қибыжықтады. Сірә, бұл да жиналысқа ет қызуымен еш дайындықсыз келген. Енді жиналысты ары қарай қалай дамытпақ, біреулерге сөз беруі керек пе, жоқ, басқа мәселелерге көшкені жөн бе, соны тез анықтай алмай соқыр адамша столды оң алақанымен сипалай берді. Оның осы қалпына Денис Антоновичтің мейірі қанғандай. Жаңағы қос танауынан ерін ұштарына қарай құлаған қос сызық тереңдей түсіпті. Миығынан күлгенге де ұқсайды. Бірақ директор да әккі тарлан ғой. Өз бәсекелестерінің мұндай іркілісті сыбаға көретінін естен шығарсын ба, тілге тиек етерлік жайды тез тапты:

	– Мен мына ағылшын тілінің маманына шүйлігіп жатырмын. Басқамыз да сау сиырдың боғы емеспіз. Өзіміздің мынадай халқы тығыз өндірістік қаладағы ең үлкен мектептің оқытушысы екенімізді, жүріс-тұрысымыз, киген киіміміз бәрі жұрттың назарында жүретінін, ал тісіміздің арасынан шыққан әрбір сөздің радио хабарынша тарайтынын, кейбірінің түскен жерінде бомбаша жарылатынын ұмытамыз. Керек жерде екі елі ауызға төрт елі қақпақ қоюға қайратымыз жете бермейді. Нақтылы мысалға көшейін. Әйелдер туалетінде Адалят Сализовна туралы былапыт сөз жазылған. Оны жазғандар ондайды кім арқылы естіп жүр? Әрине, сендер арқылы! Ұстаз басымызбен өз әріптестеріміз хақында өсек таратамыз. Алдын-ала ескертемін, кімде-кімнің аузынан жеке біреулердің жеке өмірі жайлы жаман қауесет шықса аяусыз жазаланады!

	Осы бағдарда тағы біраз көсілді. Бұрындары осы қала мектептерінде анау-мынау жел сөзге байланысты туған дау-дамайлардан екі-үш мысал келтірді. Сосын барып қана жиналыс өз мәресіне жеткенге ұқсатты. Дүңген әйелінің бір сөзіне бола бүкіл мұғалімдер қауымын қойша иіріп, осыншама уақыт жұтты деп, Денис Антонович секілді ешбір бақталас, бәсекелес иегін шошаңдата алмастай етті. Ал жиналыстың ең соңына қалдырған тағы бір көзірі бар екен:

	– Ерик Тиналиевич, сен қазақ тілі пәніне оқушылардың толық қатысуын қамтамасыз ете алмай жүрсің. Ертеңнен бастап, қолың боста олардың ата-аналарымен барып сөйлесуді қауза! Тіл үйренудің жас өркен үшін қаншалықты маңызы барын дұрыстап түсіндіруге тырыс!

	Ерік бірден орнынан көтеріліп:

	– Өзім де соған кіріскелі тұрмын! – деді. Сосын қазақ тілі сабағына қатысудан көбірек қашқақтаған оншақты баланың атыжөндерін де атап салды.



	* * *

	Ертеңіне Адалят Сализовна Ерікпен жылы ұшырай амандасты:

	– Ерик Тиналиевич, сен ана Ермохиндердің үйіне барады екенсің ғой. Құдай үшін, үлкен өтінішім, мен жетекшілік ететін алтыншы

	«В»-дағы Яков Рубцовтың да үйіне кіре шықшы. Сол Ермохиндермен көршілес. Кейін өзім де барармын. Менің сыныбымдағылар бұл «Станцияның» әр пұшпағында тұрады, аралап шығу бір ақырет! Яков Рубцовтың ата-анасына дұрыстап жеткізші, математика мұғалімі құлағымды мүжіп болды, Яковтің алгебра, геометриядан үлгерімі нашар, әрі сабаққа қырсыз, былай ата-ана болып қолға алмаса болмайды. Немесе, өздері келіп, маған жолықсын. Рубцовтың күнделігіне де солай деп жазып беріп едім, бұл жасыра ма, әйтеуір ешқайсысы қара көрсеткен жоқ.

	Адалят Сализовнаның бұл сөздерін Нина Николаевна да күлімсірей тыңдап тұр еді. Сәл уақыт өткізіп, жұрттың көзін ала бере ол да оңаша дидарласты:

	– Ерик Тиналиевич, сен кеше оншақты баланың тізімін келтірдің ғой. Менің класымдағы Деренков та сол тізімдегілердің бірі – Тимофейдің көршісі. Сол Деренковтің де үйіне кіре шықшы. Атаанасы оны ұруын қоятын емес. Сен олардың үйінде көп омалмайақ, «Нина Николаевна баланы ұруды доғармасаңдар заң орнына шағынамын» деп жатыр дегенді жеткізсең болғаны. Үйлеріндегі ауа райына қара, егер реті келсе мына мақаланы оқып бер. Жас ұстазсың, бұл жайды сенің де біле жүргенің жөн, – деп, бір кішкентай газет қиындысын ұсынды. Ерік оны табанда оқып шықты. Онда бала кезінде таяқты көп жеген адамдардың миы генетикалық өзгерістерге ұшырайтыны, өзіне-өзі қол жұмсайтындардың дені солардан шығатыны хақында Канада ғалымдарының тұжырымын қоштаған кеңес маманының түсініктемесі екен. Жас жігіттің тұлабойы дүр сілкінді. Нина Николаевнаға «тапсырмаңызды міндетті түрде орындаймын» деп, жүзі сұрлана уәде берді.

	Енді қайтсін, бұл жерде мәселенің басқа да жағы бар. Ерік осы майталман ұстаздардың қай-қайсысына да тәуелді. Себебі, бұл қазақ тілін үйрететін топтардағы балалар мен қыздар осылар жетекшілік ететін сыныптардан жиыстырылған ғой. «Сіздің сыныбыңыздағы ана оқушы, мына оқушы қазақ тілі сабағына қатыспады» деп, талайының құлағының құртын жеп жүр емес пе? Сөйте тұра, олардың бір өтінішін бұл қалай жерде қалдырсын? Ия, бұл шақта үлкен мұғалімдердің орталарындағы жалғыз жас қазақ жігітін айтқандарына көндіріп, тіпті майлы ішекше айналдырып әкетуі оп-оңай еді. Енді, міне, сондай ауыр жүктерді арқалап бұл ата-аналарға кетіп бара жатыр.

	– Ей, жас жігіт! Қайдағы бір құдайдың қарғысына ұшырап, дәурені өткен тіл туралы әңгіме қозғауға сіздің қалай жүрегіңіз дауалайды?! – деп, Ермохиннің шешесі табаға қуырылған балықтай шаж ете қалды. Тарақ орнына саусақ қана жүретіндей дударланған қою сары шашты, жасына қарамай мойнында, маңдайында көк тамырлар білеуленген, сәл толықша келген, үстінде іш көйлекке ұқсаған жамылғыдан басқа дәнемесі жоқ қырықтар шамасындағы орыс әйелі осылай ащы дауыспен қарсы алды. Көздері бір кез де көкшілдеу болғанмен тұрмыс тауқыметінен бояуы оңып, ақ қалайыға ұқсап кеткендей шатынай қарайды. Ауызғы бөлмедегі пеште тырс-тырс етіп от жанып жатыр, аласа, әрі тар болғасын ба үй іші тым ыстық, тұздалған капуста, қиярдың исі мұрын жарады. Қолындағы темір ожаумен Ерікті қақ бастан ұрардай бөлме ортасында қақшиған күйі қалш-қалш етеді. Ерікке де отыр де ген жоқ, бұл да оған қарсы қарап, түрегеп тұр. – Жұмыс жоқ, ақ нан жоқ! Күйеуім құрылыста крановщик еді, ол істейтін объект «законсервацияға» ұшырап, қаңырап қалды. Міне, ол төрт ай бойы табан тоздырып жұмыс іздеп жүр. Бұрын шахтада істеген, аздап силикозы бар, шахтаға қайта қабылдамайды. Үш баламыздың соңғы екеуі мектепке баруға әлі жараған жоқ, өзім соларды, әрі ана бөлмедегі ауру кемпірді бағамын. Асқазаны ауырады ол кемпірдің, соғыс кезіндегі бейнеттің, ашаршылықтың зардабы. Күйеуімнің кішкентай жәрдемақысына сол кемпірге ғана беруге ақ нан іздеймін, өзімізге күріш, тары жармасын іздеймін. Ол да оңай шаруа емес, дүкеннен дүкен қоймай ақтап шығамын! Менің Колям қазақ тілі сабағынан қашса мен ұрысқасын, сол мен жоқта осы балалар мен ауру кемпірге қарай тұру үшін қашатын шығар. Сен сөйттің деп айтуға менің қалай аузым барады? Ауыздарың барса ана жоғарыдағыларға неге айтпайсыңдар, коммунизмнің төбесі көрінді деп, радиодан жар салғанда бұ жерде жоқ, нан екеш нанның өзіне зар қып қойды!

	Ерік бұл сөздерді естігенде мынау Адалят Сализовна екеуі бірбірінің ауыздарына түкіріп қойған ба деп те таңырқады. Қалайда сергек ойлы жас қой, Ермохин шешесінің мына шаптығуына құлақ тосып тұрып, қалайда заман қиындығы жұрттың қабырғасына мықтап-ақ бата бастаған екен деп түйді. Ала жаздай өзінің жұмыс таппай осындай өзіне аса қол емес іске кіріскенін де естен шығарып, бар шындыққа осы әйелдің сөздері арқылы көз жеткізгендей тұрды. Тіпті осындай шақта да қиялы алып ұшып, әлгі кексе журналист Құдыс Әлікбаевтің төкпелерін де еске түсірді. Байқаса, мына Ермохиннің шешесі, Адалят Сализовна, Құдыс Әлікбаев – үшеуінікі бір мағналы, бір мазмұндас жыр екен. Үшеуі үш ұлттың өкілі бола тұра қолдарына темір істік ұстап, ортақ жауға қарсы шабуылға шыққандай жұлқынады. Тек бұлар дәрменсіз. Ал бұларға қарсы беттегі ортақ жау орнынан дүр етіп қозғалған тау іспеттес, бәрін басып-жаншып кетердей тым зор да сұсты, әрі ымырасыз. Қазақ тілінің қамы үшін қарлығаштың қанатымен су сепкендей болса да әрекет жасамақ, қызмет етпек Ерік өз жұмысындағы қиындықтың түп-төркінін басқа ұлт өкілдерінің қиямпұрыстығынан іздеуші еді, байқаса ол пиғылында қателік бар екен. Бар пәле, сол бәрін басып-жаншып қозғалып келе жатқан тау іспеттес, аяушылықты білмейтін, сенің шырқыраған жан даусыңнан бір түгі де селт етпес замана сиқында екенін пайымдайды.

	Ермохиннің шешесі ұзақ сөйлеп еді, әйтеуір, бір межеге жеткендей болып, сәл аялдағанда ғана Ерік батылдыққа барып, қандай қиындықтың да өтпелі екенін, ал мына Қазақстан Республикасы аумағындағы орыс балалары аздап қазақ тілін үйренсе ертеңгі күні олар үшін кәдеге асар ырзық боларын сәл түсіндіргенсінді. Бірақ Еріктің бір де бір сөзі оның құлағына да кіріп-шықпағандай. Басын төмен сылқ еткізіп, тіпті езуіне күлкі үйірілгендей тұрды. Мұнысы не, мазақ қылғаны ма, жоқ, Ерікті қысыр қиялдың соңындағы алаңғасар бозбалаға ұқсатқаны ма? Қалайда, Ермохиннің шешесі екеуара салғыласудың соңына таман сәл жұмсарды, көк тамырлары білеуленген бет-жүзіне сәл мейірбандылық ұялатып, жаңа ғана өзінің тым қатты кеткендігін жуып-шаймақ ниеттің елесіне ұқсаған бірдемесін үрлеп оятқандай. Еріктің сөздері құлағына кірмесе де ұққан адамның пішінін қиыстырып-ақ бақты. Ақыры, Ерікке бір стакан алма компотын ішкізіп, шығарып салды. Ал Еріктің көкейінде заман дұрыста жап-жақсы қоғам мүшесі болатын-ақ әйел ғой деген тұжырым кетті. Ия, мұның бәрі әзірге жастықтың қызуы еді.

	Уақыт кешке бейім алған. Ұясына тақаған күн батыс көкжиекті қып-қызыл жалынға бөлеп, мына қала шетіндегі жыпырлаған кішкене үйлерді де өз бояуына малындырып, өңін кіргізгісі келетіндей. Бірақ одан ешқайсысының өңі кіріп жатқан жоқ. Отызыншы жылдардың соңында осы Текелі сайында қорғасын-мырыш комбинатының ашылуына орай шахтерлерге керекті үйлер асығыс салына бастап, қырқыншы жылдардың өнебойында тіптен үдеген ғой. Ондай асығыстық қайбір оң нәтиже беруші еді? Бір-біріне іргесі тиістіріліп, әрі нақтылы бір стандарттық форма да сақталмай талғаусыз қаланған үйлердің аз уақытта тозығы жетіп, қазіргі күннің қызыл-жалқын сәулесінен аңғал-саңғалы көбірек ашылған сиқы бар. Еріктің қалайда ауылдық жерге көзі үйренген ғой. Сол ауыл екеш ауылдың өзінде үйлер бір-бірінен сәл аулағырақ орналасып, айналасында бау-бақша егуге жер қалдырылушы еді. Ал мыналарда ондай аттыдан жұрнақ та жоқ. Бір үйдің терезесі мен екінші үйдің терезесінен екі адам бір-бірімен қол созып амандаса алатындай ғана аралық қалдырылған. Әрі олпы-солпы шатырларының күтімсіздігінен ол аралық одан әрмен тарылып, көзге тым сұрқай көрінуші еді. Себебі, кезінде шифер мен ағашты үнемдеу үшін бе ол шатырлардың қыр арқалары тым жатағандау, әрі сапасыз етіп жасалған екен. Сосын да уақыт тезіне шыдамай бұрынғысынан да жайыла, тіпті кейбіреулері бір жағына қисая түскенге ұқсайтын. Қаланың осы пұшпағында жиі ұшырасатын маскүнемдердің мыжырайған кепкілерін еске салатындары да бар. Сосын да күн нұры бұларға қалай көрік қоссын.

	Жыпырлаған үйлердің ара-арасымен жыландай жылыстап өтетін тар көшелердің де сиқы қарын ашырады. Ірілі-ұсағы аралас тас төселген көшеге қатқан мұз да сол тастардың сиқын қайталап, олар да тым қиқы-жиқы болып біткен. Ерік тобығын тайдырып алардай қиралаңдап, аяғын әрең басып келеді. Сырттан бақылаған бәз біреулер мұны осындағы аталмыш маскүнемдердің біріне ұқсатар ма еді, кім білсін.

	Ерік қойын дәптерін суырып, келесі кіретін үйінің адресін тағы бір пысықтап алмаққа үңіліп еді, әлдене жүрегін шым еткізді. Аңдаса, ол тағы да жаңағы Ермохин шешесінің гөй-гөйіне байланысты екен. Одан кетерде ол әйелге бір ризашылығы оянғандай еді ғой, енді онысын бекершілікке балады. Бұл оның алғаш жүздескен беттегі шаптықпасында не мағна жатқанын естен шығарыпты. Ол әйел салған жерден қазақ тілін құдайдың қарғысына ұшыраған, дәурені өткен тіл деп атады емес пе, сол бір шанышқыдай тиген сөздерді табанда ұмытып, мына келесі үйге кірерде ғана еске алғаны қалай? Сәл ойланып, оның байыбына барды. Өзі бұл күнде сырттай оқитын университет бағдарламасына сәйкес анда-санда түртінектеп қоятын «Психология» пәнінің оқулығында айтылған «шартты рефлекс» дейтіннің белгі беруі екен. Бұл осы қалада қазақ тілі хақында кіммен сөйлессе де оның осы мағнада пікір, не ишара білдіретініне еті үйрене бастаған екен. Міне, келесі үйдің табалдырығын аттарда да сондайдың тұздай көздері ажырайып, қарсы алатынын ет пен терісі арқылы сезгендегісі еді.

	Осылай Ерік тағы да төрт үйге кіріп шықты. Олар Ермохин шешесі сияқты сөзшең адамдар емес екен, бірі жақтырып, екіншісі жақтырмаса да жас мұғалімнің басын көп шатпады. Енді әлгі Адалят Сализовнаның өтінішін орындауы керек еді. Қаланың осы пұшпағындағы ығы-жығының қақ ортасында, әрі нөмірі белгілі, әлгі математикаға шорқақ Яков Рубцовтың үйін тауып, сыртқы табалдырығына жақындағанда бұл өзінің тұлабойынан тосын қайратты сезді. Кім-кімді де ұрып жығардай қолында күрзісі бар адамға ұқсап, аузына да бет қаратпас добалдай сөздер үйіріле кеткендей. «Кәне, енді менімен салғыласып көріңдерші» дегендей ерсіне кірді. Бұл батылдығының жөні бар екен. Яков Рубцовтың әке-шешесі жас мұғалімнің сөздерін мойындарына су құйылғандай отырып тыңдады. Яков атты баланың өзі де төргі бұрышта бір уыс боп шөгіп қалыпты. Тап қазір Ерік ауылдық жерлердегі соғыс кезінің бригадирлеріне ұқсап, төбелерінен қамшы үйірсе де ешқайсысы қың дейтін емес. Мұның да себебін Ерік жаңа сыртта келе жатып-ақ ұққан. Мұның қолына күрзі ұстатқан сол – бұл осы жолы құдайдың қарғысына ұшыраған қазақ тілінің емес, бүгінгі тіршіліктің, ғылым мен техника дәуірінің ірге тасы алгебра мен геометрияның қамымен келіп тұр емес пе? Кәне, біреуі бұған қарсы ауыз ашып көрсінші! Ерік тым шектен шығып кетпейін дегендей аз-кем ғана сөйледі де Адалят Сализовнаның сәлемін жеткізді. Сосын тайып тұрды. Қазақ тілі жөнінде де бәрі осындай момақан болсайшы деген арман ұялады көкірегінде.

	Қараңғылық әбден түсіп еді. Ерік қаланың осы пұшпағынан сәл ұзаңқырап, қойын кітапшасындағы тізім бойынша өз шаруасымен де тағы екі-үш табалдырықтан аттап, ең соңында ғана Нина Николаевна өтінішімен әлгі Деренков дегеннің үйін іздеді. Міне, мұнда бас сұғуын Ерік өмір бойы ұмытқан жоқ. Бұл да қазақ тілінің қамы үшін емес, қай ата-ананы да, бүкіл ұстаз қауымын да толғандырар үлкен мәселе бойынша ат басын тіреп тұр ғой. Цивилизация барынша күш алған жиырмасыншы ғасырда, мынадай қала атауы бар елді мекенде баланы ұру не деген сұмдық! Тіпті Ерік мұндай мәселемен өзі қатты сыйлайтын, орыс әдебиетінің білгірі, тамылжытып талай әңгіме шерткен сұлу әйел Нина Николаевнаның сұрауынсыз-ақ өз еркімен де жүруге бар.

	Деренковтың әкесі қырықтар шамасындағы бұрынғы шахтер екен. Сол шахта жұмысын тастағаннан бері бетін жумағандай түсі қара, әрі жалпақ та етженді жүзінде әжім дегенің бірнеше жер ден сойылып түскен, көздерінің онда-мұнда жүйткуі тез, қолдары алдына сыймайтын кеспелтек неме. Тар да ыстық бөлменің тап ортасында екі шынтағын екі тізесіне қойып, алғашында Еріктің тұлабойын бастан-аяқ шолумен болды, әйелі есік жақтағы пеш алдында домаланған денесімен үй төбесін тірердей қақшиып тұр. Ескі сұрғылт белдемшесінен төмен жуан да қып-қызыл қос балтыры шалынады. Бөксесі томардай, төсі шығыңқы, мол пішінді келіншек. Саз балшықтай бетіндегі көздері де ортадағы күйеуінің көздері сияқты секемшіл, шамасы. Ол да Ерік сөйлей бастағаннанақ оның көк желкесіне қадалып, тырс еткен дыбыс шығармады. Былай үй иелеріне ұқсап, жас мұғалімге орындық ұсыну ойларына кіріп-шығатын емес. Ерік тізе бүкпестен сол тұрған бойында сөйлей берді.

	Ал осы кездесудің бәріне себепкер бұлардың жалғыз бала сы – арық, үшкір көзді, шашы ұйпалақтанған Гоша бөлменің төр жақ бұрышында бір уыс боп, бүрісіп қапты. Ол Ерікті өзін қорғау үшін емес, тағы бір мәрте соққыға жықтырып алу үшін келгендей көріп, үшкір көздерімен бұған оқ жаудыра, әрі үрейлене қарайтындай. Ерік өз шамасынша сол Гошаның көзінше баланы ұру оның сүйегіне таңба түсіретінін, денсаулығына, болашағына, дүниеге көзқарасына кері әсерін тигізетінін біраз баяндады. Сосын Деренков-әкенің көзімен көзі ұшырасып еді онда мүлдем бөгде бір жайдың жарқ еткенін аңғарып, денесі шымырлады. Деренков-әке басын көтере Ерікке бір жалт етті де төргі бұрыштағы баласына мойын бұрды. Сол кезде Ерік оның мойын тамырларының тым шығыңқы, әрі жуан екенін байқады. «Мынауың тоңмойын біреу» ғой деді іштей. Айтса айтқандай. Баласынан назарын бері әкетіп, Ерікке қайта бұрылғанда бұл күлімсірегенге ұқсады. Бірақ бұл күлімсірегендік емес, тісін ақситқанға көбірек келіңкірейді. Нина Николаевнаның өзін мұнда жұмсауының мәнін Ерік енді түсінді. Сірә, әйел ұстаз мұнда келе-келе табанынан таусылған ғой. Сөз өтпейтін жандарға мектеп мұғалімі мың жерден тәжірибелі болса да не істей алсын? Амалы құрығасын мына жас жігітке сен де бір бас сұқшы дегені-ау, сірә.

	Осы тұрыста Ерік кішкентай пәтердің іші ашық-шашық та екенін көрді. Мына ерлі-зайыптылардың екеуара жалғыз баланы сабағаннан басқаға қолдары тимейтіндей де. Бұдан Еріктің тіптен зығырданы қайнады. Ең соңғыға қалдырған бір амалы бар, бұл соған кірісті. Әлгі Нина Николаевна берген газет қиындысын суырды да соны ежіктеп оқи бастады. Әне, бізден гөрі өркениетті Канада ғалымдары, педагог-психологтары бүлдіршін кезінде ата-анасынан көп таяқ жегендердің есейе келе өмірге өз еркімен қош айтуға дейін баратынын дәлелдепті. Ал Мәскеу мамандары бұл тұжырымды екі қолдарын көтере қуаттайды. Ерік еңғұрмаса мәселенің осы жағы мына ерлі-зайыпты Деренковтарда бір сілкініс тудырар деп үміттенген. Деренков-әке керісінше бір көңілді әңгіме тыңдағандай жырқ-жырқ күлсін келіп. Сосын тағы да бір мәрте төрдегі бұрышта одан әрмен жермен-жексен болған Гошаға ащы мысқылмен көз тікті. Еріктің шыдамы осыған ғана жетті. Газет қиындысын қайта бүктеді де қойын кітапшасына сүңгітіп, есікке беттеді. Гошаға қарауға беті жоқ. «Қуартқан құдай, мұнда несіне кірдім» деп, ауылдың шал-кемпірлерінше іштей қан жылап, жатаған үйден ұзай берді. Бұл кеткесін мына тіл-жақтары қаңтарулы, жан баласына сыр алдырмас безбүйрек әке-шешенің сорлы Гоша ны қайта соққыға жығатынына мұның ешқандай күмәні қалмады.

	«Сенің бүйткен ұстаздық қасиетің құрысын» деп, өзін-өзі қарғапсілеп барады.

	Бұдан соң бұл көшеден ғана емес, қаланың өзінен де ұзап шығып, тастай қараңғылықта Қаратал өзеніне көлденең тартылған солқылдақ көпірден өтіп, одан арыдағы басқа елді мекен – өз туған аулына қарай тартты. Бір сағаттай жол жүріп, үйіне түнгі он бірден аса жетті. Қайран, итжандылық-ай десеңші!



	* * *

	Осылай өмір өте берді. Жаңа жыл мейрамы келді. Балаларға арналған бал-маскарадтан кейін қысқы каникулдың алғашқы күндерінің бірінде спорт залында үлкен дастархан жайылып, мұғалімдер жаңа жылды өзінше тойлады. Әсем безендірілген шырша айналасы, ересектер үйірі, арақ-шарап пен тамақ толы ұзын стол мына кеңістікке мүлдем басқаша өң берген. Мұғалімдердің әрқайсысынан жиылған ақша толық жұмсалып, әрі жағдайы барлар үйлерінен әртүрлі қосымша тамақ пісіріп әкеліпті. Мұнда Адалят Сализовна сияқты үйірден ерте шыққан және Ерік сияқты үйірге әлі түсіп үлгермеген бірен-сараны болмаса баршасы өз қосақтарын ерте келген. Әсіресе, өз күйеулерінің үлкен тұлға екенін, немесе, табысты жерде еңбек ететінін көйітіп жүретін әйелдер жағы көбірек тыраштаныпты. Стол үсті әртүрлі салат, суық сіңір, торт сияқты Ерік көп татып көрмеген тағам түрлеріне сықап тұрды. Бәріндегі әрқилы өрнек іздері олардың аса дәмді, әрі жұғымдылығын көрер көзге айғақтайды.

	Мұндағы Ерікті таң-тамаша еткен жағдай сол – әншейінде өзара тоң-торыс мұғалімдердің тап бүгінгі бір-біріне деген ықыласын, мейірім-шапағатын, жылы лебіздерін қара сөзден қаймақ сүзген зергер жазушылардың өздері суреттеп бере алмас. Қараңдаршы, езулерінде үйірілген күлкілері қандай әдемі, қаншама тұнық сыр жатыр онда! Тек сол күлкілері үшін ғана кешегі ауыл бала сы Еріктің осындай ортаға тап қылған өз тағдырына мың да бір ризашылығын білдіргісі келетіндей. Енді қалай? Ерікке жақсы таныс ауыл қазақтары той жасаса салған жерден бір-бірін шаянша шағып, қағытып, сөз асырысып, дау-дамай, ұрыс-керіс, тіпті төбелес сияқтылардың төбесін қылтитып қоюшы еді. Ал төбесі қылтиған құбыжық бұлқынбай тұра ма? Тіпті ондайсыз күнде де бірі екіншісінің шоқтығы желкілдегенін жақтырмағансып, қабақтарынан қар жаудырып, көздерін төмен салып, ызғар танытушылар қаншама?

	Мына ортада ондайлықты емге таппайсың. Ал директор Алексей Никитыч Кузьмин Адалят Сализовнаны биге шақырғанда Еріктің көзі тіпті шарасынан шықты. Бұл жай би емес, вальс еді. Аккордеон ойнаушы жұрт көзіне көп шалына бермейтін, тапалтақ, ернін үнемі жымқырып жүретін егде адам, музыка пәнінің оқытушысы еді. Бұл да өз ісінің құдайы екен. Ол аккордеонды құлаштай созғанда Алексей Никитыч пен Адалят Сализовна айдын бетінде қос аққу жүзгендей сурет салып еді. Кенет аккордеоншы әуенді кілт өзгертіп, қысқа қайырымдармен бебеулеткенде ортадағы екеу шырқ үйіріліп, әлде бір самұрық құстың өздерін жерден іліп әкетпек әрекетінен қорғанғандай шапшаңдыққа басты. Бірақ осы қорғаныстың өзінде адамның көз құмарын қандырар әсемдік бар екен. Әншейінде түр-түсін өзі аса ұнатпайтын дүңген әйелін Ерік соншама сүйсіне бақылағандай. Басында сәл шарап қызуы білінген жас жігіт әсемдік әлемінің қиыр-шиырында адасқандай шарасыздық сергелдеңіне ұшырады. «Апырау, мынадай өнермен, мынадай қабілетпен қиыр түкпірдегі бір қалада бала оқытып, шаштарын ағартқанша Алматыдағы үлкен сахнаға неге көтерілмейді бұл сығырлар» деген сауалға да соқтықты.



	Директор мен ағылшын тілінің маманы биді шынында әр көрерменнің буын-буынын қоса қозғағандай келістіріп-ақ нақыштап еді. Мұны Ерік бұл ортаға көктен түсе қалғандай өзі түгілі осындайлықтың қазанында қайнаған өзгелердің көздеріне жас үйірілердей күлімсіреп, сүйсінгенінен таныды. Тек вальс аяқталуға таяғанда ғана тағы бес-алтауы қос-қостанып, ортаға шықты да музыка ырғағымен жүзе жөнеліп, Алексей Никитыч пен Адалят Сализовнаның асқақтаған беделінің жалына жабысқандай әсер қалдырды.

	Еріктің ішке сыйғыза алмаған тағы бір сауалы – директор әнеукүні ғана өзі жер-жебіріне жеткен дүңген әйелімен мұншалықты көздің жауын алар жарастықты қалай тауып алды, тапқан күнде де оған қалай дәті шыдады дегендік еді. Сәл бас шағып, ия, бұлар жұмыс істей де, демала да біледі дегенге сайды. Арада екінші би биленіп, үшіншісіне көшерде тағы бір өзгеріс елең еткізді. Директор өз аккордеонын ала келген екен, сонысына жармасты. Ал тарихшы Денис Антонович скрипкасын қорабынан суырып жатты. Осындағы еңбек пәнінің мұғалімі, ол да көзге көрнексіздеу адам, жалма-жан бір бұрыштан гитарасын әкеле қойды. Тағы біреулер гармон-двухрядка, балалайка, үрлеуіш аспаптарын тауып алды. Қаздай тізіліп, музыка пәнінің маманы өз аккордеонымен бір дыбыспен ғана белгі беріп, оны кілт үзіп еді бәрі сілтідей тынды. Сосын бас аккордеоншы әлде бір сыңсыған қыздың даусындай етіп, бірдемені сызылта бастап, кенет дүрсілдете жөнелгенде, кәне, басқалары қосылып берсін. Екі аккордеон, бір гармон-двухрядка, скрипка, гитара, балалайка, екі үрлеуіш аспап – біреулері ботадай боздап, екіншісі сыңқ-сыңқ етіп, үшіншісі әлдекіммен дауласқандай үзік-үзік дыбыс шығарып, ортақ бір әуеннің өнебойын әрлегенде Еріктің тұлабойы шындап-ақ тебіренді. Қас пен көздің арасында жоқтан бар бола кеткен оркестр мектептің спорт залын, әсем безендірілген шыр ша айналасын жұмақ төріне айналдырды. Бидің көкесі енді басталды. Ұзын стол басында қадау-қадау бес-алтауы ғана қалды, басқалары биге тегіс көтерілді. Ерік те биледі. Өз ойымен өзі әуре, алған әсерден сәл есінен адасқан Еріктің билеу ойында да жоқ еді, тек оны директордың зайыбы – Кузьмина Ирина Васильевна биге шақырды:

	– Сен сияқты өрімдей жас та сұлу жігітке мұндайда оқтау жұтқандай серейіп, жырақ қалу жараспайды. Осындай бас қосулардың жаны, көркі бола білу парызың, – деп әзіл аралас ақыл айтқансыды. Оның ишарасынан Ерік тіпті балқып кетті. Музыка ырғағына еліте өзінен жасы әлдеқайда үлкен әйелдің түр-түсін тым жақыннан қадағалап, бұдан да өзіне таңсық көп жайдың астарын аңдағандай. Бұл математика пәнінің маманын да директордың зайыбымын деп паңсыну да, не баласының ұзақ науқастануына орай кірбең де аты-бүтін жоқ, басқаларша бұл да осынау көңілді кешке өз бет-бедеріндегі қуанышты рең арқылы үлес қосқысы келеді.

	Осы мезетте бишілер арасынан өз Тимофейінің иығына қол артқан Нина Николаевнаның жүзі шалынғанда Еріктің әсерленгіш жанына тағы бір оқ атылғандай еді. Спорт залында шам сөне қалса да Нина Николаевна жүзінің ақтығы жоқтатпағандай екен. Шиқандай қызыл еріндері мен дудыраған сап-сары шашының да бояуы қанық. Би үстіндегі қозғалысы да музыка ырғағының тап өзінен туындап жатқандай онымен қойындасып алған ба дерсің. Сірә, орыс және шетел классикасын көп оқығаннан туған білгірлік оның осындайғы қимылына да басшылыққа жүретіндей.

	Кенет билеп жүрген Еріктің әлденеден жүрегі шаншыды. Ирина Васильевна мен Нина Николаевнаны көзбен адақтап тауысқасын осында өзіне қадірлі үшінші адамның жоқтығын түйсінді. Енді қалай? Бүкіл мектеп ұжымының көркін құрайтын үшеудің екеуін көріп барып, соңғысын неге жоқтамасын? Оның үстіне ол өзінің ең қадірлі сүйікті ұстаздарының бірі Надежда Борисовна Перепелкина болса! Кенет манадан бергі көрген қызықтың бәрі Еріктің санасынан бу боп ұшуға айналғандай. Бұл әрі өзіне-өзі үсті-үстіне сұрақ та жаудырды. Мұндағы ерлер мен әйелдердің қайсысының басында проблема жоқ? Мысалы, анау директор Кузьмин мен оның мына зайыбының екеуара екі ұлының кішісі ауыр халде, бұлар соған қарамай өздерін соншама ашық, жарқын ұстауға қайрат тапты емес пе? Ал Надежда Борисовнаның өз күйеуімен екеуінің арасында ала мысық жүгіріп өткен екен деп, мынадай есте қаларлық тамаша кешке келмей қалуы не сәні? Әлде мұның Ерік білмейтін қосымша басқа да бір гәбі бар ма? Солай-ау! Надежда Борисовнаның мұндай көңілді кештер, ойын-сауық десе ішкен асын жерге қоятынын, ондайлықтың қашан да бел ортасында жүретінін, би билеп, ән салуға келгенде аспандағы бір жұлдыз жерге құлағандай алау тудыратынын сонау мектеп қабырғасында шәкірт кезінде-ақ таныған. Осыған орай туған қапа Еріктің жүрегін одан әрі осқылады. Мұнда сондай-ақ Лотте Романовна мен әлгі айы-күні жетіп, декреттік демалысқа бет алған жас әйел мұғалімдер жоқ еді.

	Би ұзаққа созылып, стол басына қайта шоғарланғанда ішіп-жеу үстінде қосылып ән салу басталды. Байқайды, көбісі Ерік бұрын естімеген орыстың халық әндері. Кейбірінің әуенінен гөрі сөздері көбірек құлағына жақты. Кейбір әндердің мәтіндері орыс халқының бүкіл тарихын сыйғызатындай соншама мазмұнды шығатынына бара-бара тіпті қайран қалды. Оларды кезек-кезек орындары нан атып тұрып, өз аспаптарымен сүйемелдейтін де әлгі музы ка, еңбек пәндерінің мұғалімдері, немесе, директор мен Денис Антонович еді. Бұдан кейін тағы бір мәрте биге көтеріліп, қайта жайғасқанда әйелдер жағының өтінішімен осы заманғы әндерге көшті. Бұл жолы да әннің түбін түсірісті. Еріктің бір аңдағаны әлгі математик Борис Устинович пен физрук Михаил Ефимович қана анда-санда барша жұртқа естірте қысқа-қысқа әзіл тастағаны демесең көзге көп шалынбап еді. Би үстінде де шеткеріректе бір орында тұрып, кеуделерін селкілдете беруден әрі аспаған. Оның өзі де әйелдерінің нықыртуынан туған әрекет екені аңғарылған. Есесіне, стол басында екеуі қатар отырып алып, арақтың кезегін құр жібермеді. Ол алпысыншы жылдардың басында рюмка деген мына қала екеш қаланың өзінде көп тарала қоймаған. Оның орнына жарықтық қырлы стакан жүретін. Соған орталай құйылатын ащы ішімдік өңештерге жөнелтілгенде Ерік екі-үш мәрте ішін тартты. Ішін тартатыны сол – кештің бастапқы кезеңінде сонша ма сұлу, интеллигент көрінетін әйелдердің өздері қырлы стакан ды бастарына төңкеріп, қылқ-қылқ жұтқанда өз көзіне өзі сенбеп еді. Апырау, Еріктің есебінше бұлар мынау халқының негізі сол кездің тілімен айтқанда жұмысшы табынан тұратын өндірістік қалада мәдениеттілік атаулының бірден-бір үлгісі емес пе? Сөйте тұра мынаусы несі? Тек бара-бара ар жақтарына ел қонды ау дегенде ғана әйелдер жағы, бірен-саран еркектер де шыны түбінде мөлдіретіп «сыбаға» қалдыруға көшті. Тек математик Борис Устинович пен физрук Михаил Ефимович қана алғашқы қарқындарынан танбады. Бұлардың қолдарындағы қырлы стакандар түнгі шам жарығымен шағылысып, көбірек сәуле шашатындай. Түбіндегісін сарқып ішпесе әлденеден құр қалатындай еткен ашқарақтық ол стакандарды өзге бұйымдардан гөрі «бағы жанғанға» ұқсатты. Қалайда, Еріктің көкірегіне сондай бір түйсікке ұқсас сезім ұялатты.

	Ол екеуінің одан өзге өнері жоқтай да көрінді. Байқаса, Ерік қатты қателесіпті. Кенет директор Алексей Никитыч Кузьмин қолындағы аккордеонның ішек-қарнын ақтара созғылағанда Еріктің құлағына жақсы таныс бір әуеннің нобайы өріле кетті. Ол қай ән екенін бұл анықтап та үлгермеді, арақ қызуы еңсере бастаған Борис Устинович оның қайырмасын айтып кеп берді:



	Еду, еду қашықтан,

	Мен водовоз асыққан,

	Мөлдір су бар достар-ей!

	Мөлдір су бар достар-ей!

	Кому надо поскорей?

	Ия, бұл сол жылдарда республика көлемінде кең тараған «Су тасушы қыздың әні» еді. Бұл әннің негізгі мәтінін білетіндер тағы баршылық екен, солар көтеріп әкетті:

	Асыққан су тасушы, ей, водовозбын,

	Талайды жолға тастап басып оздым.

	Су емес қызға әлде шөлдегендей

	Жігітім, мұнша неге мойның создың?

	Ал Борис Устинович оның тек қайырмасына келгенде ғана даусын сыңқылдата жөнеледі. Михаил Ефимович те аздап қосылады. Ерік бұл екеуіне өмірінде тұңғыш рет риза болғандай қарады. Ән аяқталып, Борис Устинович ақшыл өңінің қызарып кеткен ұштарын орамалымен сүрте бастады да баршасына естірте үн қатты:

	– Қазақта жақсы бір ғана ән бар екен, оның өзінің де сөздерінің жартысы орысша. Сондай тілді үйренем, не үйретем деушілер не барқадар табады?

	– Борис Устинович, бұл әзіл ән ғой! – деп, шеткеріректегі Еріктің жан даусы шыққандай болып еді. Жас жігіттің бұл қыстырмасына еркек-әйелі аралас бір сыпырасы мырс-мырс етті. «Әзіл әнге келгенде қазақтың сөзі таусылып қалады екен ғой» дегендей сұрақ бәрінің қас-қабақтарында атойлады.

	Арақтың қызуы ма, Еріктің миын, қушық кеудесін түйдек-түйдек ашу-ыза кернеді. Осы математик пәні мұғалімінің аузынан шыққан әнеукүнгі «камень на шее» деген афоризм де есіне түсіп, қалайда оған қарсы бір оқ атып қалуға аңсары ауды. Тек көпке топырақ шашқандай болармын деп сәл райынан қайтқансыды. Бірақ Борис Устиновичтің өзі батылдық қаруын қолына ұстатқандай еді. Ол тағы бір қаға берісте сәл алабұртып, столдың шетінде түрегеліп тұрған жас қазақ жігітіне қарай күлімсірей қарсы жүрді. Қияпатындағы сол көңілді күлкі Ерікті жігерлендірді. Математик мұғалімнің өзіне не үшін жақындағанын білместен ұрт мінезіне ерік берді:

	– Борис Устинович, он тоғызыншы ғасырда орыс интеллигенциясы да ауыз-екі тілде француз сөздерін араластыра сөйлеуді дағдыға айналдырған. Сенбесеңіз Пушкиннің «Евгений Онегині» мен Лев Толстойдың «Война и мирін» қайталап оқыңыз. Бірақ оған қарап, орыс тілі кедей деп тұжырым жасамайсыз ғой!



	Ерік өзінше мынаның шабына шоқ тастадым деп ойлаған. Байқаса, Борис Устинович бұған бетпе-бет жақындап келді де мырс етіп күліп, көзін төмен салды. Жіп-жіңішке әжім сызықшалары тілгілеген ақшыл етсіз маңдайында, бетінің ұштарында «әй, баламысың дегенге» ұқсас жазу тұр еді. Еріктің бір аңдамай қалғаны қолында аккордеоны бар директор Кузьмин Алексей Никитыч ту сырттан айналып кеп қапты. Сірә, ол математик мұғалімнің қазақ тілін кемсіткенін де, оған Еріктің қалай жауап қатқанын да естіген. Сөз реті математикте еді, бірақ директор бұзып-жарып әкетті. Аккордеонды тез-тез қозғап, тағы бір таныс әуенді безілдетіп кеп берді. Еріктің тұлабойын жылы ағын кернеді. «Ағажан-Ләтипа» деп, қайырмасынан бастап, айта жөнелгенде тіпті шалқасынан түсе жаздады. Кенет осы оқу жылы басталған қыркүйек айының орта шенінде мектеп ауласындағы үлкен ойын-сауық келбеті көз алдында жаңғырды. Директор әннің қайырмасын ғана емес, негізігі мәтінін де айтты:

	Ләтипаның қолында гауһар жүзік,

	Бозбалалар қарайды көзін сүзіп.

	Ауылыңнан мен шалғай жүрсем-дағы

	Кете алмадым өзіңнен күдер үзіп.

	Еріктің әнге ебі жоқ еді. Амалсыз ернін жыбырлатып қосылғанға ұқсағанмен дұрыстап көтерісіп кете алмады. Бар жүк директордың өзінде қалды. Оған деген Еріктің ризашылығында шек жоқ. Екеулеп, Борис Устиновичті қақ маңдайдан ұрдық-ау дегендей масайрады. Ән аяқталғанда Борис теріс бұрылып кетті, Ерікке неге жақындады, не айтпақ еді, бәрін жұмбақ күйінде қалдырды. Түрінде жеңілген адамның шырайы және шалынбады.

	Бұдан кейінгі отырыста би жағы сиреп, ән жағы тіптен басымдық етті. Тағы да сол орыстың халық әндері. Ара-тұра Стенька Разин, Иван Грозный, Пугачев, Фельдмаршал Шереметьев сияқты тарихи тұлғалардың есімдері жаңғырығады. Өзі әдебиетші, болашақ жазушы болғасын да ма, сол ән мәтіндерінде кесек тарихи оқиғалардың аз сөзбен шебер қиыстырылуы Еріктің тұлабойына жігер беретіндей.

	Бұл кеш тым ұзаққа созылды. Ұзын стол үстіндегі тамақ пен ішімдіктің әлі мұрты да ойылмағандай. Бара-бара Ерік қайта сарыуайыммен сарылды. Бұған еркек-әйелі аралас орыс мұғалімдерінің бәрі де жезтаңдай әнші көрінді, әрі білетін әндері де қисапсыз. Осы тұста жас неме басқа бір саясаттың пұшпағын тістегендей елең етті. Бұлар бір-екі қазақ әнін айтқансып, Еріктің алдына кішкентай жемтік тастап, шын мәнінде орыс халқының өнерін аспандатуға барын салған жансебілдерге ұқсады. Сол кезгі баспасөз ауанынан хабардар, әрі не жайға да өткен жазда замана болмысының ішекқарнын ақтарған кәнігі журналист Құдыс Әлікбаевтың тұрғысынан қараған Ерік Тінәлиевтың әлі қалыптаспаған іш өзегі бұдан қалай босаңдық етпесін?!



	* * *

	Мектептегі оқу жылында ең ұзағы саналатын үшінші тоқсанда кейбір мұғалімдердің мінез-құлқында сәл-пәл өзгерістер байқалды. Әсіресе, директор болмашы кемшілік үшін су диірменнің тасындай гүрілдеп, мұғалімдерге тиісуді жиілетті. Декреттік демалы стан шыққан, емшекте баласы бар жас мұғалимаға төбесінен төне дігірлегенде ол жүрегін ұстай көзіне жас алып еді, ертеңіне бір оқушы бала арқылы өзінің ауырып қалғанын хабарлапты. Онсыз да бала табуына орай төрт айдан астам уақыт оқу ісінен қол үзген жас маманның бұл қылығын кейбіреулер өзара сыпсың арқылы еркелікке балады. «Тәйірі, бастық адам кімге жекірмейді?» Бірақ директордың дүлейлігі кемерінен асып бара жатты. Әлгі жаңа жыл кешінде гитарада ойнап өнер көрсеткен, түр-түсі көрнексіздеу еңбек пәнінің мұғалімін үзіліс кезінде баршаның көзінше жерден алып, жерге салды. Байғұстың бар кінәсі – еңбек пәні өтетін, мына мектеп ғимаратынан тысқарыда бөлек орналасқан үйдегі осы қала кәсіпорындарының бірінен осы директордың беделі арқасында алынған екі ескі станоктың бірі істемей қалыпты. Мұғалімнің «босалқы бөлшек табылса оны өзім де жөндеймін ғой» деп, мұрнының астынан міңгірлегенін құлағына да қыстырмады.

	Содан бірер аптадай өткенде химия, биология пәндерінен дәріс оқитын үш-төрт жасаңдау мұғалімдерге де қырғидай тиді. Себебі, өзі олардың сабақтарына қатысқанда оқушылардың білім деңгейінің төмен екендігін байқапты. «Сабаққа жете дайындалмайсыңдар, ізденбейсіңдер, методикалық көмекші құралдардың бетін ашпайсыңдар, халтурщиксіңдер» деген сияқты сөздерді өзге бір дойыр ұғымдармен араластырып, салмағын арттырып, ой төбелерінде ойнатты-ау.

	Сәл іркілістің соң кезек Ерікке де келді. Оған да солай. Ең соңында бұған күрзінің тым ауырын көрсетіп, қоқан-лоққы жасады.

	«Егер қазақ тілін үйренуге өз еркімен тілек білдіргендердің сабаққа толық қатысуын қамтамасыз ете алмасаң күзде жаңа оқу жылында бұл мектепті маңайламай-ақ қой!» Ерікке бұл ескертпенің ауыр тигені соншалық, пәлендей берекелі жұмыс емес, тастасам қайтеді деген ой да басын айналдырды. Бірақ сол кездегі жер-жердегі жұмыс орындарының тапшылығы, үйдегі шиеттей бала-шаға бұны бетінен қайтарды. Директордың Ерікті қалай нықыртқанына куәлардың ішінде тарихшы Денис Антонович пен шет тілінің маманы Лотте Романовна да бар еді. Денис Антонович бұған дейін де осы үшінші тоқсан басталғалы бұрынғыдай газет оқымай үнемі басын төмен салып, аяқ ұштарынан көз алмайтын әдет тапқан. Еркекәйелі аралас ересек мұғалімдер бірде өзара: «Денис Антоновичтің дәмесінен түк шықпады-ау осы, қалалық оқу бөлімінің меңгерушісі Рыжовтың асығы алшысынан түсіп тұр-ау, шамасы» деп күңкілдесті. Ерік мұны өз құлағымен естіді. Ешкім талдап жатпаса да жас жігіт әңгіменің не турасында екенін сезе қойды. Сол баяғы осы «Станцияда» салынып жатқан үшінші аса ірі мектептің директорлығына осы екі қасқаның қайсысы тағайындалады деген сауал төңірегіндегі ырду-дырду бұл шақта өз мәресіне жетіп те қалғандай еді. Тура әлгі Америка Құрама Штаттарының Президенттігіне үміткер елдегі екі партия басшылары ұйымдастырған сайлау науқанының дүмпуіндей-ақ.

	Міне, түр-түсінде сондай ауыр жүк көтергендей реңкі бар Денис Антонович еріндерін жымқыра, жалпақ бетін дөңгелекке ұқсата керіп, қысыңқы көздерін Еріктің өңменінен өткізе жақындады. Сең соққандай тұрған жас мұғалім бұдан бір жан жадыратар ақылкеңес күтіп еді. Тек тарлан тарихшы-ұстаз жақындап келді де әлдененің исін иіскегендей мұрнын көтеріп, үнсіз сілейді. Сосын кілт теріс бұрылып кетті. Одан көмек күткенге ұқсас райда тұрған Ерікке керісінше «сенің жаңағы естігенің аз» деп, Еріктің жан жарасын бұл да бір тырнап өткендей-ақ. Жоқ, мұның бәрі ауыр күйзеліс үстіндегі Еріктің қате жорамалы еді. Денис Антонович оған жаны ашығандық бір лебіз тастауға жақындап, сол заманғы ішкі және сыртқы саясаттың ауанын кірпік қақпай, қалт жібермей бағуға мәжбүр өз жағдайы темір ауыздықша өз аузына сарт етіп тигесін көнбістік жасап теріс бұрылып еді.

	Мұның бәрін Лотте Романовна дұрыс бағамдаған. Енді ол тарихшы мұғалім қаймыққан іске өзі барды. Тек жасы ұлғайған неме әр қадамым өлшеулі дей ме, Ерікке жақындаған жоқ, алыста тұрыпақ, арық бет-жүзін оған толық бұрып, сөздерін барынша күлімсірете тіл қатты:

	– Бұл директор тамаққа тұзды тым ащы қып салатын боп жүр!

	Құдай қарғағанда Лотте Романовнаның сол қағытпасын әлдекімдер директордың құлағына тап сол күні жеткізіпті. Оны директордың кірген-шыққанда неміс тілінің маманына оқты көздерін қадауынан-ақ ұққандар бар. Ерік те одан шеткері емес. Сол-ақ екен, Кузьмин Алексей Никитычтың белсенділігі тіпті артты. Бұдан кейінгі екі-үш аптада ол қалалық партия комитеті, қалалық атқару комитеті, оқу-ағарту бөлімі орналасқан орталық жаққа кетіп жоғалатынды көбейтті. Завуч Мосько Григорий Павловичтің аузынан «директор бүгін жиналыста» деген сөздер жиі естілетін болды. Ондайда мұғалімдердің арқа-бастары кеңіп қалатын сияқты. Кенет баршасының төбесінен ашық күнде найзағай ұрғандай бір күн туды. Директор алдағы жұма күні кешкілік кезектен тыс ашық партия жиналысының өтетінін өзі хабарлады. Мұнда партия ұйымының хатшысы бұрын көп жылдар партия-кеңес қызметінде болған, тек кейін денсаулығының жарамсыздығына орай одан қол үзген, қазір осы № 6-мектепте кітапханашы қызметін атқаратын кәрі орыс әйелі еді. Арық кеудесімен мектеп дәлізінде, ауласында ары-бері әрең қозғалатындай көрінгенімен жиналыстарда даусы саңқылдап шығатын, сол заманның тұрғысынан алғанда саяси сауаты өте жоғары жан. Жиналыс туралы хабарландыруды мектепте тарихпен қабат сурет салу пәнінен де дәріс беретін Денис Антоновичке баттитып, жуан шрифтпен жаздырыпты. Ия, бұл тарих пәні мұғалімінің өзгесімен қабат сурет салатын да өнері бар еді. Әртүрлі мейрамдарға, даталы күндерге орай қабырға газеттерін шығару да осының мойнында.

	Ия, Денис Антоновичтің атқарар жұмыстары көп. Бұл осында кәсіподақ ұйымының да жетекшісі ғой. Кейбір қалалық қоғамдық ұйымдарға да мүше. Директор, осы Денис Антонович, партия ұйымының хатшылығы жүктелген кітапханашы әйел – үшеуінің ара-тұра бірігіп, қалалық жиналыстарға кететіні де үйреншікті құбылыс. Тек соңғы кезде ғана директор ары-бері жалғыз шапқылап жүр.

	Ақыры, ашық партия жиналысы басталды. Мұғалімдердің бәрі қатысты. Тіпті бала күтіміне орай декреттік демалысын соза түскен кейбір жас мұғалімдер де келді. Баяндамашы жұрттың күткеніндей директордың өзі. Ол сөзін алыстан орағыта бастаған. Компартияның соңғы съезі мен Орталық Комитеттің соңғы Пленумдарында көтерілген жайларды шет-пұшпағынан жұлқылап, баршасының төбесінен қаққылай бастады. Ол заманғы басшылардағы ортақ әдет – қандай да бір маңызды мәселені көтерерде сол партия саясатындағы негізгі желіні көздерінің алдына тосып, басқа дүниенің бәрін тасада қалдырып, тұмшалап тастайтын. Мынау да сөйтті. Еріктің есінде қалғаны Кузьмин ең алдымен кеңес-американ арақатынасына қара бояуды баттастыра жағып лапылдады. Солтүстік Америка мен Батыс Еуропада да біраз саяси күштердің үшінші дүние жүзілік соғыс қаупін тудырып отырғанын әлдекімдерді төбеден тоқпақтап ұрғандай дігірлеп жеткізді. Баяндаманың осы тұсында оқтау жұтқандай тіптік жаратылған денесі тіптен сіресіп кетеді екен. Онсыз да кірпіше тікірейген ақ аралас сұрғылт шашы жан-жаққа атылғалы тұрған темір инелерше суық сәуле шашады. Қас-қабағы да солай. Күлгін сия түстес қос жанары өзіңді жеп жіберердей зәреңді ұшыра тесіледі. Тап осы сәтте кім-кіммен де айқаса кетсе бұл оны сөзбен де, қара күшпен де алып соғардай ересен қайраттың иесі екені көрер көзге айқын. Енді қалай? Туа бітті сүйекті жаратылысы өз алдына, бұл оның үстіне партия саясатын қатқан қайың сойыл етіп ұстап тұр емес пе? Кәне, оған қарсы жақ ашып көрші, не артық қимылға баршы. Мұндайда директордікі бір бөлек, оның үстіне түйдектеліп кеп замана мысының өзі желкелерінен басып тұрғанын қалай естен шығарасың? Кейде халықаралық саясаттың осынша ушығуына Кеңес елінің осы бір оңтүстік-шығыс пұшпағында, биік таулардың қыспағында Текелі қаласындағы мына алтыншы мектеп ұжымының оқу-тәрбие жұмысын солғындатып жіберуі себеп болғандай-ақ баршасының құлағының түбінде бір жаман ызың оянатын. Және де ол ызың көпке дейін үзілмейтін.

	Ерік жан-жағына қарағыштай бақылап еді, мұғалімдердің бәрі де жүздерін көтеріп, директордың сықпыт-сиқын қаршығадай баққан қалыпта екен. Тек арт жаққа жайғасқан Денис Антонович қана көзін төмен салған. Тіпті директордың салақұлаш баяндамасын, ондағы небір тұздығы ащы жайларды пішту демейтін тек осы сияқты ғана көрінді. Еріктің жас жанына мұның өзі де бір түрлі жайсыз тигендей. Еңбек жолын жаңа бастаған бұған алдағы өмірдің қияң-кескі шайқастарға толы сиқын құдайдың өзі жіңішкелеп жеткізгендегі түрі ме екен?

	Директор халықаралық саясаттың тұнығын біраз шайқап барып, нақтылы тіршілік қамына көшкендей. Сондағы ойлап тапқаны болашақ коммунизнің материалдық-техникалық базасын жасау төңірегінде сөз өрбіту еді. Мұнда да біраз жайды қопарып барып, партияның өндірістік бірлестіктер құру жөніндегі саясатын сап еткізді. Ерік әлдекім төбесінен қара қамшы сілтегендй дүр сілкінді. Көз алдына өткен жазда өзі дидарласқан ескі журналист Құдыс Әлікбаевтың жанды бейнесі қаққан қазықша тұра қалды. Осы сәтте мына үлкен сынып ішінде директор Кузьмин Алексей Никитычтың сөзін Еріктен мұқият тыңдаған жан баласы болмаған шығар. Былтыр Құдыс Әлікбаев «республикааралық шекаралар жойылып, олардың орнына өндірістік бірлестіктер құрылады» дегенді теория жүзінде пысықтаса мына орыс директор оны нақтылы жүзеге асыруға бел шеше кірісіп кеткендей. Ерікке манадан бері құлағына сіңіргенінің бәрі у мен зәрге айналғандай. Бірер мәрте көзінің қарауытқаны да ақиқат. Қалайда Ерік солқылдаған жас қой, сол жастық қуаты ғана осыншалықты жаман сезім соққысына төтеп беруге септесті. Ия, Арқа даласы астық егуге қолайлы, неге онда астық өндіретін бірлестіктер құрмасқа? Ал оңтүстік өңірлер мақта өндірісі үшін өзі сұранып тұр. Басқа қиырлардың да өз пешенесіне жазылғандары бар.

	Бірауық Ерікке әлдекім осыншалық дүниежүзілік, қала берді бүкілодақтық мәселелер шешімін таппай жатқанда әлдеқашан сүйегі қурап, күні озған қазақ тілін осы мектепке әкеп тықпалаудың қажеті қанша деп, сұрақ қойып желкелеп тұрғандай әсер етті.

	Ақыры Ерік бұл өткелектен де өтті. Ендігі кезекте директор сөздің бұдан да нақтылысын тіл ұшына ілді. Кадрларды жасарту, тың күштерді іске көбірек тарту партия саясатының тағы бір өзегіне айналғанын білдірді. Ерік бұл мәселені де жаңағы «өндірістік бірлестіктер» сияқты тап осы мектеп үшін келіп-кетері жоқ алыс даңғаза ретінде қабылдамақ еді. Кенет мұғалімдер арасында бір қыбылжыған мінез байқалды. Айналасындағы құбылысқа сауысқаннан сақ жас жігіттің құлағына «өзге жырдан мынаның әуселесі бөлек» деп, әлдекім сыбырлап кеткендей еді. Шынында солай ма? Ысқаяқ директордың бұл жайды тап осы араға әкеп кіріктіруінде бір мән бар ма? Бұл сауалына жуарақпанда жауап таппаған Ерік жан-жағына алақтауды көбейтті. Жаңағы қыбылжыған сыңай тез басылғандай еді. Дауыл басылғанмен оның ізі қалады ғой. Бұл енді сондай бір ізді іздеді.

	Мұның білуінше мұндағы ұстаздардың басымы жасаңдау немелер. Әне, дені әйелдерден тұрғасын декреттік демалысқа бірі кетіп, бірі келіп, оқу ісінің меңгерушісі Мосько Григорий Павловичтің сабақ кестесін құрастыру жөніндегі жұмысын тіптен бастан асырып жіберді. Демек, кадрларды жасарту проблемасы тап осы ұжымның желкесіне салмақ боп түсіп тұрған жоқ. Әлде, әңгіме жоғарғы басшы кадрлар жөнінде ме? Ал оған мына мектеп ұжымының қатысы қанша? Бұлар неге қыбылжиды?

	Кенет бұл сұрақтың жауабы өзінен өзі табыла кетті. Арт жақта Денис Антоновичтен де бірер парта кейінірек отырған Лотте Романовнаның мәз-майрам жүзі Еріктің көзіне оттай басылды. Енді қалай? Күн астында жайқалған күзгі бітік өскен қурайдайақ кешегі ауыл баласының іштегі қыл өзегін қозғады. Бұл ортаға біраз сіңісіп, ыстығына көніп, суығына тоңып, оң мен солын танып үлгерген зерделі жасқа мына көрініс біраз жайдың бетін ашып, сайрап кеп бергендей. Лотте Романовна бүкіл науқанның өзіне қарсы бағытталып, әлеукүнгі сөздерін мына директор кек тұтып, алда жаңа оқу жылында сен сияқты кәрі мыстанға бұл ортада орын жоқ дегенді оның осылай жариялағанын сезгені анық еді. Піспеген шалалығы ғой, басқа мұғалімдер неміс тілі маманының бет-жүзінен көздерін ала қашса мына Ерік керісінше оған әлдебір жоғалтқанын тапқандай жалтақтай беріпті. Әжімдерінің әр талы шуаққа малынып, Лотте Романовна мұндай көңілділікті қайдан олжалағаны белгісіз тіпті қуаныштан жүзі жасарғандай күлімсіреп, директорға мейманасы аса қарайды.

	Үлкен сынып бөлмесіне лық толы мұғалімдерді әлдененің мысы шындап басты. Бәрі де бастарын салбыратып, өздерінің саусақ ұштарын тамашалай қалған. Бір заманда директор сөзін тауысты. Қара нар көтере алмас ауыр жүк желкесінен түскендей жиналыс басқарушы, партия ұйымының хатшысы, кітапханашы әйелдің қасындағы бос орындыққа барып сылқ отыра кетті. Бұдан кейінгі сөздер көпке созылған жоқ. Екі-үш мұғалім «партия саясатын қуаттаймыз» деген бағытта шолаққұйрық сөздерін айтты. Бәрі де протокол үшін хатшы мен директордың алдын-ала дайындаған адамдары екені түсінікті.

	Ертеңіне Лотте Романовна жас әйелше алқызыл гүлді жаңа көйлек киіп кепті. Жүзінен де кешегі көңілділік кетпеген. Әйел мұғалімдерге әлденені сыбырлап, сықылықтап күліп жүргені де байқалды. Қалайда адамның көңілді жүзі басқаларға да жайлы тиеді ғой. Ерік оған бір түрлі жанашырлықпен қарады. Ал Лотте Романовна сабақ орны боста, үзілістерде өзінен жасы әлдеқайда кіші әйел мұғалімдерге жанасуын жиілетті. Тіпті өзі кекесінмен қарайтын, әрі өзімен бақталас іспетті ағылшын тілінің маманы Адалят Сализовнамен де ауыз жаласқандай оның да құлағына әлденелерді құйып жүрді. Көбіне шетқақпайланып, қағажу жүрген дүңген әйелі өзіне мұндай одақтас табылғанына қуанғандай оны бұл да өзіне жақын тұтқан сыңай білдірді. Бара-бара бұл екеуінің оңаша күбір-күбірі тіптен жиіледі. Тіпті ол екеуі неміс пен дүңген сияқты басқа ұлттың өкілдері ғой, мына орыс қауымында оларға кәдікпен қарағандар да табылғандай. Соны Лотте Романовна дер уағында сезді ме, басқаларды да оңаша сыбырмен қарық қылуға тырысты. Бірақ Адалят Сализовна да шет қалған жоқ. Бірде бұл ағылшын тілінің маманы ана кәртамыс неміс әйелінің өсекаяңының әсерімен бе бірде тағы да аузынан қағынғанға ұқсады.

	– Біздің қоғамда мына тектес адамдар қаптап кетті. Олар ешкімді өлтірмеген, ештемені ұрламаған, ештемені бүлдірмеген, ия кеңестік заң жүзінде солай. Бірақ соларды мұрындарынан тізіп, өлім жазасына кессе құдайдың ең бір оң ісі болар еді! – деп салды. Бұл көп құлаққа сарт етіп тиді. Дүңген әйел кімдерді тілмен түйреді, басқаларға кім білсін, дәл Ерікке беймәлім еді.

	Осыдан бір күн өткізіп барып Лотте Романовна да бүйректен сирақ шығарғандай еді:

	– Іштегі ұлан-асыр дүние қазандай қайнайды. Былай сарқып төгейін десең жұрттың зейін қоюға мұршасы жоқ!

	Бұдан кейінгі үнсіздік Ерікке шындап дауыл соғар қарсаңдағы өлі тыныштыққа ұқсады. Көзі мен құлағына күш түсіре жан-жағын жіті бақылауды тіптен әдетке айналдырды. Өйтпеске амалы кәне, Лотте Романовнаның жаңағыдай жүрекжарды күрсінісінен соң оны әр қырынан аңдушылар көбейді. «Ішіңізге сыймай бара жатқан ырысыңыз болса былай ақтармайсыз ба?» деп жабысқандар да табылмады. Тек көзбен адақтасты. «Пәлесінен аулақ, өзінің тарс жарылуын күтейік» деп, сабыр сақтанғанға ұқсайды.

	Бұл оқу жылының ең ұзақ үшінші тоқсаны ғой. Наурыз айының алғашқы жұлдыздарының бірі. Енді үш аптадан соң оқушылар көктемгі жеті күндік каникулға шығады. Көктемгі мамыражай шақ. Кенет бір хабар мұғалімдер қауымының ортасында тез тарады. Мектепке қалалық оқу-ағарту бөлімінің меңгерушісі Рыжов бастаған комиссия келеді екен. Мұндай комиссияға мұндағылардың көбісінің еті үйренген. Бәрі де өз ісінің шеберлері, сасатын дәнемесі жоқ. Тек бұл хабардың бұларға алабөтен көрінген екі ерекшелігі бар еді. Басқа уақыт жетпегендей неге бұл жоспарлы тексеру ең ұзақ, ең жауапты үшінші тоқсанның ең жауапты соңғы күндерінде өткізіледі? Бұл деген оқушылардың білім деңгейі жөнінде жылдық қорытындының негізі қаланатын кезең. Мұғалімдер дәріс оқуда неге қол жеткізді, неге қол жеткізе алмады, соны қырағылықпен сараптап салмақтайтын кезең. Тап осындай сәтте мынадай комиссияның жұмыс істеуі мұғалімдердің қолын қаққандай болып шықпай ма? Мұны басқа басқа, тап қалалық оқу-ағарту бөлімінің меңгерушісі Рыжовтың түсінетін жөні бар ғой.

	Бұл хабардың екінші алабөтендігі неге бұл комиссияны Рыжовтың өзі бастап келеді? Әншейінде оның орынбасары, не солардың қоластындағы методистердің бірі бастап келетін. Міне, мұның да түсініксіздеу бір қыры бар сияқты еді.

	Әрине, мұның бәрін Ерік өзі топшылаған жоқ, жасы үлкен бесаспаптардың сөз саптасынан ұқты. Бұл күндері мұның да бейнеті молайды. Өзі оқытатын топтардағы балаларға комис сия келетінін айтып, сабаққа қатыспағандар жөнінде бөлек шара қолданылады дегендей қыр көрсетті. Әрі үй-үйді ақтап, олардың ата-аналарымен сөйлесуден де жалықпады. Сөйтіп, мұрнынан шаншылып жүріп, осындағы екі жан иесінің бет құбылыстарындағы өзгерістерді танып, ет жүрегі сыздағандай күй кешті. Олардың бірі әлгі 8-сыныпта оқитын, небәрі 15-16 жастағы қалпымен Еріктің іш дүниесіне құйын кіргізген Катерина Осокина деген қыз еді. Бұл әу бастағы тәртіп бұзушылық сияқты қылықтарын доғарып, қазақ тілін меңгеруге деген ынта-ықыласын барынша ашқан. Ерікке бал-бұл жанған жүзін тосып, күлімсіреген көздерімен атқыласа да артық сөз бен қимылға хош айтқандай еді. Қазақ тілін біраз еңсеріп те әкетті. Әлде әке-шешесі, не көрші-қолаңдары қазақша біле ме, сабақ жоспарында жоқ біраз сөздерді қоса үйреніп кеп, Ерікке өзінің білгіштігін көлденең тартатын. «Ерик Тиналиевич, шалбарыңызға бор жағылды», «Ерик Тиналиевич, галстугіңіз қисайып кетті» деген сияқтылардың күніне біреуін ұшыратын. Міне, сондай алау отша тұтанған зерек те сұлу қыз осы үшінші тоқсан басталғалы күрт сынды. Кеудесіндегі темір өзекті әлдекім жұлып әкеткендей кеудесі бүгіңкі тартып, көздері қап-қара шоққа айналғандай. Бал-бұл жанған жүзі де бұрынғыдай емес, ондағы атойлаған сезім белгісі сылынып түскендей тым сүлесоқтанды. Ерік сабақ түсіндіргенде бұған көзінің астымен тұнжырай қарап, өте тұйық отыратын. Бұл не? Әлде өз мұғаліміне деген ішкі сезімін қанша бұрқыратқанмен оған тиісті жауап болмағандағы білдірген наразылығы ма? «Иә, ақылы қысқа бойжеткен, мектепте өзіңе дәріс беретін ұстаздан қандай жауап болуы мүмкін? Алды-артыңа неге қарамайсың?» Бұл, әрине, Еріктің іште булыққан жауабы. Үнсіз жауап, ананікі де үнсіз наразылық.

	Ал Еріктің көз алдында күрт өзгерген екінші жан иесі – ол өзінің кешегі ұстазы, бір кезде Пушкин мен Лермонтов өлеңдерін сабақ үстінде шемішкеше шағатын Надежда Борисовна Перепелкина еді. Мұнікі тіпті жаман, тура басына қара жамылғаннан бір былай емес. Ерікті қой, өзі қатарлас үлкен педагогтермен де ашып-жарып дидарласпайды. Әлдеқалай тіл қатысса тек ресми сауал, тек ресми жауап түрінде ғана.

	Мұның себебін де Ерік сұрап біле алмайды, бұған келгенде де тілі байлаулы. Қалай сұрасын, екі ортада бір арақашықтық бардай бұл өзінің кешегі білдей ұстазы ғой. Сұрағанда да ол айта, ашыла қоя ма? Қайта Еріктің өзі ыңғайсыздыққа ұшырап, жүдеп қалмасын. Міне, Ерікке бір үйлі жанның мақтанышындай тым көркем перизат – сол Катерина Осокина мен қабырғалы ұстаз, оңтайы келсе ғылымның да бір тұтқасын бұрап жіберерлік қауқары бар Надежда Борисовна Перепелкина сынды екі адамның кеуделерінде әлдене біржола өшкендей көрінді. Бұған Еріктің өзін кінәлі санағандай да сыңайы бар.

	Тап осы екі ортада айтса адам нанғысыз бір оқиға болды. Үзіліс кезінде бір сабақтан екінші сабаққа кіруге оқталып жан ұшырған Надежда Борисовна бір сәттік уақыт тауып, Ерікке ажырая қарады. Әншейінде қабағы салбырап, тұнжырауы көп көрінген ұстаз әйел кенет басын жұлқа көтеріп, кешегі өз шәкіртіне алабөтен назар салғандай. Келесі бір үзілісте Еріктің бұл жорамалы тіпті расталды.

	– Ерік, сенімен оңаша әңгімем бар, мен бүгін алтыншы сабақтан кейін боспын, сенің уақытың қалай? – деп, жақындап кеп құлағына сыбырлай сұрады. Еріктің ол дегенде не жаны қалушы еді:

	– Алтыншы сабақтан соң мен де боспын, Надежда Борисовна! – деп, жалма-жан жауап қайырды. Шынында мұның аса қолы бос та емес еді, кештетіп екі-үш баланың ата-анасымен сөйлесіп шығуды жоспарлап қойған. Бірақ сүйікті ұстаздың мына қолқасының қасында ол жоспардың құны айтып ауыз жарымастай еді. Әлде бір жазуы бар қағазды оның көз алдында қақ айырып жартқандай желпініс сезімін бастан кешірді.

	Бұл наурыз айының басында күн әлі ұзара қоймаған. Алтыншы сабақтан соң шығып, қатар келе жатқан екеу бір-бірінің жүзін дұрыс көре де алмастай қараңғылық бар еді. Надежда Борисовнаның үйі Қаратал өзенінің бергі жағалауында. Оған дейін де бір сыпыра жер. Ал Ерік өз ұстазын жолда қалдырып, түнделетіп, өзеннен әрі өтуі керек қой. Надежда қашан да асығып-аптығып жүрсе де тек осы жолы тым жайбарақат қозғалды. Әрі бұлардың алдында, артында олар да мектептен шыққан ересек балалардың қара-құрасы көп еді. Біраз жүргесін олар аздап сейілді де есесіне қараңғылық тіптен қоюлады. Кенет бұларды басқа бір жастардың шоғыры қуып жетті. Бұлар мектеп оқушылары емес екені бірден білінді. Надежда Борисовна оларды өткізіп жібермекке сәл шеттеп еді. Ерік те солай. Кенет шоғырдың ішіндегі біреудің даусы түнгі тыныштықты қақ айырды:

	– Саш, а, Саш, а, слушай теперь мой анекдот. Мальчик прибегает домой, и говорит: «Мама, мама, городской вытрезвитель сожгли!». «Откуда знаешь?» «Вон папа идет по улице, и поет песню: Враги сожгли родную хату!»

	Кең жолда иін тіресіп, ұйлығыса қозғалған бес-алтау қарқылдасып, күлкісін аяқтап үлгермеді, екіншісі бір бүйірден қыстырылды:

	– Вовик, теперь очередь моя: Мальчик прибегает домой и говорит: «Папа, ты счастливый!» «Отчего так?», «Тебе не придется мне покупать новых учебников, меня оставили на второй год».

	Осылай бұл топ тез ұзап бара жатты. Надежда Борисовна осынау түннің өзіндей түнеріп, олардың соңынан ұзақ қарады. Бүкіл талдырмаш сұлбасы Еріктің көз алдында қараңғылықпен бірге еріп бара жатқандай да әсер етті. Тек қашанғы ашық та айқын үні жас жігітті ондай әсерден тез арылтты:

	– Әр орта өз проблемасын өлең-жырға, қала берді анекдотқа айналдырады. Қайтесің, халықты ішкілік дендеп барады. Алкаштардан туған балалар қайбір оңсын? Ол мыналардың сықпытынанақ көрінбей ме? Жарайды, уақыт оздырмайық, сенің барар жерің алыс. Сені, оңаша алып шыққандағы себебім мынау. Сен ауыл баласысың, көп нәрсені түсіне де алмай жүрсің. Тыңда! 8-сыныптағы Катерина Осокина деген қызды білесің ғой.

	– Білемін! – дегенде Еріктің даусы қаттырақ шығып кетті. Ал мына қараңғылық оны тіптен үстемелегендей. Оған қоса ішінде алабұртқан бір сезім бұрқ етті. Шошынғандық па, басқасы ма, тап қазір Ерік ол жағын ашып-айырмады.

	– Білсең тыңда!

	– Тіпті өте жақсы білемін! – деп Ерік тіптен екіленді. Надежда Борисовна сәуегейлік жасап, мұның өзіне онсыз да қойғысы кеп жүрген сауалын жан түкпірінен суырып алғандай көрінді.

	– Бұрнағы күні менің көп жылдық ұстаздық тәжірибемде кездеспеген дерлік бір оқиға болды. Мен үйге күн барда ертерек қайтып едім, тап осы тұста менің соңымнан сол Катерина Осокинаның жүгіріп келе жатқанын байқадым. «Надежда Борисовна» деп айғайлағанын да естідім. Сосын амал жоқ, мен жүрісімді тоқтатып күтіп алдым. Маған жетті де алқына, демін әрең алып, көзінің астымен мені атқылай бастады. Ия, мені шошытқаны сол – қарасы бір түрлі. Кәмелетке толмаған оқушы қыз өз мұғаліміне бүйтіп қарамас болар. Өзі де бір көрімге бар сүйкімді қыз ғой, енді сол сүйкімділігіне әлдекім у қосқандай менің жаныма соншама жайсыз тиді. «Не айтпақсың» деп қатқылдау үн қатып едім, бет-жүзі дір етіп, маған ашықтан-ашық ызғар шаша бастағандай. Ол сөйтіп едәуір уақытымды жұтты. Ақыры, «Надежда Борисовна, ана қазақ тілінен сабақ беретін Ерік Тінәліұлы сіздің шәкіртіңіз екен ғой, соның мектепті күміс медальмен бітіргені рас па?» деп сұрады. «Рас!» деппін мен бөгелместен. Солай десем де іш қуысымда бір суық жүгіріп өтті. Қыз сәл салғыртып барып, «Ол өзі түк түсінбейді ғой» деп салды. «Нені түсінбейді?» деп мен де қадалдым. Ол басын төмен салып, ұрлық жасаған кісідей көзінің астымен сүзіле қарап, енді менің өзімді сынға алғанға ұқсады. Сәл ызаланып, мені жолдан бөгегенде не айтпақсың дегендей, шұқшидым емес пе? Байқаймын, бұл қыз мені жайдан-жай жолдан бөгемепті. Көздері қорқыныштан да, әрі басқа бір сезім тепкісінен де отша жанып барады екен. Кенет оған жаным ашып, тым қысымға алмайын деп, сабырға көштім. Бірақ одан Катеринаның жүгі жеңілдеген жоқ. Өңі сұрланып, іштегі дүниесін менің ұға қоймағаныма кейіс білдіргендей сыңайы бар. Тіпті көп жасап, бұл тіршілікте дидарласар өзімен терезесі тең адам таппаған кексе данышпанды есіме түсірді десем сен, Ерік, сенемісің? Менде де әккілік бар ғой. Мен табанда түсіндім. Бірақ оның аузына сөз салып қайтейін? Әрі ұстаздық этиканы сақтауым керек. Ендігінің бәрін оның өз еркіне бердім. Кенет өң-түсі бояу ын ажыратқысыз басқа бір реңге ауысып, екі көзінен жас парлатты. Сөйтті де жалт бұрылып, менен қаша жөнелді. Қашуы да бір түрлі жаман. Соңынан әлдекім қосауызды мылтық алып қуғандай көше бойлап, жан ұшырып тез қарасын батырды. Ерік, енді мына сөзді тыңда! Қалғанын бүйтіп сағыздай созбай-ақ қояйын, зерделі жігітсің ғой, дұрыс ұғарсың. Катерина Осокинаның бұл қылығына жерден жеті қоян тапқандай таңырқаудың қажеті жоқ. Оның саған көңілі ауған. Бойжеткен қыздың жас мұғалім жігітке ғашық болуы оқу орындарында жиі ұшырасатын құбылыс. Мынаусы басқа амал таппағасын суға батқан тал қармайды дейтіндей бір ессіз қылығы. Менен бір ақыл қосар деп дәмеленді ме, кім білсін? Жә, оған текке бас қатырмайық. Саған айтқым келгені – сен көр балалыққа салынба! Ол қызға бой алдырма! Өзіңнің мына жұмысты дұрыстап меңгере алмай жүрген жайың бар, көшеде қаңғып қаласың! Онсыз да директор Кузьмин сенің жұмысыңа риза емес. Завуч Мосько да солай. Өз ауыздарынан естідім. Өзің айттың ғой, бұған дейін еш жерден жұмыс таппадым деп. Жә, көшеде жай қаңғып қалсаң бір сәрі. Темір тордың ар жағынан шықпасыңа кім кепіл? Катерина Осокинаның әке-шешесі осы қаладағы мықтылардың қатарында. Кәмелетке толмаған қызымыздың басын айналдырдың, бұздың деп, сені езіп жіберу олар үшін түкке тұрмайтын шаруа. Ал Катеринаның өзіне келсек, сен мынаны мықтап кәперіңе ал! Сен ауыл баласысың, білсең ауыл қыздарын, ондағы қазақ қыздарын білерсің. Ал Катерина орыс қызы, әрі қалалық қыз. Мұндай қыздар ауыл қыздарынан гөрі әлдеқайда ерте піседі. Түсінемісің сен мұны? Орыс тіліндегі әртүрлі әдебиет дегенің қазақ тіліндегіден он есе көп. Соны жүзіп жүріп сусындаған мұндай қыздар талай пәлені бұғанасы қатпай жатып бойына сіңірмей ме? Не ішіп, не қоям дейтін емес, ауқатты отбасында бұла өскен қыздар әсіресе, ғашықтық хикаяларының түбін түсіріп оқиды. Сондағы сүйдім-күйдімді өз бастарынан өткергесі келеді. Өзім оған дайынмын ба, жоқ па, жас мөлшерім лайық па, әрі өзімнің көңілім құлаған жан өзім деңгейлес пе деген сияқты сауалдар оларды маңайламайды. Сөйтіп күйіп кетеді. Өздері ғана күйіп қоймайды, сен сияқтыларды қоса күйдіріп, тіпті өртеп жібереді. Ұқтың ба, жаным? Бұл ойнайтын шаруа емес. Беті бүркеулі оппа секілді құлап түскеніңді сезбей қаласың. Жарайды, жаным, мен асығыспын, үйге барайын, өз басымның да неше қабат шырмауықпен шырмалып жүрген жайы бар.

	Надежда Борисовна қараңғылыққа сүңгіп жоғалғасын да Ерік сол орнында қаққан қазықтай ұзақ серейді. Бұл шынында өте тәжірибелі, әрі білгір ұстаз мына Еріктің кеше ғана сол Катерина Осокина жөніндегі ойларын қолма-қол одан әрі дамытып жібергенін бірден басында пісіре алмай дал болып еді.



	* * *

	Міне, комиссия мүшелері Еріктің тап осындай шағында таңертеңгілік сағат 8-ге он бес минут қалғанда сау етті. Айнала сы оншақты адам, дені әйелдер. Басшысы Рыжов бірінші бо лып табалдырық аттағанда оның мәз-майрам жүзі баршасын таңқалдырғандай. Себебі, оның мәз-майрам жүзі ғана емес, сапсары бұйра шашы, қысыңқы көздері таңғы күн жарығынан тіпті сәулеленіп, жан жадыратардай еді. Бұл осы ұжым мүшелерінің жұмыс сапасын тексеретін комиссияны емес, бір мерекемен құттықтамақшы топты бастап келгендей-ақ осынша ақжарқын көрінуі тәжірибесі аз Ерікке оқыстау тиді.

	Бұл тексеріс небәрі үш-ақ күнге созылды. Алғаш келген бетте Рыжов тобындағылар әрқайсысы өз мамандығына орай өзіне керек мұғалімдерді көздерімен іздеп тауып, соларға ілесіп, сыныпсыныпқа сүңгіп жоғалғанда пәлендей бас жарып, көз шығарарлық ештеме шалынбаған. Ерік мектепте шәкірт кезінде-ақ мұндай тексерістерді көзімен көрген ғой. Тек мына ортада мұны елең еткізгені тексерістің алғашқы күні-ақ кексе мұғалімдердің бір-біріне қабақтарын ажырайта қарап, әлденеден сескенгендей түрлері еді. Бұл көрініс Еріктің ұзақ уақыт есінде жүрді. Екінші бір ұмыта алмағаны Рыжовтың мінезі еді. Комиссияның өзге мүшелері өздері сабағына қатысқан мұғалімдермен оңаша дидарласып, пікірлерін айтып жатса Рыжовтікі басқаша шықты. Бұл ағылшын тілі пәнінің оқытушысы Адалят Сализовнаның сабағына кірген екен. Қоңырау соғылып, үзіліске шығып, мұғалімдер бөлмесінде баршасының басы қосылған шақта Рыжов ыржиған түрін одан әрмен көл-көсір етіп, дүңген әйеліне жақындады да ашық та айқын дауыспен:





– Вам далеко до учителя как мне до министра! – деп салды. Адалят Сализовна қарға тұмсықты түрімен жалт қарап, оны шоқып тастамақтай ашумен түйілді. Мұғалімдер бөлмесінде адам қарасы сонша көп болса да сыбыссыз ауыр тыныштық орнады. Әлдебір тарамыс жіппен бәрінің ауыздары ғана емес, аяқ-қолдары да буылғандай. Тек бара-бара кейбіреулері сол тарамыс жіптің түйінді тұстарын тауып, саусақтарымен асықпай шешіп, өз тірліктерін жалғастырғанға ұқсады. Бұл сурет те Еріктің мәңгі-бақи есінде сақталды.

	Үш күндіктің соңында кешкілік комиссия мектеп ұжымын түгел жиып, бір сағаттық әңгіме өткізді де түнделетіп, үріккен тарақанша тарап бара жатты. Сол шақта неміс тілінің маманы Лотте Романовна комиссия бастығы Рыжовқа және сол құрамдағы екі-үш өңі ескілеу мұғалімдерге қарап ащы әзіл айтқансыды. Мұнда орыстың ескі фразеологиялық сөз тіркестері басым еді. Сосын да Ерік оның мағнасын ұстай алмады. Тек Рыжовтың бетіндегі суық сәуледен оған ауырлау тигенін шамалады. Әрі директор Кузьмин де басын салбыратып, жақ сүйектерін қозғап, әлдекім тұнығын лайлағандай халде қалды. Лотте Романовнанікі «ақыр биыл жазда жұмыстан кетемін, маған не істейсіңдер, сығырлар, тіпті кетпесем де не істейсіңдер» дегендік екені бет-жүзінде жазулы еді. Тек бұл осы ащы мысқылмен елден алабөтен ауыр таяқ жеген Адалят Сализовнаның жарасын жеңілдетпек пе, кім білсін?

	Келесі аптада тап осының жалғасы іспеттес екінші бір жай өзгені емес Ерікті тобықтан қақты. Рыжов қала басшылығының ұйғарымымен Текелі қаласының осы «Станция» атты бөлігінен бес шақырымдай ғана қашықтықтағы Эрнст Тельман атты ауыл тұрғындарына арнап концерт қою ісі белгіленгенін және бұл шараның осы № 6-мектеп ұжымына тапсырылғанын жеткізді. Мұнда да тұрған ештеме жоқ. Себебі, өткен жылдары қала орталығында көркем өнерпаздар үйрмелерінің конкурсына қатысып, осы № 6-мектеп ұжымы екінші, үшінші жүлделерді иемденгенін Ерік жаңа жыл мерекесінен кейін әбден-ақ естіп білген.

	Бірер күн кешкілік мектептің әлгі спорт залында репетиция өткізілді. Жаңа жылдық шырша айналасындағы мереке осында жалғасын тапқандай. Репетиция үстінде директор Кузьмин Ерікке бетпе-бет келіп, саусағын көкке шошайтып, қадап тапсырды:



	– Біз бармақ Эрнст Тельман ауылының тұрғындары негізінен орыс, неміс десек те қазағы да баршылық. Сен қазақша өлең оқисың. Бес-алты шумақтан аспасын. Коммунистік партияны, кеңес мемлекетінің саясатын марапаттайтын өлең болсын!

	Ол жылдары ондай мазмұнды өлеңдер қазақ поэзиясында аяқ алып жүргісіз ғой. Мамандығы әдебиетші, болашақ жазушы Ерікке ондай өлеңді тауып, жаттап алу сіріңке шаққандай ғана іс. Тек ол неміс коммунистерінің көсемі атындағы ауылда қазақ тұрғындар баршылық дегенмен олар балаларын жаппай орысша оқытып, өздері де біржола орыстануға бет алғандар, менің қазақша өлеңімді пәруәйіне ілер ме екен деген күдік кеудесіне ұрлана кірген. Бірақ өйтіп ауа толқуға орын жоқ, директор бұйырды, ол орындалуы шарт.

	Эрнст Тельман аулында бұл мектеп ұжымы концертті дүрілдеттіай келіп. Директор Кузьмин мен тарихшы Денис Антонович бастаған шағын оркестр төбесінде жалғыз ғана шам жанған ауыл клубын көкке көтеріп әкетті. Сахнаға орыстың ұлттық киімін киіп шыққан Нина Николаевна ән салғанда көрермендер үсті-үстіне қол шапалақтап, әрі «бис-бистеп» екі-үш мәрте қайта шақырып алды. Надежда Борисовнаның да біраз әншілік өнері бар еді. Басын шырмаған шырмауықтарды өз қолымен бырт-бырт үзіп алысқа лақтырғандай бұл да бал-бұл жанған жүзін жарқырата ашып, тым көңілді шықты. Мүлдем бөлек дауыспен сызылтып, мұндайлыққа құлақтары тосаңсыған шаруа жұрттың алғысын алды. Басқалары да солай. Бар сұмдық Ерікке кезек тигенде орнады. Бұл да неше мәрте жаттығып, жете дайындалған ғой, қазақша өлеңді судыратыпақ оқып еді. Кенет залдың шеткерірек жағында отырған біреу орнынан тұрды да барып төбедегі жалғыз шамды сөндіріп тастады. Ал, ендеше...!

	– Эй, имей совесть! – деген екінші біреудің гүжілдек даусы шықты да ол барып, шамды қайта жақты. Бұл, әрине, Ерікті бетке қаққандай әсер етті. Бірақ бәрібір мүдірген жоқ, өлеңді дұрыстап-ақ аяқтады.

	Ертеңіне Ерік мұғалімдердің бет-жүзін бақылап, өзінің соққы жегендей жағдайы барын пайымдады. Ешқайсысы Ерікке тура қарамайды, бұл өзі қанша шұқшиғанымен бәрі де бұдан көздерін ала қашатындай. Әсіресе, математик Борис Устиновичтің қыбы қанған түрі бар. Себебі, ол көзін қанша төмен әкеткенмен шықшытынан кекесінді күлкінің табы білінетін еді.

	Жаңа жылдық ойын-сауық кешінде ішімдік қызуымен осы сірі жанды қазақ жігітінің құлағына құймаққа әрекеттенген, бірақ оның реті келмеген бір усойқы тұжырымын басқаның баттитып, бұл ойлағаннан он есе шымбайына батыра паш еткенін көргенде іші неге майланбасын? Ерік өз аңғарымпаздығын асыра бағалаудан қашқақтап, оны-мұныны сылтауратып, осы сұм тілді матема тик мұғалімді қысыр әңгімеге тартпаққа талпынып еді, мынауың үркек аттай жалтырып, мойнын сыртқа сала берді. Әншейінде ағытылып тұрған аузы да сараң үйдің есігіндей қара құлыппен бекітулі екен.

	Осылай дүниенің беті теріс қараған тоң-торыстықта да бір жарықшақ, саңлау барын Ерік Адалят Сализовнаның бет ажарынан байқады. Бұл әйел концертке қатыспаған. Есесіне, қалалық оқу бөлімінің меңгерушісі Рыжовтың әнеукүні дүйім елдің алдында бұған тастаған күрзідей ауыр сөздерінің әсерінен әлі айықпағанын байқатып, жүні жығылыңқы сыпатын айқара ашып тастағандай. Тап осы тұста зерделі Ерік анық бір түйінді ойға тірелді. Енді байыптаса бәрі мектеп директоры Алексей Никитыч Кузьминге барып тірелетін сияқты. Ол мынау дүңген әйелін өлердей жек көреді. Сабақ жүргізудегі кемшілігі үшін деуге келмейді, әрине. Бұл әйелдің басқалардай емес, аузына келгенін ірікпей, қандай ортада да лақ еткізіп төгіп салатыны бар. Мейлі ол партия, үкімет ісіне қатысты болса да солай. Бұл, әрине, мектепте саяси сабақты жұргізетін және оның сапасына өз басы тікелей жауапты директор үшін үлкен қатерге айналып кетуі әбден заңды. Қазір кім кімді аңдымай жүр, кім кімнің үстінен сыбыс таратпай жүр? Әсіресе, мынадай тап осы маңда тағы бір үлкен мектеп ғимаратының құрылысы аяқталып, жаңа оқу жылы қарсаңында ауыс-күйіс мәселесінің пісуі жетіп тұрған шақта. Әрине, мұндайда сыбыс, өсек-аяң атаулының салмағы тіптен артады.

	Демек, Ерік бір шындықтың бет пердесін ашты. Директор Алексей Никитыч Кузьмин ағылшын тілінің маманына бұл ұжымнан көзіңді жоғалт дегенді қалалық оқу-ағарту бөлімінің меңгерушісі Рыжовтың аузымен жеткізді. Бұл мәселеде енді директордың жүгі жеңіл. Ал Ерік Тінәлиевке «әй, қарағым, былтыр қалалық оқуағарту бөлімі басшылығының тарапынан бір ағаттық кетті, біздің ортада қазақ тілі пәнін жүргізудің көк тиындық қажеті жоқ, солай деп мұғалімдер де, ата-аналар да құлағымыздың құртын жеуде, сен де осы ел аман, жұрт тынышта жөніңді тапсаңшы» деген райды білдіру үшін әлгі қазағы жоққа тән ауыл клубында қазақша өлең оқисың деп әдейі тапсырған шығар. Тіпті сондағы концерт үстінде Ерік қазақша өлеңді саңқылдатқанда әлдекімнің қасақана шамды өшіруі осы қолы ұзын директордың ұйымдастыруымен болған іс емес пе? Сөйтіп, бұл пәленің осы дүңген әйелі мен Ерік жөнінде басқалардың қолымен от көсегендігі ғой.

	Еріктің бұлай толғауына басқа да бір объективті жағдай әсер еткен. Ол жылдарда «лениндік ұлт саясаты» төңірегінде орталық, республикалық баспасөзде етек-етек мақалалардың легі үзілмейтін. Авторлары сонау партия, мемлекет көсемдерінен бастап, атағынан ат үркетін қайраткерлер, академиктер еді. Ал Ерік қазақ, ал мына мектеп Қазақстан территориясындағы бір нүкте. Ерікке көпе-көрнеу кет деп жатса шағын ұлт өкілдерін, олардың тілін тықсыру деген сияқты қылықтың исі мүңк етпесіне кім кепіл? Дүңген әйелі жөнінде де солай. Әрі Адалят Сализовна Ерік сияқты аузынан сөзі, қойнынан бөзі түскен бозөкпе емес, ол жай кетпей ащы даусымен жер-дүниені көшіріп, шаңырағыңды ортасына түсіріп кетуі ықтимал. Әттең, бұл екеуі өз еріктерімен өтініштерін жазып, табандарын жалтыратса ғой қасқыр да тоқ, қой да аман.

	Кенет Ерікке бұл жайды Лотте Романовна басқалардан гөрі әлдеқайда айқын сезіп жүргендей көрінді. Директор Кузьмин мұны да кадрларды жасарту жөніндегі партия саясатын қолшоқпар етіп, бір жайқап өтті емес пе? Бұл неміс әйелі шынында қартайған жан, жетпіске иек сүйеген жайы бар. Бірақ өлсем сүйегім осы мектеп табалдырығынан шықсын дегендей жұмысқа жата жабысып жүрген әлгіздігін қайда қоясың? Әрі мұның оқытқан шәкірттерінде қисап жоқ, біразы осы мектеп ұжымында да бар. Басқа мекемелерде де солай. Тіпті қала басшылығында да ұшырасады. Үйіне көмір түсіру, басқа да бір көмек керек кезде Лотте Романовнаның соларға шауып баратынын мұндағылардың біразы біледі. Егер директор Алексей Никитыч «Лотте Романовна, шаршаған шығарсыз, демалсаңызшы, жастарға орын босатсаңызшы» дегендей емеурін білдірсінші бұл кәртамыс әйел оның өзінің астындағы орынтағын қозғап жіберсін. Сосын да директордың партия саясатын қолшоқпар еткеннен басқа не амалы бар?



	* * *

	Ақыры, наурыз айының соңында оқу жылының ең ұзақ үшінші тоқсаны аяқталып, көктемгі сегіз күндік каникул басталды. Ол кездегі үрдіс бойынша каникул тек оқушылар үшін, ал мұғалімдер бәрібір күнде таңертең жиылып, бірер сағат жұмыста болып кетуі шарт. Сонда да бәрінің арқа-басы кеңіп қалатын уақыт. Мұғалімдер бөлмесінде топырлай үймелесіп, ой, әңгіме тиегін ағытады-ау! Директор мен завуч мұнда көп бас сұға бермейді, көбіне оны-мұныны сылтауратып, орталыққа, қала басшылығы жаққа кетіп жоғалады.



	Мұның өзі мұғалімдердің әңгімеге деген шабыты мен ықыласын одан әрмен тұтандырады. Бірде тап осындай жағдайда олардың арасында өрбіген хикаяттар Еріктің мәңгі-бақи есінде қалды.

	Тап ортада Лотте Романовна еді. Оның айналасында, әрі ұзын столдың өнебойында өзге әйелдер иін тіресе жайғасқан. Ер адамдар сәл шеткеріректе. Ал Ерікке тіпті орындық жетпей, ол сосын да терезе алдындағы өзінің дағдылы орнында, табан ша тақтайға шынтағын сүйеп түрегеп тұрған. Бұл бір жайдан жас жігітке мына өзінен жасы үлкендердің баршасын назарда ұстауға қосымша мүмкіндік те бергендй. Мұнда тек директордың зайыбы Кузьмина Ирина Васильевнаның ғана төбесі көрінбейді, ол каникул кезін пайдаланып, ауру баласын бұрынғы облыс орталығы – Талдықорғандағы емханаға әкетіпті. Бұл жай мына отырыстағы еркек-әйелі аралас бір қауым елге тіптен кең өріс ашқан сыңайлы. Енді қайтсін, тап мұндай кеңішілікте күнде бүйтіп бастары қосылмайды ғой.

	Әдеттегідей Лотте Романовна бүгін де көңілді. Үстіне де қызылжасылы мол жаңа кимідерін жапсырып апты. Ең сорақысы сол – ерніне де ақсұр бояуды аямай жаққан. Жасына лайық емес екенін біле тұра әлдекімге көз қыла істегені сияқты. Бірақ одан жасарғаны шамалы, әжімі шытынаған арық жүзіне шат-шадыман райды қанша үйіп-төккенімен кәрілік сұсы кері шегінбестей. Аңғарымпаз Ерікке бұл неміс пәнінің маманы осы қылығымен өзіне өзі зорлық жасап жүргенге де ұқсайды.

	Еркектер үнсіз, ал әйелдер анау-мынау сөздерді сұрша құстай ауыздарынан ұшыра бастады. Бірақ бәрінің көздері Лотте Романовнада. Оның осыдан үш аптадай бұрын «іште ұлан-асыр дүние қазандай қайнайды, былай сарқып төгейін десең жағдай жоқ» дегені баршасының есінде. Ал енді сондай бәрінің көптен көксегені тап бүгін, тап қазір туып отырғанын бұлар іштей түйсіндіақ. Бірақ солай деп кепкен қурайша таңқ етуге ешқайсысының жүрегі дауаламайды. Ең ұтымдысы оны Лотте Романовнаның өзі тап басып таныса ғой.

	Кексе мұғалималардың бірі осыдан екі жыл бұрынғы бір оқиғаны еске алды. Осы Текелінің жоғарыда Керімбек сайы атты бір бөлігінде осындай үлкен орта мектеп бар еді. Сондағы бір жас мұғалім сабақ үстіндегі тынышсыздығы үшін екі баланы сыныптан қуып шығады. Ол екеуі қол боста не істемекші, барып сол маңдағы бір трансформатордың теміріне әлдекімнің қойып кеткен шылым тұқылын аламыз дегенде ток соғып өледі. Жас мұғалім жауапқа тартылады, ал сол мектептің директоры – әйел адам орнынан алынып, әрі партиядан шығарылған. Осыны тілге тиек еткен мына кексе мұғалима сол әйел директордың өзінің курстас құрбысы екенін, жақында оның жүйке ауруына шалдығып дәрігерге қаралғанын, әрі оған қатты жаны ашығанын айтып еді. Бұл, әрине, Еріктен басқаның бәріне белгілі жай болатын.

	Тағы бір екі-үш әйел осындай мектеп өмірінде болған, өздері газеттерден оқыған ұстаз бен шәкірт арақатынасы төңірегіндегі іріліұсақты оқиғаларды көлденең тартты. Біреуінің айтқаны мынау: бір мектепте ата-аналар жиналысына жоғары сыныпта оқитын қыздың шешесі ғана барады екен. Кенет кезекті бір жиналыс қарсаңында шешесінің қолы тимей жиналысқа әкесінің баруына тура келеді. Мұғалима өте жас, әрі сұлу әйел екен. Мына оқушы қыздың да әкесі қартайып тұрған жоқ, бұл да дер шағында. Сөйтіп, осы әке мен мұғалима әйел арасында махаббат оты бұрқ етеді. Бұрқ еткенде керемет, жалыны айналаны түгел шарпиды. Ақыры, бұл әке өзінің заңды әйелімен ажыраспаққа ниеттенеді. Осыған көзі жеткен оқушы қыз өзіне күнделікті дәріс беретін мұғалима әйелдің үйіне барып, қараңғы кіре берісте күтіп тұрады да арматура темірмен ұрып өлтіреді. Әрі бұл оқушы қыз пәлендей ақымақ та емес екен, жалған із тастап басқа біреуді кінәлі етуге талпынады, бірақ онысы нәтижесіз, жасы он алтыға толғандықтан ұзақ мерзімге сотталады.

	Осындай мектеп өмірінің тұзы мен бұрышы шашалдыратын тұстары хақында тағы бірер әңгіменің басы қайрылды. Еріктің ұстазы Надежда Борисовна да қалыс қалмады. Ол өзі Алматыда болғанда естіген бір жайды өрбітті. Техникумда бір қыз бен ер бала парталас екен. Екеуі өзара жыбырши берді ме, оқытушы әлгі ер баланы орнынан көтеріп, басқа бір қыздың қасына отырғызады. Енді ол екеуінің арасында жыбыршу басталады. Соны байқаған алғашқы парталас қыздың ішін қызғаныш кернейді. Ол жатақханада екінші қыздың таңертеңгілік бетіне жағатын креміне у қосады, сөйтіп, осы екінші қыздың бетіне жарақат түседі, оған қоса бір көзінен айрылады.

	Надежда Борисовна сөзін тауысқанда шеткеріректегі Денис Антонович:

	– Ау, әріптестер, осы біз өзара даурыққанда аспанды қақыратамыз. Жер бетінде бізден асқан профессионалдар жоқтай еліреміз. Ал осы өз ісімізге неге сын көзімен қарамаймыз? Біз осы кімдерді тәрбиелеп шығарып жүрміз? – деп жаралы жолбарысша ыңыранды. Оның қасындағы физрук Михаил Ефимович басын тіптен төмен сала селкілдетіп, мырс-мырс күлді. Ал әйелдер жағы бір-бірін ойлы жүзбен барлады. Терезе алдында серейген Еріктің бұларға үңілгені соншалық көз еттері ауырғанға ұқсады. Лотте Романовнадан қызық күткен бұлар қызықтың көкесін өздері бөшке-бөшкесімен ақтарғандай. Кенет Ерік қиял соңына түсіп, бұл еркек-әйелі аралас мұғалімдердің бәрі жабулы қазан, егер қақпағын ашсаң небір асыл жауһарлы қазына көздің жауын алар еді, әттең осылардың қарындарын жарып, сол асыл дүниені көркем шығармаларға айналдырса ғой деп армандады.

	Енді Ерік көптің ішінен Нина Николаевнаны көзімен іздеп тапты. Оның осы қыста Адалят Сализовнаның «махаббат жоқ, тек еркекәйелдердің нәпсіқұмарлығы ғана бар» деген қыңыр езулігінен кейін сарайы ашылып, сонау Хабаровск қаласындағы Анисья атты құрбысының жасаған ерлігін баяндаған ғой. Міне, сол баян қыл-қыбырына дейін әлі күнге Еріктің есінде. Қазір де бұл та маша әдебиетші, әнші, қазбаласаң басқа да өнері табыларлық әйел кезек алар деп үміттеніп еді, байқаса ол ақша қардай өңі, шиқандай қызыл ерні бар сұлудың өнебойына бір мұң орнағандай екен. Надежда Борисовнаның өрбіткені, әрі соған қатысты Денис Антоновичтің қыстырмасы бәрін сең соғып өткендей еткен, шамасы.

	Кенет күш-қайрат тапқан Борис Устинович болды. Ол тарихшы Денис Антонович пен физрук Михаил Ефимовичтен сәл беріректе, Мәскеуде шығатын «Математика в школе» атты журналдың кезекті санына шұқшиюда еді. Бәрібір екі құлағы мұндағы сапырылған жайларға түрік.

	– Мына Денис Антоновичтің аһ дегенде көкірегінен жалын атқан күрсінісі менің де ішіме от тастады. Әлдебір сұмдық менің де ойыма оралды. Біздер, ұстаздар, мектеп қабырғасында кімдерді тәрбиелеп, өмірге кімдерді аттандырып сап жүрміз деген сұраққа жиі байланамыз. Тек өзімізге қарауға әмсе мойнымыз жар бермейді. Кешіріңіздер, мен мұндай жортаққа шорқақпын, сонда да шыдамдылық жасап тыңдаңыздар, жаңағы ойыма оралғанды ортаға тастамасам бір бүйірімді өзі тесіп шығатындай мазалап барады.

	Борис Устиновичтің сабақ үстінде алгебра мен геометрия ның формулалары мен теоремаларын түсіндіргенде әрбір сөзді ғана емес, оның әрбір буынын, тіпті әрпін өз орнына шегелейтін шеберлігі бола тұра былайғыда аса жүйрік емес екен. Өзін-өзі зорлағандай күшене сөйлеп, қилы атаулар мен ұғымдарды берекесіздеу қиыстырады екен. Сонда да заты мұғалім ғой, көмекейіндегісін түгел сарқа мәреге жетті. Онысының мазмұны мынау: Бір жетім балалар үйінде директордың, әрі оның оқу-тәрбие жұмысы жөніндегі орынбасарының келісімімен әлдебір алаяқтар күнде таңертең топ баланы ертіп әкетіп, оларға вокзалда қайыр сұратады екен. Түскен ақшаны олар бір адамға беруге тиіс екен. Сонда бір жетім қыз жиған ақшасын ол адамға бермегесін әлгі алаяқтар оны аямай ұрады, ол қызға жандәрмен араша түскен басқа бір ер баланы тепкілеп өлтіреді. Ал директор шындықты біле тұра жоғарыға ол бала бізден қашып кетті деп есеп береді. Ал жаңағы соққы жеген қыздың осы балалар үйінде тәрбиеленіп жүрген, өзінен екі-үш жас үлкендеу, ол да жетім апасы бар екен. Жасының үлкендігіне орай, әрине, ол сәл естиярлау. Міне, сол апасына әлгі қыз болған жайды құпиялап жеткізеді. Жетімдер үйіндегі озбырлыққа онсыз да әрең шыдап жүрген бұл апасы бір амал қарастырады. Мұнда түскі ас кезінде даяшылықты жетімдер кезектесіп атқарады екен. Міне, апасы өз кезегі келгенде директордың тамағына у қосып береді, директор сеспей қатады. Сот үстінде істің мән-жайы толық ашылады. Тамаққа у қосқан қызға жаза шартты түрде ғана белгіленеді де, өлген директордың оқу-тәрбие жөніндегі орынбасары – әйел адам қамауға алынады.

	Борис Устинович түшкірініп, қалтасынан бет орамалын суырып, ауыз-мұрнын сүрткілей бастағанда Нина Николаевна сыңғырлады:

	– Сіздің мына жырыңыз Антон Павлович Чеховтың «Алтыншы палата» повесін еске түсіреді екен. Әрине, Чеховтікі тереңдеу, ал сіздікі де жеткізіп түзсе біраз тұңғиықты бойлап қайтуға жарап жатыр.

	Мұғалімдердің бәрі сұлық қалды. Бәрі де тәжірибелі ұстаздар ғана емес, аса терең білімді жандар ғой, патриоттық сезімнен де таза тақыр емес, математиктің тілінен ұшқанды бәрі де ой таразысына салып, сол кездегі КСРО атты алып елдің қандай еңіспен төмен құлдилағанын елестеткен күй кешті. Зерделі Ерік те мұны сергек пайымдады. Бірауық ол мынау ұжымды осы ұлы елдегі бүкіл оқу-тәрбие жұмысының жанды энциклопедиясына балады.

	Сол сәтте Лотте Романовна бәрінің көңілін бөлді. Ол мұғалімдер бөлмесіндегі дабыр-дұбырдың бұлай ауан алғанын ұнатпағандай қызыл-жасыл көйлекті арық кеудесін қузай қозғап, ақсұр бояулы жұқа еріндерін судағы шабақ балықша ойнатты. Көздеріндегі шатшадыман көңілділіктің де ұшқыны молая түскен:

	– Сіздер алыс-алыс қиырлардан тасылған жіп-ноқталармен біздің басымызды шырмағыларың келеді. Ал арамыздағы зама на бұралқылары жөнінде көздеріңді шел басқандай су қараңғы соқырша ауа қармап, дәрменсіз күйде жүресіздер. Неге соған көздеріңді ашуға зауықсызсыңдар? Мен осыған кәрі басыммен қайранмын.

	Баршасы дүр сілкінгендей болды да сап танысты. «Апырау, Лотте Романовна, өзіңіз санамызға су бүрікпесеңіз оның бәрін біз қайдан білейік? Өзіңіз емессіз бе, аузыңызға телміретіп қойған? Ырысыңыз сонымен кетсе де ашылсаңызшы былай» деген өтініш бәрінің тамағына кептелгені айдан анық. Тек бәрі де саясатты бірінші кезекке қоятындар ғой, ешқайсысы олай деп таңқ ете қалмады. Бәрі де қағар олжаны үнсіз қарсы алмақ сыңайға көшті. Тарихшы Денис Антонович басын бұрынғыдан да төменірек салбыратты. Физрук Михаил Ефимович те әдеттегі дағдысымен соған еліктегендей. Ал жаңа ғана біраз суырылған Борис Устинович қолындағы «Математика в школе» атты журналға тұмсығымен бұрынғыдан да тереңірек көміле түскен. Тек күн өтетіндей жұқа құлақтарын Лотте Романованың аузына мұқият тіккені осы қалпынан да аңғарылады. Ер адамдардан гөрі қайта әйелдер жағы ештемеден жасқанбай неміс кемпіріне жүздерін көтере күлімсірей қадалды.

	– Мұндай операның увертюрасы қиынға соғады. Жаңа Борис Устинович те тап осы мәселеде тапырықтап еді, бірақ жағдайдан жақсы шықты ғой. Мен де соған тырысып көрейін! – Лотте Романовнаның бүйтіп «борозда бұзуы» математик мұғалімге ұнамағандай, ол қолындағы журналдан тұмсығын жұлып алып, тез қайта сұқты. – Адамдағы қандай білік те белгілі бір жағдайлардың өзара қабысуынан, сабақтасуынан қалыптасады ғой. Менікі де сондай. Оның бәрін тере берсем бүгін күн ұзаққа тамамдалмайды. Тек оның темір өзегін ғана өріп берейін сендерге. Артық түлкібұлаңның керегі не? Менің жырламағым өзіміздің директор Алексей Никитыч Кузьмин туралы болғалы тұр. Мен былтыр да айттым ғой. Оның бойында сан өнердің жұрнағы бар. Ағаш шебері, аккордеоншы, әнші, биші, бильярдшы, анекдотшы, аңшы, мәмлегер, саясатшы. Қазақ тіліне де судай. Немісше де осы өздеріңнің қай-қайсысыңнан да білігі зорырақ. Осындағы «саясатшы» дегенді тіл ұшына іліктірсем, байқаймын, біразыңа ұнамайды, ал бір қыдыруың оның байыбына бармағандай қабақтарыңды ажырайтасыңдар. Ия, «саясатшы» дегеннің тура да, жанама да мағнасы көп. Ал Алексей Никитыч өзінің ерек ше жаратылысына орай соның қай мағнасында да бесаспап. Қазіргі жастар отызында да оңы мен солын танымаған әрі-сәрі күйде жүреді. Ал Алексей Никитыч туа бітті альпинистке ұқсап, сол жаста-ақ «саясат» атты істің биік жартасына өрмелеген екен. Оның ең басты қасиеті тура жолды таңдай білуінде екен.



	Тап осы тұста Лотте Романовна шынында да бороздадан шығып кеткендей еді. Сосын да ол Ерікке қызықсыздау көрінді. Сосын да жақсы есінде қалмапты. Тек мына бір тұсында елең етіп, мықтап жадына тоқи бастады.

	– Оның осындай-осындай тура таңдаған жолдарының бірі мынау екен. Алматыда ресторан, кафе, сырахана, қымбаттық мейманхана сияқтыларды жағалап жүріп, өзі де аздап ішкілікке салынғанға ұқсап, әртүрлі субъектілермен танысады. Әрине, ол мұндайда өзінің мәмлегер, саясатшы, анекдотшы сияқты қабілеттерін аямай-ақ жұмсайды. Сөйтіп, бұл ол субъектілерге емес, ол субъектілердің өздері бұған жабысатындай халге жеткізеді. Шын саясатшы үшін бұл жағының мәні зор ғой. Сөйтіп жүріп ол Алматыдағы үкімет басшысы орынбасарының көмекшісімен ұшырасады. Ол да бір күндізгі ресми жұмыстан соң ресторан, мейманхана сияқтыларды тіміскілеуге құштар неме екен. Бұл ретте Алексей Никитыч үлкен сақтыққа басады. Алғашқыда оның қызметінің не екенін білмеген, білсе де пәлендей мән бермеген рай танытады. Е, тәйірі, кешкілік қызық іздеген жастарға өз «сыра достарының» қызметі не екенінің қажеті қанша, бұларға керегі «сыра достардың» ақжарқын көңілділігі, әмиянының қалыңдығы, анекдот, көрген-білген сияқтылармен қызыққа қызық қосатыны, қызойнаққа икемділігі ғой. Міне, біздің Алеша әлгі көмекшіге осы жағынан қылаңдай бастайды. Сол барда анекдоттың да ең бір тұзы ащысын, бас жарып, көз шығаратын саяси мәні зорын ортаға салады. Өзінің аңшы, ағаш шебері, аккордеоншы, әнші, биші, бильярдшы сияқты өнерлерінің бар екенінен құлаққағыс етеді. Тек мәмлегер екенін жасырады, онысын онсыз да іс жүзінде көрсетіп жүр ғой. Міне, бірде мұның қармағына жайын балықтың өзі ілінеді. Әлгі көмекші күндердің күнінде біздің Алешаны аң аулауға шақырады. Сонда бұл Алешаға әлгі үкімет басшысы орынбасарының өзімен түстаныс болудың орайы келеді. Бірақ Алеша тағы да үлкен сақтық жасайды. Мұндайлық аса биік лауазым иесінен әлдене дәметкен жанға мүлдем ұқсамайды. Мүмкін көмекші де ол жағын алдын-ала ескертті ме, кім білсін. Әйтеуір, бұл Алеша осы жолы бар қабілетін ашып қалуға жан салады. Қашқан аңды қайырып әкеп, үкімет басшысы орынбасарының көздеп атуына қолайлы тұстан шығаруда үлкен әккілік көрсетеді. Оған әлгі ұлты қазақ орынбасар да, көмекші де мәз. Соңынан ой аккордеонды құйқылжытып, қазақ пен орыстың небір тамаша халық әндерін созады-ау! Оған көңілді саяттан кейін коньяк ішіп, шашлык жеп отырған орынбасар мен көмекші одан сайын мастанады ғой. Өзінің ағаштан түйін түйген, бәстесіп небір дөкейлермен бильярд ойнаған жайларынан да күлкілі әңгімелер төгіп, ол екеуінің шек-сілесін қатырады. Бір жолға Алексей Никитыч үшін осы да жеткілікті. Бұлар өзара аса риза көңілмен айрылысады. Бірақ Алексей Никитыч үшін ең бастысы сыр алдырмау ғой, әлгі көмекшімен бұл тонның ішкі бауындай араласа береді. Осыдан жарты жылдай өткенде бұл үлкен секіріс жасауға бел буады. Бірде көмекшіден оның бастығының кәдімгі жыл сайынғы еңбек демалысына қашан шығатынын сұрайды. «Ойбай, бұл құпия, айтуға хақым жоқ» деп, анау азар да безер болады. Бірақ Алеша асықпайды. Құдай берген мәмлегерлік қабілет қайдасың? Бірде көмекшіні сабасына түсіріп, «сен өз бастығыңның демалысқа қашан шығатынын, қай курортта демалатынын айтсаң жеткілікті, мұндай ақпарды сенен алғанымды жан баласына сездірмеймін» деп, ант-су ішеді. Әрі аузын да алған шығар. Көмекші біраз солқылдап барып жөнге келеді. Ақыры, Алеша керек ақпарын қанжығасына байлайды. Сол жолы орынбасар зайыбын ертіп, Венгриядағы былайғы жұрт көп біле бермейтін бір курортта демалмақ екен. Қызықты қараңыз, енді Алексей Никитыч өзінің Ирина Васильевнасымен бірге сол курортқа одан он күндей бұрын барып жатып алады ғой. Осы уақыттың ішінде ол курортта, әрі оның маңында қандай дүкендер бар, қандай ойынсауық кешендері жұмыс істейді, бәрін мұрнынан тізіп, қойын кітапшасына түсіреді. Бір уақытта орынбасар келеді. Оны көргенде мұндай «күтпеген» кездесуден Алексей Никитычтың басындағы қалпағы ұшып түсе жаздайды. Айтпақшы, мұның актерлік қабілеті де бір үйлі жанды асырауға жетерлік. «Бұл менің мұнда келетінімді қайдан біліп жүр, әлгі көмекшінің қатысы жоқ па» деген сияқты сауалдар үкімет басшысының орынбасарын маңайламайды да. Енді қалай? Мұның он күндей бұрын келіп жатуы, әрі осындағы «старожил» сияқты қарсы алуы да соған ықпал жасаған. Әрі бір кезде сан түрлі өнерімен өзін тәнті еткен таныс жігіттің мұнда ұшырасуына орынбасар да пәлендей өкінетін емес екен. Ондай лауазымдылар алыстан шолып ойлайды ғой, анау-мынау күнде бұл пәлені өзінің көмекшісі арқылы тауып аларына, әрине, нық сенімді. Сонымен, хош, Алеша, Алексей Никитыч алғашқы қарқында-ақ оның астыүстіне түсе бастайды. Бірер күннен кейін емдік шаралардан қол босағанда Алеша әзірше әйел мен еркектер бөлек қыдырсын деген желеумен орынбасарды өз қасында ұстайды да оның зайыбы мен Ирина Васильевнаны дүкен аралауға жібереді. Әрине, әйелдерді ең алдымен қызықтыратыны ювелирлік бұйымдар сатылатын нүктелер ғой. Алеша да, Ирина да қазақтардың арасында өскен, қазақтың еркектерінің де, әйелдерінің де ең осал жерлері қайсы, ол жағына барынша жетік. Ирина Васильевна орынбасардың зайыбын сондағы Алеша екеуі алдын-ала белгілеп қойған бір ювелирлік дүкенге ертіп кіреді. Ой, ондағы дүние қандай десеңші, көздің жауын алады. Орынбасардың зайыбы үлкен бір республиканың екінші, не үшінші орындағы басшысының қосағы бола тұра мынадай бұйымдарды көргенде бір сәт басы айналғандай күй кешеді. Ирина Васильевна оның дәл сол сәтін аңдып тұрып, «жеңеше (қазақтар өзінен жасы үлкен ер адамның әйелін осылай атайды), жеңеше, өтінемін мына сақинаны саусағыңызға кигізіп, өлшеп көріңізші» дейді. Анау оның кішкентай бір өтінішін жерге тастауға жүрексінеді. Жаңа айттым ғой, қай әуеннің де увертюрасы қиынға соғады. Лауазымды адамның зайыбы үшін ең қиыны осы шақ еді. Бірақ басы айналып, көзі қарауытқан бейшара қыл бұрауға өз мойнын өзі салғанын сезбей қалады. Добалдай алтын сақина мұның саусағында тіптен құбылып, көз жанарын тартады. Мұны Ирина Васильевна үстемелейді. «Ой, жеңеше, сізге мына сақина тіптен жарасып кетті, өзіңіз де айдай көріктісіз, бірақ мынау сізді одан әрмен сұлуландырып жіберді ғой, сенбесеңіз осы қолыңызды көтеріп айнаға қараңызшы». Әйелге ең керегі сұлулық. Сол ең керегін Венгрияның осы түкпірінен тапқандай ол қазақ әйелі қорғасындай балқып-ақ кетеді. Тап осы сәтте Ирина Васильевна екінші бір ұсынысты суыра қояды. «Жеңеше, сізге үлкен өтінішім бар, қалай десем болады, тіптен үлкен өтініш, тап осы сақина менен ескерткіш болсыншы, ақшасын мен төлей саламын». Сөйтіп, орынбасардың әйелі ернін қимылдатып үлгергенше Ирина кассаға апарып, сарт еткіздіріп, ақшасын өткізе салады. Республикадағы ең бай адамның зайыбы да қас пен көздің арасында осындай әлсіздікке бой алдырады. Увертюрадан соң оркестр құлашты тіптен кеңге салады ғой. Ертеңіне тағы осындай қыдырыс. Тағы да еркектер мен әйелдер бөлек кетеді. Екінші күні орынбасар зайыбының екінші қолындағы аты жоқ саусағына дүррі гауһар тас орнатылған алтын сақина кигізіледі. Адамның тәбеті ас үстінде ашылады. Үшінші күні одан да зорғысы. Төртінші, бесінші күндері де солай. Орынбасар зайыбының мойнына алтын алқа, білегіне платина білезік, тағысын тағылар. Бір ғана кілтипан, бұл әлсіз жыныстының өкілі «апырау, менің мұндай қомағайлығыма бастық күйеуім қалай қарайды» деп қорқып жүрсе керек. Аңдаса басқаша екен. Үнемі ауыр жұмыстан қабағы қыртыстанып, сіркесі су көтермейтін қосағы соңғы күндері мүлдем жадырап, екі көзі балбұл жанып, жасарып кетіпті. Бұл қазақ әйелі оны өзінше жориды.

	«Е, еркектердің мына жұмақ ұясындай ортада ішімдікке әуестеніп, анекдот айтысып, көңіл көтеруінің нәтижесі шығар». Орынбасар зайыбының олай ойламасқа шарасы, кәне, себебі, өз қосағының тұлабойынан мына майға сұққан қасықтай орыс жігіті сыйлады дейтіндей ештемені байқамайды. Ал өз үсті-басы алтынға малынған. Бір ғана гәбі анда-санда «неше жерден соқыр болса да күйеуім мұны неге аңғармай жүр» деген сауалға тіреледі. Бір суықтық та ұрлана кіреді. Бірақ бәрібір оны алтынның буы жеңе береді. Ақыры, бірде Ирина Васильевна өз Алешасының бір базынасын бұған жақаурата жеткізеді. Ал қазақ әйелінде не жан қалсын.

	«Әй, пәлен жерде бір жақсы қызмет орны вакансия екен, мынау деген бармағынан бал тамған жігіт қой, дөңгелетіп-ақ әкетпесе мен басымды кесіп берейін» дейді. Күйеуі оған құлап түседі. Сөйтсе мұның да жұмырына жұқ барған екен. Ирина Васильевнаның кейін білгеніндей Алексей Никитыч осы жоғары лауазымды адаммен оңаша қыдырғанда бұл да уақытты текке жұмсамапты. Ол мына орынбсаарды осы Венгрияда да социалистік қоғам дегенмен мұнда аздап рұқсат етілген сауналарға, сонда жас жалаңаш қыздардың қызығын көруге апарып жүріпті. Кейін ол жағын Ирина біліп, Алеша екеуінің арасында қан майдан болыпты ғой. Бірақ ол көп кейінгі оқиға. Ал әзірге бәрі басқаша. Венгриядан оралысымен Алексей Никитыч үлкен қызметке бір-ақ секіреді. Онда жыл жарымдай өліпөшіп, адал еңбек етіп, сүттен ақ, судан таза деген атақты иемденеді. Сол шақта Қазақстанның алтын өндірісіне қатысты бір үлкен мекемесінде шу шығады. Мемлекет дүниесіне суық қолын сұққан бір алаяқтардың ісі әшкереленеді. Кенет сол маңға бір іскер, адал адамның қажеттігі туындайды. Әлгі үкімет басшысы орынбасарының осы шақта Алексей Никитычке көзі түседі. Бір сынақтан сүрінбей өткен оған үлкен сенім артады. Қараңыз, сөйтіп, мамандығы тарихшы-мұғалім Алексей Никитыч Кузьмин республикадағы ең ірі алтын өндірісіне қатысты үлкен мекеменің үлкен креслосына құйрығын апарап жапсырады. Бірақ амал не, қазақта «алтын көрсе періште жолдан таяды» деген мақал бар, тап соның кері келеді. Алешаң ол жерде үлкен пәлеге ұшырайды, тіпті жауапқа тартылады. Сөйтіп, сонау Венгрияның жұмақ ұясындай бір курортында алғашқы басқышы алтынмен қаланған баспалдақ асты-үстіне келеді. Кешіріңіздер, ол қалай асты-үстіне келді, оның ықпалжықпылын бір білсе мына араларыңдағы Денис Антонович біледі... Бұл шақта мұғалімдер бөлмесіндегі баршасы неміс тілінің маманы Лотте Романовнаның хикаятынан айрандай ұйып қалыпты. Тіпті желкелерінен сол алтынның салмағындай бар бір бөгде дүние басып, біржола орнығып алғандай мойын омыртқаларын әрең қозғап, көздерімен шеткерідегі Денис Антоновичті іздей бастапты. Бұл тарихшы мұғалім де өзге әріптестерінің күйінде екен. Ол да зорлана ыңыранып, басын әрең көтерді де:

	– Лотте Романовна, мен сізге зор құрметпен қарайтын пенделердің біреуімін. Оған дауыңыз жоқ. Сосын да мен сізге бір үлкен өкпе-назымды өзімсіне қатаңырақ арнаймын. Мені араластырмаңыз! Мен ешнәрсе білмеймін! Мен ешкімнің қойнындағы алтынын өлшеп көрген емеспін!

	Осы сәтте терезе алдындағы табанша тақтайға шынтағын сүйеп серейген Ерік өзінің аңғарымпаздығына қайран қалды. Бұл манадан бері Лотте Романовнаға мұқият құлағын ғана тосып қоймай оның әрбір сөйлем, әрбір оқиға бұлтарыстарына орай арық бет өңіріндегі әжім талшықтарының қозғалысын, қос жанарының ұшқындарын қалт жібермей баққан еді. Енді әлі де сол кемпірдің болмысы арқылы мұның Деннис Антоновичтің сөзіне сенбегенін, басқалардың да солай екенін көз еті ауыра бастаған, қатып-сенген қалпымен анық ажыратты.

	– Жарайды, Денис Антонович білмесе білмей-ақ қойсын! Мен де ол жағына мақұрыммын. Тек оның сырт нобайы былай. Ол алтын өндірісіне қатысты даудың шиеленіскені сонша манадан бері мен құлағын шулатқан үкімет басшысы орынбасарының өзі орнынан түседі, тіпті әлгі әуел баста Алексей Никитыч ауыз жаласқан ол орынбасардың көмекшісі бар емес пе, ол да сотқа шақырылады. Өз басына қатер төнгесін бе ол ағынан жарылып, бір кезде осы орынбасар мен ана орыс жігіті Алексей Кузьминнің танысуына мұрындық болғанын, пендешілік жасап, өз бастығының Венгрияда қай мезгілде демалысқа барарынан оны хабардар еткенін жариялайды. Бұл да біраз жайдың бетін ашуға, орынбасар мен Алешаны әшкерелей түсуге септеседі. Алайда, бұларда да тіл мен жақ бар ғой. Азу тістері сақылдағанда от шығарады. Сонысымен ғана аман қалып, бірақ бұлар бір-бірін көрместей болып екі айрылысады. Орынбасар сонау солтүстік жаққа төмендеу қызметке кетеді. Ал Алексей Никитыч өздерің білесіңдер, мектеп директоры. Қандай биіктен лақтырсаң да төрт аяғымен түсетін мысық сияқты емес пе бұл?!

	Мұғалімдер бөлмесінде жым-жырт, тіпті өлі тыныштық орнағанда Ерік терезе алдында одан әрмен кепкен ағаштай қатты. Бұған мына бастары салбыраған, желкелері жуан, сүйектері ірі немелердің бәрі де Лотте Романовна соншама әулием етіп, жіптіктей созған жайдың бәрін бұрыннан-ақ білетінге ұқсайды. Ал Денис Антонович бұл жайында батылдық жасап шешілсе неміс кемпірінікін он орап алар тұтас роман оқиғасын көлденең тастардай көрінді. Бірақ бұл да, басқалары да тап осы жолы ауыздарын тас қып буған. Ия, Ерік те аса әңгүдік емес, қазір оқу жылының аяғы, келесі оқу жылы қарсаңында кімге қандай жүктеме, қанша сағат бұйырады, бұл негізінде осы директордың еркі бойынша белгіленетінін біледі. Оны мұғалімдер өзара дуылдасқанда ішке бүкпейді-ақ. Сонда да Ерік бір нәрсеге аң-таң. Бұл отырғандар пәлендей жерде жатқан адамдар емес, шетінен майталман педагогтар, өз ісінің асқан шеберлері. Сөйте тұра отыз тістің арасынан шығатынды ақылмен өлшеп, елекпен елейтін шектен тыс мұқияттықты неге бұлар соншалықты дағдыға айналдырады? Кімнен жасқанады? Директордан ба? Егер Лотте Романовнаның әуені төңірегінде еңғұрмаса кейбіреулері таңырқаған, не сүйсінген, тағы басқа да бір лебіз білдірсе күзге салым сол Лотте Романовнамен бірге қоңыз теріп кетеміз деп қауіптене ме? Жоқ, ол мүмкін емес. Ерік осы оқу жылының өнебойында өз жұмысымен ғана шырмалмай басқа да көп шындықтарға құлақ асқан ғой. Соның бірі осы Текелі қаласының оқу жүйесінде мұғалімдердің жетіспейтіні, осы жазда Рыжовтың өзі, бір-екі медодист Алматыға барып, облыстық халық ағарту бөлімінен қосымша кадрлар сұрайтыны, әсіресе, орыс тілі, шет тілі, метематика, дене шынықтыру мамандарын талап ететіні туралы еді. Қаңғыса қазақ тілінің мамандары, жалпы қазақ мектебінің оқытушылары қаңғыр, ал мыналарға ондай зілзаланың аулы алыс. Сөйте тұра бұлар осындай сақтыққа барады.

	Әділіне бассаң осы мұғалімдерден өткен сөзуарлар жоқ, олардың Адалят Сализовна сияқты ересен ашықауыздары кейде сонау мемлекет басшыларының шаңын қағады, ал өздеріне тікелей бастық – мектеп директорына келгенде екі елі ауыздарына төрт елі қақпақ қояды. «Тышқанға мысықтан азулы аң жоқ» дейтіннің кері ме? Еріктің бұларды олай құлдыратқысы жоқ. Қайта қай-қайсысын да кілтін тапсаң төбеңе хас ырзықша құйылатын асыл қазынаға балайды. Ия, болашақ жазушы, әрі осындай хикаяттарға әуес Ерік оларды өз тұрғысынан бағалайды ғой. Сонда да жаңағы неміс кемпірі сағыздай созған, Ерікті таң-тамаша еткен жайларға тамтұмдап та өз көзқарастарын білдіруден ат-тондарын ала қашулары мұны біраз сансыратты. Қалайда жас, өмірлік тәжірибесі тым жұтаң жігіт ол оқиғаларға қай қырынан қарауды білмей тұр. Егер мына әккілер күбір-күбірге басып, көп қоқсықтың ішіндегі бірер алтын түйіршіктеріндей там-тұм ойды жылт еткізсе Ерік соған жармасып, арғысын өзі-ақ жорамалдап алар еді. Бірақ бұлардың тіл мен жақтарына кісен салынған. Ал Лотте Романовнаның тесік қаптай ақтарылуы осы оқу жылымен бірге өзінің аса ұзаққа созылған бүкіл ұстаздық өмір жолымен қоштасары белгілі болған соң ғой. Осыдан да Ерік әзірге өзіне барынша айқара ашыла қоймаған көп шиырлы, қым-қуыт тірліктің бір қырын танығандай. Ия, заман осылай екен.



	* * *

	Мектептегі оқу жылының ең соңғы, әрі ең қысқа төртінші тоқсаны Ерікке үлкен мехнат әкелді. Орыс балаларының қазақ тілін үйренуге қырсыздығы бастан асты. Математик Борис Устинович секілді мұғалімдердің жергілікті ұлт тілінің еш қажеті жоқ деген нақылы балаларға да көшкендей. Ерік те көрсоқыр емес, Борис Устинович ішкі пиғылын ашық айтса басқалары аузын буған өгіздей көрінгенімен балаларға өзі жоғалуға айналған ұлттың тілі не ұшпақ әпермек дегенді әртүрлі емеурін арқылы білдіретінін сезеді. Әрі мынау соңғы төртінші тоқсан, өзге негізгі пәндер бойынша оқу жоспары орындалмай балаларға онсыз да күш түсіп жатқанда арбаның бесінші дөңгелегіндей бірдемемен басты қатырмаса қайтеді? Әрі қазақ тілі факультативті түрде, яғни әркімнің өз еркімен оқылатын пән, одан алған бағалары жалпы үлгерімге кірмейді. Міне, осының бәрі жиылып кеп, Еріктің жұмысын қиындатпай қайтсін?!

	Күнделікті сабақ жоспарын жасағанда оны түрлендірудің неше амалын қарастырады-ақ. Бұл жағын директор мен оның орынбасары Мосько Григорий Павлович жіті бақылауды әдетке айналдырды. Балалардың сабаққа қатысуы қаншалықты, ол да екі бастықтың жәдігөй көздерінің назарында. Оған Борис Устинович сияқтылардың қаскүнемдігін қос. Сабақ жоспарын жасап, сабақ өткізіп, қалған уақытта мектеп пен ата-аналар неғұрлым көбірек тұратын қала бұрыштарының екі ортасында айқыш-ұйқыш із қалдыру жас жігіттің бейнетін тіптен үстемеледі. Ата-аналар арасында да менмендік, шовинистік пиғыл атойлады. Кейде осының бәрін сараптай келе Ерік өзін «мыңмен жалғыз алысқан» жанкештіге ұқсатады. «Абай ата, сөзіңді ұрладым ба, кешіре гөр» деп, ұлы ақынның аруағына да тәу ететіні бар.

	Сөйтіп мұрнынан шаншылып жүріп, өзі еңбек еткен ортаны бақылаудан да жалықпайтын. Мұның байқауынша филолог Нина Николаевна мынау көктеммен бірге гүлдей құлпырып, ал Ирина Васильевна Кузьмина мен өз ұстазы Надежда Борисовна Перепелкина күнен-күнге солып бара жатқандай. Ерік оның да себебін білмейді емес, бірінікі науқас бала күйігі, екіншісінікі отбасының дау-дамайы.

	Осы тоқсанда Еріктің сезімтал жанын жадыратыр бір ғана болмашы көрініс жылт етті. Ол әлгі Катерина Осокина атты қызға байланысты еді. Бірінші май мейрамы кезінде алқызыл жалаулар, кеңестік ұрандар, қызыл галстуктер, барынша сәнді киінген ересектер мен балалар қала орталығын құлпыртып-ақ жіберіп еді. Мерекенің негізінде парадтан тұратын ресми бөлігінен кейін Ерік осы Катеринаны бір топ қыздың қоршауында шат-шадыман күйде көрді. Мұнда әлгі бұдан жасы үлкенірек Лариса Недушенко да бар. Бәрі де қуанышты, жақсы киінген, сұлулықпен көз тартады. Бірақ Катерина Осокина бәрінен де асып түскендей. Ерік өзі күнде көріп жүрген осы қызды олардың ортасында танымай да қалғандай. Бір күннің ішінде ол есейіп, бүгін түсер қалыңдықтан әрмен жасанып, бақытқа бөленгендей. Бойы өсіп, денесі ұлғайып, ана томардай Лариса Недушенконың өзімен иық теңестіріп алған ба дерсің. Ең бастысы әлдекім қойын-қолтығына саусақтарын жүгіртіп қытықтағандай бұл шалқалай күліп, бал-бұл жанған жүзімен баршасының қызғанышын оятқаны анық. Күлкісі шынында керемет, тіпті ересен, сол маңдағы жыртылып-айрылған жұрттың мерекеге лайық ашық, жарқын жүздерін өзіне бір-бір қаратуға жарады.

	Ерік олардың қасынан тез өтіп кетті. Сонда да көкірегінде ерекше бір жылылық орнады. Көптен бері көзінің алды мұнарланып, өзіне ауыр мұңмен қараған қызға бұл аздап іштей аяушылық білдіруші еді. Кейде ол аяушылық жанын жегідей жеген қиналысқа ұласатын. Өткел бермес үлкен дарияның екі жағалауында тұрған ғашықтардың мехнатындай-ақ. Бірақ бұл біршама басы піскен Ерікке жеңілдеу, ал Катерина үшін, ойы шала, кәмелетке толмаған қыз үшін, әрине, мехнаттың зоры. Ал мына мейрам күнгі отша лаулаған жүзін, зергерлік бұйымдай мінсіз қашалған жұмыр мойнын, белін, аяқ-қолдарын көріп, аспанды шақылдатқандай көңілді күлкісін өз құлағымен естіп, Еріктің кенет бойы жеңілейді. Сол Катерина Осокина атты сұлу қыз жөніндегі бір ішкі дерт, ауырлық мұның тұлабойын біржола тастап шыққандай әсерде қалды...



	* * *

	Хош, сонымен сол оқу жылы аяқталды. Маусым айының алғашқы жұлдыздарының бірінде Ерік Алматыға, өзі сырттай оқуға көшкен университеттің екінші курсына қатысты емтихандарды тапсыруға аттанды. Ол кездің тілінде бұл жаздық сессия делінеді. Сол жаздық сессияға жол тартты. Текеліден Алматыға тура автобус қатынаушы еді. Бірақ ол жолай Талдықорғанға соғып, қосымша жолаушылар алу үшін оның автовокзалында жиырма минуттей аялдайтын. Ерікте алып-ұшқан көңілді мазасыздық бар. Енді қалай? Өзі бір жылдай студенттік өмірдің қызық-шыжығын көрген Алматыға бара жатыр ғой, онда бірге оқыған достар бар, көзін талай сүйсіндірген қаланың көрікті жерлері, алаңдары бар, солардың бәріне деген сағыныш сезімі жас жігітті алып-ұшпай қайтсін?

	Кенет... ия, тағы да кенет Еріктің осы алып-ұшқан сезімі су сепкендей басылды. Талдықорған автовокзалы ғимаратының сыртында әртүрлі сусындар сататын дүңгіршектер бар-тұғын. Ары-бері жосылған жолаушылар арасымен бұл солай қарай жылжыған. Ойы тамақ жібіту. Бірақ ол дүңгіршектердің бәрінде дерлік тек қызыл шарап пен сыра ғана бар екен. Еріктің ондайға зауқы жоқ, бұған бар керегі газды су, немесе лимонад. Бұл соларды асықпай іздеп біраз уақыт ұтқызып алды.

	Іздегенін енді ғана тауып, стаканды жартылай бергенде сол жақтан бір жаман дауыс құлағын жарды. Бұл жалт қарағанда автовокзалдың кісі аз сол жақ ауласында үш-төрт милиционердің қолдыаяққа тұрмаған бір қушық денелі арықтау адамды күштеп әкетіп бара жатқанын көрді. Мас адам екені бірден танылды. Ол өз аяғымен жүрмегесін екі қолынан, екі аяғынан ұстап, көлденеңдетіп, көтеріп әкетіп барады. Жаңағы айғайлаған дауыс сол мастікі екен. Ерік алғашқыда немқұрайдылау еді, кенет әлгі мас балықша тулап қайта айғайлағанда Еріктің әлдене жүрегін осқылап кеп берді. Бұл стаканын тарс еткізіп табанша тақтайға қоя салды да солай қарай жүгірді. Милиционерлердің бәрі де түйедей-түйедей орыс жігіттері еді, Еріктің ентелей жақындап келгеніне олар назар да салмады. Өз жұмыстарымен болып, мастың тырбаңдаған аяқ-қолдарына ие болудың қамында. Ерік еңкейіп барып, мас адамның бет жүзіне қадала қарап, оның осыдан бір жыл бұрын өзімен жақсы дидарласқан Құдыс Әлікбаев екенін танығанда екі аяғы теңселіп кетті. Сұмдық-ай! Сұмдық-ай! Не істеу керек? Бірақ басына қан шапшыған Ерік не істеу керектігіне ой жеткізе алмады. Құдыстың суланған шашы маңдайын, көзін жапқан, түрі адам бағыс екен. Әрі дене тұрқы бұрынғыдан де қу сүйектенген оған Ерік екі көзін бағжита қарай берді. Мұны таныды ма, жоқ па, белгісіз, әйтеуір, ол қайта айғайлағанда даусы тіптен ащы шықты. Түйедей төрт орыс милиционердің темірдей қолдарынан құтылып кетердей бұлқына береді.

	Еріктің бар ойлап тапқаны:

	– Ей, товарищи, это он известный казахский журналист! – дей берді.

	– Какой он журналист, это он известный пьяница! – деді милиционерлердің бірі. Бірақ Ерік те өлермен, тағы бірдемелерді судыратып, Құдысты босатып алардай әрекет жасап еді, дәл көкірегінен жұдырық тиді. Бұған шамданғансып:

	– Что вы делаете?! Вы сами хулиганите! Отпустите его, я его сейчас отправлю на такси домой! – деп, батылырақ зілденді.

	Милиционерлер бұның сөзіне құлақ асатындай емес, Құдыстың әуселесі де оларға жетерлік еді. Ақыры Ерік кимелеп, тіпті Құдысқа қолын жүгірте бергенде көкірегінен екінші жұдырық тиді. Бұл екіншісі қаттырақ еді, Ерік шалқасынан түсе жаздады. Сол кезде арт жатқан:

	– Эй, молодой человек, автобус отходит! – деп, оның жүргізушісі айғайлады. Байқаса, Еріктің қызыл жағалылармен тайталасын айнала жұрттың баршасы, тіпті өзі келе жатқан автобустың жолаушыларына дейін қызықтап қапты. Ал автобус жүргізушісі, үсті-басында қара қожалағы мол, жасамыстау орыс адамы көзін сығырайтып, Ерікті мазақтағандай қарап қапты.

	Бұл шақта Еріктің басында бір-біріне кереғар екі ой жұлқынды. Олар осы бетіммен Алматыға кете барайын ба, жоқ, одан чемоданымды алып, осында қалып, Құдысты босатып алудың басқа әрекеттерін жасайын ба деген ойлар еді. Бір-бірімен сыйыспайтын ымырасыз екі ой. Олар аяусыз жұлқысқанда Еріктің кішкентай басы шарт жарыла жаздады.

	Автобус жүргізушісі біршама басалқалы адам еді, сол Ерікке жақындап барып, жеңінен тартып, сабыр суын басатын сөздер айтып, автобусқа әкеп отырғызды. Сөйтіп, ойда жоқта осы автовокзалда көкірегінен екі жұдырық тиген Ерік Алматыға кете барды. Сырты бүтін, іші түтін десең оңайлатып жібересің. Ерік өзінің тап қазіргі халін қас дұшпанына тілемейді. Көзіне жас та іркілді.

	Қаладан шыға бергенде автобус жүргізушісі бері басын шығарып, Ерікке:

	– Әй, төрт милиционерге қарсы барып, олармен жұлқыса сың, өзіңнің неше кісілік әлің бар еді? – деп, әзіл тастағансыды. Жолаушылардың бір-екеуі қырқ-қырқ күлгенсіді. Ол күлгендер қазақтар екен. Ерік олардың күлгендегі ырсиған бет терісіне қарап, жаман тыжыранды.

	Ол жылдарда автобус Алматыға дейінгі қашықтықты сегіз сағатта әрең қусыратын. Салонда бос орындар бар, соларға, әрі жолай түсіп қалатын жолаушылардың орнына басқа кісілер алу үшін бірнеше жерде тоқтайды. Тоқтаған жердің бәрінде әртүрлі сусындар сатылатын дүңгіршектер жеткілікті, Ерік кенезесі қанша кепкенмен олардың біріне де жуыған жоқ. Тіпті Сарыөзекте жұрттың түскі ас ішуі үшін отыз минуттай арнайы аялдайтыны бар. Ерік өзегі талып, ішегі шұрылдағанмен асханаға да бас сұқпады. Тамағынан ештеме өтпейтінін білді. Осы сегіз сағаттық ұзақ жүрісте Еріктің бар бітіргені – мынау өмір, тіршілік, замана ауаны жайлы небір усойқы ойларды басында сапырылыстыру еді. Тоғыз балалы отбасында, таршылықта, жоқшылықта өскен, бойында жыланқарағы аз, буыны біржола бекіді деуге де келмейтін жас жігітті аяйтын адам бұл шақта мүлдем жоқ еді. Сөйте тұра бұл Құдыс Әлікбаевты қатты аяды. Өткен жылғы жазда оның өзіне арнаған баянын бастан-аяқ бірнеше мәрте еске алды. Ол баянның кей тұстарын ойша талқыға салудан да жалықпады.

	Осының бәрінің соңында Ерік белгілі бір нық шешімге келді. Бұл құдай оңдап, бүгін Алматыға аман-есен жетсе ертең таң бозынан тұрады да Тоқтар Көшеевті іздейді. Сабақ, оқу, лекция – бәрін қоя тұрады. Сондағы дәмесі белгілі ақын Тоқтар Көшеевке жата-жастана жалынып, жалбарынып, оған Алматыдағы беделді біреуге Талдықорғанға телефон соқтырып, Құдыс Әлікбаевты босатып алудың қамын жасамақ. Апырау, неге өйтпеске? Тоқтар Көшеевтің айы оңынан туып, астанаға орнығып, біраз кітаптар шығарып, ақындық аты танылғанымен Құдыс Әлікбаев екеуі бір өңірдің түлегі, құрдас, қаламдас, әрі етбауыр достар емес пе еді? Сол қаламдас, жерлес досы үшін бір мәрте саусақ ұшын қимылдатуға жарайтын шығар?! Не бопты? Ия, Ерік осы шешімнің құйрығынан қос қолдап ұстады.

	Алматыға жетіп, сол түнде өзімен бірге оқыған студенттер бөлмесінде қонып шықты да таңертең сағат тоғыздан аса Тоқтар Көшеев қызмет ететін редакция табалдырығын аттады. Тоқтардың өзі көрінбеді, айналдыра бес стол қойылған алакөлеңкелеу кабинеттің қарсы бетіндегі екі стол басында 35-40-тар шамасындағы екі адам шылым шегіп, ал оң жақ бұрышта бір егделеу адам ала қағазға шұқшия бірдемені жазу үстінде екен. Еріктің сәлеміне төрдегі екеу еріндерін әрең жыбырлатты, ал оң жақ бұрыштағы егде неме көздерін бір көтерді де қойды. Аңғарымпаздық, іштегі сезгір түйсік Еріктің бағы ма, соры ма, әйтеуір, әлдене мұнда да Еріктің жүрегін солқ еткізді. Ол солқ еткізген нәрсе төрдегі екеудің көздерінде еді. Себебі, ол көздер ап-айқын сөйлеп берді. «Сен ауылдан келген жігітсің, не студентсің, бізге әкелген піспеген шикі өлеңдерің, не әңгімең бар, бізге керегі ол емес, біздің басымыз ды жазуды қалтаңның жағдайы көтере ме» дегенді қарасынан ағы молдау көздері кәдімгідей сампылдап-ақ жеткізгендей еді.

	Шынына басса Еріктің мұғалімдік жұмыстың қарбаласымен жүріп те жазған бір-екі әңгімесі бар еді. Бірақ ол қазір өзінде емес, студенттер жатақханасындағы чемоданының түбінде қалған. Әрі осы редакция табалдырығын аттауға мәжбүр ететін екінші бір жағдайы және бар. Ол мүмкін болса Тоқтар Көшеевтің көмегімен, не өз бетімен редакцияларды аралап, ши жүгіртіп, өткен жылғыдай осы саладан жұмыс іздеу еді. Бірақ тап қазір олардың бірі де Ерікті толғандырудан аулақ, бұл мүлдем басқа мәселемен келіп тұр ғой. Әлдене ет жүрегін сыздатқанмен Ерік өзінен жігер тауып:

	– Ағалар, мен Талдықорған жақтан келіп едім, сонда мұғаліммін, Тоқтар аға осы газетте істейді деп естіп едім, ол кісі қазір қайда? – деп сұрады. Төрдегі екеу мырс етіп күліп, көздерін төмен салды. Ал оң жақ бұрыштағы егде адам жазуын тоқтатпағанмен мұрнымен столды тесіп жіберердей ол да тым төменшіктеп кетіпті. Ерікке бұлары тіптен ұнамаған. Ауыздарынан сөз шықпағасын Ерік сұрағын қайталады. Тағы осы үнсіздік. Іш мыстаны ішінде біреулердей тіпті бет-жүздерін бүркеп алудың қамын ойластырғанға ұқсас ұяңдық, жасқаншақтық екеуін де жайлап алған. Ерік едәуір абдырады. Бірауық Құдыс Әлікбаевтың жайын есіне алып, кері бұрылып шығып кеткенім тіптен дұрыс емес дегендей тұрған орнында күшпен шегеленді. Жылдай ауыр минуттерді өткізіп барып, ақыры төрдегі екеудің бірі тілге келді-ау:

	– Қарағым, айыпқа бұйырма, сол Тоқтар ағаңның қайда екенін өзіміз де білмейміз. Міне, екі аптаның жүзі болды, ұшты-күйлі жоғалды!

	– Үйінде телефон бар ғой, хабарласпадыңыздар ма?

	– Е, өзің хабарлас, хабарласқыш болсаң!

	«Мыналар не тантып тұр» дегенді Ерік ішінен айтты. Ол кездегі мұның жағдайы түсінікті ғой, жазу жұмысымен түбегейлі айналыспақ ниеті бар уыз таланттың манадай жасы үлкен, әрі қазандықтың басында отырған адамдармен түс шайысуы мүлдем жақсылық емес. «Қайда барсаң да Қорқыттың көрі, қайда барсаң да сол қараңғы көрдей белгісіздік, бұл не заман» деп жаман тебірендіақ. «Тіпті белгілі ақын Тоқтар Көшеевтің қайда екенін сұрап білудің өзі қияметке айналған ба? Ал басқасын не деп атар едік?».

	Осы шақта оң жақ бұрыштағы егде кісі кабинеттен шығып кетіп еді. Ерік те табандылық көрсеткендей:

	– Ағалар, сіздер үйіне телефон шалып көрдіңіздер ме, әйелі не дейді?

	Сол кезде екеудің бірі шарт ете қалды:

	– Әй, қарағым, сен бізді тергейтін тергеуші ме едің? Өзің шал телефонды! Әйелінің не дейтінін өз құлағыңмен естисің!



	Бұлардан қайыр жоқтығын сезгесін Ерік амалсыз кері бұрылды. Бұл өзі бір қабатты ескі заманғы ағаш үй-тұғын. Ең сыртқы табалдырық биіктеу, әрі көп сатылы еді. Қараса, жаңа кабинеттен шыққан егде журналист осы табалдырықта оңаша шылым шегіп тұр екен. Енді Ерік сонымен дидарласты. Бұл егде кісі Еріктің көзіндегі жалыныш отын көріп, оңай-оспақ шаруамен жүрмегенін сезді ме, сәл жылы шырай танытты:

	– Қарағым, сен Тоқтар Көшеев екеуің бір жақтансыңдар ма?

	– Ия, ия, ағай, екеуміз де Талдықорған қаласының түбіненбіз.

	– Аздап жазатының бар-ау, шамасы, ия, ия, жаңылыспасам өткен жылдары осы редакцияға соғып жүрдің. Жас бала екенсің, мен сені көп салғыртпай бір нәрсеге көзіңді ашайын. Сен ана екі ағаңа өкпелемей-ақ қой, – деп, жаңағы екі журналист қалған ішкі бөлме жақты нұсқады.

	Бұл өзі самайын қырау шалған, ақ бәтестей арық өңі бар, әлдебір сақтықты ойлағандай көздерін қысыңқырап сөйлейтін адам екен. Ерікке аздап жанашырлықпен қарағаны соқырға таяқ ұстатқандай айқын. Бұл Ерікті әжептәуір жігерлендірді.

	– Сен тыңда, қазір ана екеудің де жағдайлары мәз емес, жамбастарына мұз батқандай қылпылдап отыр. Себебі, осы күзден бастап, біздің газет аптасына төрт рет емес, екі-ақ рет шықпақшы. Соған орай редакция ұжымының тең жартысы қысқартылады. Қайсымыз қаламыз, қайсымыз түз кезіп кетеміз, бір құдайға ғана аян. «Әй, ағайындар, пенсияға шығуыма аз-ақ қалды ғой, аяңдар» деп, мен екі қолыммен ғана емес, тісіммен тістеп те жармасып отырмын, бірақ қалай шешілері маған да жұмбақ. Жә, ол басқа мәселе, Тоқтар ағаңа келейік. Тек мынаған мықтап келісейік, бұл әңгімені менен естідім дегенді тісіңнің арасынан шығармайсың!

	– Жо-жо-жоқ, ағасы, о не дегеніңіз, сізден естідім деп ешкім ге жақ ашпаймын! Ант-су ішуге де әзірмін! – деп, Ерік жік-жапар болды.

	– Ендеше тыңда! Қазір сонау Мәскеуден басталған бір саяси науқан жұрттың басын азан-қазан етіп жатыр емес пе? Әсіресе, кешегі ұлы көсем Сталиннің басына қара бояуды бөшке-бөшкесімен құю асқынып тұр. Ия, ия, оны газеттен білесің. Тоқтар ағаң соғыстың соңғы жағына қатысып үлгерді ғой. Ал майдангерлердің ол көсемге көзқарасы қандай, ия, ол да саған таңсық емес. Жасыратыны жоқ, соңғы кездері Тоқтар ағаң арақ-шараптан көз ашпайтын халге жетті. Соның еліртуімен бе, ол осыдан екі апта бұрын, осындағы Бас пошта бар емес пе, ия, соған барып, Мәскеуге, тура Кремльге, сондағы жаңа Съездер Сарайына «мен майдангер ретінде Сталинді қаралауға қарсымын» деп, телеграмма беріп жатқан жерінен ұсталып кетті. Ал ендеше... – Сөздерінің осы тұсында егде журналист қырқ-қырқ күлгенсіді. Көздерінде жас та білінгендей. – Содан бері ол ағаң зым-қайым жоғалды, қайда екенін өзіміз де білмейміз. Саған салар бір ақылым, Тоқтардың үйіне, әйеліне телефон шалмай-ақ қой, аттандап жылағаннан басқа ол әйелдің бітірері жоқ. Онсыз да аш өзегі өртенген, тағы тұтатып қайтесің? Ал, айналайын, уәде құдай сөзі, бұл әңгіме осы жерде қалсын!

	Ағаш табалдырықтан төмен түскенде Ерік басына тағы бір тоқпақ тигенін сезді. Қайда бет алғанын өзі де білмейді, әйтеуір бір жүріске басты. «Мына қарқыныммен бір күні жынданып өлермін» дейді өзіне-өзі. «Бұл тағдыр қысастығына не зауал?» Құдыс Әлікбаевқа деген аяныш сезімі ішін оттай қарушы еді енді оған Тоқтар Көшеевтің күйігі қосылды. Не істеу керек? Не істей алады бұл? Мүйізі қарағайдай үйлі-баранды журналистер шарасыздық шырмауында, ал өмірден өз орнын таппай сенделген бұл жиырма бір жасар жас жігіт не тындырып жарытпақ? Осындай дел-салдықпен үш-төрт күн өткен соң ғана бұл Ерік өзіне-өзі келді. Сондағы түйген ойы: «Бұл күн санап, өліп-өшуге айналған қазақтың тілімен бірге бүкіл қазақ интеллигенциясының да табанының бұдыры кетіп барады-ау осы! Әйтпесе, дәл біздің қазаққа келіп-кетері шамалы қайдағы бір саяси фанатизмге бой алдырып, өз басын өзі жемтік ете ме? Жемтік болғысы келсе қазақтың ұлттық тілі үшін болмай ма? Мен көргенді бұлар көрмей жүр ме екен?» Ия, ашуға да, ақылға да, аянышқа да шырақ жаққандағы көзіне жарқ еткен бір сурет осы!

	Осындай сынық көңілмен ілініп-салынып жүріп, бұл бір айлық сессияны да өткізді. Ара-арасында басқа редакцияларды жағалап, екі-үш әңгімесін ұсынды, бірақ бір де біреуі қабылданбады. Сіркесі су көтермей отырған жұрт кірпияз да келе ме деп ойлады Ерік. Ал қызмет жайында қай-қайсысы да ауыздарын қу шөппен сүрткеннен басқа ишара білдірмеді.



	* * *

	Сонымен Ерік қайта елге оралды. Мұғалімдерге берілетін екі айлық демалысты үй сыртындағы бау-бақшаға, әрі кәрі әкесімен бірге таудан шөп шабуға арнады. Жаңа оқу жылында бұрынғы жұмысы өзіне қайта бұйырды. Бірақ мұғалімдердің бәрінің де бұған дегенде қабақтарының қорғасыннан әрмен ауыр тартқанын байқады. «Маған десе біржолата үзіліп түсіп қалсын» дегендей іштей қарғыс айтқансыды. Бірақ көп жаңалық алдынан шықты.



	Ең басты жаңалық – Текелі қаласының осы «Станция» аталатын бөлігіндегі тағы бір үлкен орта мектептің құрылысы аяқталып, бірінші қыркүйекте оқушылар табалдырығын аттап еді. Ал оның директорлігіне келгенде бұрынғы сәуегейліктің бәрінің де күлталқаны шығыпты. Қалалық оқу-ағарту бөлімінің бастығы Рыжов та емес, мұндағы тарихшы мұғалім Денис Антонович те емес, осы Текелі қаласының сонау шығысында, тау қуысында «Рудник» аталатын тағы бір бөлігі бар-тұғын. Сонда сегізжылдық мектеп жұмыс істеуші еді. Міне, соның директоры осында шақырылыпты. Мұндай күтпеген оқыс тағайындауға осы № 6-мектеп мұғалімдерінің кейбірінің ауыл адамдарынша ерін шығарғанын байқады Ерік. Мұның білуінше бұл жаңалық, әсіресе, Денис Антоновичке ауыр тиіпті. Себебі, оның директорліктен ғана емес, қалалық оқу-ағарту бөлімі бастығының орынтағынан да үміті бар еді ғой. Ақыры, терісіне сыймаған Денис Антонович осы «Станциядағы» сол жаңа мектепке жай мұғалімдікке сұранады. Қырсыққанда қалалық оқуағарту бөлімі оны да қанағаттандырмайды. Бұл, әйтеуір болмай жүріп, қала орталығындағы басқа мектепке ауысады.

	Екінші жаңалық – осы жазда Надежда Борисовна өз күйеуімен екі рет ажырасып, екі рет татуласыпты. Арасында ол Алматыға да бір мәрте қатынап үлгеріпті. Мұның мәнісі не, ол жағын Ерікке ешкім түсіндірмеді де, әрі мұның өзінің де оны түсінуге зауқы соққан жоқ. Үшінші жаңалық – әлгі дене шынықтыру пәнінің мұғалімі Михаил Ефимович мектептен теріскей беттегі, Қаратал өзенінің сол жағалауындағы өңкей көп қабатты жаңа үйлері бар мөлтек ауданда тұратын, қас қылғандай әлгі Рыжов дейтін дөкей бастықтың дәл өзінің көршісі еді. Неден қиялдағанын кім білсін, сол Михаил Ефимович жазғы демалыс кезінде арақ ішіп, Рыжовтың терезесіне бөтелке лақтырып, үйінің ішін әптер-тәптер қылады, әрі өз әйелін сабайды. Бұған милиция араласып, дәл бірінші қыркүйек қарсаңында жұмыстан шығарылып, үш күннен соң қайта алынып, мұның тәртібін № 6-орта мектеп ұжымында қарау тапсырылады.

	Міне, мұндағы жаңа оқу жылы сол Михаил Ефимовичтің ісін қараудан басталды. Бірақ ол жиналыс тез аяқталды. Себебі, дене шынықтыру пәнінің мұғалімі жұртқа жүз көрсетуге ұялып, төмен тұқырып, сілейді де қалды. Директор, оның орынбасары Мосько, үш-төрт кексе мұғалім Михаил Ефимовичтің атына ауыр-ауыр сөздер айтып, оған қатаң сөгіс жариялаумен тынысты. Еріктің пайымдауынша мұндайда сонау қазақ ауылдарындағы қазақ мұғалімдері көшеде қаңғып қалар еді, ал орыс мұғалімдері олай емес, себебі, олар қалада да, далада да жетіспей жатыр.



	Ерік Алматыда, сессияда, әрі демалыста болған осы жаздағы ең соңғы бір жаңалық, әрине, біраз мұғалімдердің, әсіресе, жасаңдауларының әлгі жаңа мектепке ауысуы еді. Бұлар сөйткенде, тәжірибелі ұстаз, мүйізі қарағайдай белгілі адам – Денис Антонович оған неге қол жеткізе алмады, бұл да Ерік үшін жұмбақ күйінде. Осы жазда біржола жұмыспен хош айтысады делінген Лотте Романовна өз орнында. Өткен оқу жылында мектеп директоры Кузьминнің сан мәрте қаһарына ұшыраған Адалят Сализовна да солай. Неге екені белгісіз, Ерік бәрінен де сол Лотте Романовнаның биыл да өз жұмысын жалғастыратынына іштей қуанғанға ұқсады.

	Аз-кем тәжірибе жинақтауының ықпалы ма жаңа оқу жылы Ерікке біршама оңай басталды. Сабақты түрлендірудің, қызықты етудің неше қилы амалдарын іске қосты. Міне, сол күзде осы мектепте өткен екі жиналыс Еріктің мәңгі-бақи есінде қалды. Бұл әлгі атышулы Кариб дағдарысы орын алған 1962-жылдың күзі ғой. Орыс-қазақ газеттерінің бәрі американ империализмінің араны ашылып, Кубаны енді-енді жұтатыны жайында өңештері жыртылғанша айғайлап жатты. Ал шындығында мұның бәрі КСРО атты елдің сол кездегі жеңілтек басшысының қылығынан туған қатер екенін ол шақта көп ешкім білмейтін. Кубаны қорғаймыз деген желеумен оның жеріне кеңестіктер аса күшті стратегиялық қаруларды орналастырып, ал АҚШ үкіметі өзінің тап өкпе тұсынан қадалғалы тұрған қанжарды көріп, бүкіл соғыс күштерін тік көтеріп, Куба мен Кеңес елінің ең маңызды нысандарын бір сәтте талқандауға сақадай сайланып еді. (Ол нысандардың қатарында Ташкент қаласы да бар еді). Міне, сол жеңілтек, әрі таяз ойлы, маскүнем, жеті жылда, соңынан жиырма жылда коммунизм орнатпақшы басшының кесірінен адамзат бұған дейін бастан кешпеген аса сұрапыл соғысқа душар бола жаздап еді. Ал баспасөз мүлдем басқаша сайрайтын. Бәрі де американ империализмінің тойымсыздығына, кеңес үкіметінің ұстамды, кемеңгерлік саясатына, Біріккен Ұлттар Ұйымы Бас хатшысының екі ортада шыр-пыр болуына саятын.

	Міне, Текелі қаласындағы № 6-орта мектеп ұжымының жиналысы тап осындай жағдайда өтіп жатты. Партия бастауыш ұйымының хатшысы, кітапханашы, денсаулығында дімкәстік бар, бірақ бұрынғы көп жылдық партия саласындағы қызметіне орай қалыптастырған саңқылдаған даусы керемет, арық, кәртамыс әйел баяндама жасап тұрды. Осы шақта Ерікті таңқалдырған бір нәрсе бар. Ол осындағы мұғалімдердің баршасының жүздеріндегі байсалдылық, байыптылық еді. Кәтте екі ұлы державаның тіс салыса кетуге шақ пиғылдары Біріккен Ұлттар Ұйымы Бас хатшысының, басқа да әлемдік қайраткерлердің емес, тап осы Текелі қаласындағы № 6-орта мектеп ұжымының мойнына артылған ауыр жүк пе дерсің. Бұл көріністі Ерік ешқашан ұмытқан жоқ.

	Екінші бір осындай жай кәсіподақ жиналысында орын алды. Өткен жылғы осы ұжымның төрағасы Денис Антонович бұл мектептен кеткенмен де кәсіподақтың бір жылдық жұмысы туралы есепті баяндаманы өзі келіп жасады. Еріктің ұғуынша жоғарыдағылар солай шешкен сыңайлы. Мұнда көзге бадырайып тұрған алабөтен ештеме де жоқ еді. Тек баяндамашы салған беттен мектеп директоры Кузьминге жабайы бүркітше шүйілді. Әншейінде жиырма минуттай ғана уақыт алатын баяндама бір жарым сағатқа созылып, Кузьмин қызметінің ішек қырындысына дейін сарапталды. Ерік бұл тарихшы мұғалімнің үлкен-кіші жиналыстарда сөздерін тыңдаған, бірақ мұншалықты шешендігі барын білмепті. Жалпақ бетін шам жарығына әдейілеп тосқандай кербезденіп, көздерінің айналасына білгір, әрі әділ адамның сын-сыпатын үймелетіп, кеудесін қыбырсыз ұстап, тілдің майын тамызғанда мұның өнеріне КСРО мен АҚШ атты екі ұлы елдің арасында шыр-пыры шыққан Біріккен Ұлттар Ұйымы Бас хатшысының өзі қызғана қарайтындай еді.

	Осы бір жарым сағатта Денис Антоновичтің директорге таққан кінәсі көп-ақ. Ұстаздық тәжірибесі жартымсыз Ерік оның көбісін ұстай да алмады. Баяндамашы Кузьминнің дөрекілігін де бетіне басты. Нақтылы мысалдар келтірді. Мұның кәріне ұшыраған мұғалімдердің ныспыларын тізді. Ерік мойнын бұра қарап, Адалят Сализовнаның баяндамашы сөздерінен жайқалып отырғанын көрді. Басқа да бірен-сарандарында сондай нышан бар.

	Баяндаманың орта тұсында Денис Антонович бұл Кузьмин жолдас өз орынбасары Моськоның жұмысын тіптен қадағаламайды, бұл Мосько ертеден қара кешке дейін сабақ кестесін шимайлағаннан басқа түк бітірмейді деп салды. Мосько өз лауазымына лайықсыз мінез көрсетіп:

	– Былтыр біздің мектепте сегіз мұғалима декреттік демалысқа шықты, бесеуі декреттік демалыстан оралды, басқа да ауырғансырқағандар бар, аздаған ішкі кадрлық өзгерістер де болды, сондай жағдайда сабақ кестесін жасау аз жұмыс па сіздіңше, Денис Антонович? – деп, отырған орнынан айғайлады.

	Ал баяндама аяқталғанда бірінші болып, Кузьмина Ирина Васильевна жұлқына көтерілді де:

	– Мынау не, кәсіподақ ұйымы төрағасының өз жұмысы туралы есепті баяндамасы ма, жоқ, директордің бір жылдық жұмысы туралы есеп пе? – деп салды.



	Жиналыстың екінші жартысы ұзақ дау-дамайға айналды. Тап осының үстінде жұрт күтпеген тағы бір оқиға орын алды. Мектептің кәсіподақ жиналысына қалалық халық ағарту бөлімінің меңгерушісі Рыжов кіріп келіп, шеттегі бос орынға лып етіп жайғасты. Небәрі он минуттей үнсіз мөлиді де шығып кетті. Оның бүйтіп кіріп-шығуы жиналыс барысына иненің жасуындай да өзгеріс енгізген жоқ.

	Біршама мұғалімдер Денис Антновичтің пікірін қолдап, мектеп жұмысындағы кемшіліктерді сынағанда Ерік іштей «ия, бұлардың ешқайсысы жерде жатқан адамдар емес, өз ісінің асқан шеберлері, сосын да ешкімнен жасқанбайды» деп, осымен нешінші мәрте екені белгісіз қортынды жасады. Осыған жалғас күндіз есінен, түнде түсінен кетпеген әлгі Құдыс Әлікбаев пен Тоқтар Көшеевті ойлады. Кенет бұл жас жігіт өзінше бір жаңалық ашқанға ұқсады. Қалайда, өз қазағын орыс, неміс сияқты халықтармен салыстырып жүретін әдеті ғой. Ашқан жаңалығының мәні сол – қазақтың облыс, тіпті республика көлемінде белгілі деген адамдары мынау бір қиыр түкпірдегі, тау қуысындағы шахтерлер қаласындағы орта мектеп мұғалімдерінің деңгейінен төмен жатқанын түйсінді. Қазақта оқу аз, білім төмен. Диплом жеткілікті, тек шынайы білім қысыр сиырдың сүтіндей саусақтарыңа ылғал болып қана жабысады. Қазақтың өз жерінде өз ұлттық тіліне ие бола алмай жүргені содан. Сол Тоқтар Көшеев, Құдыс Әлікбаев сынды қазақ зиялыларының орнында мыналар болсыншы ұлттық тіліне көз алартқанды сыра толы бөшкедей-ақ аударып тастасын. Осы жаңалығы буыны аса бекімеген Еріктің тұлабойын жаман солқылдатты.

	Кәсіподақ жиналысының соңына таман Денис Антонович қайта шығып сөйлеп, директор Кузьминнің қаржы ісіндегі жаңсақтықтарын да ашты. Бұл шақта әбден бет ашысып үлгерген Кузьмина Ирина Васильевна қайта атып тұрды:

	– Денис Антонович, осы сөздеріңіз арқылы сіз өзіңізді ақ қарға етіп көрсеткіңіз келеді, ә? Қандай оңтайлы әдіс?! Анау су бойындағы үйді салуға ақшаны қайдан таптыңыз? Оңтүстіктен қайтқан тырналар тұмсығымен тістеп әкеп берді ме?

	Шынында, Денис Антонович өзгелер сияқты жаңа көп қабатты, не ескі, бір қабатты қазыналық үйлердің бірінде тұрмайтын. Қаратал өзенінің жағалауына таяу, бау-бақшалы жекеменшік оңаша үйі бартұғын. Бірақ бұл директор зайыбының соқтығуынан абдыраған ол жоқ:

	– А вы с Алексеем Никитычем золотом обжирались! – деп салды.

	Міне, тап осы тұста бәрінің ауыздарына құм құйылды. Директордың зайыбы да, басқалар да солай. Ерік амалсыз жұрт лық толы үлкен сынып бөлмесінің арт жағындағы Лотте Романовнаға бұрылды. Өткен көктемгі каникул кезінде осы неміс әйелінің директор Кузьминнің бұрынғы жүрістері, алтынмен басталып, алтынмен тамамдалған мансаптары хақындағы баяны қаз-қалпында ойы на оралды. Ол жайында осы Денис Антоновичтің да білігі барын ескертіп еді-ау! Бірақ ол жолы бұл тарихшы мұғалім ат-тонын ала қашқан. Ал қазіргісі мынау. Бірақ Ерікті көбірек алаңдатқан Лотте Романовнаның түр-түсі еді. Кешегі өз баянының бүгін көп көзінше расталғаны қарт мұғалимаға үлкен бедел әкелгендей. Арық жүзіне әлдекім алқызыл бояуды шашып жібергендей кәрі кісінің мұншама сұлу көрінгеніне Ерік әжептеуір-ақ таңырқады.

	Жиналыс соңында директордың өзі де сөйледі. Бірақ бұл бұрынғы директор емес еді, табанда жүнжіп қалғаны білінді. Осыдан үш апта өткенде қалалық «Текелиский рабочий» газетінде Денис Антоновичтің мақаласы жарияланды. Мазмұны аталмыш кәсіподақ жиналысындағы баяндамасының ықшамдалған нұсқасы дерлік. Директордің қала орталығына қатынауы жиіледі. Бұл орнынан алынады деген де сыбыс тарады. Осы қарқында Еріктің құлағы шалғаны өткен жазғы қадрлық ауыс-күйістер кезінде Денис Антоновичтің не оған, не бұған қол жеткізе алмауы Кузьмин Алексей Никитычтың қатысуымен болған іс дегендік еді. Сол үшін кек алу мақсатында ол тарихшы мұғалім осындағы жылы орнын тастап кетіпті.

	Бірақ директор Кузьминді ешкім орнынан қозғамады. Тек оқу жылының соңына таман бұл да, оның орынбасары Мосько да Ерікке жаман көзбен қарады. Ұжым ішінде қазақ тілін арбаның бесінші дөңгелегіне балаған сөздер ашықтан-ашық өрбитін еді.

	«Ағынға қарсы жүзіп қайтесің» деушілер де көбейді. Бұдан арыға Еріктің шыдамы жетпеді. Келесі оқу жылының қарсаңында бұл өз туған аулы жататын аудандағы басқа бір мектепке ауысты. Тағы бір-екі жыл өткенде жер-жерде қазақ газеттері қайта ашылып, оған дейін әртүрлі жазбаларымен баспасөзде көрініп үлгерген Ерікке алыстағы бір аудандық газетке жұмысқа тұрудың сәті түсті. Бұл жылдары Ерік Тінәлиев біраз өндіріп жазып еді. Соның көмегімен сәл кейін Алматыдағы үлкен редакциялардың біріне кеп орын тепті. Үйленіп те қойған. Енді қараса, ең алғашқы еңбек жолын бастаған Текелі қаласынан кеткеніне сегіз жыл толыпты. Әлдебір өкпесі бардай ма, өз туған аулына ара-тұра соққанымен онымен іргелес сол Текелідегі № 6-орта мектепке бір де бір рет бас сұқпапты. Өзіне жақсы қарады ма, жоқ па, бәрібір бұл сондағы кәнігі ұстаздарды ара-тұра сағынышпен еске алатынын да сезеді. Қалайда, олардан көп үлгі, өнеге үйренді ғой.



	Бұл уақыттың ішінде Құдыс Әлікбаев қайтыс болған. Ал Тоқтар Көшеев қатты науқас. Ара-тұра газеттерде өмірдің баянсыздығы хақында ащы саруайымға толы шумақтары жылт етеді. Ақыры бірде Ерік Текелі қаласына жолы түсіп келді-ау. № 6-орта мектепке кіру ойында жоқ, кенет автовокзалда әлгі неміс тілінің маманы Лотте Романовнаны ұшыратпасы бар ма? Ерік кәтте туған шешесін көргендей қуанды. Мұның бағына орай бұл кәрі неміс әйелінің бет әлпеті бұрынғыдан да әрмен көмескіленгенімен көзі, құлағы, тілі бәрі сау, тап баяғысынша сақылдап тұр. Осы автовокзалдан бір жаққа жолға шықпақ емес, әңгімелесіп шер тарқатысар кісі іздеп жүрген сыңайлы. Еріктің «Мені таныдыңыз ба» деген сауалына «Қайдан таниын, мен оқытқан балалардың шет-шегі бар ма, қайсы бірің есте қалғандайсың» деп жауап қайырды. Ия, бұл қария адам Ерікті өзінің әріптесі емес, шәкірті ретінде қабылдады. Ерік те ол жағын түзетіп, ежіктеп жатпады, сол № 6-орта мектептегі біраз мұғалімдердің өзі кеткеннен кейінгі хал-жағдайын білуге асықты.

	Сонда Еріктің бұдан ұққаны мынау: Мұның сүйікті ұстазы Надежда Борисовна Перепелкина ақыры күйеуімен біржола ат құйрығын кесісіп тыныпты. Есесіне филологиядан кандидаттық диссертация қорғапты. Бірақ өзі ауру көрінеді, небәрі сегіз сағаттық қана жүктемемен жұмыс істейді екен. Бұл толық жүктеменің жартысына да жетіңкіремейді. Ағылшын тілінің маманы, дүңген әйелі Адалят Сализовна Теміртауға кетіпті. Ал директордың орынбасары Мосько Григорий Павлович бұл Қазақстанда тұрақтамай өзі келген Ресейдің ішкі облыстарының біріне қарай табан тайдырыпты. Тарихшы Денис Антонович соғыстан алған жарасы қайта қозып, былтыр дүниеден өтіпті. Ал дене шынықтыру пәнінің мұғалімі Михаил Ефимович араққа салынып, түрмеде жатып шығып, тек қазір біраз оңалған сыңайлы, баяғы № 6-орта мектепте жұмыс істейтін көрінеді. Математик Борис Устинович те сонда, сол бұрынғы қалпында. Ең жаманы – ерлі-зайыпты Кузьминдердің жағдайы екен. Бұлардың әлгі ауру кіші баласы өліпті де, Алексей Никитыч жас қызға үйленіп, бағыт-бағдары белгісіз бір жаққа қарасын батырыпты. Ал Ирина Васильевна қоса қабаттасқан екі күйікті көтере алмай психиатриялық ауруханаға түсіпті. Ал қараусыз қалған үлкен баласын Иринаның бір сіңлісі бауырына басыпты. Бұлардың ішінде бәрінен де жолы болған орыс тілі мен әдебиетінің маманы, ерні шиқандай қызыл, аппақ өңді сұлу әйел Нина Николаевна екен. Ол директорлікке көтеріліп, оны төрт-бес жылдай атқарғасын Текелі қалалық халық ағарту бөлімі бастығының креслосына қонжиыпты. Ия, сол баяғы Рыжов дейтін марғасқаның орнында деді Лотте Романовна.



	Кәрі кісі осының бәрін тауысып, бір іркілгенде:

	– Сіз № 6-орта мектепке анда-санда кіріп шығатыныңызды да келтірдіңіз, демек сіз білесіз. Тап қазір сол орыс мектебінде қазақ тілі пәні оқытыла ма? – деп сұрады. «Іште пікір өлгенше айтып өлейін» деді ме Лотте Романовна тура жауаптан жалтара бұл жолы да ұзаққа шапты:

	– Сіздер, қазақтар, қызық халықсыздар. Қазақ тілін онда-мұнда құр тықпалағанмен іс бітпейді. Шағын ұлт атана тұра көп жайды елеусіз қалдырасыздар. Үлкен ұлттар өз проблемасы өзімен! Ағылшын, неміс, француз, итальян сияқты, басқа да қабырғалы ұлттар көп, әрине, бір күнде олардың сапына қосыла алмассыздар, бірақ солардың сапына қосылуға, солардың дәрежесіне жетуге дұрыс бағыт ұстау керек қой. Бұл кезек күттірмеес шаруа. Ал, ұлттық намысымызға тиді деп, мені айыпқа бұйырмаңыз, сіздердің ұстаған бағыттарыңыз дұрыс емес. Оған бір дәлел сіздерде даңғаза көп, нақтылы ұлттық патриотизм жоқтың қасы, жұт жылғы қонақасыдай тым мардымсыз. Басқа да кемшіліктер аяқ алып жүргізбейді. Қолдағы барың тиімді пайдалансаң ол бағың, керісінше шықса ол сорың. Сіздер барды баққа емес, сорға айналдырып аласыздар. Ия, бақ пен сор, бірі жоқта екіншісі оның орнын басады.

	Бұл кемпірмен қоштасып, жөніне кеткенде осыдан он жылға тарта уақыт бұрын осы қалада орыс мектебінде қазақ тілінен дәріс беремін деп, «ағынға қарсы жүзген жігіт» атанған, «мыңмен жалғыз алысқан» аса бір ауыр да азапты күндері басына қайта айналып соққандай әңкі-тәңкі күй кешті. Мына немістің кейуана сы қалай сілтейді, ә?! Кенет Еріктің ойына қазақтың үлкен ақыны Сұлтанмахмұт Торыайғыровтың қазақтың кең жері оның бағы да, соры да деген бағдардағы ұлағатты сөздері оралды. Қазақтың тілі жөнінде де сөйдеу артық па? Мына нәсілі бөлек, алжыған деуге де келетіндей неме тап соның төбесінен түсіп тұр емес пе? Ия, бақ пен сор! Бұл екі сөз Еріктің көпке дейін көкірегінде жаттаулы күйінде қалды.

	Енді, міне, одан беріде де жарты ғасырға жуық уақыт өтіп, Ерік Тінәлиев көп кітаптар шығарып, жазушы атанып, жетпістің желкелігіне жармасқанда жаңа заманның жаршысы «Тәуелсіздік» газетінің шымшықтай ғана бойы бар тілші қызы келіп, шымшыма сұрақтар қойған күннен соң осының бәрі сап-сабымен тұлабойын жайлады. Анық дұрыс қортындыны ойлы оқырманның өзі жасасын деген ниетпен бәрін қаз-қалпында қағазға түсіруге тырысты.



	2009–2011 жж.





