	Медеу Сәрсеке

	Көрiнбестiң көлеңкесi





Жұмбақ көлеңке


	I

	Жолаушы көзiн қалқалап, батып бара жатқан күнге сығырая қарады. Қысқа күннiң қалыптан тыс үрдiс зымырауын ұнатпаған тәрiздi. Жуықта жауған көбiк қар әлi бекiген жоқ. Қалың емес, аттың шашасынан ғана келедi. Жирен ат иесiнiң асығуын тақым қағысынан-ақ аңдап, сар желiстен танбай талай жер өндiрдi. Сөйтсе де ауылына күн ұясына қонғанша жеткiзе алмады.

	Жолаушы атынан түсiп, шекпенiн шешiп жерге жайды. Барқыт пешпетiнiң түймесiн түймелеп, атластан мол қиылған белбеуiн қайыра буды. Тымағын үлпiлдеп жатқан қар үстiне тастаған. Батып бара жатқан күн сәулесi жер бетiне мың сан ұсақ айна шашып қойған тәрiздi. Ақ қардың көздi қарып түрленуi сонша! Ал түлкi тымақтың маңдайындағы жылт-жылт еткен күм iс қылшықтары күн сәулесiн жүзiне қондырған асыл ине дерсiң. Қапысы жоқ қан қызылдың өзi. Жолаушы тымақты милығынан ұстап, бiрер сiлкiп, қылшыққа жабысқан қар ұшқындарын үрлеп түсiрдi.

	– «Жібекті түте алмаған жүн етеді» деген осы, – деп басын шайқады.

	Манағы нафталин иiсiнен ештеңе қалмаған, жел қаққан соң тымақ бұрынғыдан да құлпыра түскендей. Егде жолаушы соның сұлу көркiн ендi ғана танығандай милығынан ұстап тағы бір мәрте сілкіледі.

	– Алтайы қызыл түлкi. Қараша туа қайтадан түлегендей. Мынадай келiстi реңк шелi қалың түлкiлерде ғана болады. Сейсенбек сорлының қолына қайдан түстi екен?..

	Жымиған қалпы: «Жаны жай тапты байғұстың, дер кезiнде барғаным жақсы болды», – деп күбiрледi де, бисмилләсiн айтып, бетiн сипаған соң намазға кiрiстi.

	Бұрнағы күнi Рахмет ақсақал, жұрт атауынша, Рахаң бауырдағы елге кетiп бара жатқанда Сейсенбектiң қыстауына соғып шай iшкен, төр жақта iлулi тұрған тымаққа көзi сонда түскен. Құрдасы бiрақ көзiнiң құрты жыбырлап қызығып отырғанын көрмегенсiдi. Қайтар жолда соқса, қойшының үй-iшi азан-қазан. Үй иесi аяқ астынан сырқаттанып қалыпты. Рахаң кетiсiмен құлақ шекесiнен бiлiнген болмашы iсiк ет пiсiрiмдей мезгiлде керемет өсiп, маңдайына шығып, бет-аузына дейiн көтерiлген. Төтесiнен келген бейдауа дерт. Дәрiгерге баруға жер шалғай. Бармасқа тағы шара жоқ.

	Байғұстың үй-iшi абдырап, не iстерiн бiлмей отырған кезiне Рахаң дөп келдi. Құрдасының түртiп қалса жарылғалы тұрған iсiгiн қолымен басып-басып көрген соң ол:

	– Әнеугүнгi тымақ қайда?! – деп ықтыра жекiрген.

	– Ойбай-ау, әуелi құрдасыңа бiрдеме iстесеңшi. Тымағы құрғыр тұр ғой төргi үйде, ешқайда кеткен жоқ!..

	 Қабағы қату әйелдiң ренiштен күйiнген сөзiн Рахмет ақсақал бүйi шаққан ғұрлы көрген жоқ.

	– Келтiр тымақты алдыма! – деп тағы зекiдi.

	 Жұрт көзiнен тасаға iлiнген түлкi тымақ жолаушының алдына келтiрiлдi. Рахаң шарта жүгiнiп отырды да, көзiн жұмып:

	– Қызығып отырғам жоқ тымағыңа, – деп күбiрледi, үйдегiлерге естiрте айтса да, өзiне-өзi сөйлеп отырған сияқты. – Анада айттым бiлем, осы пәледен аманыңда құтыл деп. Тыңдағың келмедi. Кеселдi тымақ екенiн мен байғұс сонда-ақ бiлгенмiн. Мiнекей, дерттi болдың. Мықты болсаң шыдап көр ендi. Әй-әй, Сейсенбек-ай, өзiң де сорлысың, қайтейiн сенi. Қарғайын десем бiрге өскен құрдассың, ал былық-шылығың бiр басыңа жетiп артылады. Жә, Алла сәтiн салса, оқып көрейiн. Қане, науқастан өзгелерiң бiрiң қалмай, сыртқа шығыңдар!

	Үйде науқаспен екеуi оңаша қалған соң, Рахаң саптама етiгi нiң қонышынан ұзындығы қарыстай көр шегенi суырып алып, пеш көмейiндегi қызуы сөнбеген қи шоғына сүңгiттi. Iле тiзерлей отырып, құранның ұзақ сүресiн бастады. «Кет, бәлекет, кет әрман! Тезiрек кет бұл үйден!..» деп анда-санда күбiрлеп, жан-жағына қамшы үйiрiп, әлдекiмдi қуғандай болды... Бiр сәтте қызарған шегенi суырып алды да, «Күйдiргi болма, күйiп кет! Бисмилла, суһ, суһ!» – деп ұшықтаған соң, iсiктiң алғашқы басталған тұсына бойлата сұқты. Көңiрсiген ет иiсi бiлiндi. Шегенiң өткiр ұшы жанды жерге жеткенше науқас былқ еткен жоқ. Қайта жаны рахаттанғандай сүйсiнiп қалды. Маңдайынан iле жiпсiген тер бiлiндi.

	Аттанарда қойшының әйелi пәлелi тымақты Рахметтiң қанжығасына байлады. Алмаймын деп жорта сыпайылық жасап едi, риза болған әйел сорлы еркiне қойған жоқ.

	Рахаң намазын асықпай баппен оқыды. Жолшыбай ат қызуы ма, әлде күн жылы ма, кәдiмгiдей бойы бусап терлеген. Сол қызу әлi де басылған жоқ. Мұз бетiндей көкпеңбек қылтанақсыз жалтыр иегiн анда-санда емiне сипап, жерге етпеттей құлайды. Шығыңқы маңдайын қалың шекпеннiң шәйi астарына тигiзедi де қайта тұрады. Намазға ықылас-пейiлiнiң ауғаны соншалық, ту сыртынан шаңғы тепкен жасөспiрiм екi балақанның зу етiп өте шыққанын, жирен аттың құлағын тiгiп үрке осқырынғанын да дiнғуар ақсақал аңғарған жоқ.

	Кенет ол қарсы алдына қарады да, әлденеге үрейi ұшып, жерге жүресiнен отыра кеттi. Намаз сүресiнiң соңғы қайырмасынан да жаңылып қалды. Жүзi сұп-сұр боп, қушық танауы қусырылып, қысық көзi шарасынан шығардай үлкейiп барады. Құдай дес бергенде есiн тез жиып, күнбатыс бағытқа қайыра қарады.

	Жолаушыны шошындырған қара жолақ таңба қиырдағы биiк тау баурайынан басталып, екi арадағы иен жазықты кесiп өткен бойда өзi тұрған шошақ төбеге келiп бiр-ақ тiрелiптi. Қылдай жiп-жiңiшке. Тың далаға түскен қара жолдай қарайып жатыр. Рахаң көлеңкенiң ту басына қайыра көз тiктi. Күн көзi жоғалып кетiптi. Ғажапты қараңыз: қарауыта бастаған аспанда шөкiмдей бұлт болсайшы. Сүртiлген әйнектей жалтырап тұр. Көлеңке бастау алған тау басында көз тоқтатқандай ештеңе көрiнбейдi.

	– Астапыралла! Мына пәлекет қайдан шықты?! Өзiң жар бола көр!

	Тұман да, жалын да емес, не екенiн бiлiп болмайтын ғаламат бiр құбыжық ысқырған жылан тiлiндей сумаңдап аспанға тiк шаншылып, әлгi бiр сәтте батып кеткен күн шапағының соңынан қара дақ салып, кес-кестей қалған.

	Рахмет ақсақал керi шегiнiп, тiлiн кәлимаға келтiрдi. Көзiн тарс жұмып алған.

	Бiр мезетте көзiн ашты. Мiне, ғажап! Әлгi көлеңке дақ ұштыкүйлi жоқ болған. Сарғыш табақтай шаңытқан күн де ұясына кiрiптi, Рахаң соны ақшулан тартқан ашық реңiнен оймен аңғарды.

	Жолаушы шекпенiн апыл-ғұпыл киiп, iле атына қонды. Семiз жиренге бүгiн тиген алғашқы қамшы, сiрә, осы болар, бес таспалы өрiм иiрiлiп келiп денесiне шарт еткенде, жануар ауырсынғандай қайқаң етiп ыта жөнелдi.

	II

	Алатаудай айбарлы, Қаратау мен Көкшедей атақты болмағанмен, айналасындағы жатаған төбе, бұйраттарға қарағанда, шоқтығы биiк Кенбiнi жергiлiктi жұрт тау атап, өздерiнше даралап қадiр тұтатын. Кенбi де соған орай барлық тау атаулыға тән қасиетке ие едi: қыста оған қар қалың түсiп, жазда соның бәрi ондаған бұлақ боп ағып, атырабындағы шағын елдi иен суға кенелтетiн; өсімдік атаулы соның әсерiнен қаулай шығып, мал қоңайтатын сар жайлауға айналатын; қыстамаға тек қолайсыз жер болатын.

	Сол таудың күншығыс бөктерiнде ежелден мал бағып, шаруа күйзеп, тiршiлiк етiп отырған қазақы ауылды торлап боран ұйтқығалы бүгiн үшiншi күн. Алғашқыда жаяу бұрқасынмен басталған сырғыма қардың арты осыған соқты, бет қаратпас ақ түтекке айналды. Мал өрiске шыға алмай, қолға қарап қалды. Есiк-терезе қарға көмiлiп, қора-қопсы түгел жойқын бiр көшкiн астында малтығып қалғандай, қайда қарасаң да көрерiң – аппақ қар төбешiктерi...

	Әлей боран төртiншi тәулiкте сәл толастап, күн сәулесi заңғар бұлт арасынан азғана уақытқа жылт еткен. Жан-жануар соған да мәре-сәре боп қалды. Әр үйдiң алдында – қыбырлаған ауыл адамдары. Оңтайлы жерден тесiп шығып есiк алдын, терезе сыртын қардан аршыған жанталасқа жапа-тармағай кiрiскен-дi.

	Көршi тұратын Рахмет пен Сәлмен отағасылары да нақ сол сәтте кездестi.

	– Ештеңе естисiң бе? – деп айғайлады Рахаң. Даусында үрейге алдырған дiрiл бар.

	Сәлмен оған бiразға дейiн жауап қатқан жоқ. Күнбатысқа қарап, әлденеге құлағын тосып бiршама уақыт үнсiз тұрды.

	– Әлдене гуiлдей ме, қалай?

	Екеуi қолымен құлағын қалқалап тұрып, қайта тыңдады.

	– Байқайсыз ба? Гуiл сәл-пәл күшейе түстi.

	– Иә, зорайған сияқты.

	– Төбеңнен ұшып өткеннен соң тау құлатқандай гүрiлi бiршама кейiн естiлетiн әлгi iрәктiп зымырандар сөйтушi едi...

	– Уай-ай, мынау не гүріл десеңшi!

	Әлсiреп барып қайта естiлiп, iле-шала жоғалып кетiп қайыра жаңғырығып тұрған не ғаламат? Әредiк жер-көк дүңкiлдеп шартшұрт ете қалады. Артынша жүйкеңдi суырғандай мазасыз гуiл қайта басталады.

	Түс қайта жер-көк сапырылысып, астан-кестенi шыға бастады. Тұтқиылдан көтерiлген жел ауыл адамдарының еңбегiн әпсәтте жоққа шығарып, қаншама бейнетпен аршылған қарды әрлi-берлi көшiруге қайыра кiрiстi...

	Қар күреуден құтылған соң-ақ Кемел Рақыштың үйiне сырғып берген. Сөйтсе, досының үйi толған кiсi, ауылдың бас көтерер үлкендерi түгел дерлiк осында отыр. Үй iшi алакөлеңке. Электр жарығынан Кенбi ауылы бұрнағы күні айырылған. Керосин шамның әлсiз сәулесi терезесiн қар басып қалған жатаған үйдiң iшiн барынша көлегейлеп, үлкен-кiшiге тығылмақ ойнатқандай қараңғылап тұр.

	– Жетпiске таянған жасым бар. Талай сұмдықты, талай қызықты бастан кештiк. Әйтсе де нақ мынадай түтектi көрген емеспiн, ағайын...

	– Раха, көптi көрген, көп бiлетiн сiз солай десеңiз – бiзден не барқадар?!

	Кейбiреулердiң күрсiнген үндерi естiлдi.

	– Кенбiнiң арғы жоны Алланың рақметi мол тымық күнiнде де құтырып тұрушы едi. Бүгiнгi боран сол жақтан үдедi, мен бiр деңе бiлсем, мұның арты жақсы емес. Өз басым қатты шошып отырмын. Әнеугүнгi ұзын көлеңкенiң кесiрi болмаса игi деген қаупiм бар.

	Кемел де бұл сөзге елең еткен, бiрақ үлкендердiң сөзiн бөлуге батылы жетпедi.

	– Әп-сәтте көрiнiп, iле жоқ болған қара жолақты айтасыз ба, ақсақал? – дедi төр жақтан бiреу.

	– Е, ол бiр көрiнiп жоғалып кетсе жөн ғой. Басқа ма деп қорқамын мен... – Рахмет ақсақал быртиған семiз саусақтарымен бетiн бiр сипап өттi. Iле өзiне жаутаңдай қараған көпшiлiктi бiр шолып, естiлер-естiлмес сыбырлаған үнмен әлгi сөзiн қайталады. – Басқа ма деп қорқамын... Әсiлi, оның атын атауға аузым бармайды. Солай деп бабаларымыз жарықтық өсиет айтып кеткен. Сол себептi онда ат жоқ, «Көрiнбестiң көлеңкесi» деп жұмбақтап атаймыз...

	Рахаң бiршама уақыт тым-тырыс отырды.

	– Бораны құрғыр электрдi де құртты-ау.

	– Жақын маңай сау деп жүрген монтер бала, алыстан үзiлген болу керек.

	– Сым тартылған бағана түгiлі, мына жел үйдi де құлатады.

	Рахмет ақсақал «уһ» деп күрсiндi де, үлкендерге қарап:

	– Осыдан үш күн бұрын көрдiм, жарандар, – дедi, – жоқ, төрт күн бұрын... Бұған дейiн оны көрмесем де, сол құбыжық екенiн бiрден бiлдiм. Зәрем ұшып бисмилла дегенше, есiмнен танып, сiлейген қалпы тұрып қалыппын.

	Үйдегiлерде үн жоқ. Рақаңның ғана күңiренген мұңды үнi естiледi. Пештегi сары қидың қызу шоғының қызғылтым сәулесi бөлменiң қарсы қабырғасына болар-болмас жарық шашып, үй тiрлiгiнен хабар бергендей әлсiз жылтырайды.

	– Бiр мезетте ұшты-күйлi ғайып болды. Құдауанда кәдiмгi мұржадан көтерiлген түтiндей биiктеп барып бiржолата жоқ болды, жарықтық. Одан кейiн бұл төңiректе не болғанын өздерiң бiлесiңдер...

	Манадан берi үнсiз отырған Кемел де шыдамай:

	– Рахмет ата, соны бiз де көрдiк, – деп қалды. – Рақыш екеумiз шаңғы теуiп келе жатыр едiк, Кенбi жақтан салаң еткен қара жолақты көрiп аңыра тұрып қалғанбыз.

	Үлкендердiң бiрi «Тәйт әрi, саған не жоқ!» деп Кемелге жекiп тастады. Рахмет ақсақал баланың сөзiн елемегенсiп, әңгiмесiн жалғай бердi.

	– Артынша боран басталды. Бүгiн сәл-пәл толастағандай болып едi, көрдiңдер ме, қайтадан ұлып тұр. Мұның арты елдi күйзелтетiн көрiнбестiң кесапатына апарып соқтырмаса, неғылсын? Мен, жүдә, содан қорқамын.

	– Көрiнбестiң кесапаты?!

	– Иә, соның қаһарынан сақтасын деңдер.

	– Ол не пәле тағы?

	– Тек, тiлiм тасқа дегiн! Қара жер хабар бермесiн, пәле дей көрме, Алланың кәрiне ұшыраған бiр бейбақ ол.

	– Ақсақал, мұныңызға мүлдем түсiнбедiк?

	– Әрине, түсiнбей айтып отырсың. Бiлсең, құлдық ұрып, асаттық жасап, мiнәжат айтып, рухына табынар едiң...

	– Рақа, ол сонда не керемет? Зарықтырмай айтсаңызшы?

	– Иә, жүрегiмiздi күптi қылмай.

	– Болмадыңдар, айтайын, – дедi үй иесi. – Соны мен күнi бүгiнге дейiн аңыз деп ойлайтынмын. Ал аңыздың денi – балаларға айтатын ертегi емес пе, қайдан сенесiң... Ендi, мiне, құлақ естiгендi көз көрдi, – деп ақсақал әңгiмесiн алыстан бастады. – Ол кездегi исi қазақ қазiргiдей жыл санамаған ғой. Бұл шамамен айтқанда, қоян жылы болса керек. Бiрақ қай қоян, нешiншi жыл екенiн нақтылы бiлмеймiн...

	III

	...Ерте дейтiн ерте емес, ешкi құйрығы келте емес, баяғыда дерлiк соншама көне емес, бағзы бiр заманда дәулетi шарасынан асып төгiлген бiр бай өмiр сүрiптi. Байлығынан бiрақ өзiне опа болмайды, құдай тағала оған перзент бермептi. Содан әлгi байғұс қарауындағы жалшының бойжеткен қызынан үмiт күтiп құда түседi. Байекеңнiң ойы – бала сүю. Ал жiп таққан қызының арманы – сүйген жiгiтiне қосылу. Қыздың әкесiне байекең үйiрлеп жылқы, қорасы толғанша қой бередi. Бұған дейiн тышқақ лақ бiтпеген кедей сорлы қызына ерiк бермей, бай ауылына жөнелтедi. Қазақ мұндайда бiттi шаруа – жыртық бүтiнделдi, өгей көңiл түгенделдi дейдi. Алайда о заманда да сүйгенiн алып қашқан ер жiгiттер болған. Ел-жұрты пана болмасын бiлген соң екi жас Кенбiнiң тау-тасын мекендеп, бiрнеше ай өмiр сүредi. Қашқын жеткен жерге қуғыншы жетпей ме, күндердiң күнiнде кекке күйiнген байдың жоқтаушылары Кенбiге келедi. Ер жiгiт оп-оңай берiлсiн бе, қан майдан ашып қарсы тұрады. Күшi басым қуғыншылар қоймайды, айқас кезінде есiл азамат қаза болады, ал қосағы шырылдап жүрiп қолға түседi...

	Қуғыншылар оны некесi қиылған байына табыс етедi. Ол шiркiн қаныпезер ит болса керек, бейшара әйелге неше алуан зорлық көрсетедi: есiнен тандырып таяққа жығады; есiн жиған соң от жақтырып, ас пiсiртiп, күлiн шығартып, ылғи ауыр жұмысқа салып, көзiне көк шыбын үймелетедi. Тәнiне тиген таяқт ың зардабы, әлде ауыр жұмыстың әсерi, кiм бiлсiн, әйтеуiр, сорлының тоғыз ай бейнетпен көтерген перзентi адамнан гөрi итке ұқсаған құбыжық болып туса керек...

	– Астапыралла, қойыңызшы, ақсақал!

	– Әбден кәдiк жайт, – деп басу айтты Сәлмен шал. – Адамнан маймыл пiшiндес, қоян, ит, тiптi шошқа басты бала туатыны рас...

	– Қойшы, мынау не дейдi!?

	– Аузыңа не түссе, соны көйіте салатын әдетi бар мұның.

	– Түк өтiрiгi болсайшы, естiген құлақта жазық жоқ. Бiздiң үйде тұратын мұғалiм бала әнеугүнi кәзиттен оқып бердi, – деп Сәлмен де алған бетiнен қайтар емес.

	– Онда мына аңыз да рас болды, – деп Нұрбол арбакеш Сәлмендi қостады.

	– Жә, аяғын тыңдайық.

	– Бөгде сөздi қоя тұрыңдар.

	– Иә, сонымен, әлгі әйел құбыжық бала туды...

	– Бәрі де бір Алланың қарекетi, жамиғат. Содан елде зәре қалмайды. Байекең де, бұрынғы-бұрынғы ма, қаһарына бiржола мiнедi. Жас босанған әйелдi өлiмшi қылып дүрелеп, құбыжық баласын иесiз тауға апарып тастауға бұйырыпты. Жандайшаптары оның әмiрiн бұлжытпай орындайды. Не дегенмен ана емес пе, әйел сорлы нәрестесiн қимай, зар еңiреп қала бередi.

	– Ендi қайтсiн байғұс, құрсағынан шыққан шарана.

	Сөзiн бөлген кемпiрiне Рахмет молда ала көзбен қарады.

	– Күн артынан күн өтедi. Жыл артынан жыл кетедi. Қырық жыл қырғын болса да ажалды өледi деген рас, тегiнде. Мәпелеп өсiрген талай перзентiмiзден шарасыз айырылдық, құдай қайтып алған соң, амал не?! Құдауанда ана құбыжық бала тiрi қалыпты деседi. Баланың шырылдап жылап жатқан даусын естiген қаншық қасқыр келiп, емшегiн емiзiп асыраған бiлем...

	– Не дейдi ойбай?!

	– Мынау не сұмдық?

	– Бұл да рас сөз! – дедi Сәлмен үй иесiн қостап. – Үндi елiнде ертеректе дәл осындай оқиға болған. Жас кезiнде қасқыр ұрлап әкеткен баланың он екi жылдан соң аман табылғанын естiгенiм бар... Рұм деген Италия патшалығының атақты шаһарында сондай екi қасқырға қымбат тастан ескерткiш қойылған деседi...

	– Қайдағы жоқты осы естидi, әйтеуiр.

	– Тағы да кәзиттен оқыған шығарсың?

	– Жоқ, гәзиттен емес, өзiмiздiң дөктiр бала айтқан.

	– Рас болса, рас шығар, Сәлмен айтса, қалт айтпайды... – деп мырс етiп әңгiмесiн жалғады үй иесi. – Сөйтiп, ит басты бала ержетедi. Даусы оның қасқырдың ұлығанынан айнымайды екен. Жүрiс-тұрысы бiрақ адам сияқты, ал күш-қуаты әлей болыптымыс: қандай жүйрiк аңмен жарысса озады, алысса жеңедi екен... Бөрiнiң азығы түзде болмағы – өмiр заңы. Бұл шiркiн де сөйтедi. Қойшының қойын, сиыршының сиырын, жылқышының жыл қысын бұйырған күнi тартып жеп күнелтедi. Баланың шешесi байғұс тiрi екен. Бұрынғыша байдың есiгiнде күң болып жүрiп ғұмыр сүрген. Оңашада баяғы ер жiгiтiн, құбыжық болса да iшiнен шыққан нәрестесiн сағынып жоқтау айтады-мыс... Күндердiң күнiнде сорлы анасының зарын бала да естидi. Сәби жүрегi шыдамаған ғой, қасқырша қыңсылап келiп, анасының алдына жата кетiптi. Алғашқыда қорқып қалғанымен, бойы үйрене келе байғұстың қос емшегi бiрдей иiп, баяғыда емiп таусылмаған уыз сүтi омырауына тамшылай бастағанда, жан бөбегiн ана да таныпты. Екi мұңлық зар еңiреп табысып, ақыры қол ұстасып ауылға қайтады-мыс.

	Қайтқаны құрысын! Ең әуелi құбыжық балаға ауылдың иттерi құлағын жымитады. Ал қатыбас адамдар одан әрман қаһарын тiгедi. Келген күнi-ақ дiңгекке байлап қойып дүре соғады. Түнде ауылдың игi жақсылары бас қосып, бiржола құртпаққа сөз байласады. Бет пiшiнi итке ұқсағанымен, заты оның адам екенiн анасынан басқа ешкiм түсiнбейдi. Жәбiрленген ана iшiнен шыққан бөбегiн қалайша өлiмге қисын, сол түнi-ақ баланы байлаудан босатып жiбередi. Тағы бала өзi үйренген сайын далаға безіп кетеді.

	Бағы ашылмаған байғұс әйелдiң басына тағы да әңгiртаяқ ойнайды. Ана зар еңiрейдi. Оны бала да естидi.

	Сол күннен бастап бұл елден тыныштық безедi. Қоралап қой, үйiрлеп жылқы жоғалады. Ауыл маңы қан сасиды. Бәрi де тағы баланың әрекетi. Өзiне тағылық көрсеткен ауылдан кек алуы, сiрә...

	Ауыл адамдары да, оның бiрегей қожасы байекең де тыныш жатпайды. Күнi-түнi аттан түспей, тағы баланың жолын тосады. Бiрақ ол аңдушыларға жеткiзбей құтылып кете бередi. Дүйiм елдiң зықысы шығады. Оны ұстамай, көзiн құртпай тыныштық болмасын түсiнедi жұрт. Ел болып балаға, соны тапқан анаға қарғыс айтады. Осылайша бiр-бiрiнен өш алудың арты барша жұртқа қайғы-қасiрет боп жабысады. Мұны сорлы ана да түсiнедi. Бiр күнi халқына сөз салып:

	– Қол ұшын берсеңдер – жан баламды өзiм-ақ ұстап берейiн, – десе керек.

	Сөйтiп, күндердiң күнiнде бiр топ азаматтар бейшара әйелдiң соңына ередi. Ана баяғы зарын айтып, алда жүрiп отырады. Көп-аз жүргенiн кiм бiлсiн, бiр кезде тағы бала мекендеген Кенбiдегi тас үңгiрге жеткен екен дейдi. Әншейiнде бөрiдей сақ бала анасының зарына ұйып қалғып кетсе керек. Бiрнеше адам қалт тұра қалып, бiр мезгiлде садақ тартады. Ұйықтап жатқан алыптың «аһ!» деуге ғана дәрменi келiптi де, етпетiнен құлапты. Сол бетiнде ол қара тас болып қатып, үңгiр аузын жауып қалған екен дейдi. Анасы да қайғыдан қарайып, сол жерде опат болғанмыс...

	– Жә, ақсақал, бұл аңыздың долданған мына желге шатағы қанша? – деп ежiктедi бiреу бiршама ұзақтау айтылған әңгiмеге, сiрә, күмәнданған сияқты.

	– Шатағы дейсiң, бәтшағар, бұл гәп те соның долданған кәрiнен туып отырған жоқ па... Баланың «аһ» деген ызбарлы үнi сол күннен бастап долы желге айналған. Иә, өздерiң де бiлесiң, бiздiң Кенбiнiң желi әлей күштi!.. Ол қаһарына мiнген шақта қазандай тастарды да қаңбақ ғұрлы көрмей домалата жөнелетiнiн талай көрдiк. Ертеректе сол неме аттылы кiсiнi жерге алып ұрады деуші еді біз білетін кекселер. Рас, кейде ол суық емес, жылы леппен тарайды. Бұл болса қасиетi ерекше ананың мейiрiмi деседi. Жылы жел ескенде Кенбi төңiрегiнде қыс болмайды, қар ұзақ жатпайды-мыс... Сондай жайлы жыл туарда ең әуелi қаракөлеңке көрiнедi екен. Оны да байғұс ананың қарайған көңiлi деседi. «Көрiнбестiң көлеңкесi» атануы да содан...

	Рахмет ақсақал әңгiмесiн аяқтады. Ешкiм ләм-мим деген жоқ. Сенер-сенбесiн бiлмей дағдарып отырған тәрiздi.

	– Ау, сонда, көлеңкенiң ойда-жоқта көрiнуiне не себеп? – деп сұрады Сәлмен.

	– Себебi маған түсiнiктi. Мен сендерге бағанадан берi құбыжық баланың есiмiн атағам жоқ. Әдейi айтпадым. Өйткенi аңызға сенсек, оның атын айтуға болмайды, атасаң-ақ алыптың рухы тiрiледi де, «а-аһ» деген гүжіліне басады білем. Сол жылы бұл атырапта әлей жұт болады. Боран айлап соғады-мыс... Бiр сойқан, сiрә, көрiнбестiң атын атап қойды ма деп қорқамын. Көлеңкенiң көрiнуi де, мынау бөрiше ұлыған ақ түтектiң жойқын беталысы да соған келiп тұр...

	– Әй, бiлмеймiн. Сенiмсiздеу желеу, Раха, бұл сөзiң. Басы көп-көрiм қызықты сияқты едi, аңыздың аяғын құрдымға жөнелттiңiз...

	– Сөйтсе де әлгi сорлының аты кiм болды екен?

	– Астапыралла, сұрай көрме! Ататпа оның атын, – деп селкiлдеген үй иесi кенет дұға оқып, тiлiн кәлимаға келтiрдi. – Аузыма тыйым бер, Алла! Өзгелердi де бұдан тыя гөр! Ең дұрысы, Кенбiге барып, «Әулие үңгiрге» садақа тастау...





Келесi күндерде


	I

	Рахмет отағасының әңгiме үстiнде шошындырған көршiсiнiң одағай сауалы емес, сырттан естiлген әлей жаңғырықтың дүмпүi едi. Әлдене ту алыстан дүрс еттi. Күштiлiгi сонша, там үйдiң қабырғалары да дiрiлдеп, тағы бiр мәрте қайталаса, жалп етуге шақ қалған-ды.

	– Бисмилла! – деп үй иесi орнынан атып тұрды.

	Дегбiрi қашқан жұрт жапа-тармағай сыртқа ұмтылды.

	Дала тастай қараңғы. Жел бұрынғыдан да күшейген, жер үстiнен қар түгiлi тас та қоймаймын дегендей-ақ, дүниенi бейберекет сапырылыстырған әрекетке көшiптi.

	– «Көрiнбестiң көлеңкесi» сол, соның әрекетi, – деп сыбырлады естiлер-естiлмес үнмен Рахмет ақсақал.

	– Ой, әке, қызықсыз. Жиырмасыншы ғасырдың бел ортасында отырып, әлi күнге дейiн ертегi-аңызға сенесiз, – деп едi Рақыш.

	– Жә, болды! Сен құсаған боқмұрын бiлгiштердiң қырсығы. Аңыз болсын-болмасын, құдай iсi бұл! Барыңдар түге, малжанға ие болындар. Құдайдың күнi бiржола бұзылды. Мұның арты жұтаумен бiтсе, тәуба дерсiңдер! Күллi ауыл болып асаттық жасамай, бетiн қайтара алмаспыз, сiрә!.. – деп Рахмет ақсақал бұлқан-талқан боп ашуға мінді.

	Таң ата жел түндегiден де күшейдi. Бұл кезде ол ауыл маңын қардан бiржола тазартып та шыққан-ды. Кейбiр үйлердiң ығында болмаса, алаңқай жерде ырымға дерлiк ештеңе қалған жоқ-ты.

	Түске жақын төбе құйқаңды шымырлатқандай бiр жайсыз ызың басталды. Онсыз да берекелерi кетiп, тұтқиылдан өрбiген жанталастан әбден титықтаған Кенбi тұрғындарына бұл өзгеріс тiптi жайсыз тидi. Ол аздай, түс ауа қостағы жылқышылардан хабаршы келдi: өткен түнде бар жылқы ығып кеткен; бағыттары белгiсiз, күзетте болған жылқышылар да ұшты-күйлi жоқ... Боран басталған кезде бас жылқышы қоста болыпты. Iле-ақ жылқыға аттанған. Серiктерiн де, жылқыны да таба алмай қайтып келсе – дүлей жел қосты да жоқ еткен. Қазан-аяққа дейiн қаңбақ болып, «қонарын сай бiлiп» қыдырып кеткен. Дегбiрi қашқан жылқышы атына қайта қонады. Жел сол сәтте бұрынғыдан да күшейе түседi, салт жүре алмай, Кенбiнiң бергi баурайындағы биiк жартас түбiне ол байғұс әрең жетiп, таң атқанша сол жердi паналап отырады.

	– Бiр ғажабы, – дейдi жылқышы, – Кенбi баурайы жаздағыдай жылы. Үдей соққан жел болмаса, сол маңайда қыстың табы сезiлмейдi. Мұндай кереметтi кiм көрген?

	Жылқышы айтып келген тосын хабар ауыл адамдарын бұрынғыдан да бетер дүрлiктiрдi. Бұған көрегендiк қабiлетiм бар дейтiн Рахмет ақсақал ғана қуаныш бiлдiрдi.

	– Мұның арты жақсылық! – дедi ол салған жерден, – құбыжық балақан райынан қайтқан бiлем. Осы сөзiмдi ұмытпаңдар: биыл қыс болмайды; ал жаз ерте шығады...

	Шынында да солай болды. Ықтасында жатып қалған там-тұм қар түп-түгел ерiп кеттi. Бұл болса күнi-түнi тоқтаусыз соққан ыстық желдiң әсерi. Ең ғажабы, соның мазасыз ызыңы бiр сәт үзiлген жоқ. Күннiң жылығаны сонша – ауыл тұрғындары, әсiресе жастар қысқы киiмдерiн сыпырып тастап, жаздағыдай желбегей жүрудi шығарды. Балалар болса жалаңаяқтанып алып доп қууға алғашқы күннен-ақ кiрiскен. Қорада тұратын арықтұрық малдың бiрi қалмай, өрiске шықты.

	Кенбi баурайын ежелден қыстайтын азғана ел мұндай кереметтi бұрын-соңды көрген емес. Желтоқсанда жаз шықты дегендi кiм естiген? Жұрт не дерiн бiлмей қайран қалысты. Бәрiбәрi Рахаң ақсақал алғашқы күнде болжағандай болды да қойды. Көкірегі көреген, әлде сәуегей әулие деп танисың ба? Еркiң бiлсiн!.. Радиотабақ күн сайын пәлендей градус суық болады деп қақсап тұрғанда, Рахаң ендi аз күнде жаз шығады деп, кереғар болжам жасады. Қайдан бiлдi десеңшi! Және бәрiн жұмбақ көлеңке туралы аңызбен байланыстырып қойды. Соның аяғы Рахмет ақсақалдың көрiпкелдiгi туралы аңызға айналып, төңiректегi ауылдарға да гу-гу тарап, тiптi оның асқан бiлгiрлiгi, ерен емсектiгi төңiректегi елге тарады. Бұрын ол жария қылмай молдалық құратын. Бала сүндеттеп, өлiк жөнелтiп дегендей.

	Соны ендi ашық жасай бастады.

	Рахаңның ақылымен Кенбi ауылының барша тұрғындары итбасты құбыжық бала мен соның қаһарын мейiрiмен жеңген ана құдiретiне ден қойып, жапа-тармағай құрмалдық шалуға кiрiстi; қысқасы, садақаға мал атап, Рақаң деудi қойып, Молда-еке атанған көреген ақсақалға құран оқытпаған, асаттық бермеген шаңырақ қалмады; ақсарбасқа сойылған малда тiптi есеп жоқ...

	Осы жайт, ел санасында там-тұм сақталған ескi наным, дiнге сенiмнiң қайтадан өршiп белең беруi – Кенбi ауылындағы белсендi үгiтшiлердi ғана емес, аудан бiлгiрлерiн, әсiресе кеңес жұмысы мен партия комитетiндегi саяси қауымды ерекше алаңдатқан едi. Сол бiр келеңсiздiктi түзеуге арнайы шақырылған, атеистiк тақырыптың бiлгiрi саналған дәріскерлерді тыңдамай, ауыл тұрғындарының жиналыстан кетiп қалуы – бұл iстiң насырға шапқанына дәлел.

	– Сенiң сөзiңе кiм сенедi? – дейдi оған жиналған қарттар, – мейiрiмi мол жарықтық ананың ыстық лебi болмаса – мына жылу қайдан келдi бiзге? Қолдан жасадым дейсiң бе? Әлде жердi қойып, көкке самғаған әлгi ғарышкерлер жылытқан шығар? Табиғатты түзетемiз дегенiмiзге көндiремiз деп әбден бүлдiрiп болдыңдар. Бiлгiш болсаңдар – Рахаңнан бұрын соны неге айтпадыңдар? Ол кiсi бұл өзгерiстi күн iлгерi болжаған кезде қайда жүрдiңдер?..

	Қысқасы, Рахмет ақсақалдың сәуегей атағы бүкiл ауданға жайылды. Кейiнгi жылдары жұрт көңiлi дiн жолынан суый бастаған сияқты едi, мына оқиғадан соң құдай жолына қайыра бұрылғандай болды. Тәубе делік!

	II

	Кемел келгенде Рақыш досы күнделiк жазып отыр едi. Қысқы каникул кеше басталған. Сабақ атаулы сап тыйылды. Үйге берiлетiн тапсырмадан құтылды. Мұғалiмге ертең не айтамын деп бас қатырмайсың. Рақат мезгіл орнады. Алайда екi дос алғашқы күннен-ақ зерiге бастады.

	– Түк шаруа жоқ. Әдеби кiтап оқығым келмейдi, жай уақытта да бас алмай оқығанымыз жетедi, ал каникулда дұрыстап демалу керек!

	– Дұрыс айтасың. Ақылды жүгiрмектiң сөзi! – деп қостады Рақыш та досын, – мен тiптi не iстерiмдi бiлмеген соң күнделiк жазуды бастадым. Оқығың келе ме? Жыл бойы көрген-бiлгенiмдi жiпке тiзгендей түгел жазамын. Танауың қышыса, маған кел.

	 Жан сыры түгiлi, өзге де ермегi туралы сұрасаң – маңайына жуытпайтын Рақыштың бүгiнгi мырзалығына танданған Кемел басын шайқады. Жайғасып отырған соң досының күнделiк дәптерiн қолына алды.

	12 ақпан

	 «Бұрын күнделiк жазудың қажетi қанша деп ойлаушы едiм. Жуырда «Қазақстан пионерi» газетiнен партизан баланың күнделiгi туралы әңгiме оқыдым. Батыр пионер жазатайым қазаға ұшыраған. Ал оның ерлiгiн дүйiм елге күнделiгi мәлiмдедi. Осыдан соң мен күнделiк жазудың қажет екенiн түсiндiм. Өмiрiмде қандай қызық оқиға болды, бәр-бәрiн дәптерге жазып отырмақпын».

	13 ақпан

	 «Бүгiн айта қаларлықтай оқиға болған жоқ. Қазақ тiлiнен екi, орыс тiлiнен үш алдым. Сәруар апай қызық кiсi. Қазақ тiлiн мен орысшадан кем бiледi деп ойлай ма екен? Сiрә, әлдекiмге ашулы келген тәрiздi. Қысқасы, «ит ашуын тырнадан аладының» керi болды...»

	15 ақпан

	 «Кеше ұмытып кетiппiн. Шынымды айтсам, дәптердi қолға алуға мұрша болмады. Кемел екеуiмiз желмен жүретiн аэрошана жасадық. Желкендi кергiш ағаш сынып қалып, алғашқы сынақ сәтсiз аяқталды.

	 Тағы да оңбадым. Шананың әлегiмен жүрiп, геометрияның есебiн шығармай барып едiм, мұғалiм ағай екiнi қонжитты».

	17 наурыз

	 «Тiрлiк баяғы, жазуға тұрарлық оқиға жоқ. Сiрә, маған күнделiгi арқылы ерлiгiн паш еткен батыр пионердiң тағдырын қайталау жазбаған сияқты...

	 Үшiншi тоқсан аяқталуға тақау. Ал менiң журналдағы екiлерiм басымдағы шашымнан көп. Бұл, әрине, әсiре сөз. Сөйтсе де класс жетекшiсi бүгiн маған тура осылай дедi. Айтуынша, жетiншi класқа өтуiм неғайбыл...»

	15 шiлде

	 «Бiрталайдан берi күнделiк жазбай қойдым. Бұған екi түрлi себеп айтамын: бiрiншi; озат оқушыларға теңелу жарысы басталды; жүгiруден, секiруден, коньки, шаңғы тебуден алдыма жан салмайтын озатпын, ал сонда өзге жарыста кейiн қалуым дұрыс бола ма? Класс жиналысында мен: «Кемелмен жарысамын!» – деп жарияладым. Кемел – озат оқушы, мен болсам – артынан санағанда бiрiншi орындамын... Амал қанша, апам айтқандай, сiңбiруге мұршам болмай, күнi-түнi сабаққа дайындалдым. Күнделiк жазуға уақыт қалған жоқ. Бұл жарыста досымнан оза алмадым. Келесi класқа көшпей қаламын ба деп қорқып жүр едiм, өттiм, әйтеуiр. Екiншi себеп – күнделiк дәптерiмдi жоғалтып алдым. Бүгiн оны апамның жасауымен келген қара әбдiренiң iшiнен тауып алдым...»

	12 желтоқсан

	 «Жарты жыл болды, жұртқа үлгi болғандай елеулi оқиға кезiкпедi. Жаз өттi, күз келдi. Қысқа кiрдiк. Баяғы Рақыш, сол Рақыш. Сабағым түзелдi. «Былтырғыдай емес, Рахметов көп-көрiм ширады...» – деп Сәруар апай да, басқа мұғалiмдер де мақтайтын болды. Бұл, әрине, мен үшiн – үлкен жетiстiк. Соған тек дандайсымауым керек...»

	15 желтоқсан

	«Ақыры бүгiн күштi оқиғаға кезiккен сияқтымын. Туу басынан баяндайын.

	Менде екi пар шаңғы бар. Кемел досым соның бiреуiн сұраған. Жолдас болған соң бермеуге лажым қалмады. Қысқасы, қар түск енiн зарыға күтiп, ақыры бүгiн соған қолымыз жеттi. Шаң ғыларды майлап, керек-жарағымызды сайлап, серуенге аттандық.

	Кемел әлдебiр қағаз жәшiктi арқасына таңып алды. Оның неге қажет екенiн сұрасам да айтқан жоқ. Ол өзi сондай қушыкеш бала. Екеумiз жосылтып отырып, Шошақ төбенiң басына шықтық. Жаңа жауған қар қандай үлпiлдек, шаңғымыз жеңiл сырғып келедi. Ауа райы бүгін тымық. Суық жоқ, май тоңғысыз қоңыржай қыс күнi. Сондай жайлы.

	Кемел кереметiн дөңнiң басына шыққанда көрсеттi.

	– Бiр таяғыңды маған бере тұр, – дедi бiр мезетте.

	Арқасындағы жәшiктен бума-бума сым мен әр түрлi пластмасса сақиналар, қалақшалар алды да, таяқтың басына кигiздi. Қамыс таяқ басындағы шеңбер әп-сәтте зырылдауыққа айналды. Кәдiмгi самолет қалағы сияқты. Жә, сонда оны кiм айналдырады?..

	– Ал жарысамыз! Таяғыңды тiк ұста да тарт алға! Ал мыналарды қалтаңа салып ал, – дедi Кемел.

	Түсiне қойдым: салмағы бiрер кило батереялар зырылдауықты айналдыруға арналған; былайша айтқанда, қалтаға салып жүретiн ойыншық двигатель; соның тарту күшi бiздi өгiзше өрге сүйремек...

	Шаңғы тебуге жаңа шығыппын ба, мен үшiн бұл – дағдылы өнер. «Ал, кеттiк!» деген соң сырғи жөнелдiк. Алдым құлама ылди. Ызғытып келемiн. Сәлден кейiн көзiм жасаурап, төңiрек бұлдырай бастады. Қар жамылған дала қызылкүреңденiп жанып жатқандай. Күнге шағылысқан қар жұлдызшалары жанжағымнан электр шамындай жарқ-жұрқ етiп, қоса жарысып келедi. Таяқ басындағы зырылдауық еркiме қояр емес, құдды бiр бәйге жиреннiң құйрығына менi байлап алып сүйреп келе жатқан сияқты. Таянып, болмаса аяғыңмен демеудiң керегi жоқ. Жайдақ жерге түскен сияқтымын, алайда соны аңғарар емеспiн. Қапелiмде не iстерiмдi бiлмей есiм шықты. Мына пәлекеттiң тарту күшi соншалықты зор. Әлде жата кетсем қайтер едi?

	Азар болса бiрер домалап тұрармын...

	Сол сәтте ту сыртымнан:

	– Таяғыңды оңға бұр! – деген Кемелдiң даусын естiдiм.

	Айтқанын iстеп едiм, жүйткiген шаңғым сәл баяулағандай болды. Таяқты тағы бұрыңқыраймын, ғажап, шаңғы екпiнiмен бiраз жүрiп барып, бiржола тоқтады.

	– Аэрошаңғы деген осы болады, Рахаң ақсақалдың қуаяғы! Қалай екен?

	– Тамаша, достым!

	– Жел артыңнан соқса – зырылдауықтың тарту күшi еселеп артады, аяғындағы шаңғы сырғанай бередi. Күн тымық болса қалтаңдағы қос батареяның қуатын пайдаланасың. Бiрақ ол әлсiз мотор, қарсы жел күштi болса – септiгi аз...

	– Әй, сен мұны қайдан үйрендiң? Өзің ойлап таптың ба?

	– «Жас техниктер» журналынан оқыдым да, оп-оңай жасап алдым, батереяны қаладан алдырдым. Ой, сөздi доғар, қас қарайып барады... Кеттiк! – деп Кемел таяғын алдына тiк ұстады да сырғанай жөнелдi.

	Мен де одан қалмай соңынан iлестiм.

	Бiз ауылға жете бергенде әлей боран басталды. Қазiр барынша түтеп тұр. Қашан басыларын құдай бiлсiн? Күштiлiгi сон ша – бiр-бiрiмiзге қатысудан қалдық. Мына тұрған Кемелдiң үйiне жете алмаған соң не шара? Соның қырсығынан өзiмiз жасаған аэрошанамен ауыл қыдырмақ ойымыз да жайына қалды.

	Кемел досым – қызық бала. Балалар оны «Қияли Кемел» деп ажуа етедi. Әсiлi, фантазер болу – пайдалы мiнез. Соңғы кезде ол бiзге неше түрлi фокустар көрсететiн болды. Мұның бәрiн қайдан бiлесiң десек – «пәленше кiтаптан оқыдым» дейдi. Ой, оның кiтапты көп оқитыны рас. Бiрақ кейде тым бөсiп кетедi. Әсiресе табиғат құбылыстары жайында. Кемелдi тыңдас аң – жадыраған жазды қысқа айналдырып, қақаған қысты қоң ыржай жаз етуге болады-мыс; әрине, соның бәрiн ғылымның құдіретiмен...

	 Әлбетте, табиғатты, Кемел айтқандай, түбегейлi өзгерту – қиын нәрсе. Ал менiң көрiпкел қабiлетi күштi әкеме салсаң – бұл жайында ауыз ашуға болмайды. Өйткенi жер-жаһан бiр Алланың құдіретiмен жаралған. Демек, оны қалауыңша өзгертемiн деу – барып тұрған күпiрлiк!.. Әкем – дiндар кiсi! Молдалардың халықты алдайтынын, дұғаларына сенбеу керектiгiн газеттерден күнде оқимын. Ал әкем анда-санда молдалық құрып, намаз ұстағанмен, ол кiсiнiң болжамына мүлдем сенбеуге болмайды. Неге десеңiз, ол кiсiнiң күн iлгерi айтқаны әрдайым қолмен қойғандай дәл келедi. Әсiресе ауа райының құбылысы туралы нағыз көрiпкел. Әдетте ол кiсi ауа райының өзгерiсiн күн сайын арнайы дәптерге жазып отырады. Сонсоң боран соғып, жауын жауардан екi-үш күн бұрын «түс» көредi де, жұртқа жария етедi. Ең ғажабы, сирек қателеседi. Былтыр күзде қызық болды. Қырманның қызған кезi едi, әкем бiр күнi колхоз бастығына барып: «Басеке қырманды дереу жапқыз, қатты нөсер келе жатыр, пiрлерiм түнде аян бердi», – дейдi. Басқарма ағайдың атеистiгi ұстап, әкеме сенбедi ғой деймiн, мырс етiп күледi де, шаруасын бұрынғыша жайғай бередi. Не керек, ертеңiнде нөсер жауып, көп астық рәсуа болды. Осыны көре тұра қалай сенбессiң ол кiсiге?

	Әкей бiздiң емсек те кiсi. Анау-мынау ауруларды оп-оңай жазып жiбередi. Әр түрлi шөп тамырларынан неше алуан дәрiлер жасайды. Бiрақ соған қоса ішiрткi деген дұға қағаз жазып беретiнi қызық...» Дәрiгерлер құр дәрi берсе, мен оны дұғалап iшкiземiн. Сол себептi менiң дәрiм ерекше шипалы», – дейдi ол кiсi. Шынымды айтсам, темiреткi, күйдiргi сияқты жараларды оқу бiтiрген мейірбике апайлардан әлдеқайда жақсы емдеп, тез де жазғанына талай мәрте тәнтi болдым...

	Осындай кереметтерiн бiлiп жүрiп, қалай сенбейсiң? Мектепте бiзге құдай жоқ дейдi. Ал үйге келсем – әкем ауыз жаппастан «А, құдайлап» жалбарынып отырады. Кiмдiкi дұрыс, айыру қиын...»

	26 желтоқсан

	«Бiрнеше күннен берi жазуға қолым тимедi. Қайдан тисiн! Әуелi боран, одан соң беймаза жел зықымызды шығарды. Ақыр аяғында тiптен қызық болды. Кәдiмгiдей жаз шықты. Сабақ арасында бала атаулы доп ойнайтын болдық. Ауа райының нақ осылай құбыларын ешкiм күткен жоқ. Тек шалдар жағы соны әлдебiр құбыжықтың көлеңкесiнiң әсерi деседi. Әкемнiң көп бiлетiндiгi соған мұрындық болды-ау деймiн. Қайдан естiгенiн бiлмеймiн, әйтеуiр, өтiрiк-шыны аралас бiр ертекке күллi жұртты сүттей ұйытып қойды. Өтiрiк-шыны аралас дейтiнiм – ит басты боп туған бiр баланың ызбары осыншама күштi әрi кеселдi болады дегенге қалайша сенемiз? Көрiнбейтiннiң көлеңкесi бола ма екен? Өзi көрiнбесе, көлеңкесi қайдан көрiнедi? Түгiне түсiн сем – оңбайын, танауым қышиды тек...

	Бiрақ бар ғой, иллаһи, сенiңiз маған, сол көлеңкенi Кемел екеуiмiз анық көрдiк. Ал ненiң көлеңкесi екенiн бiлгемiз жоқ, қазiр де бiлмеймiн...»

	 * * *

	Күнделiктiң соңғы бетiн оқып бiтiрген кезде Рақыш:

	– Қалай екен, танауың қыши ма? – деп рақаттана күлдi, – сен бiрақ мұнда жазылғандардың бәрiне сенбе. Сезген шығарсың, сақалым шығып үлкейген кезде қызарып отырмас үшiн қасақана қосыңқырап жiберген де жерiм бар. Мәселен, мұғалiмдердiң менi мақтайтыны бекер екенiн өзiң бiлесiң...

	Досының ақталған сөзi Кемелдi тiптi таңдандырды.

	– Саған мен күнделiгiмдi бостан-босқа көрсеткен жоқпын, – дедi сәлден соң Рақыш. – Менiң басымда қазiр бiр ой жүр. Нағыз танау қышытатан нәрсе, менiңше. – Кемел басын шайқап жайбарақат күлдi. Осы бiр қыстырма сөз Рақыштың дағдысына айналған. Әсiлi, ол соны реттi де, ретсiз де қыстыра сөйлеп, балаларды күлкiге қарық қылатын. – Әлбетте, үнемi бұлай жазуға болмайды. Өзiңдi-өзiң алдап, өтiрiктi шындай етiп бопсалауға болады ғой, ойланшы азырақ. Егер сен мақұл көрсең – былай iстесек қайтедi?

	– Қалай?

	– Бiлемiн, сен де күнделiк жазып жүрсiң.

	– Иә.

	– Күнделiктi бiрiгiп жазсақ қайтедi? Айталық, сен мен жайында, ал мен сен туралы...

	– Мұның ақылды сөз! Миға қонымды!.. – дедi Кемел бiрден келiсiп, – тек сол танау қышытуға жарар ма екен?

	– Әбден жарайды. Қышығанда қандай! Сен туралы жазып отырып жақсы да, жаман да қылығыңды ашып көрсетемiн. Сен де мен туралы солай iстейсiң...

	– Бiр-бiрiмiздiң сөйтiп кемшiлiгiмiздi түзетемiз.

	– Үлгiлi оқушы атанамыз. Бiздiң тәжiрибе туралы «Қазақстан пионерi» жазады. Барлық мектептерден хат аламыз. Газет арқылы оларға жауап қайтарамыз..

	– Суретiмiздi басар ма екен?

	– Әрине, онсыз болмайды ендi.

	– Осы жерi маған келiңкiремейдi екен, – деп Рақыш кәдiмгiдей мұңайып қалды.

	– Менде газетке жарар жөндем сурет жоқ.

	– Қам жеме. Ертең-ақ суретке түсiремiн.

	– Болды ендеше.

	Екi дос өзара серттесiп, қол алысты.





Аттанарда


	I

	Ауа райын зерттейтiн орталық стансаның директоры Қоғабай Қағазбаев – жасы едәуiр шаманы еңсерген егде кiсi. Шашына ақ кiрген, көз алдының терiсi көгерiңкiреп әжiм түскен. Соның өзiақ оның өңiн ескiртiп көрсетедi.

	Ақпанның алғашқы жұмыс күнi ол кеңсеге кешiгiп келдi. Әлденеге көңiлсiздеу екен, хатшы әйелге бас изеп керенау амандасты да, кабинетiне кiрдi. Креслоға жайғасқан соң баптанып отырып, сұйық шашын тарады, көзiлдiрiгiн кидi. Сонда ғана ол үстел үстiнде жатқан көкшiл пакеттi көрген-дi.

	Ықылассыз ашып, iшiндегi хатты оқыған соң хатшыны шақырып:

	– Ниязбековтiң бөлiмi түгел келсiн, – дедi.

	Маң-маң басып, қабырғада iлулi тұрған Қазақстан картасына жақын барды. Әлденеге таңданыс бiлдiрдi. Қолындағы хатты қайта шолып, картаға түйiле қарап, өз-өзiнен басын шайқады.

	– Сәлеметсiз бе?

	Кабинетке едел-жедел кiрген ғылыми қызметкерлерге керенау амандасты. Бiрде-бiрiне бұрылып қараған жоқ. Карта алдында ұзақ тұрды. Әлден соң жұрт ұзын үстелдi жағалай отырған кезде өз орнына жақындай түсiп:

	– Әуе райының бүгiнгi дерегi кiмде? – дедi

	Секпiл бет, таңқы мұрын, ұзын бойлы, жiгiт ағасы шамасындағы мосқал адам қолындағы бюллетеньге әредiк қарап қойып, бұйығы үнмен оқи бастады: «Таңғы сағат алтыда Семейде – 22, Өскеменде – 20, Павлодарда – 23 градус суық... жел бағыты – оң, жылдамдығы...»

	– Кенбi баурайында қанша?

	– Ол өңiрде өзгерiс шамалы, айрықша жылылық. Жергiлiктi бақылау тобының хабарлауынша, жел бағыты оңтүстiк-батыстан тағы да бiр жарым градус ауысқан. Ал жылдамдығы әлi де ерекше өктем қалпында...

	Директор үстел басына келген соң қолындағы тiлдей хатты бюллетеньдi оқып тұрған қызметкердiң алдына қарай сырғытты. Әлде хатты, әлде ыңырси сөйлеген кексенi ұнатпай қыржиып тұрғанын бөлмедегiлер бiрден аңғарды.

	«Ауа райын зерттейтiн Орталық стансаның директорына, – деп дауыстап оқиды ғылыми қызметкер, – алғашқы хатымызда сiзге хабарлаған жағдаят күрт өзгердi... Кенбi бауырындағы жылылық тұрақты құбылысқа айналды. Соның себебi нелiктен? Күннiң мезгiлсiз уақытта ерекше жылынуы ауыл шаруашылығы үшiн тиiмдi ме, әлде залалы көп пе? Әмбе жұрт арасында осы құбылыстың әр түрлi қауесеттер арқылы оғаш аңыздар туғызып, ерекше өрiс алып отырғаны да бiздi қынжылтады. Сол себептi, Кенбi табиғатының шұғыл өзгеруi жайында, қымбатты ғалымдар, аудан еңбекшiлерiне нақтылы ғылыми түсiнiк берулерiңiздi өтiнемiз...»

	– Жолдас Ниязбеков, сөз сiзде. Кенбi баурайындағы ауа райының құбылыстарын қадағалау сiзге жүктелген...

	– Пiкiр әр түрлi. Мамандардың көбi түпкi себептi метеорологиялық картадан iздейдi. Бұл болса өзгерiстiң жалпылама факторы. Академиядағы жолдастар да солай деседi. Қысқасы, мынау дерлiк түпкiлiктi байлам жоқ...

	– Өз ойың не дейдi?

	– Менiң де айтарым шамалы. Турасын айтқанда, Қоғаеке, Алматыда, жайлы кеңседе отырып, құрғақ пәлсафа соғумен Кенбi жұмбағын шеше алмаймыз...

	Өзiнен мүшел жас кiшi, мiнезi күрт, үлкенге деген құрметi кемшiндеу осы жiгiттi Қағазбаев онша жаратпайтын. Пiкiр таластыруға, әсiресе ғылыми мәселелерде өзгенi қойып өзiмен де дау-шарға түсуден тайынбайтын, өз ойын бетiңе ашық айтатын дөрекiнiң нақ өзi. Рас, өте бiлiмдi жiгiт. Бiлмейтiн пәлесi жоқ. Стансадағы ресми мiндетi аса елеулi болмаса да, аз жылда маңызды ете бiлдi. Бұрынғы iлдебай рәсiмдi түбiрiмен өзгертiп, ғылыми жүйе жасады. Сол үшiн де ұстап отыр, әлгi сияқты кiдi қылықтарын әрдайым кешiрiп келедi, әйтпесе ауданаралық метеостансалардың бiрiне бастық етiп, Алматыдан жылжытып жiберудiң ретi баяғыда келiп едi.

	– Ал, сонда, не айтасың, ескi теорияға қарсы екенiңдi естiдiк.

	Бiзге нақты ұсыныс керек. – дедi директор.

	– Ұсынысым – ғылыми экспедиция жасақтау.

	– Экспедиция?

	– Иә, солай, Қоғабай Қағазбайұлы. Кенбi құпиясы, менiңше, күрделi мәселе. Жылу мен жел – қоса қабаттасқан жұмбақ. Оның үстiне жер шарының бiр-ақ нүктесiнде ғана туған жайт. Не себептен, неге сонда? Қысқасы, соны бiлу – кiмге болсын абыройлы жұмыс. Тек соны өз күшiмiзбен түбегейлi шеше алсақ... – деп Тұрар Ниязбеков директорға маңқия қарады.

	Қоғабай Қағазбайұлы бiразға дейiн сазарған қалпы тым-тырыс отырып қалды.

	– Бiздiңше, Тұрар Ниязбекұлы ойлы сөз айтты. Шағын да оралымды топтан құрылған ғылыми экспедиция аз күнде Кенбi жұмбағын түбегейлi шешпесе де, оның табиғаты жайлы қандай да бiр мағлұмат әкелерi сөзсiз, – деп стансада бақылаушы биолог мiндетiн атқаратын Нұртай Қоғашев әңгiменi түйе сөйледi, – «Тұлпармен» аттансақ, аса көп қаражат та керек емес. Әсiлi, мұнд ай құбылысты бақылауға алмай болмайды...

	Директор үнсiз отыр. Бұл да оның ежелгi машығы: өзiне бағынышты жұрттың пiкiрiн асықпай тыңдайды; айтылған сөздi ойында екшейдi; парықсызын ұмытып, маңыздысын, нанымдысын, татымдысын жадында саралайды... Содан бiр сәтте кiмдi жақтайтынын айтады. Кейде ғылыми қызметкерлердi өзара таластырып қойып, өз пiкiрiн естiртпей, мәжiлiстi тарата салатын да кезi болады. Өз байламын ол кейiн айтады. Бiле бiлгенге бұл ұтымды тәсiл: жақсы атақ өзiнде қалады; бiлiмдi, ойы терең, шынайы ғалым деген пiкiр, әсiлi, осындай сарабдал мiнезден қалыптасады. Осы күнi iстеп тастаған iсiңнен гөрi, жұрт көкейiнде қалыптасқан жақсы пiкiр ұтымды. Бұл гәптi Қоғабай ерте ұққан, баяғыда-ақ егжей-тегжей меңгерген...

	– Кенбiде – жаз, ал өзге жерде – қақаған қыс. Экспедиция құрамы, ғылыми бағдарламасы, жолға алар жабдықтар?

	Бәрiне де Тұрар бiлгiрдiң жауабы әзiр екен, қолма-қол жайып салды. Станса жетекшiсiнiң қазымырлап айтқан ескертпелерiн де блокнотына түртіп алып, бiржосын қағілездiк байқатты.

	– Мына хатты жолдаушыларға жуық арада ғылыми экспедиция баратынын жеделхатпен хабарлаңыз. Ниязбеков жолдас, барлық әзiрлiк жұмыстары, экспедицияның ғылыми бағдарламасын жасау да сiзге жүктеледi.

	Әңгiме осымен бiттi. Қоғабай Қағазбайұлы кабинетте жалғыз қалған соң, таңғажайып бiр ой жетегiне түсiп, ерсiлi-қарсылы жүре бастады. Ғылыми экспедиция деген сөз көкейiнен шығар емес: көптен күткен ынтық iс екенiн iшi сезедi; табиғаттың қияметi мол құпия жұмбағы; соған өзi экспедиция басқарып барады. Әрине, жұмбақтың сыры ашылады. Атағы қандай! Жоқ, Қоғабай жолдас, бұл мүмкiндiктi босатуға болмайды. Өзiмен бiрге ғылыми iзденiске шыққан тетелес ғалымдардың денi әлдеқашан доктор, академик атанды. Ал өзi бәз-баяғы ғылым кандидаты атағымен жүр. Кiнә өзiнен. Iзденбедi, бiр кезде қолы жеткенiн таусылмас қор көрiп тыныш жата бердi. Болдым, толдым деп жүрiп, тоқырауға ұшырағанын iшi сезедi, кеш түсiнгенiне соны кәдiмгiдей қамығады. Жасы келiп қалғанына, енжар самарқаулық түспестей боп иығына мiнгенiне өкiнетiн. Ендi, мiне, өзiңдi жаңа биiктен көрсететiн ұтымды iстiң орайы келген сияқты. Осы экспедиция сәттi аяқталса – қалған өмiрiне мол жетерлiк атақ аларына күмән жоқ. Демек, бұл мүмкiндiкті қолдан босатпау керек...

	Осы уәжге ойы бiржола бекiген соң-ақ станса жетекшiсi үрдiс әрекетке кiрiстi. Академия президентiнiң көмекшiсiне телефон шалып, Кенбi өңiрiндегi төтенше жағдайды барынша әсiрелей мәлiмдедi. Президенттiң өзiн жедел, бүгiннен қалдырмай қабылдауы қажеттiгiн ескерттi.

	Жарым сағат өткен жоқ, мән-жайға түсiнген көмекшi қайыра телефон шалып:

	– Қоғабай Қағазбайұлы, президент сiзге қазiр келсiн дейдi. Ал бөгелмеңiз!.. – десiн.

	Мұны да жолымыз боладыға жорыған станса директоры лып етiп орнынан тұрды.

	II

	Рахметтiң Рақышы не iстерiн бiлмей әбден зерiктi. Каникул да бастапқыда рақат сияқты боп көрiнгенiмен, ақыр аяғында азапқа айналды. Сабақ болмаған соң шұғылданар ермек жоқ. Шаңғы болса шоланда бос тұр. Күн қайта суытып, қар жаумас па екен деген үмiтпен таңертеңнен берi сыртқа неше мәрте шықты. Аспанда теңгедей бұлт жоқ. Кенбiден соққан ыстық леп бет шарпығандай. Дамылсыз гулеген жылы жел, ызыңдаған мазасыз гуiл толастар емес.

	Бiр сәтте есiне күнделiгi түстi. Жалма-жан алдына жайып,

	жаңа беттiң жоғарғы тұсына «5 қаңтар» деп бадырайтып жазды да ойға шомды: «Кемел екеумiз бiр-бiрiмiз туралы жазуға келiскенбiз. Мен соған бүгiннен бастап кiрiстiм...»

	Бұдан әрi не жазу керек? Кемелдi бүгiн көрген жоқ. Сөйте тұра оның не iстегенiн жазбақшы. «Мiне, ақымақтық, – деп қынжыла ойлады Рақыш. – Екеумiз де ақымақпыз. Қол алысып, уәде дестік. Тым болмаса бiреуiмiз сонда осының қалайша жүзеге асатыны жайында ойласақшы. Ой, шегiм-ай. Мұндай да ақымақ болармыз ба?..»

	Дәптерiн портфелiне қайыра сүңгiтiп жатқанда ойына сап еткен пiкiрге қуанған Рақыш сыртқа жүгiрiп шықты. Биiгiрек жерден қолайлы орын сайлап алды да, дәптерiн ашты. Досының үйiнiң ауласында ешкiм көрiнбедi. Кемелдiң күшiгiнен асырағын қара төбетi ғана байлаулы тұр. Иә, тағы бес-алты тауығы дән терiп жүр.

	Бiр тәуiрi, Кемелдiң өзi көп күттiрмедi. Үстiнде тоқыма күрте, аяғында керзi етiк, басында құлағын қайырған құлақшын. Бiр-екi керiлiп жаттығу жасаған соң әне қақпа алдына шықты.

	Рақыш дәптерiн ашып:



	 «Кемел үйiнен сыртқа шықты, – деп жазды. – Терезе жаққа барды. Одан керi қайтты. Тегi, мен құсап iшi пысып жүрсе керек. Ендi не iстер екен? Әне, есiк алдында сiлейiп тұр. Әлден соң үйiне кiрдi. Iле-шала қайта шықты. Қолында үшбұрыш ағаш. Ауылды қақ жарып өтетiн қара жолға түсiп, күнбатысқа беталды. Сырықтың үш бұтын алма-кезек аударып, жүрген жолын өлшеп ұзап барады. Соны не үшiн керек қылды? Түсiнсем бұйырмасын... Айғайлап шақырсам ба екен? Қой, не болса да соңын күтейiн. Бiр себебi бар шығар. Ауыл сыртынан кенет машина гүрiлi естiлдi. Әне, өзi де көрiндi. Сүттей аппақ автомобиль қара жолмен жүйткiп келедi. Мұндай машинаны бұрын-соңды көрген емеспiн. Не кереметi болса да қазiр көремiн. Кемел сорлы оны көре алмайтын болды. Ол неме ауылдан бiр шақырымдай ұзап кеттi. Шiркiнде ес жоқ, әлi кетiп барады. Ақ машина ауылға кiрдi. Әне, ауыл кеңестiң кеңсесiне бұрылды. Тоқтады. Автобус сияқты абажадай бiрдеме, тек одан гөрi ұзындау. Қой, мұндай жұмбақ машинаны көрмей болмайды...

	 Амал не, көре алмай қалдым. Мен жете бергенде жүрiп кеттi. Белiндегi «Тұлпар» деген арбиған жазуын ғана оқып қалдым. Бұрын-соңды көрмеген автомобиль екенiне бәс тiгуге бармын. Терезе ғана емес, доңғалақтары да көрiнбейдi, сiрә, астында болар. Доңғалақсыз машина бола ма? Өзiнiң гүжiлi де бiржосын. Құлақ жарғандай тура. Машина да күнбатысқа тура тартты. Оны менен де гөрi Кемел жақсы көретiн болды. Әне, оны қуып жетiп, озып кеттi.

	Пәле, ана қызықты қараңыз. Кемел досым машинаның соңынан тұра жүгiрдi. Құлақшынын бұлғап дедектеп барады. Дөң асып кеттi...

	Бiрнеше минут өттi. Кемел әлi қайтқан жоқ.

	Неге жүгiрдi ол? Көрiнген машинаның артына түскендей ол соншама дәдек бала емес. Сiрә, содан қызықты бiрдеме көрдi ме? Солай-ау, тегi...

	Кемел әлi жоқ. Бiрталай мерзiм өттi. Не болғанын түсiнсем бұйырмасын. Қой, iздемей болмас. Ал мен де кеттiм. Күнделiк тоса тұрады. Ертең-ақ жазамын...»

	Мана үйден шыққанда етiгiн қоңылтаяқ сұға салған, ендi сол өкшесiн қажап, зықысын шығара бастады. Сөйтсе де тоқтаған жоқ. Ауыл көз ұшында қалды. Бiраз жер жүгiргеннен кейiн Рақыш аяңға көштi. Ентiгiн сәл баспаса, шыдар емес. Кем дегенде үш-төрт шақырым жүгiрдi. Бiрақ алған бетiнен қайтпады. Кемелдi iздеп таппай қайтпауға бекiнген. Далада теңгедей қар жоқ, жер бетi де өрт шалғандай қуқыл тартыпты. Өсiмдiк атаулы түгел қурап сарғая бастаған. Бұрын алыстан қарағанда сап-сары боп, пiскен егiндей жайқалып, жел ырғатқанда теңiздей толқып, көдесi желкiлдеп туратын сән аймақ қазiр күйiкке айналып, тiрлiгi сола бастаған.

	Дөң астында жол екiге айырылды. Кемелдiң қолына ұстап шыққан үшбұрыш ағашы осы жерде қалыпты. Ал өзi жер жұтып қойғандай ұшты-күйлi жоқ. Жол шетiндегi шөп тапталып қалыпты, керзi етiктiң iзi сайрап жатыр. Рақыш отыра қалып етiгiн шештi. Қажалған өкшесi қанталап, қызыл етi көрiне бастапты. Қол орамалымен iлдебайлап қайта кидi де орнынан тұрды.

	Жолдың автомобиль iзi түскен тармағын таңдауға тура келдi. Сәлден соң ол өзен танабына әкелдi. Ақбұлақ өзенi бұл. Күзге дейiн сарқылмай жатқан арна ендi тандыр боп кеуiп қалған. Сiрә, мына алапаттың әсерi?

	Жыраның арғы қабағында кiсi бойындай темiр жәшiк жатыр. Әлгi машинаның мүлкi екенiн, Кемелдiң соны көрiп тұра жүгiргенiн Рақыш бiле қойды. Жә, сонда жүрдек машинаны жаяу қуып жетем деп ойлады ма екен?..

	Күн едәуiр еңкейiп, көкжиекке жақындап қалды. Көлеңке ұзарып, күн қызуы да манадағыдай емес, сәл-пәл салқындаған тәрiздi. Кiсi тоңғандай суық жоқ бiрақ. Кенбiнiң түнi қазiр өзгерген, көйлекшең жүрсең де тоңбайсың. Жәшiктiң қасына келген соң Рақышқа бiр ой түстi: «Бұл жәшiк тегiн емес, бұл жақта бұрын-соңды болмаған мүлiк. Кемел де соны сезiп, машинаның соңынан жүгiрген. Ендеше, мұны күзету керек, есiз далаға тастап кетуге болмайды. Түнде оны бiреу алып кетсе... Жо-жоқ, бұл – менiң асыл парызым». Сөйткендi жөн көрдi, ақыры. Шаршағанын да сонда бiлдi, ауырған аяғы да бастырар емес. Шөбi күйiп кеткен соң топырағы шығып қалған жерге сұлай кеттi. Аздап аяқ суытуды жөн көрген.

	Ымырт үйiрiле бастады.

	«Шыда, Рақыш, шыда! – деп қайрап қояды өзiн. – Сен дардай жiгiтсiң, жаспын деме, демек, қиыншылыққа төзуге тиiссiң. Алға кеткен ақ қорапты машина қазiр-ақ қайтып оралады, Кемел досы да, сiрә, сонда. Екеуi қол ұстасып ауылға қайтады. Бәлкiм, автомобиль қожалары апарып тастар. Иә, сөйтедi. Қоштасарда, бәлкiм: «Қос бүлдiршiн Рақыш Рахметов, Кемел Сәлменов, сендерге шексiз алғыс айтамыз!» – дейдi. Әлде мектеп директорына барып: «Сiздiң тәрбиеңiздегi екi жасөспiрiм өте өнегелi балалар екен. Бүкiл мектеп оқушыларының алдында алғыс жариялауыңызды өтiнемiз», – деуi де ықтимал. Өйтсе, тiптi жақсы. Келесi күнi барлық оқушылар бiзге қызғана қарайды. Мектеп iшi гулеген сөз. Жұрт жапа-тармағай қолымызды қысып, мадақтай бастайды. Ал бiз айтуға тұрарлық ештеме iстемегендей жорта маңқиып, жайбарақат тұрамыз...»

	Көңiлiн желiктiрген тәттi қиял Рақышты неше түрлi қызыққа кенелтiп, құзар биiкке «шығарды»: «Жәшiкте қымбат зат бар. Оның құны жүз мың сом! Бәлкiм, жүз мың бола қоймас? Бәрiбiр онда өте-мөте құнды зат сақталады. Жә, сонда, бұл не болды екен?» Әрлi-берлi қозғап көрiп едi, жылжыта алмады. Зiлмауыр ауыр бiрдеме...

	Қараңғылық көрпесi төңiректi түгел қымтады. Айнала жылан жалағандай тақыр, сыбдыр еткен шөп басы бiлiнбейдi. Қамыс, қоғасы бiтiк шығатын өзен арнасында көлденең жатқан бiр қурай жоқ. Азынаған жел бәрiн де әлдеқайда алып кеткен тәрiздi. Жылы ауа әсерi ме, әлде қимыл-әрекетсiз мелшию мезi еттi ме, бiраздан соң Рақыштың ұйқысы келiп қалғи бастады. Маужырап қайта-қайта есiней бердi. Орнынан тұрып жол бойымен әрлi-берлi жүрдi. Ақыр аяғы бұдан да жалықты. Ермек көрiп жәшiктен он қадам оңға, он қадам солға жүрдi. Одан кейiн есептi жиырмаға, бара-бара отызға өсiрдi. Бұдан да мезi болып, көзiне ұйқы тығылып, зықысын шығарды.

	Содан бiр мезетте темiр жәшiкке басын сүйеп қисайғанды жөн көрген. Отыра кеткенi сол едi, әлдекiм желкесiнен түйiп қалғандай оқыс атып тұрып, жалма-жан шегiншектеп кеттi. Атша тулаған жүрек дүрсiлi басылғанша тосып тұрып, әлден соң жәшiкке қайта жақындады. Қорқатындай ештеңе жоқ сияқты. Тик-тик деп тықылдаған сағат жүрiсi. Әредiк әлсiз сылдыраған қоңырау дауысы естiледi. Сонсоң тағы да тик-тик. Бастапқыда мина, әлде сондай жарылғыш пәлекет болар деп шошыған.

	Тыңдай келе соған да бойы үйрендi.

	Сонда бұл не жұмбақ? Жәшiк шынында да қымбат мүлiк болды. Оның құпиясын бiлмей, әрнеге ынтызар көңiлi тиыш таппасын Рақыш сезiп отыр. Есiз далада қараусыз жатқан дүние. Қақпағын ашып iшiндегi аспапты көрiп, қайта жауып қойғанда не тұр? Бiрақ оны қалай ашу керек? Әр жерiн сипалап қарады. Ештеңе қолына iлiкпедi. Жәшiктiң өзi жұмыртқадай бiтеу жаратылған. Қақпақ көрiнбейдi. Құлыпсалма деген атымен жоқ. Топса iздеп, оны да таппады. Сөйтсе де бiр сәтте қолына түйме сықылды ойық iлiндi. Асты былқылдаған соң не болса деп, соны басып қалды. Мiне, қызық! Әлдене сырт етiп, iле-шала қақпақ ашылды. Қызыққандай ештеңе жоқ. Екi басында екi торкөз, оның iшiнде сырт-сырт етiп сағатша тықылдаған аспаптар тұр. Ортадағы қуысқа қабаттап мақта тәрiздi жұмсақ зат тығындалған. Сiрә, мына аспаптардың оқыстан бүлiнбеуi үшiн әдейi салынған.

	Рақыш бұдан әрi бас қатырып ойланған да жоқ, жәшiктiң iшiне күмп бердi – бойына құйып қойғандай екен, астындағы жұмсақ төсенiш – төсектен де жайлы. Тас төбеңнен жамырай жымыңдаған жұлдыздар ғана мазаңды алғандай. Әлден соң жәшiктiң қақпағын қалқа болсын деп қайта көтерген. Әлдене кенет сырт ете түстi. «Тiптi жақсы. Қақпа жабық, күзетшi тәттi ұйқыға кеттi, – деп өзiн жұбатты ол. – Бiрер сағат көз шырымын аламын. Сол кезде жәшiктiң иелерi де қайтып оралады...»

	III

	Кемелдiң жолда жатқан жәшiктi көрiп тұра жүгiргенi анық.

	Жаттығу жасап жол өлшеп жүргенде қасынан зу етiп өте шыққан порымы өзгеше автомобильге қызығып тұра ұмтылды. Онысы, әрине, бос әурешiлiк болды. Жете алған жоқ. Алайда өзi керi қайтуға бұрылған сәтте машинадағылар жерге әлдене түсiрдi. Кемелдi шатастырған осы болды: қолындағы үшбұрыш ағашты тастай салып тұра жүгiрген; бейтаныс жолаушылар қайта қозғалды, тек жиi-жиi тоқтап, батысқа қарай ақырындап жылжыды.

	Аңғал бала соған малданды. Қуып жетiп, жөн-жосығын бiлмек болған-ды.

	Алғашқыда екi ара ұрымтал болатын. Кемел болса ауылда желаяқ атанған балақан. Ықшам киiнген ол барын сала алға ұмтылсын. Iле-ақ құрық бойы жетiп келдi. Мұндай алып автомобильдi Кемел бұрын-сонды көрген емес. Түсi де қардай аппақ. Ал моторының гүжiлi бiрде-бiр машинаға ұқсамайды. Темiр тескен сияқты жайсыз ысқырықпен ызылдаған бір үн. Сол дыбыс артындағы ұзынша тұрбадан шығатын болу керек.

	Автомобиль кенет жүрiсiн бұрынғыдан да баяулатқандай болды. Кемел әп-сәтте қуып жетiп, үйдей қораптың артында сорайған тұрбаға жармасты. Сол-ақ екен, әлдеқандай бір күш оны аяғынан тiк көтерiп алып, жоғары қарай серпіді. Допша атылған бала жандәрмен қолына iлiккен бiр тұтқаға шап берді. Өйтпеген күнде машинаның астына топ етуі хақ еді.

	Машинада әдеттегiдей кузов жоғын қасынан өткенде-ақ аңғарған. Айналасы жылмағай, жағармай таситын қорапты құймаларға ұқсаған дөңкиген бiрдеме. Кемел енді шындап сасайын дедi. Батырға да жан керек. Не iстеу керек? Машина жүйткiп келедi, ыстық жел машина екпiнiмен тiптi күшейiп, беттi шарпып шыдатпай барады.

	Ирелеңдеген жол артта қалып жатыр. Қараңғылық жақын, күн сәулесi күлгін тарта бастады. Өз жайының мүшкiл екенiн Кемел бiлiп отыр. Машина жүрiсiн бәсеңдетпей жерге аман түсуі екіталай. Кенет ол өзi ұстаған жұмыр iлгектiң жан бiткендей әрлі-берлі қозғалып, жоғары қарай көтерілгенiн аңғарды. Соның астынан сызат бiлiнiп, кiшiгiрiм сандықша бетiндей қақпақ та шалқасынан ашылды. Ар жағы терең қуыс.

	Есi шыққан Кемел не күйге түсем деп ойлаған жоқ, лып етiп, әлгi тауаша қуысқа күмп берді. Бiр тәуiрi, қуыстың iшi едәуiр кең екен. Кiшiгiрiм кiсi еркін сыйғандай. Сол жерді пана көрмей, демде сыртқа шыққанда түк те болмайтын еді. Баланы құмарлық билеп, өзi паналаған қуыстың iшiн көрмек болған ынтызарлығы сорын қайнатты. Әлгiнде ойда жоқта ашылған қақпақ кенет сарт етiп жабылды.

	Үрейi ұшқан Кемел жан-жағын қолымен сипалап сарт-сұрт ұрды. Қалың темiрмен сомдалған қорап оның ұрғанын шыбын шаққан құрлы көрген жоқ. Әлдеқандай бiр қатты зат iздеп қалтасын ақтарды. Қырсыққанда ештеңе таба алмады. Темiр қақпақты аяғымен тепкiледi. Ештеңе өнер емес. Темiр қораптың тұтқыны болғанын Кемел бiрден ұқты. Өз бетiмен құтылуға амалы жоқтығын да сезген. Тас қараңғы қуысқа өзге емес, өз еркiмен кiрдi. Бiр тәуiрi, денесiн қарығандай суық жоқ. Қайта әрлi-берлi қимылдаудың әсерi ме, кәдiмгiдей ыстықтап терлей бастады...





Күтпеген кездесулер


	I

	Екi баланы ауылдағылар ымырт үйiрiле жоқтаған: бiр жаққ а ойнап кеткен шығар деп қамсыз отыра берген-дi; содан түннiң бiр уағына дейiн алаңдаумен болып, ақыры үйге оралмаған соң, екi үйдiң iшi әбiгерге түсiп, Кенбi колхозының бастығын түн ішінде төсегiнен тұрғызды...

	Жол жиегiнде теңкиiп жатқан жәшiкке iздеушiлер ауылдан шыға бере-ақ кезiктi. Шофер бала күндiз өзi кездесіп жол сілтеген зерттеушiлердiң мүлкi екенiн жазбай танып:

	– Түсiрiп алған болды, ала жүрейiк, – деген-дi.

	Зiлдей ауыр екен, жәшiктi үшеуi мықшыңдап әрең көтердi.

	Зерттеушiлердiң ауыр машинасы күзден берi ешкiм жүрмеген қара жолдың таптаурын арнасын соқамен жыртқандай сойып отырыпты. Екi баланы iздеушiлер ешқайда алаң болмай, сол iзге түстi. Мазасыз жүгермектердiң жер жұтқандай ұшты-күйлi жоғалуы осы жүргіншілерге байланысты екенiн ойша шамалаған едi. Әмбе солардан түсіп қалған жәшiктi қайтарып, балалардың жөнiн сұрармыз дескен-дi.

	Алайда таң сызат бергенше ақ қорапты машинаның қарасын көре алмай зықысы шықты. Жол оқабын елең қылмай суыт жүрсе де шіркіндер жеткiзер емес.

	– Бұлар өзі ұйықтамайтын жолаушылар ма? Сiлемiздi әбден қатырды, – десiп торыға бастағанда, құдай оңдап өздерiнiң жарығы зерттеушiлердiң арбиған қорабына тiрелдi. Әлдебiр себеппен жол жиегiнде ерулеп тұрған сәтте кезiктi.

	– Әй, қазақский иәзiк бiледi сендер? – деп Рахмет ақсақал бейтаныс жолаушыларға бiрден-ақ шүйiлсін.

	– Ассаламағалейкум, отағасы!

	Ерулеп тұрған топтың iшiнен орта бойлы жiгiт берiрек шығып, қолын кеудесiне төсеп, қазақша сәлем бердi.

	Рахаң сасқалақтап, оның сәлемiне жауап қайтара алмай, бүгежектеп қалды.

	– Жол болсын, ақсақал?

	– Жоқ iздеп келемiз, шырағым, – дедi Сәлмен, – азамат болып қалған екi баламыз сiздердiң машиналарыңызды қызықтап соңдарыңнан кеткен екен...

	– Көргемiз жоқ. Бекерге кінәламаңыз, ақсақал!

	– Машиналарыңнан түсiп қалған жәшiктерiңдi де қателесiп әкеп тұрған болармыз, – деп Рахмет жiгiтке дүрсе қоя бердi.

	– Жәшiк дейдi... Ауа құрамын зерттейтiн контейнер өзiмiздi қуып жетпесе игi едi... – Ауыл машинасының үстіне көтерілген Тұрар сәлден соң жердегiлерге естiрте қаттырақ дауыста ды. – Қоға-еке, қызықты қараңыз! Контейнердi тым қашыққа қал дырдық деп әлгiнде өкiнiш бiлдiрiп едiңiз. Мына кiсiлер соны сезгендей өздерiмен ала келiптi...

	Контейнер қораптағы орнына қайыра бекiтiлдi.

	Ауыл адамдары Кенбiге аттанбақ зерттеушiлерге жол болсын айтып қоштасуға айналғанда:

	– Қандай қатерлi жерге кетiп бара жатқандарыңды бiлесiңдер ме? – деп Рақаң қайыра сөз бастады, сiрә, тым-тырыс жөнеп берудi жөн көрмеген тәрiздi.

	– Оны ендi кiм бiледi?

	– Жә, көрiнбестiң көлеңкесi деген лақап жайында не бiлесiңдер?

	– Осы сiз Рахмет ақсақал боларсыз? – деп манадан бері үнсіз тұрған мосқал кiсi сөзге араласты.

	Бұрын-соңды көрмеген адамның аузынан есiмiн естiгенде Рахаң сескенiп қалды.

	– Болсақ болармыз, – дедi бәсең үнмен, iле бiрақ сөз төркiнiн өзiнен әрiрек аударуды жөн көрдi бiлем. – Әкеңдей кiсi нi талқабайт қылып қайтесiң, шырағым. Бiздiң балаларды көрмегендерің рас па?

	Қонақтардың бірi мырс етiп:

	– Апыр-ай, Рақа, сiзбен жолыққан жерiмiздi қарашы, – деп өкiнiш бiлдiрдi. – Өзiңiз елдi дүрлiктiрiп, әсiрелей әңгiмелеп жүрген көрiнбестiң көлеңкесi қауесетiнiң себебiн ашып, сырын бiлген күнi жолықсам деп едiм, амал қанша...

	– Астапыралла! Не дейдi мына кiсi, өзiңе көрiнгiр, – деп Рахмет шал кiлт шегiндi. – Мосқал басымен осындай күпiр сөздi қалай айтады? Қой, кетелiк!..

	Жоқ iздеушiлер iле-шала аттанып кеттi. Зерттеушiлер де автомобиль двигателiне қажет ауаны компрессорға керегiнше сорып, арнаулы камераға ауа сығымдауды аяқтаған соң-ақ орындарына жайғасып, тезiрек аттануға асығып тұр едi.

	II

	Қоғабай Қағазбайұлы – мезi сөздi жаратпайтын тақуа адам. Қазiр ол Кенбiнiң жер бедерi бейнеленген картасын алдына жа йып қойып, шұқшия қарап отыр. Қолындағы қарындаш картаның әр жерiне қадалып, бiрақ бiрде-бiрiнде ұзақ пайыздамай жиi ауысады. Содан-ақ оның әлденеге мазасызданған жайын аңғару қиын емес. Жiпсiген мандайын әлсiн-әлсiн бет орамалымен сүртедi. Кейiнгi жылдарда қоңы қалыңдап, мөлшерсiз зорая бастаған денесiн ауырлайтын болған. Бiтiк көздерi бiржола жұмылып қалғандай. Көз алды да қалыптан тыс жайылып кеткен. Пұшық мұрны бұлтиған бетiнен көрiнуден қалған. Үңіліп қарамасаң, соны аңғару – қияметтің ісі. Пысылдаған жиi демалысынан ғана «е, бұл арада мұрны бар екен ғой» деп ойлайсың.

	– Нұртай шырақ! – деп дауыстады бастық. – Ылғал диаграммасын көрсетшi маған.

	Нұртай Қоғашев бастық сұраған диаграмманы аппараттан суырып алдына әкеп қойды. Қоғабай Қағазбайұлының қолындағы логарифм есептегiштiң жылжыма тiлi әрлi-берлi жүгiрiп есептей бастады. Әлден уақытта ол орнынан жылдам тұрып, жүргiзушi механикке қобалжыған үнмен:

	– Немцов, клапанды ашқан уақытты қайтала! – деп абыржыған ыңғай аңғартты.

	Репродуктордан механиктiң сабырлы үнi естiлдi. Оның кабинасы бұлардан бөлек, өзара байланыс телефон арқылы болатын.

	– Кешкі жетiден берi әрбiр екi сағат сайын тұрақты түрде ашылды.

	– Ашылған кездегi ылғалдың мөлшерi?

	Қасында тұрған Нұртай оны жатқа айтты. Қоғабай Қағазбайұлы тағы да есептеулер жасады.

	– Демек, таңғы төртке дейiн камерадағы ылғал сексен процентке өскен. Бұл не жұмбақ? Түсiнсем бұйырмасын!..

	– Кенбi ауылына келгенiмiзде он бес градус жылы едi, қазiр екi есе көтерiлдi. Ал ылғал мөлшерi соншама есе азаюға тиiс-тi.

	Ал сiз көбейген дейсiз?

	– Мен емес, соны өлшеуге қойған аспаптар көрсетіп тұр. Термограф пен гидрографтың көрсетуiнде бiр шатақ бар...

	Нұртай диаграмма сызылатын қағаз ораманы орнына қайта орнатты. Қалам ұшы қағаз бетiне дәлденген соң аспаптар қайыра қосылды. Қоғашев қана емес, экспедицияның барлық мүшелерi жұмыстарын қоя тұрып, миллиметр сызықтары айқыш-ұйқыш жүргiзiлген диаграмманы бақылай бастады. Қалам ұшы жоғары өрледi. Ылғалдық азайса – аспап тілі төмендесе керек-тi. Жұрт бiр-бiрiне таңдана қарады.

	– Костя, клапанды ашып сырттан ауа сор! – деп бұйырды кенет Тұрар Ниязбеков.

	Жұрт күткенiндей-ақ лақ етiп сырттан құйылған ауа қалам ұшын төменге құлдилатты. Камерадағы ылғалдың күрт азайған белгiсi бұл. Алайда ширек сағаттан соң қалам ұшы тағы да жоғарыға күрт өрледi.

	– Түсiнiксiз. Миым жетпейдi мынаның құбылуына, – деп Қоғабай Қағазбайұлы шынын айтты. – Ал не iстеймiз?

	– Нұртай, диаграмманы «Тұлпардың» электрон жүйесiне жалға. Онсыз ешнәрсе таба алмайсың, – деп кеңес бердi Тұрар.

	– Дұрыс, – дедi бастық та мақұлдағанын бiлдiрiп. Қапелiмде өзiнiң ойына осы шараның келе қоймағанын да бiржосын қынжыла ойлады.

	«Тұлпардың» iшiне бекiтiлген МЭМ машинасының сырт-сырт етiп есептеу жүргiзген гуiлi естiлдi. МЭМ – электрондық кiшi есептеу және ойлау машинасы. Мұндай сапарда ол – зерттеушi топтың бiрден-бiр сенiмдi қолғанаты. Жүретiн жолыңды ғана емес, жолшыбай кезiгетiн түрлi төтенше жағдаяттың бәр-бәрiне тиiстi талдау жасап, жөн нұсқар «ақылды» құрал. МЭМ – соның техникалық атауы. Станса қызметкерлерi аспаптың сезімтал қабiлетiн ескерiп, «Қарлығаш» атандырған-ды.

	Әлден соң «Қарлығаш» биязы әйел даусымен:

	– Аспаптар қалыпты iстеп тұр. Қосымша ылғал көзi – ауада емес, камераның өзiнде және табиғаты мәлiмсiз бөгде зат... – деген болжам естiрттi.

	Кабинадағы жұрт бұл хабарды шошына қабылдады. МЭМ-нiң тосын хабарынан демде есеңгiреп қалғандай әлпет аңғартты.

	– Сырттағы жылу қаншаға жеттi? – деп сұрады экспедиция бастығы.

	– Плюс қырық сегiз градус!

	– Құдай сақтасын, түрiкпендердiң Кушкасының күйдiргiсi ғой мынау?!.

	– Әлде Сахара шөлi осы жаққа көшiп келген бе?!

	Қоғабай Қағазбайұлы дереу тоқтауға бұйрық бердi. Әлгiнде ғана гүжiлдеп тұрған компрессорлар үнi жым болды. Жұрттың алдымен кабинадан секiрiп түскен Тұрар камера аузына жүгiрiп барған. Iле-шала кейiн қарай ыршып түстi:

	– Ө...өлiк, өлiк жатыр... – деуге шамасы әрең келдi.

	Тұрардан кейiн камераға үңiлген дәрiгер Быстрова да кенет баж ете қалып:

	– Боже мой! – деп шегiне берген-дi...

	Бұларды сонша шошығаны Кемелдiң серейген жансыз денесi едi. Iле көтерiп, баланы өздерi отырған кабинаға кiргiздi. Бiрдебiрi үн қатқан жоқ. Дүние төңкерiлiп түскендей боп есеңгiреген қалыпта үнсіз отыр. Қоғабай Қағазбайұлы мұны жаман ырымға жорыған. Зерттеуге кiрiспей жатып кiсi өлiмiне душар болды, әмбе сол өз адамы емес. Бағанағы даукес шалға не дейді? Естияр ақылгөйі санап, осы сапарға әдейi алып шыққан Тұрар көмекшiсiнің күйректенгені сонша, әне, елеусіз бұрышта сiлейiп отыр.

	Бәр-бәрiн күйреткен гәп: бейшара балақан ауа сорғыш камераға қалайша тап болған, қашан, қандай себеппен?

	Сөйтсе де сабырлы қалып аңғартқан геолог Курнашов болды. Әлгiнде жұрттан бұрын баланы камерадан суырып алған да сол еді. Iшке кiргiзген соң да ол жедел қимылдап балаға дем салу әрекетiне кiрiстi. Галина Ивановна да сол сәтте дәрiгер екенi есiне түскендей, қоржынын ашып, укол салып, қол айнасын баланың бетiне тосқан.

	 Сәлден соң айна бетi сәл дымқылданған сияқтанды...

	III

	Рақыш ұйқыдан оянғанда машина тоқтап тұрған-ды. Ол әуелi ежелгi әдетiмен көзiн бiр ашып, бiр жұмып тұруға ерiнiп, әрлі-берлі керілді. Содан аунағысы келiп қозғалғанда қатқыл бiр нәрсенiң ішінде кептеліп жатқанын аңғарды. Көрпе екен деп сыпырып тастамақ болып қарманған еді, шынтағы әлденеге соғылды. Басын көтере бергенiнде мандайын және сарт еткiздi. Сонда ғана ұйқылы-ояу күйiнен жедел сергiп, өзiнiң темiр жәшiк iшiнде тұтқын боп жатқаны есiне сап ете қалсын. Таң әлi атпаған сияқты. Әлде тас қараңғы жәшiк iшiнде жатқан соң өзiне солай көрiндi ме? Мейлiнше терлеп жатыр. Алайда жап-жақсы тынығып қалыпты.

	Кенет ол әлдененiң сырт-сырт еткен салдырын естiдi. Жерде, жол жиегiнде жатқанын жақсы бiледi. Ендеше, бұл не керемет? Әлгi дыбыстың төменнен шыққаны анық. Осы сәтте тағы да ту астынан дабырласқан дауыстар шалынды. Рақыш демiн iшiне тартып, тым-тырыс тына қалды.

	– Тiптi таңмын. Қалай ғана бұл балақан камераға тап болған? – дедi қырылдаған жуан дауыс.

	Бiразға дейiн оған ешкiм жауап қатпады. Тек әлден соң: «Ауа жетпей тұншығып өлген...» – деген әйел үнiн естiдi.

	– Түндегi кiсiлер iздеген бала осы болды.

	– Ауылдан өткенде тоқтап па едiк бiз?

	– Тоқтадық, кеңсеге кiрiп жөнiмiздi айтқанда.

	– Демек, камераға бұл балақан сол кезде кiрген. Бала емес пе, қызық көргiсi келген. Ендi, мiне, өлетiн бала бейiтке қарай қашады дегеннің кері...

	– Ой, ағалар, мен тiрiмiн. Сөздерiңдi түп-түгел естiп жатырмын... – деп ышқына дауыстады Рақыш.

	Бiрақ соны елеген кiсi болмады.

	– Апыр-ау, ауылдан қуып келгендер екi бала деді. Бiреуi мына сорлы, екiншiсi қайда, ол да камераның iшiнде жатпасын?..

	Есiк тарс жабылғандай сартыл естiлдi. Iле-шала Рақыш әлдекiмнiң тырп-тырп жүгiргенiн де анық аңғарды.

	– Нұртай, машинаны түгел тiнтiңдер! – Әлгiндегi қырылдаған үн иесi, сiрә, бастық болар, даусында өктем рай бар. – Япыр-ай, неғылған кеселдi сапар едi!..

	Рақыш қатты дауыстап хабар бермекшi боп, әлденеше мәрте оқталды, бiрақ соған батылы жетсейшi. Не болса да артын күтуге бекiндi. Әлдекiмнiң тап қасына келiп, аяғын жәшiк үстiне салып тұрғанда да, ол қыбыр етпедi.

	– Ешкiм де жоқ сияқты, Қоғаеке.

	– Ешкiм де... – деп қайталады әлгi өктем дауыс. – Мына серейiп жатқан бала қайдан келдi? Аспаннан түстi ме?!

	«Кiм болса да ашулы кiсi. Жата тұрғаным жөн шығар. Ашуы басылсын. Артын күтейiн. Бiрақ жан досы қиын халде жатқанда басын сүйеп, қасында болғаны жөн едi, не iстесем екен?» – деп ойлады Рақыш.

	– Баланың кiрпiгi қимылдады. Тезiрек оттегi қапшығын әперiңдер, – деген әйел дауысы естiлдi кенет.

	Рақыштың жүрегi атша тулап кеттi, көзiне жас үйiрiлдi. Досы тiрi екен, әйтеуiр. Сiрә, үлкен қатерден құтылған.

	– Бұл сапар маған ұнап тұрған жоқ... Кенбi аймағына кiрген алғашқы түнде мынаған кезiктiк. Алда не күтiп тұрғанын құдай бiлсiн?

	– Қоғабай Қағазбаевич, сөзiңiз орынды. Бiреу қуып келе жатқандай асықпасақ, мұның бірі болмас еді.

	– Мұнымен сiздiң не дегiңiз келедi?

	– Асықпа, бiрақ тиянақты iсте. Жылудың жедел көтерiлуiн бай қадыңыз ба? Арты не мұның? Түсiнiктi емес пе.

	– Жоқ, түсiнiктi емес, Тұрар шырақ, – деп қырылдақ дауыс иесі ашу шақырды, – осыдан елге келген зиян бар ма? Оның үстiне бұл құбылыс қаңтар айында болып отыр.

	Дауды бастаған кiсi бiразға дейiн жауап қатқан жоқ. Әлден уақытта ол салмақты үнмен жайлап түсiндiре бастады.

	– Мына диаграмманы мен жол бойы сызып келемiн, – дедi ол, – көлденең сызықта өлшеу жүргiзiлген уақыт белгiленген. Тiк сызықта жылу деректерi. Екеуiнiң бiр-бiрiне байланысы геометриялық прогрессия заңдылығымен өскен, мiне, қараңыз. Ендi осыны кешеден берi бiз жүрiп өткен жол мөлшерiмен салғастырсақ, өзгеше құбылысты аңғару қиын емес. Түнi бойы бiз Кенбi тауын бiр мәрте айналып шықтық. Отыз шақырым радиуста көргенiмiз не? Жылу көзiне жақындаған сайын температура өседi де, сәл қашықтасақ төмендейдi. Ал соның кiндiгiнде орналасқан Кенбi тауы – үлкен қатердiң ордасына айналған. Айғақ iздеп алысқа барудың қажетi жоқ. Нұртай Қоғашұлы, сiз биологсыз. Мына жусанда тiрлiк бар ма? Менiңше, бұл тiршiлiктен мүлдем айырылған өлi клетка, яки желмен ұшар күлге айналған.

	– Бұлай деу үшiн, достым, бiзге айғақ керек, – деп сөзге араласты тағы да қырылдауық дауысты кiсi. – Үзiлдi-кесiлдi тұжырым жасауға асықпайық.

	– Айғақ – ғылымның ауасы, тәжiрибе – оның таянышы, – дедi тағы бiр ер адам, сiрә, биолог жiгiт болу керек. – Тұрар Ниязбекұлының әлгi сауалына нақты жауап беру үшiн бiрнеше минутқа кабинаға кiрiп шығуға рұқсат етiңiздер.

	– Қалауыңыз бiлсiн...

	Бiразға дейiн ешкiм үн қатқан жоқ.

	– Мына баланы қайтемiз, ауылына жеткiзiп саламыз ба? – дедi әйел даусы. – Серiгi қайда! Оны iздеп таппай, жұмысты бастауға болмайды. Не десек те олардың тағдырына кiнәлi бiз...

	Сiрә, Тұрар дегенi болу керек, әлдекiм:

	– Костя, кешегі тоқтаған ауылдан қанша ұзадық? – деп сұрады.

	Жүргiзушiнiң жауабын Рақыш естiген жоқ. Бiрақ сырттағылардың шу ете түскенiне қарағанда, бiрталай жерге ұзап кеткенiн бiлдi.

	– Бiзге қазiр әрбiр сағат, тiптi минут қымбат. Алматы да бiзден жедел ақпар күтiп отыр. Мәселенiң үкiмет назарына iлiккенiн бiлесiздер. Бұл жөнiнде таласудың керегi болмас, әне, биологтың өзi де келдi.

	– Жусан жазушасы өлген, – дедi ол. – Сонымен жағдай түсiнiктi, төтенше жылу әсерi өзгермесе, бүгiн болмаса ертең-ақ бұл өңiрде өмiр бiржола тоқтайды...

	– Сол себептi, – дедi тағы да манағы байсалды дауыс иесi, – өмiр тоқтаған жердегi өсiмдiк атаулы қурап, күлге айналады; жаңбыр тамшысы жерге жетпей жоғарыда кеуiп, бу боп ұшады; бұлақтар, жайдақ сулар, көл бiткен тегiс тартылады; жапырағы жайқалған ағаштар, желкiлдеген шiлiкталдар қу томар боп семедi; азықсыз қалған мал, малсыз қалған ел Кенбiдей шұрайлы өлкенi тастап қиянға көшедi; өсiмдiктен жұтаған Кенбi баурайы бiрте-бiрте құмайт далаға, одан соң қу медиен шөлге айналады...

	– Ал мұндағы жұрт қыс кеттi, жаз шықты деп қуанып жүр. Жаз емес, мұның қыстан да қатыгез опат екенiн қайдан бiлсiн, – деп қостады әлгі адам. – Жә, «Әңгiме бұзау емiзедi, бұзау таяқ жегiзедi» дегендi ұмытпалық. Қарадай қайғырғанмен Кен бi апатын бiз тоқтата алмаймыз, оған бұғалық салу үшiн сырын бiлу керек. Баланың бетi берi қараса, ештеңе етпейдi, дәрiгер қасында, ас-су жетедi, онда-мұнда серуендеуге уақыт жоқ, жүрелiк. Ауылға рация арқылы хабар беремiз, бiреуi бiзде, екiншi жүгiрмектi өздерi тауып алсын.

	Рақыш бiреу шымшып алғандай қиқаң ете қалды. Iле-ақ «Ей, ағайлар!» – деп дауыстап жiберген. Ешкiм естiген жоқ, әлде даусы тұншығып жөндi шықпады ма?

	– Немцов, контейнердi түсiр. Осы арада қалдырамыз...

	Бiр-екi кiсi қораптың iшiне кiрдi. Рақыш сезiп жатыр, өзiн жәшiкпен көтерiп, әлдеқайда әкетiп барады. Демек, әлгi кiсiнiң контейнер дегенi – өзi жатқан жәшiк. Рақыш бұлқынып көрiп едi, қақпағы құрғыр ашылмады. Сонда ғана ол өзiнiң табытқа түскендей берiк құлыпқа тап болғанын, бұл пәленiң iштен ашылмайтынын сездi. Қандай қатерге түскен, аштан өлері анық, ешкiм қайда жатқанын бiлмейдi.

	– Кемел! – деп айғайлады ол жан ұшырып бар даусымен. – Мен мұндамын, әй, ағайлар! Мен жә-шiк-те-мiн!..

	Бас жағын ұстап келе жатқан кiсi сылқ тастап жiбердi бiлем, жерге жалп еткенiн бiрден сездi. Еш жерi ауырған жоқ, бiрақ iшiнен бiреу аямай теуiп қалғандай iшек-қарны солқ еттi. Сонда да бетiнен қайтпай бар даусымен: «Мен мұндамын!» – деп айғайлады. Айналасынан у-шу, жабыла дүрлiккен дауыстар шықты. Сонсоң сырт еткен дыбыс естiлдi де қақпақ шалқасынан ашылды. Төбесiнен шақырайған күн көзiнен ұялды ма, кім білсін, көзiн тарс жұмды. Дыбыс қатпай, тым-тырыс сiлейдi де қалды.

	– Құдая, бұл неткен қырсықты жол едi!... Немцов, жедел хабарға мына сүмелектi де қоса жаз, аман табылды дегiн... Екеуiн де қайтарда қалдырып кетемiз. Ал, қане, жүремiз, машинаны дайындаңдар!

	– Жаңа ғана зар қақсап жатыр едi, бұл сүмелекке не болды? – деп бiреу келiп Рақыштың қолынан ұстады.

	– Қорқып жатқан шығар?

	– Балақай! Әй, балақай! Көзiңдi аша ғой. Қорықпа, ешкiм де саған тимейдi, ұрыспаймыз... – деп жалынғандай болды әлдекiм, қолы да жұп-жұмсақ.

	Рақыш бiр көзiн ашты. Бейтаныс орыс әйелi үстiне төне түсiп тамырын ұстап отыр.

	– Мәссаған, безгелдек! Өзiнiң ойнағысы келедi бiзбен. Құлақ шекеден бiрер мәрте жұдырық иiскетiңдер. Сразу, тiрiледi! Қане, былайырақ тұрыңызшы!

	– Тс...тс! – деп жекiдi оған қасындағы әйел.

	– Қазір ол атып тұрады. Менің боксер болғанымды естіп пе едіңдер? Мен қазір...

	Рақыш та бұдан әрi жасырынбақ ойнауды қойып, «әуһ» деп орнынан атып тұрды.

	– Ал, балақан, сөйле! – дедi сол сәтте қасына келген қырылдақ үндi, домаланған төртпақ денелi кексе адам. Қоғабай Қағазбайұлы осы кiсi екенiн Рақыш бiле қойды. Әлгiнде өзiне жұдырық жегiзбек болған да сол дөкей. Онымен қалжыңдасуға болмайтынын Рақыш та бiрден түсiндi. – Аспаннан түстiң бе, жердiң астымен келдiң бе, сөйле, қане!.. Таңданып отырсың, ә?!

	Тура ертегiдей болды, айна-қатесi жоқ.

	– Машина дайын, Қоғабай Қағазбаевич!

	Жұрттың бәрi жапа-тармағай iшке енді.

	Ертекке сенетiн Рақыш баяғының баласы емес. Ал өзi кешелiбүгiн басынан кешкен ғажап оқиғалар ертектен артық болып шықса, не дейдi бұған? Қалай түсiндiредi? Ұйықтар алдында есiз далада жатыр едi, ендi мiне, бұрын өңi түгiлi түсiнде көрмеген ертегiдей ғажайып машинаның iшiнде отыр. Мұнда не жоқ дейсiң? Төбеде саңқылдап тұрған радио-телефон, айнала қатарқатар сап түзеген түрлi-түстi электрон лампалары. Әне бiр дамылсыз сыртылдап тұрған аспап не үшiн, оның iшiндегi қағазға ирекирек сурет сызып, кәдуiлгi үшкiл қалам жоғары-төмен жорғалап жүр. Бұл машинаның аспаптары ғана емес, адамдары да өзгеше кiсiлер сияқты. Соғамыз деп еді, ұрысқан да жоқ. Бiржосын жайдары, тiптi балажан жандар. Өзiнiң көрген-бiлгенiн ынтыға тындады, сонсоң бәр-бәрi күлiп: «Жарайды, жақсы жiгiт екенсiң. Кенбiнiң газына тұншығып мүрдем кетпей тұрып, дер кезінде дыбыс қатқаның көрiм болды...» – дестi де, аузына шай тосты. Балдай тәттi алма да жегiздi. Не дегенмен керемет кездесу болды бұл.

	Кенет әлдене табан астынан дiр еттi де машина алға жүрдi. Рақыш көргенiне таң болды: кабина дегенi – шеберхана сияқты; кеңдiгi сонша – iшiне оншақты кiсi еркiн сыйғандай, жасаужабдықтары да сондай сәндi.

	Рақыш өзi отырған креслодан жайлап тұрып, аяғын санай басып, бiр-екi қадам алға жүрдi. Шайқалған жоқ. Машинаның жүрiсi iшiндегi кiсiнiң қозғалуына тiптi бөгет емес. Соны бiлген соң батылырақ адымдап, жоғарыдағы аспалы төсекте жатқан Кемелдiң қасына барды.

	Досының жүзi сұлық. Кезерген ерні бірнеше жерден жарылған. Көзiн жөнді аша алмай жатыр. Демалысы да жиi. Біршама уақыт тесiле қарап тұрды да, Рақыш терiс айналды. Досының сұлық жатысына күйiнгенi сонша, көзiне ыстық жас үйiрiлiп, көңiлi әлем-тапырық бұзылды.

	– Жiгiт адам да өстiп егiле ме екен? Қой, қалқам, басыңды көтер. Әлi-ақ тәуiр болады досың, – деп дәрiгер әйел басынан сипады.

	– Бұл балақан шешесiнiң емшегiн сағынып қалса керек. Еңсесi түсiп кетiптi, – деп сөзге араласты аққұба өңдi, сұңғақ бойлы жiгiт.

	Мұншама жәбiрге Рақыш төзе алмады. Жан досы қиналып жатқанда, бұлар өзiн күлкiге айналдырмақ.

	– Тiптi олай емес, – деп дүрсе қоя бердi ол аққұба жiгiтке жалт қарап, – ес бiлгелi шешемнiң емшегiн емiп көрген емеспiн. Сонсоң... Иә, сонсоң танауым қышитындай жетiсiп отырғам жоқ тап қазiр.

	– Қызық бала екенсің, – деп әлгi кiсi мүлдем қиқылдап мәз болып қалды, – Танауым қышымайды, ә. Қызық екен, неге қышымайды? Бiр-екi шертiп жiберсем қайтедi?

	Бұл сөзге Рақыш қысыла қойған жоқ.

	– Осы сiз Тұрар аға емессiз бе? – деп сұрады iле.

	– Мына шiркiн оянбай жатып, бәрiмiзбен танысып қойған ба? – деп кеңкiлдей күлдi аққұба жiгiт, – ал Тұрар ағаң болғанда қайтпек едiң?

	– Сiздерде танау қышығандай жұмбақтар көп екен. Бiз сықылды ынтызар жүгiрмектерге солардың жай-жапсарын түсiндiрiп берсеңiз қандай жақсы болар едi...

	Тұрар бұл сөзге көзiнен жас аққанша күлдi.

	– Танау жыбырлатар дейсiң, ә, қу бала! Сөзiң түзу...

	– Өзi әрнеге әуес бала екен, – деп қостады дәрiгер әйел Рақыштың сөзiн.

	– Бұлардың бiзге тап болғаны да сол ынтызарлықтан... Жарайды, атың кiм, балақай?

	– Мен – Рақышпын, анау – Кемел.

	– Рақыш деймiсiң? Бек жақсы, Рақыш балақан, – деді кенет жұмсарған Тұрар. – Танауыңды жыбырлататын әңгiмеге сені әбден тойғызамын. Тек құлағыңды түрік ұста!





Тұман тұмшалағанда


	I

	«Тұлпар» жүрiсiн баяулатты. Бұл кезде экспедиция бастығы Қоғабай Қағазбайұлы мен Тұрар жүргiзушi механиктiң кабинасымен тiкелей жалғасқан экран алдында отырған-ды.

	Iле-шала механиктiң үрейленген даусы естiлдi.

	– Қарсы алдым қою тұман. Бес метрден арғыны көрмеймiн...

	– Жылулық қанша?

	– Алпыс жетi градус, кабинада – отыз градус...

	– Немцов, дереу герметизацияны түсiр, – дедi экспедиция жетекшiсi алдындағы жаюлы картадан басын көтерiп.

	Титан қорғаныштың сыр-сыр етiп сыртқы қорапты тұмшалағаны естiлдi. Кабина iшiндегi қапырық ауа кенет суый бастады. Бойыңды желпiгендей самал лебi бiрден байқалды.

	– Жылу мөлшерi? – деп қайталады тағы да жетекшi.

	– Сыртта жетпiс екi, iштегi жиырма үш градус.

	– Жолдастар, маған жақындаңдар.

	 Қоғабай Қағазбайұлы әлденеге күптеніп, әлде жаны түршіккен жайтты экспедиция мүшелерімен ақылдасқысы келген тәрізді, іле-шала бәрі де экранға үңіліп, тау бөктеріндегі аласапыран құбылысқа шұқшия қарады. Ал онда шынында да адам баласы түсіне қоймайтын шым-шытырық дауыл туып, аспанда жүретін долы құйын жерде түтеп, шыр көбелек айналып, әлемтапырық өзгерістер минут сайын құбылуда. Содан-ақ есіңнен танып, тәңірге сыйынғандай жағдаят. Не істеу керек? Сол арпалыстың құртша қайнаған ішіне кірмей табиғатын қалай ұғасың? Ал кірген сәтте?.. Ауа райының білгірлері саналған мамандардың не істерін білмей абыржуы – түсінікті гәп. Кірерсіңақ, сол аласапыранға болат сауытпен асты-үсті қымталған «Тұлпардың» қорғанышы төзе ме? Иә, бәрінің де жүзiнен абыржу байқалады. Естиярлық кірпияттан құралақан емес Рақыш та сол қауіпті айқын аңғарды, экранға ұрымтал жерде тұрған балақан бірақ үрейленуден гөрі қызық көруге де құмартады. Сөйте тұрып аспалы төсекке танылған Кемел досына мұңая қарайды. Ол болса әзірше бас көтеретін халде емес...

	– Анау құздиған биік – Кенбi тауы. Бес-он минутта тау қойнауына кiремiз, – Қоғабай бастық экран түкпіріндегі тауды нұсқады. – Менің білуімше, дүйім жұртты дүрліктірген кесапат соның қойнынан өрбіген...

	Таудың оқшауланған биiгi – мәз емес, кәдуілгі жақпар жартастар үймесі. Шың-құзы да жұтаң, әлде шынайы ұсқыны көрінбейді? Таудың айналасы тұман құшағында. Тұманның түсі де, өзі де жаңбыр тамшыларынан түзілген шарбы бұлттарға ұқсамайды, күллі тау аймағы отқа оранып, содан өрбіген түтін тұман түзеп, жер-көкті тұмшалап тұрған тәрізді. Шамасы кiндiк тұсы, ортаңғы белдемінде қою түтін шиыршық атып, алып зауыттардың мұржасынан түйдектеле ұшқан газ қабаттарындай шүйкелене созылып, будақ-будақ атылған арпалыс байқалады...

	– Иван Трофимович, ауаның құрамын тексеру қажет сияқты? – дедi Тұрар

	– Анау газ құсқан жерге жақынырақ барайық. Меніңше, соның қақ жартысы күкірт екені үлгiсіз-ақ мәлім. Тіпті соған шүбәм жоқ.

	– Болжауыңыз жөн, – дедi Қоғабай Қағазбайұлы ауыр күрсiнiп, – ауа құрамындағы күкiрттiң мөлшерi үздiксiз көбейгенін мен де сезіп отырмын.

	Осы кезде төбедегі репродуктордан:

	– Алдым мүлдем көрінбейді, не істеймін? – деген жүргізушінің абыржыған үні естiлдi, «Тұлпардың» iле кiлт тоқтағаны сезiлдi.

	Экспедиция жетекшiсi сасқалақтап Тұрарға қарады.

	– Қоғаеке, – дедi Тұрар, – жол билігін маған берсеңiз қайтедi?

	Экспедиция жетекшiсi бас маманның тілегін қуана қабылдады. «Тұлпар» – өзі үшін күрделi машина, оның жүріс-тұрысы, атқарар міндеті де – сан алуан, ең шатағы, бәрі-бәрі автоматтандырылған. Соған да қиналып, әрбiр бұйрықты кешеуiлдеп беріп, кiбiртiктеуі де жиілеп, әрең отырған-ды.

	– Жарайды, бауырым, – дедi бастық жауапты міндеттен құтылғанына қуанып. – Міне, отыр орныма! Мен өзі қажи бастадым...

	– Костя, жүрiс бағытын автоматты жүйеге тапсыр. Қауіп-қатерді «Қарлығаштың» өзi-ақ реттейдi. Өзің тек ұйықтама!.. – Электрон лампаларының сырт-сырт етiп iске қосылған дыбысы естiлдi. Тұрар да сол сәтті бірден аңғарып: «Алға!» – деп бұйырды өктем үнмен.

	Кабинадағы мамандар бiр-бiрiне қарады. Абыржу мен күдiк қат-қабат тоқайласып, алаң көңiлдiң қатерді ойлап алабұртқаны анық. Тәжiрибелi жүргiзушi механик рульде отырғанда көңiл сенiмдi болатын, ал қазiр автомобильдің жүрісі, демек, өздерiнiң тағдыры электрон жүйесiне берiлдi. Ал ол жазатайым қателессе, иә зақым болса?.. Дес бергенде ештеңе де болған жоқ. Машинаның жүрісі аз-кем баяулап, жайбарақат жүрiп келедi. Рас, кей сәтте кібіртіктеп, әлдеқандай тас иә оқабы зор бөгеттен айнала жүргені сезiледi. Кейде кенеттен тоқтап кейiн шегiндi. Бір мезетте түйетайлы тау жотасын қиялай жүрдi. Қандай ақылды машина! Электрон көзi, әсiресе локатор шоғы жүретiн жолды кем дегенде он шақты метр бұрын болжап, асқан сақтықпен алға қозғалады.

	«Адам жаны көрге де үйренедi» деген сөз әлбетте өмiрден алынған нақыл. «Тұлпардың» жолаушылары электрон аппараттың жетегiне көндiктi.

	Экран бетiндегi тау көрiнiсi шұғыл өзгердi. Мезгiл күн батар шақ едi. Қою тұман сиреген тәрiздi, алдыңғы беткей ап-айқын көрiне бастады. Тіпті алыс көкжиектен ұясына кiрiп бара жатқан күн табағы да бір мезет жылт еттi. Сол сәтте көкжасыл реңдегi тұман ортасынан, күн сәулесi құлаған қызғылтым шапақ астынын аспанға шаншылған қара жолақ пайда болды. Жiпжiңiшке. Бiрақ керемет ұзын, найзадай көкке шапшыған ұсқыны үрей тудырғандай.

	– Әне, көрiнбестiң көлеңкесi! Әнеугүнi де осылай көрiнген. Дәл өзi! – деп даурыға айқайлады Рақыш, сiрә, құбыжық көлеңкенi қайта көру оған ерекше әсер еткен тәрiздi. – Қазiр ол зым-зия жоқ болады...

	– Көрiнбесте көлеңке болушы ма едi? Қой, шырақ.

	– Дұрыс айтасыз, көрiнбейтiн затта көлеңке болмайды. Жоқтан бар, бардан жоқ жасағандай бос сөз ол, – дедi Тұрар.

	– Қой, болатын шығар, – деп мырс еттi Қоғабай. – Кеше бiздi қуа келген Рахмет ақсақал болады дептi ғой... Ау, жарандар, әне лақаптың айқын айғағы! Есiңдi алып әзiрейiлдей қап-қара боп шаншылып тұр. Ненiң көлеңкесi ол? Жоқтан бар болмайтыны – өмір заңы. Жалпақ тұманнан мұндай жiп-жiңiшке көлеңке түспейдi. Онда және көлеңке де болмайды. Жә, сонда мынаны одырайтып тұрған не зат, қайда ол?

	– Ғажап құбылыс, жаратылыстың кезектi жұмбағы, – деп Иван Трофимович те жағасын ұстады. – Көрiнбестiң көлеңкесi? Қарапайым халық түгiлi, ғылым иелерi атанып жүрген бiзге де мына құпия сес көрсеткендей қорқынышты, сол себепті ол неше түрлi аңыз-қауесетке айналған.

	– Солай, Тұрар бауырым, көрiнбейтiн заттан көлеңке тумайды деген уәжiңде логика болғанымен, ғылыми айғақ айтпай, мына құбылысты жұртқа түсiндiре алмайсың. Демек, бiзге соны шынында да дәлелдеу керек. Ғылыми бiр мақсат осы болғай.

	– Әлбетте, Қоғаеке. Мұның сырын ашпай, Алматыға қайтуға болмайтынын түсiнемiн, – дедi Тұрар. Iле Нұртайға бұрылып, – мына көрiнiстi суретке түсiрiп алу керек. Жеделдетiңiз, осы қазiр.

	Алайда кеш қамданыпты. Қоғашев фотоаппаратты әзiрлеп, көлеңкеге көзегенше жұмбақ көлеңке зым-зия жоғалды. Көлеңке ғана емес, күн көзi де.

	Тұман да әп-сәтте құбылып, қайтадан қоюлана бастады. Жел екпiнi минут сайын күшейiп барады. Ұсақ қиыршық тас, неше түрлi өсiмдiк талшықтары, бұта, тасжарған, тобылғы сабақтары, сынған ағаш бұтақтарына дейiн долы желге iлесiп, аспанға шығып кеткен. Кей сәт солар «Тұлпардың» титан қорабына тиiп, бидай қуырғандай тасырлатады.

	– Ауаға тараған күкiрттi газдың мөлшерi көбейе түсті, – деп жариялады бiр сәтте геолог. – Сiрә, бiз жылу көзiне ұрымтал жерге келдiк. Тұрар Ниязбекович, сақ болғайсыз.

	Жылу деңгейi екi жүз градусқа жақындағанда экспедиция бастығының шыдамы таусылды бiлем, Тұрардың қасына келiп:

	– Бауырым, сен өзi жалын құсқан жанартаудың аузына жетуге бел байлаған сияқтысың. Бұл енді аждаһаның аузына түсу! – дедi.

	Тұрар көзiндегi күңгiрт әйнектi маңдайына ысырып, экспедиция жетекшiсiне маңқия қарады.

	– Соны мен пәлендей қауiпті санамаймын, Қоғаеке.

	– Оның қате, қауіп – жар астында, кез келген минутта.

	– Ондай оймен бұл сапарға бекер шыққансыз.

	– Әлгiнде жанартау кратерi дегендей болдыңыз.

	– Әуелi «Тұлпарды» тоқтат, пiкiр алысу содан кейiн...

	– Қоғабай Қағазбайұлы, «Тұлпардың» электрон көзі сiз бен бiзден гөрi алысты көреді. Қатерлi жағдай туса, менсiз де тоқтауды бiледi. Әзiрге машинамыз емiн-еркiн жүрiп келедi, ендеше, қауiптi жағдай жоқ. «Қарлығашты», тегiнде, ақылды адамдар ойлап тапқан.

	– Ол неме соншама ақылды болса, тiрi адамның камераға тап болғанын неге сезбедi? Демек, сенумен қоса қосымша тексеру артық емес. Сақтық бізге әрқашанда керек!..

	Осы сәтте төбедегi қоңырау зың етсін. Бұл болса әлдеқандай қатердi ескерту. Алайда «Тұлпар» тоқтаған жоқ. «Қарлығаштың» қауiпсiздiк тетiгiн Тұрар екі мәрте басып еді. «Қауіпті газ. Күкiрттiң мөлшерi ерекше көбейдi. Ауаның құрамы дем алуға жарамсыз...» – деген жазу экранға түстi.

	– Костя, оттегі баллондарды аш. Сырттағы сорғышты бiржола жап, – деп бұйырды Тұрар.

	Әудем жер тағы да артта қалды. Тау аңғары таусылуға жақын. Зерттеушілер соны тау жолының тарылып әрі биiкке өрлеуінен аңғарды. Жел екпіні бұрынғыдай өтiмдi, қиыршық құм ғана емес, жұдырықтай-жұдырықтай тас кесектерiн де қаңбақша үйiрiп, бейберекет лақтыра бастады. Ауаның ылғалы тағы да күрт көтерiлдi.

	II

	Әлден уақытта төбесi жұлым-жұлым боп күлтеленген тау жотасы көрiнді. Бергi бетi – өртең орнындай қап-қара күйiк, ал құзар үстi алабұртқан ақ тұманға оралған. Сәлден соңақ iштегiлер оның тұман емес, лапылдаған от белдеуi екенiн аңғарды. Бүкiл тау үстi жалынға оралған. Ойдым-ойдым емес, жолындағыны сыпыра жайпап келе жатқан өртке ұқсамайды, сұмдығы – бiр орында үздiксiз лапылдап, әлдеқайдан сарқылмас күш-қуат алып тұрған жойқын алау. Әлдекiм сол тұсқа мыңдаған текше метр газ қоймасын орнатып, от қойып кеткендей құдды.

	Тұрар соған таңдана қарап отырып, жақындаған кезде ғана тау етегiнiң соншама қарайған себебiн ұқты: бергi бет түгелдей күйiп, тiптi жер тасына дейiн қап-қара боп балқып жатқан тәрізді; қазiрде от белдеудiң тереңнен суырған қоқысы тау үстiне жанай ұшып, төменге қарай сау-сау құйылып жатыр.

	Бұл көрiнiс кабина iшiндегi жұртты түгел сескентiп, әрқилы ойға салып, шошығандары сонша – қапелiмде не дерiн бiлмей, тым-тырыс отырып қалып едi...

	– Тұрар аға, ұрыспасаңыз, қасыңызға барайыншы. Мынадай керемет болып жатқанда тып-тыныш ұйықтауға бола ма? – дедi Рақыш ентелеп келiп.

	Тұрар үндеген жоқ. Өзi осы балақанды бiрден ұнатты. Кей сөздi үлкендердей тауып айтады, әмбе жастығына қарамай тым ширақ. Тұрардың үндемеуiн ол келiскенге жорып, экран алдына жақындай түсіп, қалауынша жайғасып алды.

	Отқа оранған алау белдемi жақыннан тiптi сұсты көрiнедi екен. Айдаһар тiлiндей жалақтап, лап қойғандай сусылдап тұр. Капелiмде қозғалса, алды-артын жапырып та, жайпап та өткендей.

	– Бұл не керемет, ағатай?

	Тұрардың балаға жауап беруге мұршасы болған жоқ. Қолындағы күңгiрт түстi әйнектi көзiне тақау ұстап, экранға қадала қарап отыр. Өйткенi лаулаған оттың бастапқы алабарқын түсi қанмен боялғандай күрең тартқан-ды, iле-шала қарақошқыл реңге ауысты. Артынша жел күшейiп, әлгiнiң бәрi ұмар-жұмар қозғалысқа түсiп, құйын соққандай елiрiп, бiр орнында үйiрiле бастады. Әлгi бiр әзiрдегi ақтаңдақ от тiлдерден ендi ештеңе қалған жоқ. Дүние астан-кестен сапырылысып кеткендей тура.

	Кенет жалын құйыны берi қарай жөңкiдi.

	Рақыштың сасқаны соншалық – жаны түршiгiп, экран алдынан шегiншектеп, сол бетiнде Кемел жатқан аспалы төсекке келiп соғылған-ды. Досы да ояу жатыр екен, әлде өзi оятып жiбердi ме? Рақыш оның қолынан ұстай алды. Кемел де сасқалақтап: «О не?» – деп сыбырлап едi, Рақыш тiл қата алмай, қолын ербеңдетiп экранды нұсқады. Галина Ивановнаның емi шипа болып, бұл кезде досы едәуiр оңалып қалған.

	Экран бетiнде аласұрған құйынды Кемел де көрдi. Көргеннен не пайда, ештеңеге түсiнген жоқ.

	– Ана кiсi не бiтiрiп отыр?

	– Не iстеушi едi, жүрер жолды бақылап отыр. Әлгiнде не болғанын сен көрген жоқсың. Сұмдық! От құйыны бiздi өртеп жiбере жаздады!

	– Қойшы, сен де бөседi екенсiң.

	– Құдай бiледi, оллаһи, түк өтiрiгi жоқ. Өзiң көз алмай қарап жатшы. Қазiр тағы көремiз, – деп Рақыш экран алдына қайта жақындады.

	Экрандағы алақұйын тағы өзгерiпті. Кенбiнiң үстiнде тағы бiр алапат құбылыс басталған: қарақошқыл құйын зым-зия жоғалған; аспанға тiк шаншылған ақбұйра жалын субұрқақша лапылдап тұр; құдды бiреу от құйынын түпсiз аспанға iлiп қойғандай. Кем дегенде екi, иә үш жүз метр биiкке шапшыған от баған.

	– Костя, тоқта! – деді Тұрар кенеттен.

	Машина кiлт тоқтады. Рақыш екпiнiмен экранға соғыла жаздап, өзiн әрең тежедi.

	– Жақсылап қараңдар, балақайлар, – дедi артына бұрылған Тұрар қолындағы күңгiрт көзiлдiрiктi ұсынып.

	Жотаның үстiнде бiр алып бәйтерек өскен. Бәйтерек болғанда анау-мынау емес, кең аспанға бой тiреген зәулiм шынар дерсiң. Тек жыпырлаған жасыл жапырақ жоқ, жан-жаққа қанатын жайған бұтақтан да жұрдай, сидиған жалаңаш дiңгегi ғана.

	Екi балаға от баған алғашқыда осылай сезiлген-дi. Көзi үйренген соң соның өзге де кереметiн, шынайы келбетiн аңғарды. Айдаһар тiлi дегенi әншейiн екен, дамылсыз жалын құсып, от түкiрiп жатқан ғаламат бiр мақұлық демеске шара жоқ. Әлде қоқыс пен түтiндi бумен араластыра дамылсыз атып тұрған жанартау ма, жоқ, қисапсыз от бұлағын төккен лава ма? Айыру қиын, әйтеуiр, табан астыңды солқылдатып, жер тiтiреткен жойқын күш.

	Күңгiрт көзiлдiрiкпен қадала қарау балаларға тағы бiр сырды аңғартты. От бағанның арты – тұтасқан заңғар тас, құдіретi күштi жаратылыс қалқа етiп соны әдейi тұрғызып қойғандай.

	– Әне, көрiнбестiң көлеңкесi жұмбағының шешуi...

	Екi бала бiр-бiрiне таңдана қарады. Сiрә, ештеңеге түсiнбеген тәрiздi. Сол сәтте Тұрар Ниязбеков экспедиция мүшелерiн қасына шақырды.

	– Жанартаудың нақ өзi. Ешқандай шүбәсiз, – дедi Иван Трофимович.

	– Жорамалым дәл шықты,— деп Қоғабай Қағазбайұлы оны бiрден қостады. – Бұл ойды мен Алматыда айтқамын...

	Экспедиция мүшелерi даусыз келiскенмен әлiптiң артын бақты ма, нақтылы ұсыныс айтпай, тым-тырыс тұр.

	– Сөз сiзде, Иван Трофимович. Жаңылмасам, сiзге таныс стихия бұл, – деп Тұрар Курнашовқа қарады.

	III

	Жанартаулар туралы сөз қозғалса, Иван Трофимовичтiң есiне жер бетiнен көне заманда жоқ болған Помпей мен Геркуланум оралатын. Соған қоса Кракату жанартауы... Мартиникiдегi Сан-Пьер қаласының трагедиясы... Чилидiң Кингао аралындағы апат, мыңдаған адамдар өлiмi, күл-топан басқан ондаған елдi мекендер мен сәулеттi қалалар қаз-қатар тiзiлiп, көз алдынан өтетiн.

	 Жасырақ кезiнде ол Камчаткадағы вулканология партиясында жұмыс iстегендi. Ключевскiдегi жанартауда екi жыл ұдайы зерттеу жүргiзген. Газ құсып, от шашып жатқан кратерлер аузына ұрымтал тұсына жаяу барып, әлденеше рет үлгiлер де алған. Соның бәрi – жасаң кезiндегi басынан кешкен жайттар, бәлкiм, романтикалық желiкпен от кешудiң салдары. Соған да қанша жыл болды. Нағыз жанартауды содан берi көре алған жоқ. Дәм айдап қазақтың ұшы-қиырсыз кең байтақ даласынан пайдалы кен iздегелi талай жыл болды. Ендi, мiне, Камчатка емес, кең даланың күншығыс түкпiрiнен, геолог атаулы ескi дәуiр, жанартауы әлдеқашан сөнген деп жүрген аймақтан Кунашир мен Ключевскiдегi сияқты, сірә, одан да күштi екпiнмен жанартау атқылаған таңғажайып құбылысқа тап болып отыр.

	Курнашовтың есiне кенет Ғылым академиясы президентiнiң кабинетiндегi сұхбат оралды. Президент өзiн шұғыл шақыртыпты. Орталық метеостансаның директоры сонда отыр екен. «Мына кiсiнiң сипаттауына қарағанда, Иван Трофимович, бiз Қазақстан жағдайында өте сирек кездесетiн ғылыми мәндi әрі тосын құбылысқа тап болып отырмыз. Сiздiң жанартау таби ғатына әуей ғалым екенiңiз маған жақсы мәлiм. Сол себептi, жедел жасақталған экспедиция құрамында сiздiң де болуыңызды жөн көрiп отырмын. Қалай қарайсыз бұл ұсынысқа?.. – деп президент өзiне қадала қарағанды. – Күлiмдеген көзiңiзден көрiп тұрмын.

	Келiсесiз, сiрә?.. Олай болса қамданыңыз, экспедиция ертеңнен қалмай Кенбiге аттанады!..»

	Иван Трофимович қарсы алдындағы газ бен от құсқан Кенбi жанартауына сескене қарады. Кратер аузынан жоғарыға шапшыған от бағанның табиғаты, әсiлi, оған жұмбақ емес. Ғылымға бұл бұрыннан мәлiм. Геологты қинап тұрған жәйттар – мүлдем басқа. Күш-қуаты қанша оның? Неше тәулiкке, әлде жылдарға созылып, жуық маңда сөнбейтiн күш пе? Бәрiнен де шатағы – ат шаптырым төңiректi өрттей жалмап, қаңтарды шiлдеге де айналдырғаны қиын боп тұр. Қысты жаз еткен құбылыстың себебi жанартаудың әсерi, ал оны төңiрекке таратушы – екпiндi жел. Ал жел қайдан үдеп тұр? Кратер аузынан, яки жер астынан шықты деу – ақылға сыймайды. Әдетте оны ауа толқыны түзейдi, айталық, жер-көк осындай астан-кестенi шығып сапырылысқан кезде желдiң де үдей соғуы ықтимал. Мiне, неше күн болды, толассыз үрлеп тұр. Сөйтсе де... Шу дегенде өздерi Кенбi тауын айналып шықты. Таудың күншығыс сыртында үһ дерлiк жел жоқ, бар гәп – осы жерде, тау iшiнде. Жанартаудың аптығы күндердiң күнiнде басылады, бұл болса әлмисақтан мәлiм, оның кеселi мықтағанда оншақты шақырым айналасын бүлдiредi. Басты шатақ желден туып тұр. Оны жүгендемей мына алапатты тежей алмайсың. Ал жүгендеу үшiн сырын бiлу керек.

	– Менiң пiкiрiм дейсiз бе? Мен бұған... – деп күмiлжи үн қатты геолог, – «Тұлпардың» iшiнде омалып отырып, пiкiр айтуға мен дәрменсiзбiн. Неге десеңiз, бiрдеңе айту үшiн айғақ керек. От бағанын мен де көрдiм, сiз де көрдiңiз. Соның тегi туралы не бiлемiз? Тек қана бас шайқап тамсанғаннан өзге әзiрше ештеңе де.

	Сырттағы әлем-тапырықтың гуiлi кабина iшiне әлсiреп жетсе де, әсерi зәренi алғандай: құжынаған тастар құдды төбеңнен ұрып тұрғандай; машинаның берiк қаптауын тарс-тұрс соққылаған сайын есiңдi есеңгiретiп, жүйкенi де әбден жұқартып болды.

	– Сонда сiз нақтылы не iсте дейсiз?

	– Кратер аузына жақынырақ барып, тереңдегi магма қабатынан атылып жатқан жыныстан үлгi алу шарт. Бұл бiр. Екiншi, одан шыққан газдың құрамын да ауамен араласпай тұрғанда анық тау қажет. Әсiлi, бұлар – Кенбi жанартауының кiлтипанын ашар деректер. Ал үдемелi жел көзi – үшiншi жұмбақ!.. Қысқасы, қауiптi болса да, әйтеуiр, келген соң аждаһаның аузына дейiн сая хат жасамай, ештеңе бiтiре алмаймыз, – дедi Курнашов зорлана жымиып.

	– Ұсынысыңыз көңiлге қонады, – дедi Тұрар. – Сөйтсе де мына долы желдiң екпiнi еңбегiмiздi еш ете ме, кiм бiлсiн, байқалық әлi де...

	– «Шегiрткеден қорыққан егiн екпейдi» достым, – деп мырс еттi геолог. «Қорқытпа менi дауылмен!..» дейтiн өлең де, ән де бар, дүйiм жұрт оны жақсы бiледi...

	Қоғабай Қағазбайұлы Курнашовтың пiкiрiн бiрден ұнатты. Өздерi тап болған күрделi жағдаяттың мән-жайын ашар амал екенiне дау жоқ. «Иван Трофимович – бiлiктi маман. Тұрар шiркiн әлiппенi игере бастағанда бұл кiсi Ключев жанарта уын зерттеудi аяқтаған. Сөйте тұра бiздiң жiгiт бiлгiшсiнiп оған ақыл айтады. Мән-жайын ашар қауiптен неге сақтандырады? Сiрә, бұрын-соңды мұндай түтектi көрмеген соң бекерге қорқып отыр...» – деп ойлаған-ды.

	– Иван Трофимович, шынында да тәуекел десеңiз, менiң қарсылығым жоқ. Бiздiң халық мұндай сәтте «Шешiнген судан тайынбайды» деген... Жолыңыз болсын! – дедi кенет экспедиция жетекшiсi.

	Тұрар басын шайқады. Әрiптесiнiң киiмiн ауыстырып сапарға әзiрлене бастағанын көрген соң, сiрә, тағы да ескертудi жөн көрдi бiлем:

	– Жолдас Курнашов, ойлансақ қайтедi...

	– Қымбаттым, «Кей жағдайда көп ойлану – зиян» деген де нақыл барын бiлесiз бе? Әсiлi, мен тәуекелдiң адамымын. Бұл – бiр. Екiншi, сырттағы әлей ыстық маған ешнәрсе iстей алмайды, арнаулы термокостюм киемiн. Белiме арқан байланам. Үш деңiз. Демек, долы жел менi олай-бұлай билеткенімен, иiрiп әкете алмайды.

	– Немцов, желдiң жылдамдығы қаншаға жеттi? – деп Тұрар алдындағы микрофонға еңкейдi.

	Механик естiрткен соңғы дерек мамандар түгiлi, осы тәжiкеге құлақ түрiп елеңдеп тұрған Рақыш пен Кемелдi де ойландырып тастады. Иван Трофимович болса ештеңе естiмеген кiсiдей, сүңгуiрлердiң скафандрлары сияқты бас-аяғы тұтаса тұмшаланған комбинезонды киiп, оны-мұнысын тексере бастады.

	– Тұрар шырақ, айттың, арылдың. Иван Трофимович бала емес, өлетiн жерiн бiледi. Әмбе, шырағым, осындағы жұрттың аман-саулығы үшiн сенен де басқа кiсiнiң басы ауыратынын ұмытпа! – деп зiлдi үнмен экспедиция бастығы серiгiне шытынай қарады.

	Тұрардың қытығына осы сөз қаттырақ тидi. Бәлкiм, кешелiбүгiнде басынан кешкен төтенше оқиғалар жүйкесiн қажытқан болар.

	– Қоғаеке, не айтып тұрғаныңызды бiлесiз бе?! – Қалың ернi дүрдиiп, сөзiн шашыратып әрең айтты. – Жел күшiн естiдiңiз бе?.. Он төрт балл! Жел екпiнi – он төрт балл! Мұның не екенiн бiлесiз бе сiз?.

	– Бiлемiн, сенен де артығырақ бiлемiн.

	– Менiңше, бiлмейсiз! Бiлсеңiз, әлгi сөздi айтпас едiңiз.

	– Тұрар Ниязбекұлы, әдептен аспаңыз!

	– Тек қана жорамал, бәз-баяғы ойжота! – деп салды Тұрар. Сiрә, қысталаң жағдайда көкейіне сап еткен ойын тежей алмаған тәрiздi. – 1904 жылдың 29 маусым күнi Москвада болған он екi балл желдiң бес минут iшiнде үй шатырларын, жарнамаларды, Анненгоф тоғайының жуандығы құлаштай ағаштарын тамырымен жұлып әкеткенiн, бәлкiм, ұмытып қалған боларсыз. Сол тоғайда жайылып жүрген сиырлардың әп-сәтте құс болып аспанға ұшқанын күллi әлем бiлiп жандары түршiккен. Ал сiз...

	– Бауырым, биыл 1904 жыл емес екенiн де ұмытпа, – Қоғабай Қағазбайұлы да берiсер емес. – Ол кезде мынадай қорғаныш киiм мен әбзелдер түсiңе де кiрмейтiн.

	– Батырлықты мен де ұнатамын, бiрақ сол ақылға бағынған батылдық болса игi?! Иван Трофимович, соңғы рет ескертемiн!..

	Бұл кезде геолог сырттан ауа да, жылу да өткiзбейтiн арнаулы термоматериалдан жасалған комбинезонды тексерудi аяқтаған. Арқасында – оттегiмен байытылған қосалқы ауа баллоны. Титан қоспасынан жасалған жеңiл де оңтайлы құлақшыны ерте дүние батырларының дулығасы сияқты. Көз әйнегi оның аса берiк, оқ та тесе алмайтын шыныдан жасалған, төбесiнде қарыстай антенна. Жыныс үлгiлерiн салатын термодорба мен басқадай әбзелдерi де сақадай-сай. Қысқасы, бес қаруы бекем, бас-аяғына дейiн мұздай киiнген Курнашов сыртқы камераға шығар ауызға келiп, автоматты есiктiң айқара ашылуын күтiп тұрған-ды.

	– Сәт сапар тілеймін, Курнашов жолдас! – деп экспедиция бастығы камераның есiгiн ашатын түйменi басты.

	 Амалы қалмаған Тұрар креслоға сылқ отыра кеттi.





Бетпе-бет арпалыста


	I

	 Кабина iшiн кенет қараңғылық тұмшалады. Көзге түрткiсiз дерлiк түнектiң өзi, қол созым жердi көрмейсiң. Экрандағы от құйын да зым-зия жоқ болды. Экспедиция жетекшiсi әлгiнде электронкөздiң бағытын өзгерткен. Iштегi жарық жүйесiн токтан айырып, сәуленiң мол шоғырын сыртқа бағыттаған. Бiр адам оған ләм-мим деген жоқ. Тұрар да мiз бақпады. Қоғабай Қағазбайұлы басқару пультiндегi самсаған тиектердiң бiрiнен соң бiрiн басып, жанталасқан әуреге түстi де қалды.

	– Ендi не болар екен? – деп Рақыш Кемелдi бүйiрiнен түртiп қалды. Досы үндеген жоқ, ол да беймаза күйде отыр.

	 Сусылдаған арқан дыбысы, шыр көбелек айналған лебедка барабанының салдыры естiлдi. Экран бетi де сол сәтте қайтадан жарықтанды.

	– «Рубин», естимiсiң? Мен «Сәуле», – деп дауыстады экспедиция бастығы.

	 Эфирден жауап болмады. Атмосфера разрядтарының қыр-қыр еткен мазасыз шуылы ғана емiс-емiс естiледi. Экраннан да ешкiм көрiнбедi, қар ұшқындап тұрғандай жылт-жылт еткен ақ сәуле.

	Қоғабай Қағазбайұлы сасайын дедi. Бар даусымен:

	– «Рубин», естимiсiң «Сәуленi». Мен «Сәуле», «Сәуле»... Курнашов жолдас, дереу кейiн қайтыңыз! – деп жанұшыра айғайлады.

	«Рубин» – геологтың рациясының шақыру толқыны, өздерiн естiмейтiн сияқты, естiсе жауап берер едi.

	Экспедиция жетекшiсiнен дегбiр қашты. Жүрегi алқынып аузына келгендей, қалш-қалш етiп бойын тежей алмай абдырай бастады. Есi шығып не iстерiн бiлмей, дауыл өтiне құдды өзi iлiккендей-ақ безектеп тұрып:

	– Немцов, Немцов! Айналып кетейiн, арқанды қайта жина! Шегiнемiз артқа! Лебедканы керi айналдыр, тез! – деген-дi әбден абыржып.

	Әлдекiмнiң қарулы қолы иығынан сарт еттi. Жалт қараса Тұрар екен.

	– Немцов, қозғалма! Тапжылма орныңнан, – деп бiрден-ақ билiктi өз қолына алғанын сездiре, тақ-тұқ әмiр бере сөйледi. – Компрессорларға тезiрек ауа сор, «Тұлпарды» жүрiске дайында.

	– Мұның ендi, шырақ!

	– Қоғаеке, өтiнемiн. Кейiн тұрыңыз! Қазiрдiң өзiнде кереғар нұсқау берiп бүлдiрiп тұрсыз. Одан соң түзеу қиын.

	«Мына шiркiн не дейдi? Билiктi өзiнен сонда қолша алуға кiрiскенi ме? Әмбе соны дүйiм жұрттың көзiнше, осындай дөрекi түрде. Апырай, түсi бұзылып кеткен екен. Мұнымен байланысып абырой таппассың, сiрә...»

	Экспедиция жетекшiсi амалсыздан кейiн шегiнiп кеттi. Бәлкiм, қатерлi сәтте баса-көктеп басқарудан шеттеткен батыл дың табылғанына iштей қуанған да болар...

	– Жүз сексен градус солға бұрыл, жылдам! – Тұрардың үнiнен абыржу сезiлсе де, даусы өктем естiлдi. – Тура, дәл солай. Тағы солға, тезiрек! – деп жүргiзушiнiң дегбiрiн ала асықтырады.

	Компрессорлар шуылы, сорылған ауаның баж-баж еткен күжiлi құлақ тұндырғандай. Соған ендi iштегi жұрттың жаппай күрсiнуi қосылды.

	– Машина дайын! – дедi Немцов.

	– Алға!

	Экран бетi тағы да күңгiрт тартты. «Қар ұшқындары» бейберекет ұйтқып, тұман пердесi қоюлана түстi. Курнашов көрiнбедi бiрақ. Долы жел жұтып қойды ма, әлде электронкөз аумағынан ұзап кеттi ме? Құрдымға түсiп кеткендей құдды. Соның өзi-ақ кабинадағылардың дiңкесiн құртты.

	– Нұртай, компрессор панелiне жақында!

	Тұрардың өзi басқару пультiнен көз алмай, алдындағы бұршақтай тiзiлген тиектердiң бiрiнен соң бiрiн iске қосып жанталасқан әрекетте. Әлсiн-әлсiн экранға қарап қояды.

	– Әне, әлдене қараң еттi! – деп дауыстап жiбердi бiреу.

	– Иә, сәт!

	– Жақындағанмен ала алсақ?

	– Алу да оңай болмас.

	– Тоқтатыңдар дабырды! – Тұрардың ашынған үнiн естiген соң бәрi жым болды. Байсалды, парасатты деп жүрген азамат шертiп қалсаң үзiлердей боп әрең тұрғандай.

	– «Рубин», «Рубин»! Мен «Сәуле»...

	Осы төңiректегi азан-қазан дыбыстың бәрi «Тұлпардың» репродукторына құйылып жатқандай: сатыр-сұтыр беймаза шу, жағымсыз ызың мен ысқырық, құлақ жарғандай ащы бажыл адам түсiнбес үнмен сарнайды, гуiлдейдi, жылаған баладай баж-баж етедi, кейде тiптi өзiңдi мазақ қылғандай сақылдаған күлкi сарыны естiледi. Жаңғырыққан жартаста «Мен «Рубин» деп айғайлап тұрғандай. Жел ызыңы да: «Мен – Рубин» деп жаңғырыға жауап қатқандай...

	– Мен «Сәуле», мен «Сәуле». Жауап берiңiз.

	Жауап болмады.

	– Тоқта! – дедi Тұрар ақырын ғана.

	– Жә, жә, – деп ызыңдайды әлдененiң дамылсыз гуiлi.

	– Жо-жо-жоқ, – деп гүжiлдегендей қара дауыл.

	«Тұлпар» да табиғаттың долы күшiне дәрменсiздiк көрсеттi. Пыс-пыс еткен компрессорлар соны мойындағандай бейберекет зырылдайды. Тұрар ғана өзiнiң бұл iсте шарасыздығына мойымаған тәрiздi.

	– Костя, қымбаттым, – дедi де әлденеге батылы жетпегендей сәл бөгелдi. Сiрә, тағы бiр әрекетке ойланған сияқты. Кенет ол қолын сiлтеп, – Немцов, қордағы ауаны алға бағытта. Бол, тезiрек!

	Тұрарға жылдай ұзақ көрiнген қас қағым сәтте: «Мен әзiр», деген жүргiзушiнiң бекем сенiмде айтылған үнi естiлдi.

	– Ал онда, құдай бетiңдi оңғарсын, баста қозғалысты!

	Кабинадағылар жамырай шу ете қалды.

	– Не дейсiң?

	– Тұрар Ниязбекұлы, мұныңыз қалай? Сырттағы жел екпiнi аз деп қостың ба компрессордағы қорды?

	Рақыш пен Кемел аң-таң. Үлкендердiң үрейленген жүзiне жаутаң-жаутаң қарайды. Машина ышқына дiр-дiр еттi де, бiрер мәрте лықсып iле жүрiп кеттi.

	Даланың бет қаратпас желiне компрессорлар айдаған күштi ауа толқыны қарсы қойылды: екi жел, бiрi – әлей дауыл, табиғаттың меңiреу күшi, жүгенделмеген долысы, құрық тимеген шу асауы; екiншiсi, компрессор желi – жуас, қолдан жасалған, бас бiлетiн, бiрақ бұл да өзiнше, күштi де қуатты жел. Екеуi бiр-бiрiне қарама-қарсы үдеп шарт та шұрт белдесе кеттi. Екеуi де ежелгi қас дұшпандардай-ақ өзара жұлқысып жатыр, кезек жығысып, кезек тұрысқан дегендей арпалысқа түстi. Екеуiнiң жанталасынан туған үн – құлақ жарған керемет ысқырық тау-тасты дiрiлдеткендей...

	Ғажапты қараңыз: кенет «Тұлпардың» алдындағы үш-төрт қадам жер ашылып, көзден тұмшалаған күңгiрт пердесiн түре бастады. Әлгiндей алай-түлей жоқ. Қол созымдай жер ап-анық көрiнiп тұр. Ал дауыл шебi әрiрек жылжыған. Бейнебiр ту ортаға жел өткiзбес қалқан тұрған тәрiздi. Қалқанның ар жағы – тас атқан түтек те, бер жағы – тып-тыныш жансая. Машина баяу жүрiп келедi. Бейтарап тымық аймақ та қоса көшiп, алға қарай жылжиды.

	– Е, жаңа бiлдiм! – деп айғайлап жiбердi Рақыш. – Ұқтың ба, Кем ел? Тұрар ағай екi желдi өзара түйiстiрiп, кiсi жүретiн бейтарап аймақ жасап қойды. Ендi оңай. Қазiр Иван Трофимовичтi көремiз...

	Бiрақ оның күткенi болмады. Үлкендер де экранға телмiре қараған. Қарай-қарай көз талды. Үмiт сарғайды. Күптi көңiлдi тағы да сары уайым торлады. Электронкөз геологты таба алмады.

	Рация да үнсiз.

	– Немцов, тоқтағын... Арқанды жина!

	Лебедканың сыр-сыр етiп айналған дауысы естiлдi. Барабанға оралған арқан шиқылы, бұрынғыша жел ызыңы естiгендерi. Бәрi соның кабинадағылардың жүрегiн тырнағандай.

	– Электронкөз оны неге көрмейдi, таңым бар? Мүлдем түсiнiксiз жайт... – деп мiңгiрлеген Қоғабай Қағазбайұлының сөзiне бiрде-бiреуi мән берген жоқ, әркiм өзiмен-өзi. – Кiм бiлген мұндай кереметтi? Курнашовтың өзiнде де бар. Бала емес, шаға емес, қасарысып тұрып алды, қайдан бiлейiн.

	Кенбiнiң картасына үңiлген Тұрар әлдебiр ойға елiккендей шұқшия қарап тұр.

	– Тұрар шырақ, «Ашу алды, ақыл соңы» деген. Болары болды, бояуы сiңдi. Кемедегiнiң жаны бiр, сiрә, бiрдемеге ұрынбай тұрғанда, аман-есен үйге қайтуды ойласақ деймiн.

	Тұрар бастығына жалт бұрылып, ақырын ғана:

	– Жоқ! – дедi, – өзiңiзге қорғаныш киiм таңдаңыз. Бiр кiсi мына түтекте ештеңе бiтiре алмайды.

	– Мұныңды, шырақ, түсiнбедiм.

	– Кейiн, кейiн түсiнесiз. Қазiр бiзге әрбiр минут қымбат!

	Қоғабай әрiптесiнiң жүзiне таңдана қарады. Шын айтып тұрған сияқты. Өзi жалма-жан киiне бастады.

	Бастық бiрақ қозғала қоймады. «Апырау, мына шiркiнде ес бар ма? Курнашовты бердiк, бiр кiсiмiздiң құрбандығы аздай...» Қапелiмде соны дауыстап айтуға батылы жетпей, дiңкесi құрып тұр. Алды-артына жаутаңдап қарады. Бiреу-мiреу естияр басшысыз қалып бiз қайтемiз десе екен деп те тiлеген. Ешкiм бiрақ ара тұрмады. Қалайда қалып қоюдың ретiн таппады, бармаймын деп тағы айта алмады.

	– Басқадай амал жоқ, достар, — дедi Тұрар өзiне телмiре қараған әрiптестерiне. – Иван Трофимовичтiң мәлiмсiз бiр жағдайға душар болғаны анық. Iздеу оны – бiзге парыз! Сонсоң бұл сiздер ойлағандай сонша қауiптi сапар емес. Күштi желдi жүгендеудiң айласын таптық. Әттең, не керек, соны ертерек ойлағанда.

	– Онда былай болсын, жолдастар, – деп Нұртай Қоғашұлы орнынан атып тұрды. – Тұрар Ниязбекұлы осында қалсын, геологты iздеуге Қоғаекең екеумiз аттанайық. Өйткенi Тұрарсыз «Тұлпардың» бабын табу қиын. Әмбе ол – осы машинаны жобалауға қатысқан адам.

	– Жоқ, достым, – дедi Тұрар. – «Тұлпардың» жай-жапсарын менен де гөрi «Қарлығаш» артығырақ бiледi. Басқаруды соған қосып қойдым. Бұл – бiр. Оған қоса сыртқа шығып, осы пәленiң жөн-жосығын көзбен көру маған да қажет. Үшiншi, Иван Трофимовичтi қайдан iздеудi бiлетiн сияқтымын. Қысқасы, Қоғаеке, тездетiңiз...

	II

	 Курнашов есiн жиды.

	 Әлденеге кептелiп қалған тәрізді: ми батпақ па, бәлкiм, сусыма құмнан тұратын оппаға тап болды ма? Аяғын тiрер, тiптi қолымен қарманар ештеңе таппады. «Бұл не сонда?..» Мәңгу күйден де құтыла алмады, ақыл-ойы шатасып, сергiтер емес. Әлдекiм: «Иван Трофимович, қайдасыз?» – деп тақылдаған тәрiздi. Геолог дауыс шыққан жаққа бұрылып қарай да алмады. Әлгi дауыс және саңқылдап: «Иван Трофимович!» деп қайтақайта шақырды. «Кiм өзi, үнi таныс. Е...е... кен-металлургия институтындағы аспирант жiгiт екен ғой. Бәсе, сол».

	Геолог сөредегi қалың дәптерлердiң бiреуiн қолына алды. Жаңбыр суы тиген, күнге күйiп сарғайған дәптер беттерiн аударыстыра бастады.

	– Көке, Көкетай! Келесi вулканға ала кетемiн дегенсiң? Ертесiң бе менi бұл сапарға?..

	– Тентегiм-ау, саған тауда не бар? Бұл жолы асығыс аттанып барамыз, ал келесi сапарға ертемiн...

	– Тағы да келесi... Ылғи өстiп алдайсың, – деп ұлы ренiш бiлдiрдi.

	– Рас айтамын, Коленька, келесiде барасың!

	«Апыр-ай, тағы алдадым. Мейлi, алдамағанда қайтемiн? Бәрiбiр бұл жолы болмайды. Қауiптi сапар. Қош, айналайын. Коленька, кел берi, маңдайыңнан иiскейiн!..»

	Иван Трофимович тек еңкейе алмады. «Апыр-ай, маған не болды? Бұл не өзi?..» Ештеңе көрiнбейдi. Көзге түрткiсiз қара түнек. «Қайдамын, төңiрек неге қараңғы?..»

	Курнашов бiрер мәрте бұлқынды. Iле-шала ту сыртынан әлдененiң сусылдаған сыбдыры естiлдi. Табан асты да босағандай болды. Iле-шала әлдеқайда сырғанай жөнелдi. Аяғын тірер тек ештеңе кездеспеді. Қолы ұйып қалған ба, жансыз бұлғақтайды. Әлгiнде денесi кептелген заттан құтылды, әйтеуiр. Бiр мезетте аяғымен қатты жерге тiк ете түстi. Денесi де бiршама еркiндiк алды. Сол сәтте жарық дүниенi көрдi. Төбесiнен түйдек-түйдек бұлқынған алақұйын үстiнен дамылсыз жөңкiп жатыр, ұйытқи борап келiп жатыр, әлдеқайда кетiп те жатыр...

	Геолог қолымен жер тiреп тұруға талпынды. Қалбалақтап барып құлап түстi. Сөйтсе де бетiнен қайтқан жоқ. Алдына қарады. Әлдебiр құмтаудың етегiнде жатыр. Әлгiнде өзi осы құмтаудың iшiнен шыққанын, денесiн кептеген де, ештеңе көрсетпей түнек боп сезiлген де – сол үйме екенін ұқты. Сiрә, арқаннан айырылған мезетте долы жел өзiн жерден жұлып ап, осылай қарай лақтырып жiберген. Бақытына қарай құмтау әлi қатаймаған, асты да отырмаған. Тәрізі, жуықта пайда болған. Геолог артына қарап, тас төбесiнен төне түсiп теңкиген биiк құзды көрген соң, өзi тап болған қатерді оймен шамалады.

	Кенбi қойнауындағы тас, құм, топырақ атаулыны сыпыра аспанға көтерген күштi жел құздан өтерде ұйытқи соғып, етегiне майда-шүйдесiн сеуiп отырған. Мына құмтау содан түзiлген. Өзiн де асау жел домалата жөнелiп, осы құмтауға атып ұрған, аман қалғаны содан, оның есесiне үстiден үздiксiз бораған құм денесiн қымтап баққан. Есiн тез жиғаны септiгiн тигiзген. Әйтпесе минут сайын биiктеген құмтаудың астында бiржола қалып қоюы да ғажап емес-тi. Абиұр болғанда еш жерi жарақаттанбаған. Бұл да құмтаудың өзiне көрсеткен «мейiрiмi».

	Осылайша өз жайын ой таразысына салып бiраз жатқан соң Иван Трофимович басын көтерiп, «Тұлпармен» хабарласуға әрекет жасады.

	– «Сәуле», «Сәуле». Мен «Рубин», естимiсiң?..

	Азырақ тыныстап алып қайта дауыстады. Сарыла жауап күтедi де, тағы да «Рубин», «Рубин» деп қайталайды. Жауап жоқ. Айғайлай-айғайлай дауысы қарлықты. Содан бiр сәтте қолымен сипалап құлақшын төбесiндегi антеннаны тексерген. Машинадағылардың жауап бермеген себебiн де сонда ұқты: жел үйiрiп ала жөнелген сәтте, сiрә, төбеден жауған тас тиiп, антенна істен шыққан... «Тұлпардың» электронкөзi өзiн ендi ешқашанда iздеп таба алмайды. Ойбайласаң да, айғайласаң да одан ендi опа жоқ! Демек, машинадағылардан көмек келедi деп үмiттенуге болмайды. Әрине, олар iздейдi... Қазiрдiң өзiнде шарқ ұрып, Кенбiнiң қойын-қоншын шарлап жүрген шығар... Бiрақ мына жойқын сұрапылда қай жерден iздемек? Қай жартастың түбiнен табады? Қайда жатқанын олар түгiлi өзi де бiлмейдi.

	Сөйтсе де белiн бекем буды. Орнынан тұруға талпынып қозғала берiп едi, әдейi аңдып тұрғандай долы жел iле жөнелдi. Геолог ұшқан көбелектей елбелектеп барып әудем жерге жалп еттi. Естияр жан емес пе, жан дәрмен жер бауырлап артына қарай шегiндi. Қолын iлiктiруге таянышта iздедi. Айналасы жалын жалағандай қу тақыр, сусыма құмнан өзге ештеңе iлiкпедi. Әлсiреп қалған ба, тез шаршады. Бiрнеше қадам жылжып барып ентiгiн басып бiраз жатты. Сонсоң тағы еңбектедi. Бiр кезде ол желдiң бәсеңдегенiн сезгендей болды. Басын көтерiп едi, әлгiндегiдей ала жөнелмедi, бiрақ долы неме қауқарсыз емес сияқты.

	Соған да тәубә деп, желдiң ық жағына қарай аунап түстi. Қаңбақша домалай жөнелмей орнында қалғанын сезген соң ерленiп кеттi. Бауырын жазып сәл көтерiле түстi де құз түбiне қарай еңбектей жөнелдi. Жақпар тастың түбiне жетiп бiр-ақ тоқтады. Iле-шала артына бұрылып қараған. Жорамалы дұрысқа шықты, ендi жайғасып отыруға болады.

	Қазiр ол құмтаудың етегiнде жатқанда көзi шалған терең құздың іргесінде отыр. Жағдайының бiраз түзелгенi анық. Жел өтiнен бiршама қашық кеттi. Құздың iргесi – желден ғана емес, жанартау атқан өзге қоқыстан да жап-жақсы қорған. Геолог сәлпәл дем алған соң өзi тап болған саяны жақсылап тексермекке ойланды. Сол үшiн де тас қабырғаны жағалай жүрдi. Қалтасынан қалдырмайтын кiшкене балғасын манағы арпалыста жоғалтып алыпты. Құрқол қалды, көз әйнектiң күңгiрт оймасынан мелшиген тас қабырғаларға өкiнiшпен қарады. Құз iргесi толған қиыршық тас. Жұдырықтай ұсағы да, қазандай үлкендерi де кездестi.

	Кейбiреуiнiң бетiн ғасырлар бойы қар суы мен жаңбыр шайып, жел мұжыған. Кенбiнiң бұлар – ежелгi тастары. Әлдеқайдан сынығын суырып жел әкелген жыныстар да аз емес. Ондай тастар ерекшеленiп көзге бiрден iлiнедi. Иван Трофимович соның бiреуiн қолына алды. Басқа жерден келгенi жуықта сынған жаңа жiгiнен бiлiп еді. Шет-шетiне балқыған магма тиген. Бұл – жалын әрекетi. «Екi мың градус температураға тас шыдамайды, шатынап жарылып үгiлiп түседi, не балқиды, – деп ойлады геол ог. – Алайда үгiлетiн себебi неде, неге балқымайды? Бiр заңдылық бар-ау осында!.. Бiр мезетте оның алдына бөрiктей бiр тас топ ете түстi. Түсi өзгеше екен, қолына алды. Рас, айрықша сән тас. Түсi көгiлдiр, бетi қайрақтай жып-жылтыр. Сынған жiгi жаңа. Ернеуi мұжылған, қаттырақ басып едi, шатынап кеттi. «Жер бетiнiң тасы бұлай сынбайды. Тереңнен келген қазына бұл... Қалдырып кетуге көзi қимай, бiр сынығын арқасындағы жолдорбасына салды. Тап қазiр тiршiлiк үшiн ғана күресу қажеттiгiн жан-тәнiмен сезсе де, тасқа деген ежелгi құмарлығы жеңдi. Иван Трофимович осы жүрiсiнiң өзiн Кенбi құпиясымен танысудың елеулi кезеңi деп таныған жайы бар. Әр тасқа зейiнмен қарайды, әр затқа зерттеу жынысы деп үңiледi.

	 Құз түбi жап-жақсы ық, бiрақ желден қалқан болғанымен, қауiпсiз емес. Төбеден дамылсыз жауған тас дөп тисе – тiл тартпай кетерiң сөзсiз. Сондықтан әлсiн-әлi жоғарыға қарап қояды. Қазандай қара тастардың шой желкеден сылқ еткiзiп, жерге қазықша қақпауынан сақтанады. Қиыршық ұсақ тастар да осал жау емес, қорғаныс комбинезонын жыртып кетсе – жағдай не болмақ?.. Тура келiп ұрып өтсе амалы жоқ, әйтпесе кейбiрiнен қорғануға болатын сияқты.

	 Тас қабырғаны бойлап ол едәуiр жүрдi. Алғашқыда құз шетi жақын көрiнген, сөйтсе де жуық маңда жете алмады. Бiразд ан соң алға жүру қауiптi бола бастады. Өйткенi желдi тежеп тұрған қалқа құз күрт аласарып кеткен-дi. Иван Трофимович ойлан ып қалды. Резина сияқты созылмалы, жұмсақ болғанымен жылу өткiзбейтiн термокомбинезон үйреншiктi киiм емес, онсыз да қиын жүрiстi ауырлата түскендей. Шешiп тастауға амалы жоқ. Ауаның қызуын нақты бiлмесе де геологтың кәнiгi көзi күйiкке айналған өсiмдiктердi, ағаш, бұта қалдықтарына қараған сайын жаны түршiгiп келедi. Иә, комбинезонсыз жағдайы қиын болар едi. Алайда одан да өзге қауiп аз емес. Арқадағы ауа қоры жете ме? «Тұлпардан» аттанғалы неше сағат өткенi беймәлiм. Ал баллон қоры бiрнеше сағатқа ғана жетедi. Демек, өзiне қатаң есеппен қозғалуға тура келедi. Ең дұрысы, сiрә, мына күкiрттi газ тұмшалаған қатерлі аймақтан алысырақ және жедел кету керек!..

	Бiрер сағаттай еңбектенуден соң геолог шала өртенген ағаштың шетiне iлiктi. Бұрын барынша биiктеп өскен қорым тал болса керек, қазiр қап-қара күйiкке айналған. Орны ғана теңкиедi. Осы жерде жел тiптi құтырып кеттi. Кiсi түгiлi, түйедей тастарды домалатып жатыр. Желден жасқанған Иван Трофимович қайтадан жер бауырлай жүрдi. Алыстан машинаға ұқсаған қарамды затқа жеткенге дейiн тоқтаусыз еңбектесiн. Ол да бірақ сандық тас болып шықты.

	Ендi үмiт үзiлдi. Салы суға кеткендей сағы сынып, өзi келген өртең жаққа жұтына қарап қояды. Ауа қоры азайды ма? Мүмкiн емес. Әлде шаршаған шығар? Ентiгiн баса алмай селкiлдеп отыр. Шынымен қартайғаны ма? Жоқ, ақтық демi бiткенше тiршiлiк үшiн күресiп бағады...

	Геолог тағы да еңбектедi. Бiраз жер өндiрген соң етпетiнен жата кеттi. Жел күштi, бас көтертпейдi. Сәл көтерiлсең iлiп алып, доп етіп қақпақыл жасап қуа жөнелетiндей, арқа-жонын сабалап долдана сiлкiлейдi. Қайтсем де қоймаймын, әкетемiн, жеңбей тынбаймын дегендей. Бәз-баяғыдай ыстық лебi бет күйдiргендей әлей құйын. Құм дауыл. Екпiнi қатты жел...

	III

	Кабинадағылар теледидар экранынан бәрiн де көрiп тұр: екi жел түйiскен аядай бейтарап жердiң қалқасымен кiбiртiктей қозғалған Тұрар бес-он қадам алға жүрдi; машина соңынан ерiп келедi; капрон арқанның ұшын күрмеу шалып, белiне екiүш мәрте орап алған, жел қалай жұлқыса да босатпасына кәмiл сенiмдi; Қоғабай Қағазбайұлы машинаның ығында қалды – келiсiмдерi солай; Тұрар алға жүредi, ол болса арқанды шыжымдап босатып, серiгiнiң қауiпсiздiгiн қамтамасыз етiп тұрады.

	Осылайша амалдап бiршама жер өндiрдi. Жоғын таппаса да өздерi тоқтаған жер Кенбiнiң жоны екенiн, жанартау атқылаған ауыздың тап қасына таяу келгенiн машинада аңдаған-ды. Орайы келсе кратердiң негiзгi өлшемiн осы жерден-ақ бақылап, тиiстi қорытындылар жасауға болады. Қажет үлгiнi де алуға амалдап көрмек. Тек Курнашовтың жөн-жосығын бiлу, iздеу ғана мәлiмсiз.

	«Тұлпар» кенет кiлт тоқтады. Тұрар оны сезбей қалды, өйткенi назары алда болып жүре түскен-дi. Небәрi екi-ақ адым. Бiрақ, амал қанша, шегiнiп үлгермедi, Қоғабай да арқанды тежей алмай қапыда қалды. Өзiнiң адуын шебiне iлiккен зерттеушiнi долы жел қаңбақтай iлiп әкеттi. Кабинадағылар кiрпiгiн қаққанша Тұрардың алып денесi экран бетiнен зым-зия жоқ болды.

	– Немцов, тез алға! – деген-дi Нұртай Қоғашев.

	Қырсыққанда машина орнынан тырп еткен жоқ. Қаққан қазықтай сiлейiп тұр. Бiрер минут өттi. Мотордың зорлана гуiлдеген үнi келедi құлаққа. Өкiрген жел ызыңы күптi жүректi аяусыз тырнағандай. Машина қорабына тасыр-тұсыр тиген тас жаңбыр да күшейе түскендей. Бәлкiм, солар қорыққанға қос болып көрiндi. Бұл әрекеттен ақыры ештеңе өнбедi, «Тұлпар» бұйрыққа бағынбады.

	– Костя, айналайын, қайтсең де жүргiз алға! – деп безек қақты Галина Ивановна микрофонға айғайлап.

	Мотордың зорлана гүжiлдеген дауысы бұларға зар айтқан жоқтау боп естiлдi. Жылдай ұзақ сияқтанған бiрнеше минут өттi. Экранда өзгерiс жоқ. Ұйтқыған қарақошқыл газ қабаты. «Тұлпар» қозғалмады. Тұрар ғана емес, екiншi кiсi де зым-зия жоғалып кеттi, одан да хабар-ошар жоқ.

	– Машина маған бағынбайды. Басқару – электронкөзде, – деген Немцовтың түсiндiрмесi iштегiлердi одан әрман тұқыртты.

	– Не дейдi, құдай-ау?!.

	– Костя, электронкөзден басқаруды аламын. Сақ бол, ендi өзiң жүргiзесiң, – дедi Нұртай алдындағы тиектердiң бiрiне қолын тигiзе берiп.

	«Тұлпар» екi-үш қадам алға жүре түсiп тағы тоқтады. Iштегiлерде тағат жоқ, сабырсыздана күтулi. Амал не, мақтаулы көлiгi бұдан әрi қарыс жер алға баспады. Зорлана ышқынып гүжгүж етiп тұрды да, алға емес, артқа қарай сәл-пәл шегiндi. Бұл да iштегiлер үшiн жұмбақ жайт едi.

	– Алға ендi қарыс жер жүре алмаймыз, зорлыққа көнбейдi, бұл шiркiн сондай қияңқы... – дедi Немцов, – Алда, сiрә, үлкен қатер бар, электронкөз соны сезiп тұр.

	– Ендi қайттiк, Немцов? Не амал бар? Тек тезiрек айт!

	Өздерi тап болған жайды бәрi де жете түсiндi, соған тек сенгiсi келмеген. Бiрiнен-бiрi көмек күтiп, одан да гөрi көңiлге желеу тiлегендей.

	– Не iстеймiз?..

	– Қол қусырып қарап отырамыз ба?

	Рақыштың таңқыш танауын қорс-қорс тартып пысылдағаны естiлдi. Кемелдiң тiзесiне басын сүйеп солқылдап жылап тұр. Бүкiл денесiмен қалш-қалш етедi. Галина Ивановна экранға мөлие қарап сiлейiп отыр. Нұртайда үн жоқ. Состиған үрейлi шырайда тым-тырыс қатып қалған. Үнсiз тұнжырау қайсысының болсын жанын ауыртты.

	«Шiркiн, осындай қатерлi сәтте қиыннан жол тауып тапқырлық көрсетсем?.. – Кемел қиял жетегiне түсiп, арман кеме сiне мiндi. – Жойқын күштi тікұшаққа мiнiп, иә өзiме ертегiде айтылатын делдалдың қанатын байлап, мына сұрапылға аттансам. Жалынға қарсы шапса, түтектен тайсалмай тұман қабатына сүңгiп, жоғалған кiсiлердi iздесе, көлеңкемен шартта-шұрт алыс, өлермен жұлқыныс. Ақыры, өзi жеңiп шығады! Бәрi аман-есен табылып, ауылға қайтады...»

	Әлдене күткендей үмiтпен төбеге телмiре қарайды. Бұлдыры жоқ, бедерi жоқ күлгiн түстi титан төбе. Кабинадағылармен бiрге мүлгiген түсi суық, тiлсiз металл қорап – ертелi-кеш көргенi.

	– Рақыш, басыңды көтер! – дедi Кемел досын иыққа түртiп. – Басқару пультiне барып, ең болмаса «Қарлығаштан» ақыл-кеңес сұра. Бәлкiм, септiгi тиер...

	Рақыш шынында да ес көрiп пультке келдi. Бiрақ ештеңе демедi. Нұртай ағасына жалтақтай қарап қипақтап тұр, бiрдеңе деуге батылы жетпей тұрған сияқты.

	– Оң қатардағы екiншi тиек. Жоғарыда, дәл алдыңда тұр, – дедi Нұртай, ал өзi үмiтiн бiржола үзген адамдай тырп етпей, мүлгiп отыр.

	Рақыштың қолы тиер-тиместен тиек сырт ете түстi. «Қарлығаштың» үйреншікті гуілі естiлдi, iле-шала репродуктор әуездi әйел даусымен саңғырлай жөнелдi:

	«Өзiн-өзi қорғау жүйесi машинаны жүргiзбейдi. Алдыда параметрi мәлiмсiз қатер бар. Тоқсан градус төменге сәуле шоғырын бағыттау керек».

	Ал керек болса? Осыдан соң «Қарлығашты» адамнан артық ақылды жарақ демей, не дейсiң?! Әлде соны ойлап тапқан милы адамдарды?

	– Тоқсан градус төменде жар, бiз соның үстiнде тұрмыз, – дедi Нұртай – нанбасаң, оң қатардағы үшiншi тиектi бiр орам оңға бұра.

	Құмарлық билеген Рақыш солай iстедi.

	«Тоқсан градус бағытта терең құз, биiктiгi үш жүз метр. Машина одан өте алмайды. Артқа қарай шегiну керек. Өзге бағытта жүруге болмайды».

	«Қарлығаштың» мына хабары кабинадағыларға Нұртайдың манадан берi жасырып отырған құпиясын ашты: Тұрар сол құздан құлап, сiрә, мүрдем кеткен, ал өздерiне кейiн шегiнуден басқа жол жоқ. Даладағы дауыл ызыңы ма, әлде эфирдегi толқындар шуылы, неше алуан дыбыстар қат-қабат тоғысып шақ-шұқ еткен беймаза үндер құлақ қабын жарғандай. Жүйкеге тиiп ақыл-естi мәңгiрткендей.

	– Алып тасташы, жаным, – дедi дәрiгер әйел.

	Рақыш сол қатардағы бiрiншi тиекке саусағын тигiздi. Абдырап тұрып жаңсақ басқанын, әрине, бiлген жоқ.

	– «Сәуленi» «Дауыл» шақырады. «Сәуленi» «Дауыл» шақырады... – деп саңқылдап қоя бердi репродуктор.

	Кабинадағылар шу дегенде ештеңе ұққан жоқ. Тек селт етiп, бәрi бiрдей орындарынан ере түрегелген. Рақыш қана шыдай алмай айғайға басты.

	– «Сәуле» – бiз. «Сәуле» – бiздiң толқын. Ал «Дауыл» – Тұрар аға! Алақай! Ол кiсi тiрi! – МЭМ-нiң ең қажет тетігін дер кезінде басқанына қуанышты. Демек, өзi бұларға бекерге қосылмаған.

	Септiгi тидi...

	– «Дауыл», «Дауыл»... Мен – «Сәуле». Естимiсiң, мен – «Сәулемін». – деп Нұртай да бiрден-ақ байланысқа шықты.





Кенбi құпиясы


	I

	 Төменге қарап едi, Тұрардың басы айналды. «Келсең кел!» – деп жұтынып тұрған түпсiз шыңырау. Iргесi көрiнбейдi. Өйткенi асты-үстiн қою тұман кiреукелеп тұр. Демек, төменге түсе алмайсың. Үмiт – жоғарыда ғана. Оған қалай жетпексiң? Жыпжылмағай, мұздай жалтыр тiк қабырға. Аяқ тiрер, қолмен ұстар бұдыр жоқ. Өзiн бiржола мүрдем кетуден аман алып қалған капрон арқан домбыра iшегiндей керiлiп тұр, үзiлiп кетпесе – әжетке жарағаны.

	 Тұрар жан дәрмен арқаннан қос қолдап орай ұстап, жоғарыға тартылып көрдi. Қылдай жiңiшке арқан тiзесiмен демеуге жарар емес. Сәл көтерiлдi де iле сусып кейiн сырғыды. Әбден дiңкеледi, бiрақ ештеңе өндiре алмады. Машина қапелiмде кiлт тоқтап, ал өзi бейтарап шекараның ту сыртына шығып қалғанда, долы жел бiр-екi аунатып жiберген. Сонда басы тасқа соғылып зеңгiген сияқты, өне бойы қорғасын құйғандай ауырлап қалыпты. Өз бетiмен ештеңе өнбейтiнiне көзi жеткен соң «Сәуленi» шақырды. Кабинадағылар әзiр отыр екен. Жiңiшке арқанның тас кемерiне егелiп, кез келген сәтте қиылып кету қаупi бола тұра солай iстеуге ерiксiз мойынсұнды: «Сусымалап, кейiн тарт, басқа амал жоқ...» – деген ақылды өзi айтқан. Қолтығы астынан берiк байланған арқан сыпырылмайды, кеудесiн бiрақ қатты қысып, тынысын тарылтқандай. Әттең, аяқпен демейтiн ештеңе жоқ. Қысылғаны сонша, көзiнен жас шығып кеттi.

	Әлден уақытта қалтарыста тұрып төменнен көзiне көрiнбеген шоғыр тастың кемерiне iлiктi. Әрең дегенде үстiндегiлерге «Тоқта!» дедi де, әлгi тастың үстiне құлай кеттi. Қан ба, запыран құсық па, әлдене қусырылған таңауынан лақ еттi. Оны сүртуге де шамасы қайда, термокостюмнiң iшiне төгiлдi.

	Әлгi жанталаста есеңгiреп қалған екен. Әлiн жиған соң өзiнеөзi келiп, жан-жағына қараған, көргенiне аң-таң болды, табиғат та құбылмалы әрi хас шебер демеске шарасы қалмады: бiр жердi жоғары қарасаң, бөркiндi түсiргендей тiп-тiк заңғар құз ғып жаратады; ал мына ара әдейi қолдан қиғандай тас кемер. Рас, үстiндегi жотаға өз бетiңмен шыға алмайсың. Алайда көлденең қиғаштап жүруге болатын сияқты. Оң жағы тек тұйық. Тұрар құлақшын төбесiн бiр сипалап қойып:

	– «Сәуле», мен – «Дауыл», – дедi хал-қадерiнше жайбарақат қалыпта, – жағдайым аздап түзелуге айналды... Өздерiңде не хал?

	Ол жақтың хабары Тұрардың көңiлiн көншiтпедi: «Тұлпардың» қорғау жүйесi өздерiн құзға омақаса құлаудан сақтап қалған; қазiрде шегiнiп қауiпсiз жерге тоқтаған; ал экспедиция жетекшiсiнен ешқандай хабар жоқ; жазатайым мерт болды ма, әлде өзi құсап бiр қуыста паналап отыр ма – мүлдем белгiсiз; алда-жалда аман болса, неге хабарласпайды? Өзiн жынды жел ала жөнелгенде арқанның бiр ұшы қолында болды! Сақтануға тиiс едi. Тiптi ол бейтарап аймақтан жарты қадам бейсауат шыққан да жоқ. Сөйте тұра хабарсыз жатуы – түсiнiксiз жағдаят?

	Соның бәрiн тәптiштеп саралауға Тұрардың мұршасы болған жоқ.

	– Немцов! – дедi ол, – арқанды шыжымдап босатып отырасың. Құз бетiндегi тас кемердi тексеремiн. Арқанға бiрақ уақып бол! Ал, қане, босат. Бiр құлаш, екi, үш құлаш... Төрт!.. Осылайша босатып көр...

	Кемер тастың бетi бұжыр-бұжыр. Сірә, күштi жалын шу дегенде үстiңгi қабатын бiршама балқытып былқылдатып қойған, қазiрде ол қайта қатқан. Комбинезонмен қоса киiлетiн етiктiң табаны бүрлi етiп жасалған-ды. Сол болмаса мынау қияметтiң көпiрi сықылды тар өткелден аман шығу қиынға соғатын тәрiздi. Оншақты қадамнан соң доғаша иiлiп, төменге жылыстай тарт ты. Қат-қабат текшеленген құз сiлемi де жадағай қалыпқа ойысты. Жел де әлгiндей емес, қалқан боп кеудесiн тосқан биiк заңғар аласарған соң қайта қозып, екiлене бастады. Қырсыққанда тас кемер тарыла түстi. Содан сескендi ме, Тұрар құз түбiне назарын тiктеп үңiлген, көргенiне аңырғаны сонша – қалт тұрып қалды. Өзiнен екi-үш құлаш жер төменнен дөңгелек үстелдей теп-тегiс тас алаңды көрдi. Көргеніне сенбей бiршама уақыт шұқшия қара ған. Алаң емес, үңгiр аузы сияқты. Ойланған да жоқ, арқанды шыжымдай босаттырып дереу үңгiр аузына жеттi. Бiр кiсi еркiн сыйғандай. Түбi көрiнбейдi. Тәуекел демеске болмайды, үңгiрге кiрдi. Iшi алакөлеңке, әрi аласа екен. Еңбектеп қозғалмаса, бойы сияр емес. Үңгiр қабырғалары сұрғылт тас, түр-түсі гранит сияқты. Еденi ұңғыл-шұңғыл. Әр қадамын сақтықпен санап оншақты қадам алға жүрдi де керi қайтты. Белiндегi арқанды шешiп, үңгiр аузындағы қазандай тасқа мықтап байлады. Дереу машинадағы серiктерiне: «Мен тау үңгiрiне тап болдым. Соны бойлап түбiне дейiн көрiп қайтамын, – дедi. – «Тұлпарды» iлгерi де, кейiн де қозғауға болмайды!..» – деген нұсқау түсiрдi де, iле-шала қолымен тас қабырғаны сипалап жүрiп кеттi.

	 Бiраздан соң үңгiр iшi кеңейе түстi. Жүрiсi де жеңiлдендi. Тiптi тiк жүретiн кеңшiлiкке жеттi. Үңгiрге кiргелi Тұрар қарсы алдынан болар-болмас ызыңдаған жел лебiн сезген. Ендi сол жел күшейiп, өзiн кейiн серпiгендей. Өткел бермеймiн деп бетке соққандай. Жарым шақырымдай жер жүрген соң үңгiр мүлдем кеңейiп, кең алаңқайға айналды.

	 Аяқ астынан кенет тобарсып кепкен батпақ кезiктi. Сiрә, бiр кезде осы жерде шалшық су болған. Қабырғадан үшкiлдеген тас кесектерi салбырап тұр. Кей жерi ойық-ойық қазандай шұңқыр. Кейбiрiн соның аяғымен басып көрдi, түбi борпылдақ құмайт екен, аз-маз дымқылы да сақталған. «Көлшiк табаны, бұл да қазiр тандыр боп кеуiп қалған...» – деп қамыға ойлады. Ойлап қана емес, көрген-бiлгенiн рациямен Нұртайға хабарлап та келедi. Серiгi соның бәрiн қағазға түсiруге тиiс. Көлшiк табанының арғы бетiнен ол тағы бiр қызық көрiнiске тап болды: тас еденнен малдың бас сүйектерiн, мыс бiлезiк, шүберек қиқымдарын, мүйiзден жасалған әр түрлi бұйымдар, тағы сондай ұсақ-түйек заттарды кездестiрдi. Демек, бұл – жай ғана тас қамау емес, жұрт табынған «Әулие үңгір» болып шықты. «Құз жағынан бұған кiру қиын, тiптi мүмкiн емес. Ал мен оған қапияда тап болдым. Ендеше, үңгiрде тағы бiр ауыз болғаны. Солай, сiрә. Әмбе ол сыртқа алып шығатын жол... – Тұрар бұл ойын да серiктерiне хабарлады. – Неде болса мен ендi соны iздеуге бет алдым».

	Шаршағанын ұмытып кеттi, бiресе жүгiре басып, кей уақ аяңдап, алға қарай адымдай бердi. Жел бұл сәтте алғашқы бағытын өзгерткен. Сiрә, соны үңгiрдiң ұңғыл-шұңғыл бұлтарыстары бұрған тәрiздi. Мiне, ол ту сыртына шықты, жүрiсi жеңiлдей түстi. Қолдан қоршағандай тас қабырға оқтай түзу. Табанында сүрлеу соқпақ бар. Осы үңгiрге мiнәжат еткен жұрттың аяғы таптап өшпестей iз қалдырған. Тағы бiр қатпарда үңгiр екiге айырылды. Екеуi де даладай кең ауыз. Қайсысын таңдау керек? Тұрар ойланып қалды. Табан астындағы майда құмның бетiн «тақта» жасап қолымен сызып, өздерi соңғы сағатта жүрiп өткен жолды есiне түсiрдi: «Кратер аузына жақын келдiк. Содан соң өзi соны жанай жүруге бұйырды. Сол кезде Иван Трофимович саяхатқа аттанды. Қай қуыста жатыр екен байғұс? Жел оны, тегiнде, ық жаққа әкеттi. Өзi де мана солай жөңкiдi... Ал үңгiрдiң өзi кiрген аузы? Үңгiр iшiнде шым-шытырық, сан орам қалтарыс-бұлтарысқа түстi. Қалай бұрылды, нақтылы бiлу қиын. Бәлкiм, өзi жанартаудың от құсқан аузын жанамалап жүрiп келе ме? Өйтсе жақсы-ақ болар едi. Қанша жүрсе де әйтеуiр, бiр кезде желсiз, түтiн әсерi сиреген аймаққа шығуында шүбә жоқ. Егер керiсiнше жүрсе? Онда түтеген сұрапылдың жуан ортасына кiргенi...»

	– Мен орнымда тапжылмай тұрамын, – деп бұйырды Тұрар «Тұлпарда» отырғандарға. – Мендегi рацияның қазiргi координатын анықтауды «Қарлығашқа» тапсырыңдар. Қане, бiр, екi, үш... қайталаймын: бiр, екi, үш!..

	Үш минут өткен жоқ. «Қарлығаш» өзiнiң тұрған жерiн қолма-қол анықтап бердi. Нұртай оны картадан қарап, жанартау аузымен салғастырды.

	– Ғажап! – деген-дi ол сол сәтте картадан көргенiн Тұрарға хабарлап, – екi ара қашық емес, терiскей бағытқа жарым шақырым жүрсең – кратер аузына тура шығасың. Сiрә, өзiң соның астында, иә қасында тұрсың?

	Тұрар үңгiрдiң сол қанатын таңдады. Неде болса от бағанның өтiне жетудi қалады. Аз жүрдi ме, көп жүрдi ме, соны ол нақты бiлген жоқ, әйтеуiр, аяқ талып, бойы қалжыраған бiр сәтте ту қарсы алдынан лапылдаған алауды көрдi.

	Шығар аузындағы қазандай қарашұбар тасқа сүйенiп сыртқа қараған ол шошып кеттi. Жалма-жан бетiн қалқалап кейiн шегiнген-дi.

	Сөйтсе от құсқан жанартау бағанының дәл желкесiне тап болыпты. Қарсы алды «П» әрпiне ұқсаған кең шатқал. Оның оң жақ бөлегi – биiк құз түзеген алып жартас. Сол жағында тағы бiр шатқал. Бiрақ соның тұрқы алғашқыдан әлдеқайда аласа. Анаған қарағанда мынаның баласындай ғана. Әншейiн төмпешiк сияқты. Өзi осы екi шатқалды түйiстiрген тас көпiрдiң үстiнде отыр. Иә, тас көпiр екенi шүбәсiз. Шұқшия үңiлген Тұрар мұны анық көрдi. Екi жүз қадамдай ту төменде үңiрейген саңылау қарауытады.

	Екi паровоз қатар өткендей үлкен де жұмбақ өткел. Тұрар назарын ендi кратердiң тура өзiне аударды. Күркiреген от бағаны бәз-баяғыдай бұрқыраған қалпында. Өзi соған ұрымтал жерде тұр, тiптi қол созымдай. Сонсоң ба, ыстық лебi бет қаратпайды. Бiр ғажабы, өзi тұрған үңгiр iшiнде газ тұманы мүлдем жоқ. Ал от бағанының да алаулаған ақтаңдақ түсi бұзылмаған қалпында айқын көрiнедi. Тек сол жоғарғы тұста пышақпен кескендей кенет құйындап, түсi де қоңырқай тартып және алапат түтекке айналып, әрi қарай аспан кеңiстiгiне, Кенбi баурайына жөңкiле көшiп жатыр. Одан арғы кеңiстiк мүлдем көрiнбейдi. Қалың қарашоғыр бұлт па, газ қабаты ма – айырып болмайсың.

	Тұрар машинадағы әрiптестерiмен тағы да тiлдесiп, өзi отырған жердi анықтатты. Сөйтсе, машина от бағанның арғы жағында, өзi бергi жағында отыр екен. Өзi де солай болар деп шамалаған. Ендi соны МЭМ де болжапты.

	Сол-ақ екен, ғалым жiгiт бойына ие бола алмай қозғалақтап, тиышсызданған әлпет аңғартты. Кенбi кереметiнiң кiлтiн құдды қолына ұстап тұрғандай-ақ көз алдында ап-анық үйiрiлiп тұра қалсын. Ең ғажабы, соншама құпия көрiп сенделiп жүргендерi қарапайым құбылыс екен: тұтқиылдан тап болған ыстық себебi – жанартау; оның өтiмдi қызуын таратушы – жел; ал сол желдi бiр бағытқа тұрақты айдап тұрған – өзi қазiр паналап отырған тастың астындағы тараң қуыс. Осы жорамалы дұрыс па? Мұны әлi мұқият зерттеу керек. Ал көлеңке? Неге сол көрiнбейді? Нелiктен көрiнбестiң көлеңкесi атанған?

	 Тұрар қарсы алдындағы жанартау жайлаған сормаңдай аймаққа тағы да бiр мәрте мұңая қарады да, кейiн бұрылды.

	II

	Иван Трофимович шөккен нардай теңкиген зор тастың түбiне әрең жетiп, ентiгiн басты. Жолшыбай жиған үлгi тастарын алдына қойды. Денi оның магма қабатынан, от құсқан тереңнен шыққан жыныстар.

	 Дiңкесi құрып тұрса да, бұл жерде ұзақ отыруға болмайтынын геолог жадынан бiр сәт шығарған емес. Баллондағы ауа қоры шамалы ғана. Ауа құрамы зиянды аймақтан шыққанша жете ме, жетпей ме? Қалайда асығу керек. Сәл демалып орнынан тұрды. Қайда, қалай жүрерiн де бiлмей сәл бөгелдi. Өзегi талды, таңдайы құрғап келедi. Әл-қуатының үзiлер шекке тақағанын жүрегi сезедi.

	Рациядан үмiт жоқ. Мазасыз қырылдан өзге ештеңе естiлмейдi. Меселi әбден қайтқан соң онымен әуре болғанды бiржола доғарды. Тап қазiр Курнашовты жетелеп келе жатқан – дарқан өмiрге деген құштарлық, долы жел шектен тыс үдей бермес, оның да аптығы басылатын, екпiнi әлсiрейтiн сәт туар деген далбаса үмiт, иә содан кейiн сүйiктi кенжетайы Николайды қайта құшуға ынтызарлық!.. Қам көңiлi шарқ ұрып, сай-саланы кезедi. Кенбiден асып береке-бiрлiгiне қаяу түскен ауылға да жеткендей.

	Мiнберде солар үшiн дәрiс оқып тұрған сияқты.

	– Бар гәп жер астындағы суымаған қабатта, газ аралас от құсқан толқымалы ыстық белдемде. Сол қабаттан жер бетiне шыққан магма жыныстары бiзге солай дейдi, қымбатты жолдастар!

	Алға жүрген сайын қимылы қиындай түстi. Ал ызғын жел күшейiп барады. Оның себебiн Иван Трофимович қалқан жартастың терiскейге күрт еңкейген әлпетiнен көрiп келедi. Соған орай жел бағыты де қиыстады, ендi ол бiр бүйiрден қырындай соғып тұр. Сәлден соң екпiнi бәсеңдегендей болды. Жақсылық нышаны жақын екенiн сезген геолог енді асыға адымдады. Әттең, тұмшау киiм емiн-еркiн қозғалуға жiбермейдi, жүрiсiн өндiрте алмай, зықысы шықты.

	Өкпек жел өтiнен тезiрек өтсем деген үкiлi ой ерiксiз асықтырғандай. Әлдекiм көк желкесiнде мiнiп ап: «Баллонның қоры сарқылуға жақын, асықпасаң – мерт боласың!..» – деп ескертiп тұрған тәрiздi. Өз есебiнше, бұл да кәдiк iс, кәдiк емес – ащы ақиқат! Ал одан кейiн? Кенбi ауасы дем алуға жарамсыз. Ыстық леп комбинезонының бiр қатпарынан иненiң жасуындай саңылау тапса болды...

	Қарсы алдынан терең сай кезiктi. Бағына қарай жел бағытын тағы өзгертiп жанай соқты. Сай ма, шатқал ма? Соны бағдарлауға мұрша қайда? Әйтеуiр, ту басында оба сықылды бiрдеме қараңдайды. Бiр ғажабы, сол арада мына жердей ұйтқыған түтек жоқ, аспанмен астасқан көкжиек ағараңдап көрiнедi. Иван Трофимовичтiң жүрегi дүрсiлдей соқты. «Шынымен жел шегi ме, апырай, жел шегi сол болмаса игi едi?..» Ендi аянбады, адымын жаза түстi. Жығылған-сүрiнгенгенiне қараған жоқ, алға ентелеп жүгiрiп келедi. Жиырма-отыз қадам өрге көтерiлген соң өкпесi алқынып қалды. Көзi де жасаурап, бүкiл денесi қалшқалш етiп, бойын тер жауып кеттi. Сiрә, бұл – арқасындағы дем көзiнiң сарқылған белгiсi әрі ақырғы дем алысы? Сөйтсе де ол өзiн-өзi қайрап алға ышқына ұмтылды.

	Кенет көз алды бұлдырлап, қарыстай жердегi оба тас сағымға оранып дөңгеленiп кеттi. Демде соған жеткен де сияқты, қолын созып едi, тас қорым қашықтап, әлдебiр терең оппаға күмп бергендей болды. Мұрттай ұшты. Дес бергенде есi ауған жоқ. Жалма-жан желкесiндегi сырмаға қолын сұғып жұлқи тартты. Ашылған саңылаудан сау етiп құйылған ыссы лептi бiрден сездi. Одан құтылар амал – қашығырақ кету. Жағымсыз иiс, өкпесiн қапқан күкiрттi газдың әсерiн де аңғарды. Жан ұшырған ол қолаяғына қанат бiткендей кенет ширап, алға қарай ұмтыла бердi...

	Бiр мезгiлде таудың түйе өркешi сияқтанып жантайып жатқан шоғыр басына iлiктi. Оба тас әлi де жоғарыда. Сiрә, соған жетпей жаны қалмайды. Жалын лебi де шыдатар емес, күйдiрiп барады. Оңбай ұрынды, қалбалақтап келе жатып жолындағы тасқа сүрiнiп, мұрттай ұшты. Жер бауырлай қыбырлап жоғарыға өрлеуден бiрақ жаңылған жоқ.

	III

	 Тұрардың «Тұлпарға» қайта оралуы сәттi аяқталды. Сiрә, алғашқы кезеңде басынан кешкен жағдаят, әсiресе долы желмен арпалыста сан мәрте жығылып, қаңбаққа айналған «сабағы» әжетiне асып, серiктерiне қосылуына сеп болғандай.

	 Төтенше оқиға оған машинаға аман-есен жетiп, «Тұлпардың» сыртқа шығаратын тұйық камерасына кiргенде кездестi. Таңданғаны сонша, шалқасынан түсе жаздап қалт тұрып қалғанды. Қарсы алдында жүресiнен бүк түсiп бiреу отыр. Басын тiзесiне қойып ұйықтап қалған, сырттағы жойқын арпалыспен жұмысы жоқ, өзiнше рахат дүние құшағына енген. Үстiнде термокостюм. Тұрар әуелде оны Иван Трофимович деп ойлаған. Қапсыра құшақтап басын көтерген-дi. Экспедиция жетекшiсi тәттi ұйқысын бұзған әрiптесiне томсырая қарады, әлде сөлекет қалпын жуып-шайғаны ма?..

	Камераның есiгiн iштен жапқан соң Тұрар серiктерiне хабар бердi. Ауа тазарғанша бiрер минут күтiп, ақыры екеуi де кабинаға кiрдi.

	Таңдану кезегi ендi машинада қалғандарға тидi. Дабырласа қуаныштап екеуiн алма-кезек құшақтап, әредiк тұс-тұстан сұрақ та жаудырсын.

	– Апырау, бұларың не? Жөндерiңдi айтпай бiздi осынша үрейлендiрiп...

	– Осындай да әзiл болады екен!

	– Құдай-ау, экранда үнемi бiреуiңдi ғана көрдiк. Бұл не жұмбақ? Құздан көтерiлген Тұрар Ниязбекұлы емес пе?

	Тұрар ләм-мим деген жоқ. Бастықтың қайда болғанын, өзi құрдымға құлап кете жаздап, долы желмен арпалысып жүргенде, Қоғабай Қағазбайұлының қай жерде бой сақтап бұғып қалғанын ол әлгiнде-ақ түсiнген. Бiрақ мұныңыз қалай демедi. Сол жайында сыр тартып, түсiнiк сұрауға құлқы да соқпады.

	– Жә, шулайтын ештеңе де болған жоқ, – дедi бастық жайбарат қана. – Аман-есен келдiк. Иван Трофимовичтiң жолын құшқанда қайтер едiңдер?.. Болды, қойыңдар түге!..

	– Ал ол кiсiден әлi де хабар жоқ.

	– Қайдан iздерiмiздi де бiлмеймiз...

	«Тұлпар» тау жотасынан келген iзiмен кейiн шегiнiп төменге түскен соң-ақ, Тұрар «Қарлығаштың» алдына жайғасып, геолог рациясының толқын кодын берiп, шартараптан iзденiс жасауды тапсырған. Әлденеше сағат бойы хабарсыз жатқан адамнан ешқандай игi хабар күтпесе де, көңiл үшiн болса да осы әрекетке әдейi кiрiскендей.

	Ширек сағаттай мерзiм Кенбi алқабын әрлi-берлi шарлаумен шұғылданған локатор толқыны бiр сәтте «Сигнал бар. «Рубин» сигналды қабылдайды», – деп хабарлады.

	 Адам баласына тән сезiмге ие болса, МЭМ бұл ақпарды бiртүрлi қуанышты түрде, тiптi айғайлап айтар едi. Амал не, ондай күйiнiш пен сүйiнiштен ада жарақ әншейiн нәрседей жайбақарат жеткiздi. Әлбетте, өзiн соған жеккендердiң оны жамырай шулап, өзгеше дабырмен қуана қабылдағанын да сезген жоқ.

	Тұрардың сүлдерi құрып құлай кетуге шақ қалып әрең отырғанын көрген соң, оны Нұртай ауыстырды. Бiрақ оның да талабы нәтиже бермедi. Ал МЭМ болса қайыра iздеп, әлгi хабарын қайталаудан жаңылмады.

	– Бұл не жұмбақ? Сiрә, Курнашовтың өзi мерт болған, әлде ессiз жатыр. Ал рациясы қосылып қалған... – деп күдiк айтқанды әлдекiм.

	«Қарлығашты» қинаушылар оған жаңа мiндет артты: рацияның сигналы келiп тұрған нүктенi анықтау шарт. Бұл мiндеттi орындауға МЭМ небәрi үш-ақ минут жұмсады. Нұртай оны дереу картаға түсiрдi. Аңдауынша, геолог желдiң ығына шығып кеткен тәрiздi. Ту алыстан нобайы ғана қарауытқан жатаған жотаның маңайы.

	 Геологты iздеу одан әрі ғылыми бағдар бойынша жүрді.

	 * * *

	Оба үйілген тастың iргесiне қалай жеткенi Иван Трофимовичтiң есiнде жоқ. Әйтеуiр, өлдiм-талдым деген бiр сәтте жан дәр мен жетiп құлағаны есiнде. Қанша жатқаны белгiсiз, әлден уақытта есiн жиды. Бет-аузы қап-қара күйе, айнаға қараса – сiрә, көзi мен тiсi ғана жылтырап тұрары қақ, қас-қабағы күйiп қалған, бет терiсi де бырысып тобарсыған тәрiздi. Бiр тәуiрi, обаның маңайы түтiннен таза дегенi дұрысқа шықты, газ ғана емес, желi де шамалы. Мұндай да құбылмалы жайтқа не дейсiң: елу-алпыс қадам төменде жел азынап, газ түтеп тұр; ал өзi паналаған төбенiң үстiнде таңғаларлық тыныштық.

	Құлақшынын шешiп қасына қойған, жалаңбас отыр. Бiр мезетте тас үстiнде жатқан құлақшынға шұқшия қарады, сiрә, әлдене ойына түскендей көзi күлiмдеп, орнынан атып тұрды: түбiнен сынған рацияның антеннасын ауыстыра алса – «Тұлпармен» байланыс жасауға болады. Тек соны қалай, немен ауыстырады? Сым үзiгiн, әлдеқайда бiр металл қалдығын iздеп айналасын, өзiнiң қалтасын бiраз шарлап едi, ештеңе кезiктiре алмады. Ақыры, бiр ойға түсiп, антенна жалғасатын тесiкке сұқ саусағын сұғып, «Тұлпарды» шақыра бастады. Ондағысы адам денесi металдай болмаса да көп-көрiм өткiзгiш, демек, аса сезiмтал рация үшiн өз денесi антенна мiндетiн атқаруға жарамды деген аусар ой едi.

	Содан бiр сәтте ол құлақшынға орнатылған микрофоннан таныс қырыл естiдi. Жалма-жан отыра қалып, өктем үнмен «Тұлпарды» шақыра бастады. Бiршама әуреленуден соң бекем ұққаны – серiктерi өзiн естiмейдi. Тек тiрi екенiн, әлдебiр түкпiрде көмек күтiп отырғанын ұққан сияқты. Өйткенi еркек даусы: «Қозғалма орныңнан «Рубин», естимiсiң, қозғалма!» – деп әлденеше мәрте қайталады. Iле-шала екiншi бiр саңқылдаған дауыс: «Иван Трофимович, тұрған жерiңiздi картадан таптық. Естимiсiз, координатыңыз белгiлi бiзге! Сол жерден кетпеңiз, естимiсiз, ешқайда кетпеңiз!..» – деп дауыстады.

	 Әлде шексiз қуаныштан, әлде хал-күйi келмедi, әйтеуiр, тас үстiне сылқ құлай кеткен. Бұдан кейiн не болғанын ол бiлген де, естiген де жоқ. Жан-жүйесi егiлiп есеңгiреген марғау күйде жан-жағына масаттана қарап, обаға арқасын бере ұйықтап кеткен-дi.





Қайтарда


	I

	«Тұлпар» отқа оранған Кенбiден оншақты шақырым ұзап шығып, ыстық леп, түтiн мен желi аса сезiлмейтiн ықтасыны мол тау аңғарына келiп тоқтады. Сонда ғана Тұрар барлығына демалыс жариялады.

	Содан олар он екi сағат ұдайы бас көтермей ұйықтаған. Неше күннен құс ұйқы боп мазалары кеткен экспедиция мүшелерi тырп еткен жоқ, алаңсыз тынықты.

	Кабинада бос отырып ұйқылары қанған, әмбе айналасында болып жатқан әлей құбылысқа алаңдаумен естерi шыққан екi бала ғана бiрден ұйықтай алмай, тыпырши берген, iштерi пысып зерiккен де сияқты.

	Үлкендерден дем алуға жатпай кезекшiлiк мiндет атқарып отырған Нұртай ғана. Жұрт ұйықтасымен ол Алматымен байланысып, өзi әзiрлеген ақпарды хабарлады.

	Кезекшi ағай жұмысын тындырып болған кезде Кемел мен Рақыш оның қасына келiп, әлдене айтқысы келгендей қипақтай бастаған.

	– Немене, балақайлар, жайшылық па?

	– Нұртай аға! – дедi Рақыш биологтың жадыраған сәтiн пайдаланып қалғысы келгендей. – Тұрар ағай неше үнiстет бiтiрген?

	– Бiрде-бiр институт бiтiрмеген, – деп күлдi Нұртай.

	– Қойыңызшы?!

	– Ол университетте оқыған.

	– Сонда ол институттан үлкен оқу ма?

	– Қалай десем екен, үлкен дейтiн үлкен емес... Бiрақ институттан әлдеқайда тереңiрек бiлiм беретiн, бақандай бес жыл оқытатын оқу орны.

	– Бәсе, солай екен ғой?!

	– Неге сұрадыңдар оны? Қайтпек едiңдер?

	– Ал Қоғабай Қағазбайұлы ше? Ол кiсi де iрi оқыған ба?

	– Iрi болғанда қандай! Бiр емес, екi дипломы бар ол кiсiнiң.

	– Қойыңызшы, сiрә, бiздi мазақтап тұрсыз...

	– Сенбесеңдер, оянған соң өзiнен сұраңдар. Бiреуi ғалымдық атағы.

	– Әй, бiлмеймiн, сiрә, бiреуi өтiрiк шығар. Бiздiң ауылда оқуды өтiрiк бiтiргендердiң кейбiрi қазiрде кеңсе қызметін атқара алмай, қой бағып жүр, – деп Кемел ағынан ақтарыла сөйледi.

	– Қатырды мыналар! Галина Ивановна, естiдiңiз бе? – деп рахаттана күлдi Нұртай. – Бiздiң бастық мына сөздi естiсе, сендердi кабинадан қуып шығады. Дереу ұмытыңдар! Жә, осы әңгiменi сендер не себептi бастадыңдар?

	– Үни ... бер... сi... тет... дедiңiз бе?.. Ендеше, Кемел екеумiз соғ ан барып оқитын болдық, – дедi Рақыш, – сірә, ол күшті оқу болу керек!

	– Мықты екенiне дау жоқ! – дедi Галина Ивановна ол кiсi де ұйықтамай, бұлардың әңгiмесiн естiп жатыр екен, – Ал, кәне, жұрттың мазасын алмай жатыңдар! Тұрар ағаларың әлгiне барлығымызға тынығуды мiндеттеген. Ертеңгi жұмыс – ауыр... Амал қанша, ерiксiз бағынуға тура келдi.

	II

	Екi бала сол жатқаннан келесi күнi түс ауа бiр-ақ оянды. Көздерiн ашса, кеше тоқтаған жерден ұзап кетiптi. Экспедиция Кенбiге ұрымтал жерге келiп, зерттеулерiн жалғастырған. Экранға шұқшиған олар от бағанның күнбатыс желкесiнде тұрғанын аңдады.

	«Ғылыми адамдардың мiнез-құлқын түсiну қиын, – деп ойлаған-ды балалар. – Кейде бала сияқты аңғал, өздерiне неше түрлi сұрақтар қойып, үлкен кiсiдей сөйлеседi... Ал қазiр от құсқан таумен сырласып экран алдын күзетіп отыр, аспаптар алдында да нақ сондай қызу жұмыс, шегi жоқ, таусылмайтын көп бақылау...»

	 Екi баланы әсiресе геолог Курнашовтың ұзақты күн бел жазбай отырып, құныға да қызыға атқарған зерттеуi таңғалдырды: дербес үстелді иемдеген Иван Трофимович өзi мерт бола жазд аған қатерлi «саяхаттан» әкелген неше түрлi жыныс үлгiлерiн алдына тiзiп қойып, әрбiрiн соның үлкейткiш шынымен шұқшия қарайды; қайсыбiрiн үстел шетiне қойып, балға мен тық-тық ұрып тинәмдай тас алады да, микроскоп көзiне салып ұзақ зерттейдi; әлден соң көрген-бiлгенiн дәптерiне жазады. Жарым сағат өте ме, өтпей ме, балалар тағы да балға тықылын естидi. Жұдырықтай тас үлгi төрт-бес бөлiкке жiктеледi: бiреуiн мақтамен орап жәшiкке салады; екiншiсiн лупашынымен ұзақ қараған соң күлдей етiп ұнтақтап, микроскоп арқылы зерттейдi; үшiншiсiн...

	Үстелден басын көтерген бiр сәтте ынтызар балалар оның да жай-жапсарын сұраған. Айтуынша, ғалым-геолог жетi қат жер астының миллиондаған жылдар бұрынғы ғұмыр шежiресiн тағдыр жазуымен өз қолына түскен осынау тас үлгiлерiнен айырады-мыс; жанартау тереңнен суырған жыныстарды мұқият зертт еу арқылы сол тарихты көзбен көргендей етiп баяндап беруге болады...

	Осылайша бiр-бiрiне жалғасқан үш тәулiк iп-iлезде өте шықты. Мысқалдап жиналған зерттеу деректер жүйеленiп, тиiстi тұжырым жасауға жарап та қалған едi.

	Үшiншi тәулiктiң соңында, бұл күн батуға тақаған мезгiл едi, Тұрар екi баланы қасына шақырып:

	– Жұмбақ көлеңкенi көргiлерiң келе ме? – деп сұраған-ды.

	– Қалай көремiз? Қашан?

	– Осы қазiр, сәл шыдаңдар, – дедi езу тартып.

	Балалар сенген жоқ. Тағы да әзiлдеп тұр деп ойлаған. Ғалым ағасының бетiне жаутаңдап қарасты.

	– Иван Трофимович, мына екi балақан менiң сөзiме сенбей тұр. Көлеңкенiң бүгiн нелiктен көрiнетiнiн түсiндiрiп берсеңiз қайтедi? Бұлар өзi көптен берi танауымыз қышымады деп бiзге өкпелi сияқты, – дедi Тұрар тағы да жымиып.

	Курнашов пульт алдындағы креслоға келiп жайғасқан Тұрарға қарап:

	– Менiң әңгiмем тек қана Кенбiнiң геологиялық даму тарихы туралы болады, – дедi. – Ал көлеңке құпиясын өзiңiз айтасыз, Тұрар Ниязбекұлы. Келiстiк пе?

	– Келiстiм.

	– Әуелi сендерге ертеректе болған бiр таңғажайып хикаятты айтып берейiн, – деп бастады геолог әңгiмесiн. – Бұл оқиға он сегiзiншi ғасырдың аяқ шенiнде болған. Ресейдің императорлық Ғылым академиясының экспедициясы күз күндерiнiң бiрiнде осы күнгi Башқұртстандағы Юрюзань өзенiнiң бойына келiп тоқтайды. Оны академик Паллас басқаратын. Сол жердегi тауды жергiлiктi халық Янгантау деп атайды екен. Башқұрт тiлiнде бұл – «Жанартау» деген сөз. Академик сол таудың қойнықонышын аралап жүргенде, тас жiгiнен бу шығып жатқанын көредi. Әлгi араға таяғын сұқса, қамыс таяқ отқа күйгендей боп әп-сәтте күлдiреп қалыпты...

	– Сонда бiздiң Кенбiнiң де бiр қатпарында Янгантау сияқты ыстық болғаны ма? – деп Кемел геологтың сөзiн бөлдi.

	– Сәл сабыр ет, – Иван Трофимович үлгi тастардың бiрiн қо лына алды. – Мынау жер астынан шыққан тау жынысы. Жердiң осы күнге дейiн толық суымаған планета екенiн естiген боларсыңдар, яки оның сыртқы қабаты ғана қатып, қатты денеге айналған. Iшiне үңiлсек, мүлдем басқаша жағдайды көремiз. Айталық, кез келген жердi бiр метр қазсаң – жылылық жер бетiнен шамамен бiр градус жоғары болады. Ал егер мың метр тереңдiкте ол қаншаға жетпек? Екi мың, үш мың, бес мың, жиыр ма мың метр төменге түссек ше? Әрине, жер үстiндегiден әлдеқайда жоғары, тiптi жүздеген градус жылуға кездескен болар едiк. Мiне, мына тас та сондай әлей ыстық қабатты мекен еткен. Мәселен, әлгiнде мен мысалға алған Янгантаудың астын зерттегенде – елу метр тереңде екi жүз елу градус, ал тоқсан метр төменде жылылық деңгейi үш жүз сексен градусқа өскенi анықталған. Адам баласы жер астынан өз бетiмен атқылап шыққан ыстық судың талайын бiледi. Бұған мысалды алыстан iздемей-ақ өзiмiздiң Қазақстанды алайық: Қапал-Арасан, АлмаАрасан емдеу жайлары, Алакөлдiң түстiк жағасындағы БарлықАрасан суы... Бұлардың 31-41 градус аралындағы жылылықпен жер астынан ысып шығатын, шипалық қасиетi мол сулары осы күнде буыннан ауыратын науқастарды емдеу үшiн қолданылады. Менiңше, Кенбi де сондай құбылыс. Жаңа сен, Кемел шырақ, дұрыс айттың. Кенбi де Янгантау сияқты, бiрақ мұндағы гәп одан сәл-пәл өзгешелеу. Ендi түсiндiң бе?

	Кемел үндеген жоқ.

	– Ал мен досыма қарағанда танауы жиі жыбырлайтын кещелеу баламын, содан ба, әлгi айтқаныңыздың кейбiрiн жете түсiнгем жоқ, Иван аға, – деп Рақыш геологқа жақындай түстi. – Янгантау дейсiз. Оған барған ғылыми экспедиция шатыр тiгiп жатып, тауға да жайлауға шыққандай рахаттана серуендеп жүрiп, асықпай зерттеген. Ал бiздер... Өзiңiз бiлесiз, көрмегенiмiз жоқ. Әмбе сөйте тұра мұнда ыстық су атымен жоқ, барының өзi тартылып қалыпты.

	– Сен, балақай, өтiрiк мақауланба! – дедi геолог сұқ қолын шошайтып. – Газ қабатында бу мөлшерi ерекше мол екенiн бiз алғашқы күнi-ақ анықтағанбыз. Өзiң сыртқа қарашы, – деп Иван Трофимович экранды нұсқады. – Анау қарақошқыл тұман қабаты бу емей немене? Ал будың неден түзілетiнiн физика оқулығынан сен жақсы бiлуге тиiссiң.

	Геолог алдында үйiлiп жатқан магма жыныстарына үңiле қарап отырды да:

	– Кенбiнiң астынан шыққан үлгi жыныстарды зерттеуден соң мен мынадай тұжырымға келдiм, – дедi. – Бұл таудың астыңғы қабаты органикалық заттары аса мол жыныстардан түзiлген. Атмосфера қабатынан ауысқан суық ауа Кенбiнiң әзiрше бiз бiлмейтiн сансыз көп жiк-сызаттары, тас қуыстары мен үңгiрлерi арқылы төменгi қабаттарға сыздықтап өтедi де, жыныс құрамындағы органикалық заттардың өз-өзiнен тотығу процесiн туғызады, яғни оның тұтануына отын болады. Одан қызуы күштi газ бөлiнiп, өте жоғары қысыммен сыртқа атылады. Жер бетiне шығысымен ол ауа құрамындағы оттегiге қосылып, одан әрман қызады. Кенбiдегi күштi алаудың түп себебi – осы. Бұған және әлгiнде мен айтқан терең қабаттағы күштi жылу әсерiн қосыңдар...

	– Иван Трофимович, сөзiңiздi бөлуге рұқсат етiңiз, – деп әңгiмеге араласты Галина Ивановна. – Бұл айтқаныңыз балаларға ғана емес, маған да ұнайды. Бәрi де түсiнiктi, жаратылыстың өз қойнынан туған бұлқыну салдары. Тек мен осынша мол жылудың алысқа таралуын ұға алмай қойдым.

	– Бұл сауалыңызға менен гөрi Тұрар Ниязбекұлының жауап бергенi жөн сияқты.

	Тұрар әуелi Кенбiнiң картасын орауынан жазып, үстелдiң үстiне жайғастырды.

	– Жылудың шартарапқа таралуын түсiндiруден бұрын сiздерге мен кәдуiлгi мұржа жайында бiрер сөз айтқым келедi, – деп бастады ол әңгiмесiн. – Иә, кәдiмгi үй мұржасы туралы... Пеш аузын ашып қойып, төбеге шығып, мұржа қасында сәл тұрыңызшы. Не естисiз? Не сезесiз? Гуiл, яки екпiндеген жел түзiлгенiне тәнтi боласыз. Екiншi мысалға жай ғана су тұрбасын алайық. Соның бiр аузын жел өтiне қойып, екiншi аузына қолыңды ұстасаң – не сезесiң? Тағы да жел екпiнiн һәм гуiлдеген үнiн аңғарасыз. Егер тұрба ұзындығы жүз метрден асса – бас киiмiңнен қолма-қол айырылатыныңызға мен кепiл! Егер сол бiрнеше жүз метрден асса ше? Сөз жоқ, жел екпiнi бет қаратпас едi. Орысша мұны «сквозняк» дейдi, қазақ тiлiнде оны «өкпек жел» десе керек... Ендi Кенбiнiң картасына үңiлейiк...

	Қолына қарындаш алды да, картадағы жайын жонды күдiрейiп жатқан тау жоталарын сыпыра қоршап өттi.

	– Неменеге ұқсайды? – деп сұрады, iле бiрақ соған өзi жауап бердi. – Мен мұны қарапайымдап түсiндiру үшiн шөлмек тәрiздес тұрба дер едiм. Соның тек түбi жоқ, екі аузы да ашық. Ұзына бойы – соншама зор, мойны – ғаламат ұзын, бүйiрi – шығыңқы, түп жағы – тiптi кең. Ендi есептеп көрейiк: жүз метр тұрбадан соққан жел бет қаратпайды; Кенбiнiң шөлмек тәрiздi «тұрбасының» кең тұсының өзi он бес мың метрден астам. Тараң қуысының жiңiшкерген тұсы карта бойынша бес мың метр, әмбе сол тау үңгiрiмен жалғасқан. Оның ұзындығы әзiрше бiзге беймәлiм, бәлкiм, бiрнеше шақырым, мен өзiм оның оннан бірін ғана әрең өттiм...

	Карта бетiнде шөлмекке ұқсаған суреттiң бiр басына ол көлденең сызық жүргiздi. Сол жердi iле бояу қарындашпен дөңгелетiп сызды.

	– Мiне, тап осы арада табиғи тас көпiр тұр. Алды оның кең шатқал. Шатқалдың орта тұсында жанартау кратерi. Оның күштi алауы алғашқы атылған сәтте көпiр астын жанап өткен. Яғни ұзыннан-ұзақ созылып жатқан тау үңгiрiн нақ осы жерде көлденеңiнен қиып тастаған. Қарапайымдап айтқанда, тұрбаның екi басы да тығынынан сыпырылып ашылып қалған. Жер астынан кенет атылған жанартауға ендi, көрдiңiздер ме, табиғи «тұрба» бойында түзiлген екпiндi жел, әлгi «сквозняк» қосылды. Ол болса жолындағының бәрiн өртеп, отап, жапырып алға жылжыды. Әлей ауа толқыны сөйтiп ық жағында мекендеген ауылдарға тарады. Кенбi ауылында қазiр жадыраңқы жаз. Бұған олар шексiз қуануда. Алайда оның арты үлкен күйiнiшке айналмақ: Кенбi тауының қойны-қонышы қазiр не күйге түстi; бiр тал шөп, не ағаш қалды ма күймеген?.. Бұл болса әзiрейiлдiң алды. Ыстық ауа, мезгiлсiз жаз өз кереметiн танытар мезгiл әлi алда. Келесi жылы бұл өңiрде жаңбыр болмайды. Болса да соның бiр тамшысы мынадай күйдiргi ыстықта жерге жете алмайды. Жылы ауа қабатына жете бере-ақ буға айналып, әуеге қайыра ұшады...

	Ендi Рахмет ақсақалдың сәуегейлiк құпиясына келелiк...

	– Иә, айтпақшы, бұл да қызық ұлағат!.. – дедi Курнашов мырс етiп. – Бұдан бiрнеше ғасыр бұрын Кенбiде жанартау атқылаған. Менiңше, сiз тап болған үңгiр, Тұрар iнiм, соның қалдығы. Көрiнбестiң көлеңкесi туралы аңыз да сол кезде тараған қауесет.

	– Дәл солай, тура қолмен қойғандай айтып тұрсыз, – деп Тұрар екi баланың алдына сурет салынған қағаз тастады. – Мен осыны үңгiр аузынан көрдiм. Қазiрде ойша долбармен қайыра салып отырмын. Неменеге ұқсайды?

	– Бүк түсiп жатқан итке.

	– Ал екiншiсi терiс қарап отырған қартаң кiсiге ұқсайды, – десiп жарыса жауап қатты екеуi де.

	– Дұрыс, көзбен көргендей дәл таптыңдар, – деп мақтау бiлдiрдi Тұрар. – Ендi мен сендерге осы аңыздың ғылыми түсiндiрмесiн айтып берейiн. Бiр кезде Кенбiде жанартау атылды, жойқын ыстық леп дәл бүгiнгiдей шарпуы жеткен төңiректi өртеп, күйдiрiп, ел басына бақытсыздық әкелдi. Қалың ел Кенбiдегi үңгiр аузынан мына тас пiшiндердi көрдi. Бұдан арғы әбден түсiнiктi. Ит тәрiздес бала туралы, көрiнбестiң көлеңкесi жайлы қауесет аңыз боп елге тарады. Дүйім жұрт ит басты баланың кәрiнен қорқып, Кенбiге келiп асаттық жасайтын болды. Тау қойнындағы үнгiрден мен соған дәлел болатын айғақтардың талайын көрдiм.

	– Қызық құбылыс! – Кемел үлкендерге аңыра қарады. – Сонда көп ұзамай жанартау қайта сөне ме?

	– Мұның жауабы – Кенбi астындағы бу мен газ қорына байланысты. Бiрнеше ғасырдан соң қайтадан тұтануына қарағанда, оның қоры, сiрә, аз емес, – дедi ғалым. – Әлбетте, Кенбi баурайының осылайша өртке оранып, мұндағы тiршiлiктiң бiржола сөнуiне жол беруге болмайды. Бүгiнгi техника мұндай кереметтердi жүгендеудiң жөн-жобасын бiледi. Бәрекелдi, әңгiмемен отырып ең қызық сәттi өткiзiп ала жаздаппыз. – Тұрар экранды нұсқады. – Әне, көлеңке де көрiндi!

	– О, ғажап! Тағы көрiндi! Соның тап өзi!..

	– Көлеңке... жай емес, Көрiнбестiң көлеңкесi... – деп сыбырлады Рақыш.

	Оқтай түзу жiңiшке қара жолақ Кенбiден берi асып, кең дала ға қарай созыла құлап тұр... «Тұлпар» соның бағытынан жырағы рақ шетте, бiрақ қол созымдай ұрымтал жерде, сондықтан да оның iшiндегiлер көлеңкенiң өзiнен де гөрi тыңнан түзiлген сұлбасын анығырақ көрдi. Батып бара жатқан күннiң де от бағанның тап желкесiне шыққанын машинадағылар Тұрар Ниязбекұлын ың ескертуiнен ұқты. От бағанның ақшулан түсi күрт өзгерiп, қарақошқыл газ құса бастағанын да аңғарды.

	– Кенбi жанартауы кей уақ от емес, қарақошқыл газ атады. Бiр емес, бiрнеше жүз метр биiкке. Әмбе онда қозғалу, орын ауыс тыру жоқ, тiк шаншылады. Ал Күн мен Жер үнемi айналыста. Кешке таман күн көзi жанартаудың ту сыртына шығады. Бiздiң қазiр көрiп тұрғанымыз – жанартаудың жерге түскен көлеңкесi! Күн көкжиекке төмендеген сайын көлеңке ұзара түседi, әрi жiңiшкере бередi. Жұмбақ гәп те осында! Құпиясы да оның от бағанның алыстан көрiнбеуiнде. Яки ол көрiнбейтiн бiр құбыжықтан түскендей боп зәре-құтыңды алу сыры да осында...

	Ешкiм ләм-мим деген жоқ. Әркiм өзiмен-өзi. Көп бейнетпен қол жеткен құпияның сырын бiлгендерiне қуанып та, құмартып та отырғандай. Әлде соның мұншама қарапайым боп шыққанына таңдану ма?

	– Сонымен, бiздiң экспедиция өзiне жүктелген мiндеттi абыроймен орындап, ғылыми зерттеудiң алғашқы шолу бағдарламасын сәттi аяқтады деп есептеймiн, жолдастар, – дедi манадан берi үнсiз отырған Қоғабай Қағазбайұлы. – Осы жайында мен рапорт әзiрлеймiн де, Алматыдағы дөкейлерден қайтуға рұқсат сұраймын.

	– Қоғаеке, зерттеу әлi аяқталған жоқ, қайта ендi басталады деудi ұмытпаңыз, – деп Нұртай Қоғашұлы әлгiнде өзi қабылдаған жеделхатты бастықтың алдына қойды. – Академия басшылары тағы бiр үлкен экспедиция жасақтапты. Оған таяу күндерде Кенбi жанартауын жан-жақты зерттеп, тез арада жүгендеу шараларын қарастыруды жүктептi. Бiз болсақ соларға жөн-жоба нұсқаушы болмақпыз. Бұл экспедиция Кенбiге ертең келмек, сiрә, тікұшақпен шықпақ. Бiреу емес, бiрнеше топ, құрамы да осал емес сияқты: бiлiктi ғалым, кәнiгi жобалаушы, Мәскеуден де келген әйгiлi жанартау бiлгiрлерi бар деседi...

	– Жо-жоқ, бұған мен келiспеймiн. Сырқаттанып отырмын, – деп дүрсе қоя бердi Қоғабай Қағазбайұлы. – Мен өзім қайтамын...

	– Сiз өзi де қайтасыз, жеделхатты оқыңыз. Экспедицияға да, метеостансаға да бастық боп Тұрар Ниязбекұлы тағайындалды. Ал сiздi зейнетке жөнелтiптi.

	– Алғашқы тікұшпақпен мына балалар да үйiне қайтады. Сiрә, каникулдарың жаман өтпедi-ау деймiн, – дедi Тұрар. – Солай, балақайлар, сабақты себепсiз босатуға болмайды. Әкелерiң де танауларыңды әбден қышытар қамшы дайындап отырса керек...





Көп жылдан соң


	 Зейнеткер кiсiнiң ермегi белгiлi: диванда жатып кiтап оқисың, уақытты көбiне теледидар алдында ұзатасың. Сол ермекпен күн қысқартып отырғанымда телефон шыр еттi.

	– Кенбiнi бiр көрсетсең деушi едiңiз, құда? Зауқыңыз соқса, әзiр отырыңыз. Жарым сағатта көлiкпен соғамын...

	 Тұрар Ниязбекұлы есiмдi құдамыз солай деп менi әбiгерге салып қойды. Жуықта академияға толық мүше болып сайланған, шынайы ғұлама кiсi.

	 Тұрекең сөзiнде тұрды. Айтқан уақытында екеумiз Кенбiге аттандық. Әсем Алматы артымызда қалды, қар жамылған сайын даланы жүрдек машинамен табанға үйiрiп жүйткiп келемiз. Үйден шыққанда аяз зәрлi сияқты едi, жуықта жауған қар да мұрты сынбай тұтасып жатқан. Төрт-бес жүз шақырымды артқа тастаған соң жер келбетi өзгердi. Қар жұқарып, ойдым-ойдым қара жер көрiне бастады. Қаңтарды әлi тауысқамыз жоқ, мен үшiн – бұл да таңданарлық құбылыс. Бiраздан соң бұл да өзгердi. Жаз күнiндей жасыл көк жамылып құлпырып жатқан тау баурайына келiп кiрдiк. Айнала жасыл кiлем ұстағандай. Белуардан келген қалың шөп, неше түрлi жемiс ағаштары, тiптi бұлақ бастаулары қатпаған, сылдырай ағып жатыр.

	Кеңсе алдына келiп тоқтадық. Сөйтсек, Кенбi колхозының орталығына жетiппiз. Кеңсеге кiрдiк. Тұрекеңдi бәрi таниды екен. Қуана қарсы алды. Сыйлы, құрметтi кiсiнiң қайда болсын қошаметi осындай болмағы – бiздiң елде ежелден қалыптасқан ғұрып.

	– Тұрар Ниязбекұлымен бiз ана жылғы төтенше сұрапылда танысқанбыз. Содан берi доспыз, – деп шашына күмiс түскен егде кiсi әзiл айтты, осы колхоздың бастығы екен. – Әсiлi, ғылым иелерімен дос болу – шаруашылық үшiн пайдалы iс!

	– Мысалы... – деп отағасын сөзге тарттым.

	– Мен айтайын, сiз тыңдаңыз: бiрiншiден, бұрынғыдай суық жоқ бұл өңiрде, аяз мықтағанда он градустан аспайды; ал жел Кенбiден болса, тiптi жақсы; жаз ерте шығады; оның да мал өсiрген қыр елi үшiн қаншалықты пайда екенi түсініктi жайт... Екiншiден, энергия қуатын тегiн аламыз. Оны қажетiмiзше шаруашылықтың бар саласына пайдаланып отырмыз. Үшiншiден, мұндағы жұрт үйлерiн жылыту үшiн, яки ас пiсiру үшiн болмаса – бұрынғыдай отын қамдамайды. Төртiншiден, осы лардың бәрiнен босаған жұмыс қолын Кенбi баурайын гүлдендiруге – жолдар, үлкен құрылыстар салуға жектiк. Сөйтiп, бiр кезде аңызақ жел қыдырып, қар бораған, аяз қысып боран түтеген аймақ бау-бақшалы, тоғайлы, шабындықты, өрiсiне мал толған, өңiрiне жұрт көптеп қоныстаған жұмақ жерге айналды. Алматының алмасын, Грузияның мандаринiн, Ташкенттiң жүзiмiн таңдап өсiрiп отырмыз. Бұл аз ба?! Ендi өзiңiз шамалаңыз – ғалым кiсiлермен дос болудың қаншалықты тиімді екенiн?!

	– Ғажап! Соның бәрiн Тұрекең жасап бердi ме?

	– Бiр өзi болмаса да тиiстi ақыл-кеңесiмен қол ұшын тигіздi.

	Бастықтың әңгiмесi маған қатты әсер еттi. Таңданғаным сонша, құдама жалт қарап едiм, ол кiсi биязы жымиып:

	– Асықпаңыз. Менен де әзiрше ештеңе сұрамаңыз. Басқару пультiне барған соң бәр-бәрiн өзiңiз көресiз... – деп орнынан тұрды.

	Тақиядай шошақ төбенiң үстiне көтерiлгенде-ақ мен аппақ шағаладай әдемi қалашықты көрдiм. Бiрыңғай жобамен салынған жаңа үйлер. Денiн екi қабат етiп еңселi тұрғызған, көшелерi оқтай түзу, сап түзеген сарбаздардай қақшиып радио, электр бағандары тұр. Бiразы соның қаладан ұзап, тау жотасына қарай өрлеген. Бiздiң машина сырты ұлттық ою-өрнектермен безенген еңселi үйдiң алдына келiп тоқтады. Терезеден көрдi бiлем, үйден екi жiгiт жүгiрiп шықты. Жол бастаушым олармен құшақ айқастырып амандасты. Бiреуi ашаң өңдi, тiк қабақты, көзi оттай жайнаған ұзын бойлы жiгiт. Қасындағы анаған қарағанда әнтек кiшiлеу, ернi дүрдиген, жауырыны қушық, басы сопақтау қараторы жiгiт. Ашаң өңдiсi Рақыш, екiншiсiнiң есiмi Кемел екен. Екеуi де осында кезекшi диспетчер болып iстейдi, құдамның таныстыруынша, университет бiтiрген оқымысты жiгiттер.

	Бiздi олар басқару пультiне шақырды. Кең залға кiрдiк. Қабырғалары ақшыл мәрмермен қапталған әсем ғимарат, ту ортаға самсаған аспап тiзiлген панель-тақта орналасыпты. Олардың бетiнде қызыл, көк, жасыл, сұрғылт түстi неше түрлi шамдар бiр сөнiп, бiр жанып, көздiң жауын алғандай боп құлпырып тұр. Тұрекең панель алдынан бiр түйменi басты да, экранды нұсқап:

	– Әне, анау тұрған кратер аузы, – дедi.

	Экранға қанша үңiлсем де бетон мен жалтыраған әйнектен тұрғызылған абажадай зәулiм үйден өзге ештеңе көре алмадым. Тек соның төбесiнен алабажақ түтiн аспанға будақ-будақ атылып жатыр.

	– Жанартаудың жойқын күшiн сол үйдiң астында ауыздықтадық. Есiңiзде болар, кратер аузын көп бейнетпен әрең жаптық дегенiм... Бiз оны, әрине, қалай болса солай үстiнен бетон құйм амен бастыра салған жоқпыз. Кенбi баурайындағы табиғат өзi жаратқан жылу қорын ұзақ уақытқа және тұрақты сақтау үшiн арнайы есептеу жасап, электрон есептегiштiң жәрдемiмен қажет мөлшерде саңылау қалдырып, икемге келтiрдiк. Одан шығатын газ бен бу арнаулы сүзгiден өтедi. Сонда оның құрамындағы зиянды элементтер сүзiлiп, ауаға тек жылу қуаты ғана берiледi. Төңiрекке таралу шегiн де табиғи «тұрбаға» қалтқы қойып реттедiк. Қысқасы, Кенбi баурайының ауа райы бұрынғы зәрлi аязынан бiржола ада болды. Жазда тежегiш қақпақты мүлдем жауып қоямыз, қыста да аса суық күндерде ғана ашамыз. Осылайша қажет жылуды қолдан жасап, яки тегiн алып, оны өзiмiзге қажет мөлшерде өзгертiп отыруға қол жеттi. Бұл – бiр. Екiншi, жер астынан атқылаған будың қуатына пайдаланатын арнайы қондырғы жасадық. Тазартудан соң соны кәдiмгi үй жылытатын радиаторларға қостық. Колхоз бастығының әлгiнде үй жылытуға отын керегi жоқ дегенi содан. Осы қалашықтағы үйлердiң бәрi Кенбi астынан шыққан бумен жылынады. Үшiншi, жартылай өткiзгiштерден жасалған электродтың бiр басын ыстық, екiншi басын суық суға малсаңыз – екi түрлi ортаның әсерiнен аз-кем электр тоғы пайда болатынын сiз физика оқулығынан оқыған боларсыз... Кенбi электр стансасын жобалауға мамандар осы құбылысты әжетке жаратты. Үш алып электрод кратердiң тереңiне бойлады. Төменде бiрнеше мың градус жылылық, ал жоғарыда он градустай мөлшерде... Екеуiнiң арасындағы орасан алшақтық стансаға электр қуатын бередi. Таудан берi құлаған бағандар сол қуатты төңiрекке жеткiзiп тұр. Ток осы үйден жан-жаққа тарайды. Кенбi астындағы ғаламат мол қуаттың барлығы да осы үйден басқарылады. Кратер аузындағы қондырғыға тиiстi нұсқау осы үйден берiледi. Мына панель тақтадағы түрлi-түстi шамдар – солардың жаршысы, яки автомат механизмдердiң хабаршысы. Ал соның бәрiн басқарып, тежеуші – мына екi жiгiт, менiң шәкiрттерiм.

	Бұл жайында бұрын да естiген едiм. Бiрақ көзбен көрген керемет iс көңiлiмдi көншiткенi сонша – неше алуан қиялға түсiп, адам ойының құдіретiне бас иген, тебiренген тәнтi сезiмнен көпке дейiн арыла алсамшы!..

	– Тағы бiр шаруа ойда бар, – дедi Тұрекең сәлден соң, – даланы шарлап пайдалы қазбалар iздеймiз, шахталар саламыз, қаншама көп бейнет! Ал сол қазыналардың бiразы мына Кенбi астынан өзi шығып жатыр. Айталық, мұның тереңнен атқылаған ыстық суында ерiген көптеген сирек металдар бар, газы да солардан құралақан емес. Жуырда бiздiң академияның Металлургия институты Кенбiде пайдалы элементтердi ұтымды айыратын байыту фабрикасын салу туралы ұсыныс жасады...

	– Тамаша!

	– Тамаша деп таңырқайтын ештеңе де жоқ, – дедi Тұрар Нияз бекұлы, – бәр-бәрi – бүгiнгi заманның өркендеген қуатты техникасы жеткiзген игiлiк. Бұдан әлденеше ғасыр бұрын Кенбi жанартауы атқылаған кезде нақ осылай iстелсе, көрмес пе едiк?

	– Оныңыз рас, Тұреке. Осының өзi-ақ көзiң көрмесе, сенбейтiн кереметтер! Қияли бiреудiң фантазиясы ойдан шығарған iс дер едiм. Келгенiмiз көрiм болды, көп рахмет!.. Керемет қиял дегеннiң бәрi көз алдымызда күнбе-күн өмiрге енiп, үйреншiктi iске айналып жатқанда – бұған сенбеу, сiрә, күпiрлiк шығар.

	– Дұрыс айтасыз. Қазiргi өмiрдiң өзi – адамзат арманының қол жеткен шыңы демеске шараңыз жоқ!..



	 Семей, 1960 жыл





	Оглавление

	Жұмбақ көлеңке

	Келесi күндерде

	Аттанарда

	Күтпеген кездесулер

	Тұман тұмшалағанда

	Бетпе-бет арпалыста

	Кенбi құпиясы

	Қайтарда

	Көп жылдан соң





