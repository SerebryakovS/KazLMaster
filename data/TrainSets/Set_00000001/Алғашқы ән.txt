Тахауи Ахтанов

Алғашқы ән





Композитор Серәлі кішкене үйдің есігінің алдында керіліп, бой жазып аз тұрды. Бір епті жылтыр қара жігіт, оның қай жақтан шыға келгенін Серәлі байқамай да қалды, «ассаллаумағалайкүм» деп сәлем беріп, «осыны сізге беpiп жіберіп еді» деді де қолына бүктеулі кішкене қағазды ұстата салды. Серәлі қағазды ашып көз жүгіртіп өтті. «Бүгін қолыңыз тисе, біздің үйден дәм татсаңыз. Күн демалыс қой. Гауһар». Төменіректе: «Ұмытып қалған жоқсыз ба? Алыста жүргенде ұмытсаңыз да, осында келгенде есіңізге түскен шығар» деген ойнақы сөз тұр. «Fayhap. Гауһар... Ия, иә... Ол осында еді-ау». Серәлі қағаздан басын көтеріп алғанда жаңағы қара жігіт ғайып болды.

Көптен дағды алған әдеті бойынша Серәлінің ертеңгілік бой жазып, біраз жүріп қайтқысы келді. Бұл қонған үй селоның шетінде еді. Алдында еңкейіп барып кішкене өзенге тірелетін жусанды жазық. Ертеңгі күннің қиғаш сәулесі өзеннің арғы бетіндегі бозды адырды қызғылт-сарғыш шұғыласына малып, балғын жұмсақ рең беріп тұр. Арғы жарқабақтағы бұйра боз желмен ырғалып, күмістей жылтырап құбылып келіп өзенге құлар жерде қою әдемі көлеңкеге тіреледі.

Серәлі туған жеріне қажып келді. Оны арытқан жол азабы емес-ті. Ой-шұқыры көп жолда машина, арба соғып сүйегі сырқырап қалғаны рас, бірақ осында келгелі екі-үш күннен бері ол басылды. Қайта бойы жеңілдеп, сергіп қалғандай да болды. Сонау жылдары бір әнінен екінші әні артық мақталып, сүрінбей өрлеп бара жатқан композитор соңғы екі-үш жылда тоқырап қалды. Сонда да сол баяғы екпінімен мұны біраз уақыт қошамет үстіне қошаметтей берді. Сол кезде қатты шыққан мақтау шуының жаңғырығы да бәсеңдеп келіп осы соңғы жылы басылды. Төңірегінен ел көшіп кеткендей болғанына ызаланып жұртты таңырқатар музыка жазып тастамаққа қимылдап көріп еді, бірақ көкірегіндегі күй көзі бітеліп қалғандай еш нәрсе шықпады. Ескі машықты сарынға қайтып орала берді. Оның үстіне өзі көп жыл істеген кеңсесі де қонақтар ұзақ отырып қалып ауасы тарылған бөлмедей көріне бастады. Соңғы жазғандарын жыртып тастады да, елге жүріп кетті.

Өзеннің суы тайыз болғанмен жағасы тік. Серәлі өзенді бойлап жайпауыт жерін тапты. Көйлегін шешіп, белуардан жуынып алмақ болды. Енді байқады, манағы жігіт әкелген хат әлі қолында екен. Композитор қағазға тағы да көз жүгіртіп өтті. «Гауһар менен үш жас кіші еді-ау. Қазір ғой отызда,– деп, ойлады ол.– Күйеуі, бала-шағасы болар. Кімге тиді екен? Әрине, осы ауданның бір қызметкері. Қартайды ма екен?– Серәлі еріксіз өз самайын сипап қойды.– Ия, көп уақыт өтті. Барсам ба екен? Жоқ, өткенді ұмыт болғанды еске салып қайтем. Оның үстіне күйеуі отырса, менің жағдайым онша жұрт қызығарлықтай болмас»,– деп түйді ол ақыры.

Көп уақыт өтті. Ол кезде Серәлі осы аудан орталығындағы мектептің оныншы класында оқитын. Көңілі қуанышқа толы, алаңсыз жастық шағы еді. Бұл өмірде математика нәнінен басқа бөгет жоқ сияқты көрінді оған. Мектептегі тек құрбыларының алдында жүрді. Он алты-он жеті жас – балалық пен жігіттіктің аралығы. Жас жігіттің қызға қырындауы осы бір шақта басталады. Бұл кезде бала жігіт шын көңіл сүйерін өз жүрегімен таңдап ала да бермейді. Көбіне жұрт көзіне іліккен, жұрт мақтаған қызға елігеді. Өзінше жігіттік бәсекесіне түседі. Кинода қатар отырса, мектептен үйіне дейін шығарып салса, бірге отырып емтиханға дайындалса, не болмаса сол қыз сылтауратып өзінен кітап сұрағыш болса – одан артық жеңіс, одан артық мақтаныш болмайды жас адамға. Ол кездегі махаббат шамшыл да болады. Егер бір бала «сен соны жақсы көресің» десе, нағыз намысқа тиер ауыр сөз сол.

Жасынан-ақ құлағы сақ, ән-күйге алғыр Серәлі мектептің ойын-сауық үйірмесін басқарды. Жүрген жері думан болатын. Бір күні балалар жиналып серуенге шықты. Қазір алдында жатқан өзеннің төменгі жағындағы ілгерілі-кейінді орналасқан үш шоқының түбіне барды. Дағдысынан жаңылғандай сол жолы Серәлі көңілсіз болды. Жұрттан оқшауланып шоқының баурайын кезіп ұзақ жүрді. Өзеннің арғы бетіндегі тұнып қалған толқындай жоталанып жатқап адырларға көз жіберіп, алыстағы мұнардай көңілін белгісіз бір толқымалы сезім билеп біраз тұрды. Ол балалықпен қош айтысардағы қимастығы ма, әлде көкірегінде жаңа ояна бастаған күйдің үнсіз толқуы, ішкі тебіренуі ме,– ол арасын Серәлі білмеді. Тек туған жердің сәске нұрына малынған тамаша көрінісін жай сезіміне бөлеп көкірегіне сіңіріп алғысы келіп ұйып тұра берді. Кенет... Сыңғырлап аққан бұлақтай әсем күлкі еркін төгілді. Дала қызының назы бар тартымды жұмсақ, кәусар күлкісі. Серәлі қыз үнінің әрбір әсем құбылысын қапысыз жаттады. Оған қапелімде жасынан құлағына сіңген, осы ерке үн осынау төскейден, даланың тыныс алғысы келгенде бір толқып қалған кеудесінен шыққандай көрінді. Осы даланың қойнауы мен адырын талай желпіген шырайлы үн ғой бұл.

Өзімен бірге оқитын Гүлжан дейтін денелі, толықша сары қыз. Екіншісі... Серәлі енді байқап қайран болды. Бұрын көріп жүріп не қып аңғармаған. Тасада өскен гүлдей құлпырып шыға келіпті. Алдында мөлдіреген бота көзді, ақ құба талдырмаш қыз тұр. Жаңағы күлкі осы Гауһардікі екенін анық білді. Гауһар аз уақыт жанары дөңгеленіп, көзшарасы тереңдеп, Серәлінің бетіне қадала қарап қалды. Кенет жұқа ерніндегі күлкі нұры тез өшіп, ақша бетіне лып етіп қан жүгірді. Көзін тайдырып әкетті.

Серәлінің Гауһарға қадала қарағанын ұнатпаған Гүлжан, қағытып сөз бастады.

– Немене, ұйықтап тұрсың ба, өзің?

– Жоқ, жай, далаға қарап тұрмын,– деді әлі де қиялынан арыла алмай өз ойымен әлек болып тұрған Серәлі.

– Далада не қызық болып жатыр екен?–деп Гүлжан қағыта түсті. Серәлі жауап бермеді.

Содан кейін Серәлінің Гауһарды көруге ынтығы арта берді. Переменде ыңғайын тауып сегізінші кластың маңын сағалайтын болды. Әрі-беріден соң сегізінші кластың кейбір балаларымен дос болып алды. Бірақ осында көп келгенімді біреу сезіп қоя ма деп қуыстанып та жүрді. Гауһармен бір класта, тіпті бір партада отыратын балаларды көріп, неге екі класс төмен оқымадым екен деп өкінген кезі де болды. Бір күні батылы барып, поштаға заказной хат салатын едім деп Гауһарды үйіне дейін шығарып салды. Бірақ жол бойы аузына сөз түспеді, «біреуміреу көріп қойды ма»–деп жан-жағына жалтақтап қарай берді. Қоштасқаннан кейін «Гауһар ғой менің әдейі еріп келгенімді біліп қалды-ау»–деп қуыстанып, қатты ұялды. Көп күн толғанып, ыңылдап, домбыра тартып жүріп, алғашқы рет ән шығарды.



Арналды ажар-көркім, нұрым саған,

Кернеген көкіректі жырым саған.

Арнадым оттай ыстық жүрегімді,

Таңдаған көп ішінен, күнім, саған.



Өлеңі сияқты әні де олақтау болатын. Бірақ бұл ән ырғақ байлығымен, құбылмалы әуенімен артылмаса да, алғашқы жүрек дірілі сияқты ыстық ынтығымен тебірендіретін. Жас жүректің тереңінен ақырын шымырлап шығып, бірте-бірте шыңырап көтерілетін биік ән.

Осы әнді арнаған адамына айтып бере алмай, оқшауланып, оңашада домбыраға қосып талай толғанды. Сөйтіп жүргенде оныншы кластың оқуы да бітті. Каникул кезінде де бір-екі оқталып көңіліндегі сырын айта алмай, кейінге қалдырып жүргенде жоғары оқуға қалаға жүретін уақыт келіп қалды. Екі күндей торуылдап, жүретін күні ғана Гауһарға жолықты.

Амандық сұрасқасын:

– Гауһар, мен орталыққа оқуға жүргелі жатырмын,– деді Серәлі.

Гауһар оның сөзін ұқпағандай аз аңырып барып тіл қатты:

– Оқуға?.. Қашан жүресің?

– Бүгін жүремін.

Гауһар үндемей төмен қарады. Серәлі де көмейіне тірелген сөзін айта алмай қысылып қалды. Тек біраздан кейін бойын билеп басын көтеріп алып:

– Ал, енді қош болып тұр, Гауһар,– деді еріксіз жымиып.

– Қош болыңыз,– деді Гауһар ақырын ғана. Басын жайымен көтеріп, көзі дөңгеленіп Серәлінің бетіне қарады.

Қыз даусының дірілі, алғашқы рет «сіз» деуі Серәліге де біраз сырды ұқтырса керек,– үйіне әндетіп қайтты.

Келесі жылы Серәлі емтиханын мерзімінен бір ай бұрын өткізіп, елге ерте келді. Балалық ұялшақтықтан арылып, қалалы жерде көпті көріп, ысылып қайтты. Енді бұрынғыдай емес, Гауһарды биге, киноға шақырып, үйіне еркін шығарып салатын болды. Бір күні кеште екеуі оқшау шығып, Гауһарға көптен айта алмай жүрген әнін айтып берді. Гауһар да әнді ұнатып, ыңылдап қосылып, лезде-ақ қағып алды. Қыздың даусымен айтқанда ән тіпті әсем шықты. Серәлі сырттан тыңдап өз әніне өзі сүйсінді. Осы ән арқылы Гауһар да бұған жан сезімін, ыстық ынтығын айтып тұрғандай көрінді.

– Серәлі, әніңіз жақсы екен,– деді Гауһар күліп. Бірақ оның осы бір әсем, ерке күлкісінен кекесін емес, шын сүйсінгені анық есіп тұр. Осы сәтте Серәлі өзін билей алмады, қара суға күмп бергендей, көзін жұмып, ойындағысын айтып салды.

– Гауһар мен сені жақсы көрем... Сені сүйемін...– деді даусы дірілдеп.– Мен осы әнді саған арнадым. Былтыр шығарып едім. Тек айта алмай жүріп едім. Бұл ән сенікі... Арада соғыстың төрт жылы өтті. Гауһар майданда жүрген Серәліге үзбей хат жазып тұрды. Қыз хатының сыпайы, сараң сөздеріне бұрын қысылып айта алмаған шын ықыласы, ажалмен үзеңгілес жүрген алыстағы досына тілектес, қамқорлығы түгел сыятын. Сағынышын да жасырмайтын. Кейде Серәліден хат сиреп келсе де, «соғыстағы адам, қолы тимейтін шығар, әлде қауіп-қатері жақын жерде ғой» – деп шошынып,

Гауһар өз хатын үзбейтін.

Серәлі әскерден қырық бесінші жылдың күзінде оралды. Облыстық қаладан жәшік тиеген жүк машинасына ілесіп үйіне кешке қарай жетті. Ауылдық жерде хабар тез тарайды ғой, лезде Серәлінің ағасының үйіне ауданның қызметкерлері жиналып қалды. Шай үстінде Серәлінің кішкене інісі Шаймұрат ағасының мойнына асылған болыл, «далада Гауһар апай келіп тұр» – деп сыбырлады. Серәлі есік алдында ешкімді көре алмай үйді айнала беріп бұрышта тұрған Гауһарды көрді. Үстіне жеңіл сұр пальто киген, басына орамал тартқан, қара көлеңкеде ақ құба өңіндегі үлкен көзі ғана ашық көрінеді.

Серәлі Гауһарды құшақтай алды. Гауһар «Серәлі» дегеннен артық сөз айта алмай бетін оның иығына басты. Гауһарды өзіне қаратып сүйгенде байқады, қыздың көзінде жас мөлтілдеп тұр екен.

– Сағындың ба, сәулем? Неге жылайсың?

– Сағындым. Неге сағынбайын. Қуанғаннан көзімнен жас шығып кетіпті ғой,– деді Гауһар тез жасын сүртпестен.

Біраздан кейін Серәлі Гауһарды үйге шақырып еді, ол бармады.

– Үйіңде кілең үлкендер отыр. Ыңғайсыз болар,– деп ұялды Гауһар.– Сені бүгін олар сағынған жастарға беретін емес қой.

– Ендеше үйдің артына отырайық, мен орындық алып шығайын,– деді Серәлі.

– Жоқ, жоқ, олар сені іздейді ғой. Қырқына шыдағанда біріне шыдармын. Үйде соңғы жіберген суретің бар, соған қарап жатармын. Ертең күндіз мектепке кел. Өзің оқыған мектебіңді де сағынған шығарсың. Мені мұғалімдер бөлмесінде күт,– деп Гауһар қош айтысты. Кетіп бара жатып, қайрыла беріп:– Сенің әніңді мен ұмытқан жоқпын. Ертең өзіңе айтып беремін,– деді.

Екі айдан кейін Серәлі консерваторияға жүрмек болды. Соғыста жүріп шығарған төрт-бес әні жақсы қабылданыпты.

– Үй болып қалсақ оқуың қиын болар. Талабыңнан қайтпа. Сенің талантыңа, үлкен композитор болатыныңа сенемін. Әзір оқуға орналасып байқа, өзгесін кейін көрерміз,– деді Гауһар.

Серәлі консерваторияға келді. Ол жай қатардағы студент болып қойған жоқ, жас композитор атанды. Оқумен бірге оған заказ да көбейді. Мақтаушылар да тартына қойған жоқ. Жұмыс көбейген сайын Гауһарға жазған хаты сирей берді. Оның үстіне жаңа әсер, жаңа мақсат, іс қызығы билеп әкетті. Таныс жолдастары да көбейді. Жыл асқаннан кейін Серәлі сирек хатының бірінде Гауһарға: «Хатты жиі жаз дейсің, менің өз жұмыстарыма да қолым тимейді»,– деп жазды. Гауһардан: «Ендеше хат жазып уақытыңды алмай-ақ қой»,– деген хат келді. Осылай екеуінің арасы үзіліп кетті. Серәлі өміріндегі сол бір шақты уақыт ірілі-ұсақты көп оқиғасымен, қуаныш, қайғысымен қалың қымтады. Енді ол қарасы үзіліп қыр астында қалған бір көрініс сияқты.

Серәлі қолындағы қағазды бүктеп, не істерге білмей аз тұрды да, қалтасына салып қойды. Алдақашан өтіп кеткен, ыстығы суыған өмір елестері оны толқытпай, бояуы оңған суреттей көз алдынан сырғып өте шықты.

Мөлдір, салқын суға рақаттана белуардан жуынып алып, Серәлі өзенді өрлеп жүре берді. Үйге қайтуға ертеңгі таза ауаны қимады. Бірақ едәуір бойы сергіп қалса да ойы онша сергімеді. Енді Гауһар жайын ығыстырып, соңғы кездегі өз уайымы ойын билеп барады. Елге жүрерден аз күн бұрын түнгі ұзақ жиналыстан Серәлі үйіне қажып кайтты. Мұның соңғы жылдары жазған шығармалары қатты сынға ұшырады. Жұрттың көбісі Серәлінің кейінгі уақытта онсыз да сирек жазылған музыкасынан іліп алар еш нәрсе қалдырмады. Екпіні қатты біреулер мұның бұрынғылары да түкке тұрмайды дегенге барды. Диплом қорғағанда бірінші актысы жақсы басталған операсының кейінгі актылары сұйылып кеткені де айтылды.

Серәлі басында сынаушылардың сөзіне ыза болып, ашуға булығып, өз жауабын, ызалы өткір сөздерін, ащы мысқылын іштей дайындап отырып еді, біраздан кейін кеудесіндегі ызасы су сепкендей басылып, ауыр қайғыға беріліп, ақыры сөйлемей қалды. Үйіне жүні жығылып, болдырып қайтты. Ұйқыда жатқан әйелін оятып алды. Өз қайғысына ортақ етіп сырласқысы келді.

– Сендердің жиналыстарың-ақ ұзақ болады. Осы уақытқа дейін не бітірдіңдер,– деді Алмагүл. (Серәлінің әйелінің аты осылай еді).

– Біздің қауым әнге жүйрік болғанмен тілге шорқақтау ғой. Жай сөйленді,– деп ащы мырс етті Серәлі.– Мені қатты сынады. Түгімді қалдырған жоқ.

– Қайсысы сынаған. Өңкей көре алмайтын қызғаншақтар да.

– Әрине, артық сөздер де аз айтылған жоқ.– Серәлі мұңайып ойланып қалды.– Бірақ менің өзім... өзіме көңілім сондай олқы. Осы мен сарқылып біткен сияқтымын.

– Қойшы әрі, ақыр заман орнатпай. Одан да жат та ұйықта,– деп кейіді Алмагүл.

Серәлі жалғас бөлмеге барып пианиноға отырды. Кейде көңілі жабыққанда музыка тартатын әдеті барды. Бірақ қайдағы бір іш пыстырар, мезі ырғақтар түсе берді саусағының астына. Осы сәттегі көңіл күйімен үндес келер деп Бетховеннің атақты аппасионатасын (сон. №2, онус 2) тартпақ болды. Қапелімде нотасы табыла қоймады. Серәлі жатқа ойнай бастады. Бірақ бас жағын дұрыс алып келе жатқанда, жаңағы мезі еткен, оңбаған сарын арасына кіріп кетіп берекесін қашыра берді.

Есіктен Алмагүлдің ұйқылы ояу ашулы жүзі көрінді.

– Ау, сен жұртқа ұйқы берсейші.

Бір ғажабы Серәлі тіпті ашуланған жоқ. Пианиноның қақпағын жапты да, қозғалмай отыра берді. Енді оның есіне жиналыстан шығып келе жатқанда өзі үлкен қадір тұтатын ақбас композитордың айтқан сөзі түсті. «Әркімде осындай бір хал бола береді, қарағым, осы далаға шығып серпіліп қайтшы»,– деп еді ол.

Мінеки Серәлі далаға,– туған жеріне келді. Алдында ертеңгі шұғылаға малынып, өзі өскен үлкен село жатыр. Бұл кеткелі село көп өзгермепті. Қайта үлкен қалаларға көзі үйренген адамға бұрынғы үйлер аласарып, аумағы кішірейіп кеткен тәрізді. Анау орталықта тұрған қызыл қаңылтыр төбелі мығым ақ үй – клуб. Ауылдан алғаш келген бала кезінде осы үй Серәліге зәулім көрінген. Енді байқаса шағын ғана жалғыз қабат үй. Үлкен шулы қаладан кейін село жым-жырт ұйқыда жатқандай көрінеді.

Серәлі туған жеріне келді. Бірақ көңілінде күй оянған жоқ. Сылдырлап аққан өзен, ертеңгі самалмен ырғалған құрғақ жусан, сонау алыс көкжиекте еміс гүрілдеген тракторлар, шексіз дала, биік аспан көңіліне үнсіз күй құйып, қозғалған қалың бұлттай ырғалып, осылардың арасынан барып ұтымды ырғақ, әсем сарын туатын. Серәлі ұйып тербеле тұрып, екі қолын созып ырғақ машығымен қозғап, ыңылдап жаңа әуенді жаттап, шыңдай түсетін. Осылай біраз булығып жүріп келіп пианиноға отыратын. Бірақ қазір екі құлағы тас бітеліп қалғандай табиғаттың ешбір дыбысын естімеді. Кейде, ұшып келіп мергеннің алдына қонатын үйректей төтеннен бір әуен сап ете қалушы еді, содан жақсы музыка туып кететін. Енді о да жоқ. Ән жүректен туатын еді – бірақ жүрегі түтігінен салқын қанды ақырын өткізіп, тып-тыныш тоңазып жатқан сияқты.

«Бұл қалай? Маған не болған?– деп шошынды Серәлі.– Жас композитор деген атақтан құтылмай жатып-ақ, таусылғаным ба?».

Серәлі қайтып оралғанда манағы қара жігіт есік алдын торуылдап жүр екен.

«Аһ, Гауһар шақырған еді-ау,– деді ішінен Серәлі, ауыр орнынан серпіліп. – Бармаймын десем ұят-ау. Бірақ ең тынышы бармау болар».

Осы кезде дағдарып қалған Серәліге, бұрынғы мектептес досы, қазір осындағы райпотребсоюздың бастығы Жолтай қол ұшын берді. Ол анадайдан-ақ ұмтылып, Серәлінің қолын қатты қысып, дабырлап амандық сұрасты.

Оның еркін қимылы, даңғырлаған дөкірлеу даусы, сөз саптасы «сен Алматыда жүрсең, мен де осы ауданның бір мықтысымын» деп тұрғандай.

– Ал, қазір біздің үйге жүр. Облыстан кеше кеште ғана келдім. Сен келеді деп үйге ауданның белді азаматтарының бәрін жинап отырмын. Сені шақыруға кісі жұмсамай, әдейі өзім келдім,– деп Жолтай әй-шәйге қаратар емес.

Осы кезде сыпайылық сақтаймын деп ұтылып қалған қара жігіт:

– О кісіні бұрын шақырып қойған жер бар еді,– деп араға түсті.

– Шақырған адам күте тұрар, қазір біздің үйге барады,– деп кесіп тастады Жолтай.

– Ендеше сіздің үйден шыққасын келеді деп барайын,– деді де, Серәлінің келісімін сұрамастан қара жігіт тайып тұрды.

Жолтайдың үйіне жиналған қонақтардың кейбіреулері Серәлімен мектепте бірге оқыған, не бала кезінде осы ауданда көріп жүрген ескі таныстары екен. Бәрі шуылдасып амандасты. Стол басына отырысымен әңгіме де қызып кетті. Серәлі Алматы жөніндегі, музыка жөніндегі әңгімелерді қақпайлап ысырып, өзі аз сөйлеп, аудан жөнін көбірек сұрағысы келді.

Жолтайдың әйелі қонақтардың алдына шай әкелгенде, есік жақтан «рұқсат па?» деген әйел даусы естілді. Серәлі елең ете қалды. «Апырым-ай, мынау тіпті таныс дауыс қой» Жолтайдың әйелі орнынан ұшып тұрып:

– Ә, Гауһар, кел, кел. Жоғары шық, неге кешіктің?– деп жалпылдады.

Гауһар ақырын басып қонақтардың қасына келді.

– Алдымен алыстан келген қонақпен амандасалық. Өзгелері ауыл адамдары көрінеді,– деді Гауһар жымиып.

Серәлі Гауһардың жүзін, тұлғасын тез шолып өтті. Баяғы талдырмаш денесінің суреті көп өзгермесе де, тұлғасы сәл толысып, қатайыпты. Қызыл шырайлы жүзінің қаны тартылып, үлбіреген өңі есейіп, көз жанарындағы болар-болмас әсем мұнар сейіліп көзқарасы тереңдеп өткірлене түскен. Жымия күлгенде езуінде қайғы ізі – екі сызық көрінді. Серәлі амандасқанда аңғарды

– Гауһардың биязы қолы бұрынғыдай емес қатты, шымыр, қолын босатар кезде саусақтары дір ете қалғандай болды.

Жұрттың көбісі Гауһармен жылы амандасып, ықылас білдіріп жатыр. «Гауһар, амансың ба?», «Үй ішің аман ба?», «Кішкентайың жігіт болды ма?» деген сөздер естіледі. Әрқайсысы Гауһардың қолын алғанда өңдері жылып, езу тартады. «Бұлар Гауһарды шынында да қатты сыйлай ма екен, әлде екеуміздің арамызды біліп әдейі қошамет етіп жатыр ма екен?»–деп ойлады Серәлі.

Әңгіме қайтадан арнасына түсті. Серәлі сөзге сараң араласып, тартыншақтай берді. Арнаулы сұраққа аз сөзбен жауап қайырып, сөз тізгінін Жолтайдың өзіне ұстатты. Гауһар Серәліге қарсы, қиғаштау отыр. Оқта-текте бұрылып Серәліге қысқа тіл қатысып, көбіне қарсы отырған оқу бөлімінің бастығымен сөйлеседі. Гауһардың үстінде мода бәсекесінен аулақ, бірақ сыпайы тігілген қоңыр жакет. Шашын ортасынан қақ айырып, бұрымын желкесіне түйген. Дөңестеу маңдайынан қиғаш түскен қара шашы жұқа аққұба өңін айқындай түседі. Бір кезде осы шаш толқынданып еркін төгілетін. Осы әйелдің қарапайым киімі, жұпыны шаш тарасы қатқыл өңіне, ұстамды түріне жарасып тұрған сияқты.

Гауһардың кірпік астынан көз тастап, өзін бақылап отырғанын сезіп қалды Серәлі. Кенет әлденеден өзін осы әйелдің алдында айыптысынып, Гауһардың көзіне тура қарауға қаймықты. Енді Жолтайдың бір оңбаған қу дүкеншіні қалай әшкерелегені туралы әңгімесіне ден қойып, бетін солай бұрды. Бірақ ауық-ауық көзі ырқына көнбей Гауһарға түсе берді. Бір құлағы Жолтайда болғанмен, бір құлағы Гауһар даусының музыкасын қапысыз тыңдайды.

– Гауһар, мен сізді енді командировкаға жібереді екен деп ойламаңыз,–деді қарсы отырған оқу бөлімінің бастығы.– Мен Гауһарды тәжірибелі мұғалима ғой, көмегі тиер деп Қайыңдының мектебіне жіберсем,– оқу бөлімінің бастығы шағым айтып көршісіне бұрылды.– Райкомның бюросында өзімді сілейтті. Құдды прокурор дерсің. Әй, қара терге түсірді-ау мені.

– Ә, тырнағым батып кетті ме?– Гауһар сыңғырлап күліп жіберді.

Серәлінің бүкіл тұла бойы дір ете қалды. Ұшқын шашқан ойнақы ерке күлкі – сонау бір алыстап қалған жастық, ыстық шағын көз алдына қайтып әкеліп, мүлги бастаған көңілін шайдай ашты. Серәлі столға шынтағын тіреген күйі, төмен қарап, қозғалмай отырып қалды. Самайына лыпылдап қан жүгіріп, жүрегі лүп-лүп соғады. Бір кезде уыз жүрегін оятқан назды ерке үн, мұның иірімдегі қара судай тұнып жатқан көңіліне тас тастағандай толқытып, тебірентіп жіберді.

Серәлінің өңіндегі құбылысты Гауһар ғана танып, аса бір жылы, мұңды мейіріммен қарады. Серәлі Гауһардың көзқарасын ұстап алды. Көңілінің қатты жүдеу шағында анасы дәл осылай қараушы еді. Кінәлауы жоқ, өкініші мен жанашыры мол көзқарас. Серәлі «басым ауырдыны» сылтауратып сыртқа шықты. Кенет тыңнан сыр ашқандай болды. Бұрын Гауһар екеуінің арасы мұны көп ойландырмаған. «Хат жазба деген өзі ғой» дей салып еді.

Енді білді, онысы өз кінәсін жазықсыз жанға аудару екен. Серәлі Гауһарды тез ұмытты. Оның ойын атақ, даңқ творчество қуанышы билеп кетті. Ойланатын уақыты да болған жоқ. Гауһарды ешкім есіне салған жоқ.

Ал, Гауһар ше? Талай түндер үнсіз жылап, өз қайғысын өзгеге білдірмес үшін қанша алысты екен. Со бір жылдары жерден жеті қоян тапқандай жас композитордың әндерін радиодан күнде беруші еді. Үйіне келсе радио, мектепке барса оқушылары айтып, мұның әні Гауһар құлағын талай қақсатты ғой. Өзі ұмытқан адамды әні қуып азапқа салды-ау.

«Серәлі Мұратовтың әндерін береміз» дегенде қолы дірілдеп радионы өшіріп тастады ма екен? Жоқ. Оңаша бөлменің есігін қымтап жастығына иек артып, көз жасы моншақтап домалап тыңдады ғой. Аса қадірлі, қымбатты қазынадан айрылғанын жаңа сезгендей Серәлі көңілі ойсырап барады.

Серәлі өз ойымен әлек болып, ақырын аяңдап келеді. Толқып кеткен көңілін енді үн, әуен дүниесі жайлап барады. Тұтасқан қалың бұлттай ырғалып үнсіз бір күй тербейді көкірегін. Оның әзірге ырғақ, машығы, нақышты бейнесі жоқ, тек тебіренген толқуы ғана бар. Сол күй булығып, түйіліп келгенде, ойда жоқта ерке күлкі күнге шағылған күмістей жылтырап, шыңырап көтеріледі. Серәлі алқынып дем алды. Енді кеудесін селдей кернеп кеткен, күй толқыны – бәсең тартып, байсалды әуенге, ойлы сарынға ауысты. Бірте-бірте төмендеп, тереңдей түсті. Осы кезде дүниеде адам жанының асыл қазынасы, әсем көрінісі, қуанышы бар екенін паш еткендей – тағы да ерке күлкі естілді. Бұл әлі бейнеге түскен музыка емес-ті, бірақ осындайдан кейін музыка туатын.

Серәлі ақырын аяңдап отырып өзен жағасына келіп қалыпты. Ол ұсақ тасты сүйіп жүгіріп аққан суға ойсыз көз жіберіп аз тұрды. Кенет тәтті сыры бар үнді майда күлкі құлағына жеткендей болды. «Өзен күледі екен ғой»,– деп таңданды Серәлі бейне жаңа дүние ашқандай. Арт жақтан Гауһардың даусы естілді. Уәделесіп қойған адамдай Серәлі оның келгеніне таңырқаған жоқ.

– Анау төбенің баурайында баяғыда бір ойланып тұрғаныңды көріп едім. Содан бері ойшыл болып кеткенсің бе? Тағы да ойға шомып тұрсың ғой.

Гауһар сөзінің соңын жұтып, үнсіз қалды. Серәлі бұрылғанда көз астындағы моншақтай екі тамшы жас күнге шағылып жылт етті. Ол ұмтылып Гауһардың қолынан ұстай алып, қатты қысты.

– Мен ойшыл болғаным жоқ, Гауһар,– деді Серәлі аптығып.– Жоқ, сен мені кешіресің бе, Гауһар?

– Мен сол кезде-ақ кешкемін, Серім,– деді Гауһар мұңайып.

Серәлі Гауһардың қолын уысынан босатқан жоқ, әйел де қолын босатып алуға асықпады.

– Рақмет саған, Гауһар. Айтарым рақмет қана.

Бұдан он бес жыл бұрын жас жүректің алғашқы лебізі ән болып шығып, күй аспанына қанат қаққан балған талант осы арадан ұшып еді. Енді адам тағдырына, дүние сырына тереңірек бойлайтын ер жеткен, есейген ойлы шағы басталмақ шығар, кім біледі. Серәлі қатты ойланып қалды. Кімге болса да ойланған жақсы ғой.





