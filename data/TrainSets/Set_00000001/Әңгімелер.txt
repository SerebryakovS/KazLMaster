	Робиндранат Тагор

	Әңгімелер





	Аударған: Сафуан Шаймерденов





ДАЛИЯ





І




	Тас-талқан болып жеңілген Шуджа шах Аурензебтен1 қорқып қаша берді, ақыр соңында Аракан раджасына келіп паналады. Шахтың үш қызы өзімен еріп келген еді. Аракан раджасы Шуджа қыздарын өз балаларына айттырмақ болды, соны естіген шахтың ашу-ызасы қайнады.

	Осыдан кейін раджаның пәрмені бойынша шахты алдап қайыққа мінгізді де өзеннің ортасына алып шықты, сол жерде қыздарымен қоса қабат суға батырып жібермек болды.

	Қатер төнген алғашқы сәтте жан ұшырған әке ең кенже қызы Әминаны өз қолымен суға лақтырды. Үлкен қызы өзін-өзі буындырып өлтірді. Ортаншы қызы Зылиханы шахтың ең адал қызметшісінің бірі Рахмат Әли құтқарып алды. Ал шахтың өзі болса осы арпалыс үстінде опат болды.

	Тағдырдың жазуымен өзен бетінде қалқып кеткен Әмина бір балықшының ауына барып оралды. Балықшы қарт оны судан шығарып алды да өзінің жер кепесіне әкелді. Жас қыз күн санап өсе берді.

	Бұл мезгілде Араканның қарт раджасы дүние салды да таққа оның баласы келіп отырды.

	Бір күні ертемен балықшы шал Әминаға келді де:

	– Тинни (ол өзінің аракан тілінде Әминаны осылай атаушы еді), саған бүгін не болған? Түк шаруаң біткен жоқ әлі! Жаңа ау майланбаған, ал қайық болса...

	– Ата, бүгін менің дидиім келді, қол қусырып отырған себебім сол, – деп Әмина күле жауап берді.

	– Ол диди дегенің кім еді тағы да?

	– Бұл міне мен, – деп Зылиха кенет шыға келді. Шал таңырқап қалды. Содан кейін қызға жақындап келді де тесіле қарады:

	– Ал сенің қандай өнерің бар? – деп сұрады.

	– Ата, мен мына апам үшін де қызмет етемін, ол жұмыс істей алмайды, – деп жауап берді Әмина.

	Қарт аз-кем ойдан кейін:

	– Ал сен сонда қайда тұрып күнелтпексің? – деп Зылихаға қарады.

	– Әминамен бірге.

	“Бұл қайдан шыққан неме!” – деп ойлады балықшы.

	– Сонда қайтіп күн көре аласың?

	– Оған қаражат табылады, – деп дауыстады Зылиха, содан кейін ашулы бір кейіппен балықшыға алтын манатты лақтырып тастады.

	Ата, енді ештеңе айтпай-ақ қой, бар, жұмысыңа бар, – деді ақырын ғана Әмина. Сөйтті де манатты көтеріп алып шалға ұсынды. – Баратын мезгіл болды.

	Үстіне бөтен киім киіп, бармаған жері, баспаған тауы қалмаған Зылиханың Әминаны ақыры балықшы үйінен келіп тапқанын оқушыға баяндайтын болсақ, ол жөнінде тағы да бір әңгіме жазуға тура келер еді. Сондықтан бұл әңгімеде оған тоқталмасақ та болады.

	Осы бір кезде Зылиханық сақшысы Рахмат Әли Аракан раджасының сарайына келіп қызметке орналасқан еді.





II




	Өзен баяу толқып ағып жатты, ақырын соққан самал жел койлю ағашын жай тербейді де қызыл гүлдерін жан-жаққа қарай шашырата алып кетіп жатыр.

	Ағаш түбінде Зылиха мен Әмина отырды.

	– Құдай бізді әкеміздің кегін алсын деп қалдырған ғой. Басқа себепті ойлап таба алмай отырмын мен, – деді Зылиха.

	Әмина қарауытып көрінген орман жаққа қарап отыр еді:

	– Апатай, мұның бәрі неменеге керек? Мен өмірді дәл осы қалпында жақсы көремін. Егер жұрт өлгісі келетін болса, онда бірін-бірі қыра берсін. Маған осы арада жақсы,– деп қойды.

	– Әй, Әмина-ай! Сен шахтың қызы емеспісің! Дели тақытында отырудың орнына, қайдағы бір аракан балықшысының жер кепесінде тұрып жатырсың!

	– Егер қызға койлю ағашының көлеңкесі мен балықшы күркесі Дели тақытынан да артық көрінсе, не шараң бар, – деп Әмина күле жауап берді.

	Зылиха аз ойланып қалды:

	– Сені кінәлауға да болмайды, онда тым жас едің. Бірақ ойлан: әкең сені бәрімізден де жақсы көрген, қатер төнгенде сені өз қолымен суға лақтырған себебі де сол болатын, мына күйкі тіршіліктен әке қолынан келген өлім артық. Сондықтан да әке кегін алу өмірлік мақсатың болып табылады.

	Әмина қиян шалғайға көз тігіп ойлана отырып қалды. Бұл әңгіменің тым байсалдылығына қарамастан, оны самал жел, ағаш көлеңкесі, өзінің жастық шағы, өткенгі бір бақытты күндерді еске алу артығырақ тебірентері анық еді. Бір шамадан кейін Әмина терең күрсініп алды да апасына қарады.

	– Диди! Сен кішкене аялдай тұр. Үйге барып менің бір шаруаларды тындыруым керек. Егерде тамақ дайындамасам, атам аш жатады ғой.





III




	Мазасы кеткен Зылиха өз сіңлісінің қылығын ойлап көп отырды. Кенет біреу секіріп түскен сияқты болды, сол сәтте әлдекім келіп мұның көзін баса қойды. Шошып қалған Зылиха айғайлап жіберді:

	– Бұл кім өзі?

	Қыз алдында өндірдей бір жас жігіт сая бола кетті. Тіпті тіксіне сөйледі:

	Сен – Тинни емессің! – Құдды Зылиха мен Тиннимін деп айтқандай-ақ.

	Сен кім боласың? – деп сұрады ол, етегін жинады да айырықша бір паңдықпен түзеліп отырды, жігітке жеркенішпен қарағандай.

	– Сен мені білмейсің. Ал Тинни біледі. Ол өзі қайда? Дауысты естіп Әмина жүгіріп келді. Ашулы апасын, ұялып, таңырқап қалған жігітті көріп ол күліп жіберді.

	– Апатай, мұның сөзін тыңдамай-ақ қой. Бұл адам ба! Орман тағысы емес пе. Егерде ол саған бірдеме деп артық сөз айтса, мен сазайын тартқызамын. Далия, сен не істеп тастадың? – Әмина жігітке бұрылды.

	– Мен оның көзін бастым. Сен екен деп ойлап қалып едім, қателесіппін, – деп жауап берді жас жігіт.

	– Тағы да ма! Еркінсіп бара жатырсың! – деді ашуланған Әмина. – Сен менің көзімді қашан басып едің? Тіпті сен жүректі екенсің ғой!

	– Бұл үшін үлкен бір жүректіліктің керегі бола да қоймас. Оның үстіне дағдыға айналған қылық қой, – деді жігіт. – Шынымды айтайыншы, Тинни, мен бүгін аздап қорқып та қалдым, – Зылиханы иегімен нұсқап жігіт ақырын күліп қойды.

	– Жоқ, сен нағыз жабайы аңның өзісің. Хан қызының алдында тұруға да жарамайсың! Сені үйрету керек. Міне, қара, былай амандас...

	Өрімталдай сындарлы Әмина аса бір нәшпен Зылихаға тағзым етті. Жігіт ебетейсіздікпен қыз қимылын қайталап жатыр.

	– Үш адым кейін шегін.

	Жігіт айтқанды екі етпеді.

	– Қайтала енді,– деп бұйырды Әмина.

	Ол тағы да еңкейіп тағзым етті.

	Содан кейін Әмина Далияны есіктің алдына алып барды:

	– Ал енді үйге кір.

	Жігіт үйге енді.

	– Аздап шаруамен айналыс! От жақ! – деп дауыстады да, есікті жауып апасының қасына келді Әмина.

	– Диди, оған ашуланбай-ақ қой. Бұл өлкенің адамдарының бәрі осындай қазымыр да мезі.

	Алайда Әминаның кескін-кейпі мен қылығы бұл сөзін қостап жатпаған сияқты, шынында да, ол жергілікті жердің адамдарын қатты арашалап қорғаштайтын еді.

	Шынымды айтайын, Әмина, мына қылығың мені, таң қалдырды, – деп бұрқанды Зылиха. – Қайдағы бір бала келіп сенімен қалжыңдасуға дейін барады!

	Апатай, егерде әлдебір падишахтың немесе науаптың баласы келіп, осы сияқты қылық көрсетсе, мен сөз жоқ жазасын берген болар едім, – деді Әмина апасын құшақтап жатып.

	Зылиханың шыдамы жетпеді, күліп жіберді.

	– Шыныңды айтшы, Әмина, сен бүкіл дүниені өзің айтқандай осы бір тағы жігіт үшін жақсы көріп жүрген жоқсың ба?

	– Жасыра алмаймын, апатай, оның да себі тиетіні рас. Сен білесің бе, мейлі ол гүл немесе жеміс теріп жүрсін, мейлі ол аң аулап жүрсін, шақырсам-ақ болды, сол сәтінде келіп жетеді. Кейде жазалағым келеді оны, бірақ өйте алмаймын. Қатты ашуланған бір сәтте мен оған: “Далия, мен саған разы емен”, – десем-ақ болды, жымия қарап қояды. Бұл өлкеде осылай ғана әзілдесетін болса керек. Егерде бірер рет нұқып қалсаң төбесі көкке тигендей болады, талай рет байқадым. Міне енді мен оны үйге жауып қойдым, Далия мақтанышында шек жоқ. Есікті ашсаң-ақ болды, екі көзі қызарып, от үрлеп жатқан жігітті көресің. Апатай, мен оған не істерімді білмеймін!

	– Мен бірдеме ойластырып көрейін, – деп жауап берді Зылиха.

	– Жалынамын, апатай, көмек берші маған. Тек оған ештеңе де айта көрме, – деді Әмина ұяла күліп. Қыз жігіт жайын аса сүйікті, бірақ әлі қолға үйренбеген киік лағының жайындай етіп айтты.

	Осы кезде балықшы келіп жеткен еді.

	– Бүгін не, Далия келмеді ме, Тинни? – деп сұрады ол Әминадан.

	– Келді.

	– Келсе қайда?

	– Тентектік жасаған соң мен үйге алып барып жауып қойдым,– деп жауап берді қыз.

	– Егерде ол тентек болса, шыда. Оның жасында біз бәріміз де ақымақ болғанбыз. Қатты жазалап жүрме. Кеше ол маған үш балық үшін бір алтын теңге берді, – деді шал сәл ойлана тұрып.

	– Ата, ренжіме, – деп дауыстады Әмина, – мен бүгін одан бір балық та берместен екі алтын теңге аламын.

	Балықшы шал өзінің асырап алған қызының ақылына разы болды да басынан сипап жайына кетті.





IV




	Қанша ерсі болғанымен Зылиха Далияның келіп-кетіп жүргеніне үйрене бастады. Егерде шындап үңіле қараса, мұнда қандай өрескелдік бар. Ағыны қатты өзенді екі жағындағы жарқабағы ұстап жібермейтіні сияқты, өнер-білімі өскен мәдениетті қоғамда жас арулардың жүрек соғысы жұрт алдында ұятты тұмшалайды. Алайда мәдениетті қоғамнан жырақ мына аракан орманында шын азаматты кездестіру оңай емес! Бұл аймақта орман көктемде ғана көгереді, өзен қатты нөсер жауыннан кейін тасиды, ал қыста тыныш болады да, сарша тамыз шілдеде суалып қалады.

	Ал өзеннің арғы бетінде орналасқан қыстақ жақтан соққан жел тек қана арба даусын естіртеді.

	Қирап қалған ескі сарай орнына орман өсетіні сияқты, табиғат та өзінің көзге көрінбес шабуылымен бірте-бірте адам туғызған шарттардың мызғымас негізін қирата береді. Жар қосағынан артық нені ұнатушы еді әйел байғұс. Сонша бір жұмбақ сезімді де, сонша бір артық бақытты да осы қосақтан артық ештеңе де тудыра алмақ емес. Мына жабайы жер кепеде Зылиханың паңдығы мен намысы жуасығаннан кейін, гүл атқан койлю ағашының саясында кездесіп жүрген Далия мен Әминаның қуанышы оған аса бір сұлу болып көрінді.

	Оның жас жүрегінде тамаша бір тілек туды. Ақыр соңында жас жігіт әлдебір себеппен кешігіп қалатын болса, апалы-сіңлілі екеуі де оны сарғая, сағына күтетін болды. Олар өзінің жаңа біткен картинасына сұқтана қараған суреткерге ұқсап, жас жігітке аса бір мархабатпен, махаббатпен қарайтын болды. Кейде олар таласып та қалатын еді, сондайда Зылиха Әминаны үйге қамап қоятын, Далиямен кездесуіне кедергі жасайтын.

	Дүниені билеуші мен орман арасында бір ұқсастық болады: екеуі де ешкімге кіріптар емес, еркін, екеуі де өз қол астындағы дүниенің әміршісі, патша да, орман да ешкімнің заңына бағынбайды. Екеуінде де әлдебір табиғи, тым айрықша ұлылық, тазалық бар. Қарапайым адамдар қоғам заңына бағына отырып тірлік кешеді, олар тұрақты емес: өзінен жоғарыға құл да, төменгілерге әкім. Өмірде сайлап алған, дағдыланған мекенінен айырылса, олар бір бишара болып қалады.

	Табиғат құшағында қамсыз өскен тағы бала Далияның хан қыздарына деген бір де күдігі жоқ еді, соған орай қыздар да оны өз жолдасым деп қарады. Оның көңілді де таза, ештеңеден мойымайтын, әрқашан да батыл да берік мінезіне қайыршылық пен кедейшілік із табын сала алмапты.

	Алайда онымен кездескен бір шақтарда әмәнда Зылиханың жүрегі тулай соғып кететін еді:

	“Хан қызына бұл лайық па?”

	Бір күні азанда Далия келді, Зылиха оның қолынан алды да:

	– Далия, осы жердің раджасын маған көрсете аласың ба? – деп сұрады.

	– Көрсете алам, бірақ неге сұрадың оны?

	– Менде қанжар бар, сол қанжарды онын жүрегіне қадасам деген едім,– деп жауап берді қыз.

	Әдепкіде Далия таңырқап қалып еді, бірақ Зылиханың кекке суарылған келбетіне қарап езу тартып күлді, тіпті мына сияқты өткір әзілді бұрын-соңды естіп көрмегендей. Тек шах қызы ғана осылай әзілдей алады. Зылиха ештеңені де түсіндіріп айтпайды, қанжарын алып барып раджаның жүрегіне қадайды. Далия сол кездегі таңырқаған раджа кейпін көз алдына келтірді де барынша қатты қарқылдап күліп жіберді.

	Ертеңіне Рахмат Әли Зылихаға астыртын хат жіберді, онда Араканның жас раджасы апалы-сіңлілі екі қызды тауып алыпты, ретін келтіріп Әминаны көріпті де, ғашық болып қалыпты. Сарайда раджа мен Әмина тойына дайындық жүріп жатыр деген сөз айтылған екен. “Кек алудың осыдан артық қолайлы сәті кездесе қоймас”, – деп жазыпты Рахмат Әли.

	Зылиха сіңлісінің қолын қатты қысып:

	– Тәңір тілегі айдан анық. Әмина, сен өзіңнің парызыңды өтеуге тиіссің. Бізге де күн туды,– деді.

	Тағы да Далия келді, сондай қызық, езу тартып күле береді.

	– Сен білесің бе,– деді оның күлкісіне жәбірленіп қалған қыз, – мен раджаның жұбайы болмақпын.

	– Оның ұзаққа бармас,– деді жігіт күлімдеп.

	“Шынында да, бұл орман тағысы, мен есімнен адасқан жанмын, осымен адамша сөйлесіп тұрған ақымақпын-ау”.

	Істің жайын Далияға жақсылап түсіндіру үшін қыз байсалдылықпен әр сөзін нәштеп былай деді.

	– Егерде раджаны өлтіретін болсам, маған қайтып оралу жоқ.

	– Әрине, қайтуың тым қиын, – деп жігіт мүсіркей сөйледі.

	Әминаның көңілі қайтып қалды. Терең бір күрсініп алды да Зылихаға:

	– Диди, мен дайынмын,– деді, содан кейін көңілді бір кейіп білдіргенсіп Далияға бұрылды: – раджаның жамағаты болғаннан кейін ең алдымен, оған қастандық ойлаған топқа қосылғаның үшін сені жазаға тартамын, содан кейін өз парызымды өтемекпін.

	Әминаның сөзін естіген Далия қуанып кеткендей болды, осы бір сөз оның құлағына тым жағымды сөз сияқты.





V




	Сөйтіп қуанышты күн туды, балықшы шалдың есігі салтанатпен ашылды. Күй тасқыны басты, ат пен пілдердің, жаяу адамдардың жүрісінен жер шайқалғандай болды. Раджа сарайынан алтынмен апталған екі паланкин келді.

	Әмина сабы піл сүйегінен жасалған, сұлу қанжарды Зылихадан алды да ұзақ қарады. Содан кейін қойнына алып барып тықты. Суық темірден денесі тітіркенді. Қанжар бейне бір қынына түскендей көйлек қатпарына еніп жоқ болды.

	Осы бір қатерлі сапар алдында қыздың бір-ақ тілеуі бар еді. Ол Далияны көргісі келді. Бірақ Далия кешегі күннен кейін ғайып болып кетті. Оның намысына тиген болса керек.

	Паланкинге отырардың алдында Әмина жастық шағын өткізген мына үйге, мына ағаш пен өзенге тағы да бір қарады да көзіне мөлдіреп жас толды. Ол балықшы шалдың қолынан алды, қалтыраған даусымен:

	– Ата, мен міне кетіп барам. Саған тамақты кім дайындайтын болады енді? – деп жылап жіберді.

	Шал да балаша жылап жатыр.

	– Атажан, егер Далия келетін болса мына жүзікті бер де Тинни кетерде осы жүзікті саған бер деп еді дегейсің. – Әмина тез басып паланкинге кірді.

	Салтанатты көш жолға шықты. Өзен жағасы қаңырап бос қалды. Әмина тұрған жер кепе мен койлю ағашын қараңғылық орады.

	Ақыр соңында салтанатты ұлы көш сарай қақпасынан келіп кірді. Апалы-сіңлілі екеу паланкиннен шықты.

	Әминаның көзі отша жанады, кейпінде айрықша бір сұс бар. Зылиха болса өңі қашып кетіпті. Алыста жүргенде өш алу оңай сияқты еді. Ол енді жүрегі қалтырап өзінің сүйікті сіңлісін құшақтай берді.

	“Мен ерте көктеген махаббаттың алғашқы сабағына үзіліп түскен гүл шоғын қан жоса қыламын”, – деп ойлады Зылиха.

	Ағайынды екеуін сан алуан қызметші әйелдер маржандай тізіле жанған мың сан шырақтардың арасымен алып жүрді. Ақыр соңында неке қияр бөлменің алдына кеп бір сәт аялдаған Әмина Зылихаға қарап:

	– Апажан! – деді.

	Зылиха сіңлісін қатты қысып құшақтады да сүйіп-сүйіп алды. Содан кейін екі қыз бөлмеге барып кірді. Орта тұстағы кереуетте салтанатты киім киген раджа отыр, үстінен жұпар иісі бұрқырайды. Әмина жүрексініп есік алдында тұрып қалды.

	Зылиха жақындай келіп раджаның ақырын ғана күліп отырғанын көрді.

	– Далия! – деп айқайлап қалды ол Әмина талып түсті.

	Далия секіріп тұрды да, оқ тиіп құлап түскен құсқа ұқсатып Әминаны ақырын ғана көтеріп алды, апарып кереуетке жатқызды. Қыз есін жиған соң кеудесінен қанжарды алды да апасына қарады. Зылиха Далияға бұрылды, ал жігіт болса баяғы күлімдеген қалпы үнсіз ғана бұларға қарап отырған еді. Қынабынан суырылып түскен болат қанжар да күлгендей болып жалтырап жатты.





АНТАТҚАН





I




	Пхалгүн2 айының орта кезі. Мүккерджи үйінің терезелері ашық тұр. Көктем самалы еседі, әлі гүлдей қоймаған манго ағашының жұпар иісі аңқып келеді. Тоған жағасында ескен кәрі личудің қалың бұтағына қонып алып толассыз папияр3 құсы сайрайды. Тынышы қашқан Хемонто сүйген жарының бірде шашын сипалайды, бірде білезігін сыңғырлатып ойнайды, шашына қадаған гүл шоғын сырғытып бетіне түсіреді. Кешқұрым тынып қалған ағаш басын ауық-ауық шайқап кетер жел сияқты.

	Алайда Көшім ай сәулесіне бөккен бос кеңістікке қадала қарап тапжылмай қарап отырып қалған. Мазасызданған жар қылығына елігер емес. Бір кезде төзімі қалмаған Хемонто жұбайының қолынан тартты.

	– Көшім, сен қайда кетіп қалғансың? Сонша алыстап кеткенсің тіпті дүрбімен қарасам да митімдей-ақсың. Мен бүгін жақын болғаныңды қалаймын. Қарашы, неткен тамаша түн еді!

	Көшім күйеуіне бұрылды:

	– Мына түн мен көктем сұлулығын бір қабақ қағыста жоқ етіп жібере алатын бір сиқыр сезді білемін, айтарым сол

	– Оны қайт дейсің, тіпті білген күніңнің өзінде де пәш етудің керегі не. Одан да бір аптада әлденеше жұма жасай алатын, болмаса осы түнді ертеңгі кешке дейін ұзарта алатын сөз айтатын болсаң, тыңдауға мен әзір.

	Ол баурамақ болып Көшімді өзіне тартты, бірақ әйелі шалқая отырды.

	– Өлер алдымда айтармын деген бір сөзім бар еді, сол сырымды ашпақпын. Бүгін жазаның қандайын болса да көтеретін түрім бар.

	Жар сөзін әзілге айналдырмақ болған Хемонто жаза жайында Джойдебтың4 айтқандарын келтіре бастап еді, ауыр да ашумен қозғалған аяқ дыбысы естілді. Олар салғаннан таныды, Хемонтоның әкесі Хорихор Мүккерджидің аяқ басысы. Хорихор есік сыртына келіп тоқтады.

	– Хемонто, келінді көзіме көрсетпе менің, қазірден бастап аласта үйімнен! – деп күркіреді.

	Хемонто әйеліне қарады. Таңырқаған Көшім жоқ, тек бар күшін жинап ғайып болып кеткісі келген адамша екі қолымен бетін басты.

	Оңтүстіктен жел соқты. Папияр үні тынбай естіледі. Бірақ тыңдаған жан болмады. Табиғат неткен көркем десеңші, сол сұлулықты құрта салу да оңай екен ғой.





II




	Хемонто кіріп келді.

	– Бұл рас па? – деп сұрады ол әйелінен.

	– Рас.

	– Осы кезге дейін неге айтпадың оныңды?

	– Талай рет айтпақ болдым, бірақ батылым жетпеді. Күнәм көп.

	– Олай болса айт бәрін де бүгін.

	Сөйтіп Көшім денесін тік ұстап, от ішінен өткендей болып, әңгімесін айта берді. Бірақ өртке шарпылып жасып қалғанын ешкім де білген жоқ. Хемонто әңгімені аяғына дейін үнсіз тыңдады, содан кейін ештеңе деместен сыртқа шығып кетті.

	Бұл күйеуін енді қайтарып ала алмайтынын Көшім жақсы түсінді. Таңырқамады, басы толтырып қойған бейне бір тәнеке сияқты. Бұл оқиғаны да күнде болып жататын дағдылы бір шаруа есепті қабылдады. Ол бір нәрсені түсініп жеткен сияқты пәни дүние мен махаббатта тұрақ-мағына жоқ, бәрі де жалған. Көшім өткен күнді есіне алды. Сүйем сені, жан сәулем деуші еді Хемонто. Құлағында ызамен шыққан кебір де қатқыл күлкі тұр, түсі суық селебе сияқты миға қадалғандай болады. “Міне тау бұлағындай мөлдір де таза, уытты да тұңғиық асыл махаббат! Бір сәт шалғайда болсаң сағындырасың да шер болып қатасың кеудеге, бір сәт жанап өтсең көңілге нұр толтырып бақытқа бөлейсің. Шеті мен шегі де жоқ өлшеусіз бір мол бақыт! Үміт шіркін міне нені дәметпеп едің! Бірақ қауым пікірімен бір шекісуге де жарамады, жалынды махаббат дегеніңнің күлі көкке ұшты. Осы әлгінде ғана Хемонто тебірене келіп құлағыма “түн қандай тамаша!” деп сыбырлаған-ды. Әлі де сол түн ғой, сайраған папияр үні тынған жоқ. Оңтүстік желі масақананы тербейді. Терезе алдында өскен ағаш басынан асып, талықсып ұйқыға кеткен бақытты жас аруға ұқсап ай сығалайды”. Бәрі де жалған! Махаббат, сүйіспеншілік дегенге сенбеймін мен!” Мүмкін Көшім дәл осылай ойлаған болар.





III




	Түнімен кірпік ілмей шыққан Хемонто ертеңіне азанда жын соққан адамша жүгіріп Перишонкор Гхо шалдың үйіне барды.

	– Неғып жүрсің, бабу? Не жаңалық бар?– деп сұрады Перишонкор.

	Хемонто түтігіп кеткен, даусы да шықпай қалды:

	– Біздің түбімізге жеттің, бәрі де құрыды. Бұл үшін маған жауап бересің.

	Перишонкор күліп жіберді:

	– Ә-ә, оның есесіне сіз менің арқамнан қақтыңыз, үй ішімді, әулетімді қорғап қалдыңыз! Мені сонша жақсы көресіз, қамымды жеп жүресіз!

	Хемонто осы бір сәтте Перишонкорды брахманның жалынымен шарпып түтіп жібергісі келді, осы бір тілек оның ашуын қоздырып, жындандыра түсті. Перишонкор саспады, барынша жайласып шалқая отырды.

	– Саған не жазып едік біз? – деп сұрады қарлыққан даусымен Хемонто.

	– Бұл сұрақты мен саған қоюға тиіспін. Жалғыз қызымнан басқа бала жоқ менде. Сенің әкеңе не жазып еді ол? Онда сен жас едің мүмкін білмейтін де боларсың. Ал тыңда зейін салып. Абыржыма, бабу, қызғылықты жайлар бар.

	Сен онда бала едің, күйеу балам қызымның бар асылын ұрлап алып ағылшын еліне тартып отырды. Содан бес жыл өткен соң ол ауылға адвокат болып оралды. Сен мұны шала-шарпы болса да білуге тиіссің.

	Мүмкін есіңде қалмаған да болар, онда Калькуттада оқуда жүрген кезің еді. Қыстақ бастығы сенің әкең еді ғой. Міне сол Хорихор маған келіп: “Егерде қызыңды күйеуіне қайта жіберетін болсаң, жақсылық күтпе, оған енді қайтып үйіңді көрсетпейтін боласың”, – деді. Аяғына жығылдым, жалындым да, жалбарындым да: “Дада, бір қателік жасаған болар кешірім ет күйеу балаға. Күнәдан тазарсын деп құдайы жолға түсірдім, кастаға қайтарып ала көр”, – деп өтіндім. Бірақ әкең сенің құлақ аспады, ал жан дегенде жалғыз қызымнан мен қайтып безіне аламын, сол себепті кастаны да, қыстақты да талақ етіп Калькуттаға көшіп келдім. Бірақ менің бағым мұнда да жанбады. Інімнің баласына деп бір қызға құда түскен едік, той жабдығын жасап жатқанбыз, міне сол кезде сенің әкең араға келіп түсті де баламызды жамандап, құдаларды айнытып жіберді. Егерде осы қысастығына қысастық жасап, кек қайтармасам, брахманның баласы болмай кетейін деп ант еткен едім. Ал енді кей нәрселерді аңғара бастаған да боларсың? Шыдай тұр, тыңда бәрін де, байыбына жетесің. Күлкілі жайлар да бар мұнда!

	Сенің колледжде оқып жүрген кезің, сіздің үйге көрші Бипродаш Чаттерджи деген тұрды! Марқұм болды бишара. Сол Бипродаш мырза каястх кастасынан шыққан Көшім атты аса бір сұлу қыз баланы үйіне паналатып жүретін. Ол өзі оң жақта отырған кезінде айттырған күйеуі өліп, жесір қалған қыз екен. Шәкірттер көзіне түсірмеймін деп кәрі брахман азаптанып-ақ бағып еді. Бірақ қартайған адамды алдап кету қиын ба қызға? Кір жаямын деген желеңмен Көшім жиі-жиі төбеге шығып жүрді. Сен де төбеде ғана отырсаң сабақ дайындай алатын болдың ғой деймін. Сөйлесіп, таныстыңдар ма, оны өздерің ғана білесіңдер ғой, дегенмен қыз қылығы шалға күдік сала берді. Көшім мінезі өзгеріп кетті, ұйқы, күлкі көрмеді, тамақ та ішпейтін болды. Бейне бір жаудыр көз диуана сияқты. Бір күні ымырт әлетінде қарт алдында жайдан-жай отырып жылап та алды.

	Ақыры жүре келе шал сендердің төбеде үнсіз кездесіп тұратындарыңды білді. Сен тіпті колледжге баруды да қойып алдың, таң атса-ақ болды, кітабыңды ұстаған қалпың, үй төбесінен бір түспей койдың: оңаша отырып дайындалуды жақсы көретін болып кеттің ғой оқыстан. Бипродаш маған келді, ақыл сұрады.

	– Дада, – дедім мен оған. – Көптен бері Бенареске барсам деген ойың болушы еді. Қызды менің қарамағыма қалдыр да аттана бер қажылыққа. Бала қамын мен ойлайтын болайын.

	Бипродаш тауап етемін деп Бенареске аттанды. Мен Көшімді басқа үйге Срипоти Чаттерджидің үйіне көшірдім де, соның қызы деген лақап таратып жібердім. Содан кейін не болғанын өзің де білесің. Осының бәрін саған айтып көңілім жай тауып отыр. Бұл асылында бір қызықты әңгімеге ұқсайды ғой. Қағазға түсіріп, жариялап жіберсе тамаша болар еді. Бірақ қолымның ебі келмейді. Бір жиенім бар еді, аздап әдебиетпен шұғылданып жүр деп естимін, соған айтамын ғой деймін. Әрине оған өзің көмектесіп жіберсең тіпті тамаша болар еді, өйткені мұның немен тынғанынан бейхабармын ғой.

	Перишонхордың соңғы сөзіне Хемонто мән бермеді:

	– Ал Көшім ше, бұл тойға қарсы болмады ма? – деп сұрады.

	Қарсы болған-болмағанын айту қиын. Өйткені қыз біткеннің бәрі де әрқашан “жоқ” дегенді айтады да, “иә” дегенді ойлап тұрады ғой. Басқа үйге ауысып келіп, сені көрмеген алғашқы күндерде ол шіркін жынданып кете жаздады. Содан кейін сен кімнен болса да қыздың қайда екенін біліпсің. Содан былай кітабыңды қолыңа алып колледжге бара жатқан бойда үнемі адасып Срипоти үйінен келіп шығатын болдың. Әлдебір жоқ іздеген адамша, үйді айналып жүре беретін едің ғой. Байқаймын, сен оқу дегенді мүлде қойып кеттің. Қыздың халі де оңай болмады. Бір күні мен Көшімді шақырып алдым. “Шырағым, мен шалмын ғой, қымсынудың керегі не маған, кімді ойлайтыныңды білемін. Бала да ақылынан адасып жүр. Мен сендердің бірге болғандарыңды қалаймын”.

	Көшім солқылдап жылап жіберді де, бөлмеден жүгіре шықты. Содан кейін мен кеш әлетінде жиі-жиі Срипоти үйіне барып тұрдым. Көшімді шақырып алып, сені мақтай бердім, бірте-бірте ол үйренейін деді. Күн сайын сөйлесе жүріп, некелесуден басқа жолды көріп тұрғаным жоқ дегенді мен оның құлағына құя бердім. Көшім мұны қай ретпен жасауға болады дегенді сұрады. “Сені мен тектіден шыққан бала деп таныстыратын боламын” – дедім оған.

	Ақыры ол сенің пікіріңді білуді жөн көрді. Баланың басы онсыз да қатып жүр. Жығылған үстіне жұдырық деп оның үстіне енді мынаны айтудың қажеті жоқ, дедім мен. Іс сәтімен аяқталса, бәрің де бақытты боласыңдар. Еш уақытта ешбір адам білмейтін сырды ашып, сорлыны өмір бақи сандалтып жіберетін нең бар? Көшім мұны түсінді ме, жоқ па, мен оны біле алмадым. Кейде ол жылайтын, кейде тілсіз томсара отырып қалатын. Ақыр соңында мен оған: “Амал қанша, басқа шара жоқ”– дедім. Тағы да оның тынышы қашты. Осындай халде мен саған Срипотидың атынан осы қызға үйлен деген ұсыныс жолдадым. Сен іле келісіміңді бердің. Біз сөйтіп той жабдығына байланысты жайларды сөйлестік. Бірақ той болардың алдында Көшім тіпті үрейі ұшып, беймаза болып кетті. Қайтсе де тілін таба алмадым. Ол менің аяғыма келіп жығылды. “Дада, бұлай болуы мүмкін емес, сұмдық қой бұл!”. Мен оған былай жауап бердім: “Ол не дегенің! Бәрі де келісіліп, шешіліп қойды, мен не бетімді айтамын!”. “Жұртқа өліп қалды де, сөйтіп мені басқа бір жаққа алып кет”, – деп жалынды Көшім. “Ал жақсы, сонда ана баланың халі не болмақ, – деп сұрадым мен, – ол қазір пейіште жүргендей, өйткені көптен бері зарыға аңсағаным ертең келеді деп ойлайды. Соның үстіне мен барып сені өліп қалды демекпін. Ертеңіне қайта өзіңе келіп оның өлгенін хабарлауым керек пе сонда? Содан кейін дәл сол күні мына жазған құлағым сенің өлгеніңді естімек қой. Қалай деп ойлайсың, осыншама жасқа келіп мойныма екі бірдей адамның қанын жүктеуім керек пе сеніңше?”.

	Осы әңгімеден кейін бір сәтті күні тамаша той болды. Мен өз парызымды өтедім. Сөйтіп күнәмді жудым. Содан кейінгі оқиғаны өзің де білесің.

	– Керек дегеніңді істеп тындырған екенсің. Бірақ мұны неге жария еттің?– деп сұрады Хемонто.

	Кіші қарындасыңды күйеуге бергелі жатыр дегенді естідім мен. Содан кейін бір брахманның ұрпағы қажет болған соң құрып кетіп еді. Енді міне тағы да бірі қатерде тұр. Оларды бұл бақытсыздықтан сақтап қалу парыз маған деген ойға келдім. Сол себепті Хемонтоның шудра қызына үйленгендігі жайында мен де дәлел-бәлектер барын айтып хат жаздым.

	Хемонто өзін зорға ұстап отырды:

	– Егер де мен Көшімді тастайтын болсам, қайтесің? Қамқоршысы өзің болмақсың ба?

	– Істерімді істеп тындырдым мен. Күйеуі тастаған әйелдердің қамын ойлау менің парызым емес. Мен Хемонто бабуға мұз салған кокос суын әкеп берейін, ішетін бол

	Хемонто сол бір мұздай салқын қонақжайлылықтың ақырын күтпей-ақ түрегелді.





IV




	Арада бес күн өтті. Тастай қараңғы түн. Тоған жағасындағы личу ағашы қара қоңыр аспан аясында дүңкие қарауытады. Құстар саябыр тапқан. Тек оңтүстік желі ғана қараңғылық құшағында ойнақ салады.

	Әлдебір сыр-жұмбақты шешпекші ме, кім білсін, әйтеуір аспан кеңістігінен қара түнді тіліп жұлдыздар сығалайды.

	Жатар бөлмеде жарық жоқ; Хемонто терезе алдындағы кереуетте отырып тұңғиық түн қараңғылығына көз салады. Еденде оның аяғын құшып, етпетінен түсіп Көшім жатыр. Уақыт тоқтап тынып қалғандай. Шайқалмай, томсара тұнған мұхит іспеттес. Бейне бір көзге көрінбес ғайып ерен суреткер келіп мына түннің ұлан-ғайыр полотносына таңғажайып сурет салып кеткен сияқты: айнала өлім, ортада қазы, ал оның аяғында күнәкар әйел жатыр.

	Тағы да ауыр басқан аяқ дыбысы естілді. Хорихор Мүккерджи есікке таянды:

	– Айтқаныма көп уақыт өтті, күте алман енді. Аласта үйден ана әйелді!

	– Соны естіген Көшім бір сәт Хемонто аяғын қыса түсті. Өз өмірімен қош айтысқан пендедей, ернін тигізіп сүйіп алды да түрегелді.

	Хемонто да көтеріле берді.

	– Мен әйелімді талақ ете алмаймын!

	– Сен немене, ата ғұрпын, касталық шариғат жолын бұзбақпысың сонда? – деп дігірледі Хорихор.

	– Каста дегенді танымаймын мен!

	– Онда сен де жоғал, көзіме көрінбе менің!5





ДӘПТЕР




	Оманың жазу-сызуды үйренуі-ақ мұң екен, тіпті қолды-аяққа тұрмады. Үй қабырғасында көмірмен шимайланбаған бір жер қалмады: “Су ағады”. “Жапырақ қыбырлайды”6.

	Осы үйдегі келін төсегінің басынан “Хоридаштың сыры” дегенді тауып алды ол бірде. Кітаптың парағы сайын қарындашпен: “Қара су, қызыл гүл” деп жаза берді.

	Жаңа күнтізбедегі бар жұлдызды да шимайлап тастады. Әкесінің кіріс, шығысты тіркейтін кітапшасына да белгілер салып қойды: “Жазып-сызып, оқи білген адам күймемен жүреді”.

	Белгілі бір кезге дейін оның бұл өнеріне ешкім көлденең тұрмап еді, бірақ бір ретте үлкен қолайсыздық болып қалды.

	Қыздың үлкен ағасы Гобиндолал көзге қораш, тым күйкі жігіт болса да, газетке жазып тұратын өнері болушы еді. Онымен бір сөйлескеннен кейін-ақ осы бір ойшыл адам-ау өзі деген күдік ешкімнің басына да келмейтін. Сөйтсе де ол газетке ат салысып жүрді, әрі оның пікірі бенгал оқушыларының көбінің пікірімен тоқайласа кететін еді.

	Бір ретте еуропалық ғалымдардың анатомия жөніндегі еңбектерінде ірі-ірі қателер кетіпті дегенді ести сала Гобиндолал шабытпен отырып тамаша мақала жазды. Логиканы да қажетсінбеді, әйтеуір жаңағы еуропалық білімпаздарды сойды да салды. Бір күні оңашада Ома сол мақаланың үстінен сиямен: “Гопал жақсы бала ғой, бергеніңді жей береді”, – дегенді жазып қойды.

	Әрине Гопал деп Гобиндолалдың оқушыларын айтып отыр деп мен оншама сене де алмаймын, сөйтсе де аға ашуында шек болмай кетті. Ең әуелі ол Оманы жақсылап тұрып жазалады, содан, қымбат болмаса да аса бір мехнатпен жинаған кішкене бір қарындаш қалдығын, ұшы майырылған сия-сия қаламұшын тартып алды. Жәбірленген бала не үшін осыншама жазаланғанын да түсінбеді, бөлменің бір бұрышына барып егіліп жылай берді.

	Өшін алып рақаттанған Гобиндолал тартып алған нәрселерін біраздан кейін қайтып берді. Оның үстіне аздап өзінің артығырақ кеткеніне өкінгендей болды да, баланы жұбатпақ болып тамаша бір дәптер сыйлады.

	Ома онда жетіде болатын. Содан бері бұл дәптерді күндіз болса, кеудесіне, түн болса, жастығының астына тығып сақтап жүрді.

	Кішкене қыздың кішкене бұрымы өрілді, қаумалаған қызметші әйелдер оны мектепке апарды, ол сонда да дәптерін тастамады. Құрбыларының бірі оның жазып-сыза білетінін қызғаныш етсе, екіншісі таңырқаумен болды, тіпті жек көрушілер де табылды.

	Ома мектепке барған жылы өз дәптеріне ойланып тұрып: “Құс біткен сайрайды, таң атты”, – деп әдемілеп жазды.

	Жатар бөлменің еденінде отырып дәптерін жауып қоятын да жазғанын қатты дауыспен мақамдап оқитын. Осы жолмен көркем шығармалардың не бір үлгілері жиналған еді.

	Екінші жылы бұл дәптерде кез келген тақырыпқа жазылған басы-аяғы жоқ қысқа болса да, мәнді шығармалар пайда бола бастады. Солардың кейбірін мысалға келтіруге де болады.

	Сөйтіп жолбарыс пен көкқұтан жайындағы әңгімеден кейін бір сөйлем пайда болды. “Котхамалада” не болмаса қазіргі бенгал әдебиетінде кездеспейтін сөйлем:

	“Мен Жошыны тым жақсы көремін”.

	Мені бір сүйіспеншілік хикаясын айтады екен деп ойламай-ақ қойыңыз. Жошы – он бір-он екі жастағы бір бала емес. Ол – байырғы қызметші әйел Толық аты – Жошода.

	Десек те, осы бір жалғыз сөйлемді негізге алып, науша қыздың Жошыға деген көзқарасын дұрыс екен деуге де болмайды. Егерде бұл жайында ағын ақ, қарасын қара деп жазғысы келген біреу болса, жаңағы дәптердің содан кейінгі бір парағынан әлгібір келтірген мысалға мүлде қайшы келетін пікірді де тапқан болар еді.

	Жалғыз бұл ғана емес! Оманың жазғандарынан аяқ басқан сайын қайшылыққа кездесесің. Бір жерде былай деп жазылған: “Мен Хошимен сөзге келістім де біржола араздасып кеттім”. (Хори-хоронмен емес, өзінің сабақтас құрбысы Хоридашимен). Осыдан кейінгі бір беттерді оқысаң бұл дүниеде Хоридан абзал құрбының жоқ екені де ап-айқын бола қалады.

	Сөйтіп тағы да бір жыл өтті, қыз тоғызға толды. Бір күні осы үйде керней тартылды: Оманы ұзататын мезгіл келді7.

	Күйеу баланың есімі Перимохон еді. Ол Гобиндолалдың әдебиет шаруашылығындағы орынбасары болып табылатын. Әрі жас, әрі әр нәрседен хабардар болса да жаңашыл ойларға жаны қас еді. Сол себепті ауыл адамдары Перимохонды мадақтап жүретін. Гобиндолал оған еліктеп те бақты, бірақ бұл майданда пәлендей ештеңеде тындыра да алмады.

	Тоғыз жасар Ома үстіне бенарес сариін киіп, кішкене жүзіне перде салып жылай-жылай аттанып кете барды.

	– Қарғам, қайын енеңді тыңдап жүр,– деді анасы оған. – Үй шаруашылығынан жеркенбе, істей бер, бірақ ең бастысы – ана жазу-сызу, оқу дегеніңді тастайтын бол!

	Гобиндолал да:

	– Байқа, қабырғаларды шимайлаймын деп жүрме. Перимохонның қағаздарына да жазбайтын бол, – деп қосарланды.

	Осы сөзді естіген қыз қыстығып қалды. Ол мына барып түсетін үйінде қателесетін болса оны ешкім де кешірмейтінін түсінді. Әрі бұл үйде нені теріс, нені күнә деп санайды, нені ағаттық деп түсінеді, оны білгенше де талай заман өтер-ақ.

	Сол күні ұзақты күн керней тартылды, бірақ үстіне бенарес сариін киіп, бетіне перде салып, асыл әшекейлерін тағынып үлде мен бүлдеге оранып отырған осы бір кішкене қыздың тулай соққан жүрегінде не барын түсіне білген бір адам болды ма екен жер бетінде сірә, бұған менің күмәнім бар.

	Қызметші әйел Жошы Омамен бірге кетті. Барып түскен үйде біраз күн қызбен бірге болсын деген ұйғарын-ды болған.

	Қайырымды Жошы көп ойлана келіп ақыры баяғы дәптерді ала кетіп еді. Бұл дәптер – әке үйінің бір жар-қасы, туған үйде өткерген қызығы мол азғана күннің қуанышты ескерткіші, ата-ана еркелеткен балалық шақтың қысқа ғана тарихы сияқты еді. Бұл дәптер тұрмысқа осыншама ерте шыққан Оманың күнәдан пәк сәбилік ерке шағын, еркін шағын еске салатын сондай қымбат қазына еді.

	Жат жұртта өткізген алғашқы кезде Ома ештеңе де жазбады – оған мүмкіндігі болмады.

	Арада біраз уақыт өткен сон Жошы ауылға аттанды.

	Сол күні Ома жатар бөлменің есігін ішінен жауып оңашаланып алды да, қалбырда жатқан дәптерін шығарды, көзінен жас сорғалай отырып: “Жошы үйге қайтты, мен де апамды сағындым, үйге қайтам”,– деп жазды...

	Енді оның “Чарпуатқа” мен “Бодходойядағы” қызғылықты жайларды көшіріп алуға уакыты да болмай қалды. Құлқы да соқпады ма деп ойлаймын мен. Сол себепті көшірме шығармалар азая берді де, наушаның өз жазулары жиілей түсті. Жоғарыда келтірген сөйлемнен кейін тағы мынандай сөз бар еді:

	“Егерде дадам келіп мені алып кететін болса, енді қайтып оның қағазын шимайламайтын боламын”.

	Оманың әкесі қызым анда-санда қонақтап келіп, жатып-кетіп тұрсын деген екен, оған Гобиндолал мен Перимохон қарсы болды деген сөз бар.

	– Ома күйеуін сыйлап үйренсін, егерде оны барған жерінен жиі алдырып, ата-ана мейірімін есіне сала беретін болса, ол оның өзіне зиян,– деді Гобиндолал. Ол тіпті бұл жөнінде әзіл-қулығын араластыра отырып ақыл айтып тамаша мақала да жазды, мұның даналықпен жазылған мақала екеніне Гобиндолалды жақтаушы оқушылардың шүбәсі де болмады.

	Ол жөнінде жұрттан естіп білген Ома дәптеріне былай деп жазды: “Дада, аяғыңа жығылайын, үйге алып кетші, бұдан былай айтқаныңды екі етпейтін болайын”.

	Бір күні Ома есікті жауып алып, дәптеріне ойына келген әлде бірдемелерді жазып отырды. Оның қайын бикесі Тилокомонджори сыпсың сөзге үйір болатын. “Байқау керек, осы боу-диди8 есікті неге жауып ала береді? Не істеп отырады екен?” – деп ойлады ол. Содан кейін есіктен сығалады да әлде бірдемені жазып отырған Оманы көріп қайран болды. Бұл үйдегі зенанға бұрын Сарасвати9 тәңірім дәл осылай елеусіз, байқатпай келіп кірген емес-ті.

	Мұны көріп сіңлілері Конокомонджори мен Ононкомонджори да жүгіріп келіп сығалай бастады.

	Кенет есік сыртынан сықылықтап күлген үш қыздың өзіне таныс даусы шықты. Бір сұмдықтың боларын Ома бірден түсінді де, дәптерін қойнына тықты, әрі қорқады, әрі ұялады, төсегіне барып бүк түсіп жата қалды.

	Бұл жайды естіген Перимохон шынымен қатты ойланды. Әйел оқымысты боламын деп білімге ұмтылса, бақытсыздықтың көкесі сол емес пе! Содан кейін повестер, оның артынан романдар келіп туады. Ал сонда үй шаруашылығымен кім айналысатын болады?

	Көп ойланып, көп толғанып ол сабақ боларлық бір тоқтамға келді. Қасиетті неке әйел қуаты мен еркек қуатының қосылуынан барып туады. Ал білім-ғылым дегенің әйелдік қуатты әлсірететін болады, сөйтіп әйел жынысында еркек қуаты басым болып шыға келеді. Содан кейін екі еркек қуатының қақтығысы келіп пайда болады да некелік одақты талқандайды, жаңа бір қуатты келіп туғызады. Осының нәтижесінде әйел жесір қалатын болады.

	Бұған дейін осындай тамаша қисынды ешкім де айтып көрмеген еді!

	Кешке Перимохон Омаға барды, жақсылап тұрып жазасын берді.

	– Енді сенің шамла10 киюің ғана қалды! Ал содан кейін менің қатыным құлағына қарындаш қыстырып алады да, кеңсеге тартатын болады! – деп кекетті.

	Ома оның не айтып отырғанын жақсылап түсіне алмады. Ол Перимохон жазған мақалаларды оқып көрмеген-ді, сол себепті ажуа-мысқылды оншалық сезіне де бермейтін. Дегенмен қатты жәбірленіп, жыламсырай берді.

	Осы әңгімеден кейін ол ұзақ уақыт ештеңе жазбай кетті.

	Алайда күз күнінің таңғы бір шағында бір қайыршы әйел терезе алдына келіп Агамона11 әнін шырқады. Терезе жақтауына сүйенген Ома үнсіз тыңдады. Ол оңаша еді, қоңыржай күз күні нұр төгеді, Ома өзінің балалық шағын еске алды. Оның үстіне Агамона әні айтылған соң ол енді шыдай алмады.

	Ома ән шырқауды білмейтін-ді, алайда жазып-сызып, оқи білген соң естіген әндерін жазып алуды дағдыға айналдырған болатын. Сонда ән білмегені де онша кемдік болып саналмайтын.

	Терезе алдындағы қайыршы әнін соза берді.



	“Құлыным менің қайда-ды?

	Деп анасы зарлады.

	– Келе ғой күнім, келе ғой,

	Ақ сүтімді еме ғой”. -

	Дегенде, қолын созады

	Анасына баласы.

	Қашан мені, анашым,

	Қайтарып үйге аласың.



	Оманың қам көңілі босап, көзіне жас келді. Ол әншіні ұрланып қана шақырып алды да, есікті жапты, содан соң әріптерді маржандай тізілте отырып өлеңді көшіріп алды.

	Алайда үш қайын сіңлі бұл ұрлығын да көріп қалған еді, санын шапалақтап қуана айқайлады.

	– Боу-диди, сенің не істеп жатқаныңды біз мұнда көріп тұрмыз.

	Ома есікті ашты да жүгіре шықты, жалына бастады.

	– Күңің болайын, ешкімге тістеріңнен шығара көрмеңдер енді, мен қайтып енді қолыма қарындаш алмаймын!

	Осы сәтте Тилокомонджоридің дәптерге аңсары ауып тұрғанын байқады ол. Дәптерді Ома кеудесіне басып алды да жүгіріп кетті.

	Қайын сіңлілері күш жұмсамақ та болды, бірақ одан да түк шықпады. Ақыры өздерінің ақылды ағасын көмекке шақырды.

	Перимохон келді, төсекке сыздана отырды...

	– Әкел дәптеріңді,– деп түйілді күйеуі. Жарлығының орындалмай жатқанын көріп даусын зорайта түсті.

	– Бер дедім ғой.

	Ома дәптерді кеудесіне басып күйеуіне жалына қарады. Перимохон тартып алмақ ниетпен орнынан тұрды, Ома дәптерді жерге тастай берді, өзі де бетін қолымен басқан күйі еденге құлап түсті.

	Перимохон еңкейіп дәптерді көтерді де дауыстап оқи бастады. Ома еденге жабысып алды. Ал үш қыз сықылықтап күле берді.

	Содан қайтып Ома ол дәптерді көрген емес.

	Перимохонның өзінде де шенеу, мысқылға толы дәптері болатын. Бірақ амал не, оны тартып алып, құртып жіберетін ешкім болмады.





ДЕМАЛЫС




	Ауыл балаларының көсемі Фатих Чокробортиге жаңа бір ой келді. Өзен жағасында жататын жуан бөренені кеме діңгегіне айналдырсам деп ниет етті. Оған бар баланы қатыстырмақ болды. Соңыра бұл іс үшін алғап, қарғайтындар да, шу көтеретіндер де табылатынын біле тұра, олар бұл ойынға білек сыбанып, құлшына кірісті.

	Ойламаған жерден Фатихтың кіші інісі Мақхонлал келді де бөренеге отырып алды. Мұны елемегендік деп түсінген балалар әуелде дағдарысып қалды. Содан кейін бірі барып Мақхонлалды итеріп түсірмекші еді, оған да мән бере қойған бала болмады. Жас ойшыл мына ойынның түк мағынасы жоқтығын беріле ойлап, мелшие отырып қалды.

	– Байқа, шегелеп тастаймын! Тұр жаныңның барында,– деп ақырды ашуланған Фатих інісіне.

	Бірақ Мақхонлал сәл қозғалды да, жайғаса отырды.

	Әрине, басқалардың алдында өз беделін сақтау үшін бетімен кеткен мына інісінің жағынан шапалақтап осып-осып жіберуі керек еді, бірақ Фатихтың жүрегі дауаламады. Дегенмен сыр білдірмеді. Бөренені домалатып жіберейік деп ұсыныс жасады.

	Мақхонлал міз бағар емес, алайда осы бір ерлік істің қатері де мол екені бір баланың ойына келсейші.

	“Жұмылыңдар кәне! Ал аудардық!”– деген айқаймен балалар бөренені қозғай бастады.

	Сол-ақ мұң екен, Мақхон жерге ұшып түсті. Балалардың бәрі шықылықтай күліп шу ете қалды. Бірақ Фатих қысылып қызарып кетті. Мақхон ұшып тұра келді де, ағасына тап берді. Төмпештей бастады. Сөйтіп жүріп бет-аузын тырнатты, қан жоса болды. Содан кейін бақыра жылап үйіне жөнелді. Балалар ойыны ырың-жырыңмен тарқады.

	Фатих бір шөп сабағын жұлып, бір жағы суға батып жатқан ескі қайық үстіне шықты, содан кейін сол шөп сабағын шайнап, ойлана отырып қалды.

	Осы кезде бейтаныс бір қайық келіп жағаға тұмсығын тіреді. Ақ шашты, орта жас шамасындағы қара мұрт бір мырза түсе берді.

	– Чокробортидың үйі қайсы? – деп сұрады ол Фатихтан. Бала шөп сабағын шайнаған қалпы:

	– Ана жақта, – деді.

	Алайда ана жақтың қай жақ екенін түсіну оңай да болған жоқ.

	– Кәне, қай тұста? – деп сұрады бейтаныс адам тағы да.

	– Білмеймін, – деп Фатих шөпті шайнай берді. Осыдан кейін жаңағы кісі басқа біреуден дұрыстап жөн сұрап алды да Чокробортидың үйіне беттеді.

	Көп кешікпей Бағха Бағди келді.

	– Фатих, бар, шешең шақырып жатыр, – деді ол.

	– Бармаймын.

	Бағди оны еріксіз қолынан ұстап алып үйге қарай сүйреледі, Фатих аяқ-қолымен жер тепкіледі. Үйге келген бетте-ақ шешесі оған:

	– Мақхонды тағы да ұрдың ба?! – деп қатулана сұрады.

	– Жоқ, мен ұрған жоқпын, – деп жауап берді бала.

	– Өтірік айтасың!

	– Еш уақытта да ұрған жоқпын, Мақхонның өзінен сұра.

	Бірақ жәбірленген Мақхон айтқанынан қайтпады. Фатихтың шыдамы таусылды. Інісіне жетіп барды да:

	– Өтірікті соқпа, өтірікті соқпа! – деп айқайлап, жағынан тартып қалды.

	Анасы Мақхонды жақтап кетті, Фатихты арқасынан түйгіштеді. Бала анасын итеріп жіберді.

	– Ә, сен енді маған қол жұмсайын дедің бе! – деп дауыстады ол.

	Не болып қалды?– деді осы кезде үйге кіріп келген бейтаныс қара мұрт мырза.

	Фатих шешесінің қуанышында шек жоқ.

	– Апырау, бұл дадам ғой. Қашан келіп қалдың?– деп иіле тағзым етті.

	Үлкен ағасының күн көріс қамымен Еуропаға кеткеніне көп заман болған еді. Бұл жылдарда Фатихтың анасы екі бала көтерді, бірақ күйеуі қаза болды. Ағасынан сонда да хабар болмаған. Міне енді Бишон ұзақ мезгілді араға салып отанына оралған екен, өзінің қарындасына сәлемдесе келіпті. Ойын-күлкімен бірнеше күн де өтті. Ақыры аттанарынан біраз бұрын Бишон қарындасынан жиендерінің қалай оқитынын сұрады. Ол Фатихтың айтқан тілді алмайтынын, сабаққа көңіл қоймайтын сотқар екенін, ал Мақхонның аса зейінді де мінезді, сүйкімді бала болып өсіп келе жатқанын айтты.

	– Көресімді осы Фатихтан көрдім! – деп қойды ол. Бишон баланы Калькуттаға ала кетіп, сонда тәрбиелемек ойын білдірді. Жесір әйел бұған оңай көнді.

	– Нағашы ағаңмен бірге Калькуттаға барасың ба? – деп сұрады одан.

	– Барам! – Қуанған Фатих секіріп-секіріп алды. Осы шіркін Мақхонды суға кетіріп алмаса жарар еді деп, немесе басын жарып тастамаса игі еді деп үнемі үрейленіп, қауіп билеп жүретін ана Фатихтан құтылатын болдым деп қуанса да, баласының өзінен оңай жерініп құлшына қалғанына назаланып кетті.

	– Қашан жүреміз?– деп қайта-қайта сұрақ қойып, нағашысының мазасын ала берді Фатих. Ұйықтай алмады, көрер таңды көзімен атқызатын болды.

	Аттанар күн де келіп жетті. Көңілденген Фатих қармағы мен қағаз зырылдауығын басы бүтін інісіне сыйлады.

	Калькуттаға келген соң алғашқы әңгіме жеңгесі екеуінің арасында туды. Онсыз да жанды-жақты үйге тағы бір адамның қосылуы Бишон әйелін қуанта қоймады. Бұл жеңгейдің өзінің де үш ұлы болатын, оның үстіне үй ішінде өзінше тәртіп орнатқанды, ал мына тәрбие көрмеген, он үш жасар ауыл баласы сол тәртіптің шырқын бұзбақ. Әй, Бишон-ай, осыншама жасқа келдің, ата сақалы аузыңа бітті, сонда да істің парқын білмейсің-ау!

	Расында да дүниеде он үшке келген баланы бағудан артық не мехнат бар! Бұл кезде оны бала деп те, үлкен адам деп те санай алмайсың. Сүйкімі де болмайды. Көрсетер рақаты да жоқ. Егер де бала болып, не болса соны айта берсе, жарымес дейсің, ал үлкен адамша сөйлеуге тырысса, көргенсіз деп сөгесің. Он үш жаста баланың балалық мінезі қалады, даусы жуандай бастайды. Жұрт мұны да мін көреді. Жас, сәби кезде оның көп кінәсін елемейсің ал он үш жасар жас өспірімнің табиғи мінез-құлығының өзіне де төзгің келмейді. Пайдалы адам екеніне жасөспірімнің өзі де күдіктене бастайды, сол себепті кім көрінгеннен қорынады, жұрт көзіне түспеуге тырысады. Міне осы бір дәуірде бала жылы жүзді, қайырымдылық пен сүйіспеншілікті көбірек аңсайтын болады. Бірақ бетімен кетеді, ерке-тотай болып алады деп қорқып, оны ешкім де бауырына тартпайды. Сол себепті он үш жастағы бала бұралқы ит сияқты панасыз, жалқы болмақ.

	Әрине бұл дәуірде баланың өз анасымен бірге болғаны жөн, бөтен үй дозақпен тең оған. Әрі отыр, бері отыр сияқты көз түрткілік аяқ басқан сайын жас жүректі жаралай береді. Әйел атаулы да бұл кезде қолжетпес бір ғажайып, құдірет болып көрінеді, осы ретте әйел күстәнәсі ол үшін айрықша қайғы.

	Жеңгем мені жек көреді дегенді ойлағанда Фатихтың жүрегі мұздады. Қайтсе де жақсы көрінуге тырысты. Бірдемеге жұмсаса болды, алып ұшып, құлшына кірісті. Сонда да жеңгесі оған:

	– Болды, болды... Саған бір нәрсені сеніп тапсыруға болмайды. Одан да бар, кітабыңды оқы, немесе басқа бірдемеңді істе, – деп басып тастайтын еді.

	Жеңгесі мұның жан дүниесінің өсуін көп ойлағансиды. Бұл да балаға аса үлкен қиянат болып көрінетін.

	Нағашы ағасының үйіндегі Фатих өмірі дәл осылай тым сұрқай өтіп жатты, соны айтып, шер тарқатар да ешкімі болмады оның. Көрінгенге көз түрткі бала өз үйін аңсап ойлаумен жүрді. Аспанға қағаз зырлауық ұшырып ойнаған көгалды сағынды. Ағысы қатты өзен бар еді, ұзақты күн сол өзеннің толқынында ойнаушы еді Фатих. Ертеден қара кешке өзі шығарған өлеңді айтып жаға кезетін, тамаша достары бар еді, асыр салып ойнаушы еді солармен, ешкім бетіңнен қақпайтын, еркін өмір, әділетсіз де ашулы ана байғұс... бәрі де оның көз алдына келді. Торыққан бала жүрегі қыстыға тулады.

	Дүниедегі бар асылдан да қымбат анасы жоқ оның қасында. Көңілде сағыныш оты лаулады тарқамаған дүлей қапалық шер басты көкіректі. Ұяң да күйкі, епсіз бала кешқұрымда енесінен ажырап қалған бұзауша мөңіреп: “ма, ма!” деп жылай берді.

	Мектепте бұдан өткен зейінсіз де кежір бала болмады. Егер мұғалім сұрақ қойса, Фатих түкке түсінбеген адамша бажырая қарап үнсіз тұра беретінді шығарды. Жазаны да болдырған есекке ұқсап үнсіз көтерді. Үзіліс кезінде бала біткен шулап ойынға кетіп жатса, Фатих терезе алдына барып алыстағы үй төбелеріне тесіле қарап тұра беретін. Егер сол үй төбелерінде ойнаған балалар көзіне түсе қалса, жүрегі атша тулап кететін еді, Бір күні Фатих қаймыға басып ағасына келді:

	– Нағашы, мен қашан апама барамын?

	– Мектеп демалысы кезінде, – деп жауап берді Бишон. Демалыс бірақ, картик айында болатын, сол себепті көп күтуге тура келді.

	Бір ретте Фатих оқулығын жоғалтып алды. Бала бұрын да нашар оқитын еді, ал оқулығы жоғалғаннан бері тіпті құлдырап кетті. Мұғалім күнде ұрып-соғып, ұрса беретін болды. Тіпті нағашысының балалары да Фатихты мазақ етуді шығарды. Сол жәбір мазаққа төзімі таусылған бала бір күні жеңгесіне келді де:

	– Мен кітабымды жоғалтып алдым, – деп айыбын мойнына ала сөйледі.

	Ашу буған жеңгесі, ернін тістеледі:

	– Жақсы бопты! Бір айда бес мәртебе кітап сатып әпере алмаймын, бірақ саған!

	Фатих үн-түнсіз бұрылып кетті. Асыранды бала екенін ойлап шешесіне қатты назаланды, өз қолының қысқалығы дәл осы жерде тіпті қорлық сияқты болып көрінді.

	Сол күні кешке таман Фатих мектептен ауырып қайтты, шекесі сынып бара жатқандай болды, денесі құрыстап, күйіп-жанып қалтырай бастады. Бала енді жеңгесіне масыл болатынын сезді. Қайдағы жоқ бейнет маған дайын тұрады деп ренжитін болар деп түсінді. Осы бір оғаш мінез, жарымес бала өзін енді туған анасы емес, жат адамдар бағып-қағады-ау дегенді ойлап қатты қысылды, сол себепті ауырдым деп айтудан да қорықты.

	Ертеңіне елең-алаңда Фатих ғайып болды. Көрші үйлердің бәріне сұрау салынды, бірақ жөнін білген ешкім табылмады. Кешке қарай қатты нөсер сабалап кетті. Баланы іздеп сандалған жұрт суға малшынды. Ақыр соңында Бишон полицияға хабарлады.

	Келесі күні де жаңбыр толассыз құйып тұрды, көше біткен сел болып кетті. Кешқұрым үй алдына келіп бір күйме тоқтады. Екі полицей Фатихты сүйемелдеп Бишонға әкеп табыс етті. Бала суға малшынған, үсті-басы лас, беті-аузы талаурап кеткен, қалш-қалш етеді. Бишон оны еппен көтеріп алды да, әйелдер жататын ішкері үйге алып кірді.

	– Біреудің баласы үшін неге мұнша арамтер боламыз? Үйіне жөнелт! – деп айқайлады әйел Фатихты көріп. Осы бір беймазалықпен өткен күні оның тамаққа да зауқы соқпады, тіпті өз балаларына да мінез көрсетіп алды.

	– Мен анамды іздеп шығып едім, неге қайтарып әкелді? – деп жылады Фатих. Түнімен сандырақтап сөйлеп шықты. Төмендей берді. Ертеңіне Бишон дәрігер шақырды.

	– Нағашы аға демалыс басталды ма? – деп сұрады Фатих. Талаурап қанталаған көзін ашты да, төбеге шалықтай қарады. Бишон орамалымен көзін сүртті. Ауру төсегіне келіп, жақындай отырды. Аса бір мейіріммен, күйіп-жанған баланың сидиған қолын алды. Фатих тағы сандырақтап кетті.

	– Апа, ұрмашы мені! Расымды айтамын, кінәлі емеспін мен, апа!

	Келесі күні кем бір шаққа Фатих есін жиды, әлдекімді іздегендей жан-жағына қарады. Содан кейін сұлқ түсті де, теріс қарап жатты. Баланың жан дүниесін түсінген Бишон оның құлағына еңкейді де ақырын ғана:

	– Фатих апаңа кісі жібердім! – деді.

	Тағы да бір күн өтті. Өңі сұрланып, дегбірі қашқан дәрігер баланың әлсіреп, төмендеп бара жатқанын хабарлады. Бишон алагеуім үй ішінде ауру баланың басында әне келеді міне келедімен Фатих шешесін күтіп отырды.

	– Солға қарай таста! Олай емес! Әлі де солға! – деп айқайлады бала матростарға ұқсап. Калькуттаға келе жатып нағашы ағасы екеуі жарым жарты жолды кеме үстінде өткізген еді. Сонда матростар шуласып су тереңдігін өлшеген болатын-ды. Фатих сандырақтап жатып соларға еліктегендей, алайда міне енді өзі жүзіп бара жатқан ұлан-ғайыр шексіз тұңғиық теңізде қанша қарманғанмен жібін су түбіне жеткізе алатын емес ол.

	Осы кезде дауыс етіп жылап Фатихтың анасы жүгіре басып бөлмеге кірді. Бишон оны зорға дегенде жұбатты.

	– Фатих, құлынтайым, асыл қазынам-ай! – деп шақырды ол баласын.

	– О не? – деп сұрады бала.

	– О, құлыным, Фатих жаным-ай! – деп қайталады ана.

	Бала жайлап бері бұрылды, байқаған ешкімі болған жоқ.

	– Апа, міне демалыс та келді, мен үйге қайтамын, апа! – деді ол ақырын ғана.





ҚАҢҚА СҮЙЕГІ




	Біз үш бала бірге жатушы едік. Ал көрші бөлменің қабырғасында адамның қаңқа сүйегі асулы тұратын.

	Бұл қу сүйекті түнде жел тербесе, күндіз біз әурелейтінбіз. Ол кезде біз өзіміздің пандитімізбен бірлесіп “Мехнаттың апат болуын”12 оқып жүрген едік, ал Кенбал мектебінің шәкірті остеологиядан13 сабақ беретін. Қамқоршымыз бізді ғылымның бар саласымен таныстыруға тырысты. Оның ойы қаншалықты жүзеге асты, таныстарға айтып жатудың керегі не, ал басқалар мұны білмесе де болады.

	Содан бері көп заман өтті. Әлгі бөлмеден қаңқа сүйегі де ғайып болды, остеологияны да ұмытып үлгірдік.

	Жуырда әйтеуір бір себеппен баяғы шәкірт сабақ берген үйге көп қонақ жиналды. Ал менің қаңқа сүйегі асулы тұрған бөлмеде ұйықтауыма тура келді. Көпке дейін шіркеу мұнарасындағы үлкен сағаттың қоңырауын тыңдап, кірпік іле алмай дөңбекшумен жаттым.

	Бұрышта шырақ жанып тұр, міне ол бірер рет зорая лапылдап барып сөніп тынды. Осы біздің үй болып тұрғалы талай-талай қайғылы оқиғалар өткен-ді, содан ба, әйтеуір сөнген шырақ кенет маған заманның өткіншілігін, тірліктің пәнилігін елестетті. Мына ұлан-ғайыр қараңғылық жайлаған түннің бір уағында ғайып болған шырақ жалыны сияқты тірлікте де күн-түн демей шыбындай адам жанының ұшқындары ойда-жоқта жалп етіп сөніп жататыны менің еріксіз есіме түсті. Елеусіз барып бір кезде дәп осы бөлмеде тұрған қаңқа сүйегін ойлап кеттім. Бұл қаңқа сүйегі қандай пенденікі екен деген сауал беріп әлдебір болжам жасап жатыр едім, шымылдығымды айналып біреу жүрген сияқтанып кетті. Әлде бірдемені аймалап іздегендей, қабырғаны сипағандай болды. Әлдекімнің жиі алған демі, шапшаң жүрген аяқ дыбысы естілді. Әрине, мен мұның бәрі де елегізіп, қиналып жатқан өз қиялымның жемісі де, ал ана шапшаң алған аяқ дыбысы өз жүрегімнің дүрсілі екенін түсінемін ғой. Сонда да тұла бойым мұздап сала берді. Осы бір себепсіз туған үрейден құтылмақ болдым да:

	– Кім бұл? – деп сұрадым.

	Аяқ дыбысы менің кереуетіме таянып келді де тынып қалды:

	– Бұл мен ғой, қаңқа сүйегім жоқ, соны іздеп жүрмін, – деген дауыс естілді.

	Қорыққанға қос көрінеді дегендей, мына өз қиялым туғызған бұл ібілістен несіне қорқамын деп топшыладым да, өте бір салмақ, байыппен немкетті түрде:

	– Иә, мұндай қарекетке бұл бір табылған уақыт екен. Ал ол қаңқа сүйегін қайте қояйын деп едің? – дей салдым. Сонда да көрпеме кіре түскендеймін.

	– Осы да сұрақ болып па? – Дауыс дәл шымылдық қасынан шыққандай болды. – Қаңқа сүйегі жүрегімді қорғаштаған еді. Онда менің әрі сұлу, әрі балғын шағым болатын. Ал сен ше, менің қаңқа сүйегіме көз қырын салғың келе ме?

	– Рас, талабыңның жөні бар сияқты, – деп жауап қайырдым мен. – Иә, сен іздей бер, ал мен ұйықтап қалуға тырысайын.

	– Сен оңаша екенсің, – деді жаңағы тірлік. – Мен бір шақ қасыңа отырайын. Аз-кем әңгімелесейік. Алдыңғы өткен отыз бес жыл ішінде мен міне осылай отырып талайлармен әңгімелескен едім. Ал соңғы отыз бес жыл ішінде мола үстінде ызыңдаған желдей кеңістікті кезумен жүрмін. Қазір мен қасыңа отырайын да адамша тағы да бір сөйлесіп қалайыншы.

	Мен шымылдықтың қасына келіп әлдебіреудің отырғанын сезіндім. Өз халімнің мүшкілдігін аңғарып, хал-қадарымша бар күшімді жинап:

	– Міне дұрыс болды тіпті. Аздап көңілді бірдеме жайында сөйлеселік, – дедім.

	Егерде ең бір қызықты оқиғаны тыңдағың келсе, мен онда өз өмірімді баяндайын саған.

	Шіркеу сағатының қоңырауы түнгі екіні паш етті.

	– Мен өзімнің қыршын шағымда бір ғана адамнан, өзімнің күйеуімнен өлердей қорықтым. Мен өзімді қармаққа ілінген балықтай сезінуші едім. Әлдебір жат адам мені қайғысыз да қамсыз балалық шағымнан жұлып әкеткен сияқтанды да тұрды. Енді қайтып азат болар жол да жоқтай. Тұрмысқа шыққан соң екі айдан кейін ерім дүние салды. Ағайын-туған, дос-жарандар талайсыздығымды ойлап көп қамықты. Қайын атам бетіме тесіле қарап көп тұрды да, енеме: “Шастрада бақытсыздық әкелетін әйел жайында айтылған сөз бар еді, мына пәкене қыз соның өзі болып шықты”, – деді. Мұның бәрі әлі есімде. Тыңдап жатырсың ба? Ұнамай ма саған әңгімем?

	– Өте ұнайды, – деп жауап қаттым. – Тым қызық басталды.

	– Олай болса тыңдай бер. Сөйтіп мен әкем үйіне қуана оралдым. Уақыт шіркін зырлап өте берді. Жұрт болса жасырған болады, ал өзім болсам, дәл мен сияқты қыздың табылмайтынын жақсы білдім. Сен қалай деп ойлайсың?

	– Жаны бар сөз. Мен бірақ сені ғұмырымда көрген жоқпын ғой.

	– Көрген жоқпын! Ал менің қаңқа сүйегім ше? Хи-хи-хи! Ойнап айтамын! Бір кезде мына бір ойдымда дөңгелек қара көзім жаудырап тұрған еді, ал оймақтай қызыл еріндерімде ойнаған әдемі күлкі қазіргі ырсиып қалған арса-арса тістерге ұқсамаушы еді деп қайтсем дәлелдей алармын? Мына ебетейсіз сүйекті орап тұрған тәнімнің нәзіктігі мен бипаздығын, ақтығы мен сұлулығын жеткізіп айтсам шіркін? Мұның бәрі саған қазір жалған сияқты. Бұл ашуымды келтіреді. Сол кездегі ең даңқты деген дәрігерлердің өзі де менің қаңқа сүйегім остеологияны үйренушіге көрнекті кұрал болады дегенге сенбеген болар еді. Әлі есімде, бір дәрігер өзінің жақсы жолдасымен әңгімелесіп отырып мені иісі аңқыған гүл дегені бар-ды. Басқаша айтқанда, бар адамзат остеология мен анатомияны үйренушілерге көрнекті құрал болуға жарарлық та, тек мен ғана таңғажайып гүлге пара-пар едім. Айтшы, гүлдің бәрінде де қаңқа сүйегі бола ма?

	Мен жүріп келе жатып, өзімнің әр қимыл-қозғалысымнан жарқылдаған жаһұттай сұлулық нұры төгілетінін сезінуші едім. Ұзақ отырып сүйріктей Қолыма – өзінің нәзіктігімен дүниедегі ең бір тентек деген еркегіңді де жуасытып алатын қолыма жиі-жиі қараушы едім. Суб-хадра өзінің жеңімпаз күймесінде Арджунамен* бірге шалқи отырып таңырқаған үш хат жұртты ұшып өткенде, мүмкін оның да қолы дәл осындай жұп-жұмыр, алақаны реңді, саусақтары жалын тіліндей түп-түзу болған шығар-ақ.

	Дегенмен менің мына ұятсыз да жалаңқая, кәрі қаңқа сүйегіме қарап, сен мені басқаша түсінген боларсың. Қайтейін, ол пікіріңді өзгертер шарам бар ма. Сол себепті дүниеде сенен артық жек көрер ешкімім де жоқ! Мен сенің алдыңда бұлықсыған он алты жасар қыз болып келіп, көпке дейін елегізітіп қойсам ба деп едім. Оның үстіне остеология атаулының бәрін талқандап, ұмыттырып жіберсем бе деп те ойлаймын.

	Сіздің адамды елтірер жас та сұлу шағыңыз қараңғы түнде алмастай жарқылдайды. Егерде сіздің тәніңіз болса, соның атымен ант етейін, сол бір остеология деген ғылымнан менің басымда ештеңе де қалмапты. Бұл жайында сөйлесудің қажеті жоқ енді!

	– Құрбы қыздарым болмаған еді, – деді жаңағы тірлік иесі.

	Дадам үйленбеуге бет қойды. Сол себепті ішкері үйде мен жалғыз тұрдым. Бақ ішінде бәйтеректің түбінде оңаша отырып ойға шомушы едім. Дүние маған ғашық сияқты. Аспандағы жұлдыздар тек маған ғана жымыңдайтындай. Жел күрсінгендей болады. Менің аяғым тиген шөп елтіп қалатындай көрінетін. Сол бір сынып қалған шөп сабағын аяғымның астында маған құлдық ұрып жатқан бар дүние жастары деп елестетуші едім. Сонда да көңілім бір шерге толы сияқты еді.

	Ағамның досы Шошишекхор дәрігерлік колледжді бітірісімен біздің үйге дәрігер болып орналасты. Мен бұрын оны шымылдық астынан жиі көретінмін. Ағай бір қызық адам болатын. Дүниеге тереңірек ой жүгірте алмайтын-ды. Оның ұғымында дүние деген қиын бір жұмбақ, сол себепті ол бірте-бірте алыстап, оңашаланып қалды.

	Ал Шошишекхор болса, оның жан дегенде жалғыз досы еді. Мен оны жиі көретін болдым. Кешқұрым бақшаға баратын кезім болады. Сонда мен өзімді патша тағында отырмын деп сезінетінмін. Менің аяғыма жығылып жатқан бар дүние жастары Шошишекхордың өзі сияқты болып көрінуші еді. Тыңдап жатырсың ба? – деді ол маған. – Не ойлап қалдың?

	– Мен Шошишекхор болып жаралсам мүмкін жақсы болатын ба еді?! – деп күрсініп қойдым. – Ең алдымен тыңдап ал. Бір жаңбырлы күні денем күйіп-жанып ауырып қалдым. Дәрігер келді. Біз бірінші рет көрістік.

	Мен терезеге қарап жатыр едім, кешкі күннің кызғылт сәулесі сынық келбетіме түсіп өң бергендей. Дәрігер бөлмеге кіріп келіп менің жүзіме көз салғанда, ойша өзімді соның орнында деп санап, мен де өзіме-өзім көз салдым. Кешкі күн сәулесімен нұрланған кейпім иіліп қалған ғажап бір гүл сияқты. Шашым маңдайыма түсе береді, ал сәл ұяла бүгілген кірпігім бет ұшыма көлеңке түсіреді...

	Дәрігер ағайыма менің тамырымды ұстау керектігін айтты. Ақырын ғана ұяла айтты. Мен көрпеден жұп-жұмыр, қолымды шығардым. Сол қолыма қарап “егерде лағыл тастан білезік салсам, қандай жарасар еді” деп ойладым. Сырқат адамның қолын дәл осылай ебетейсіз ұстаған дәрігерді тумысымда көрген емен. Менің тамырымды басқан саусақтары сәл қалтырайды, ол ыстығымның барын сезінді. Ал мен болсам оның жүрек соғысын аңғардым. Сенбейсің бе?

	– Сенбеуіме дәлел жоқ, – деп жауап бердім мен, – оның үстіне қашанда болсын тамыр соғысы әр қилы болады ғой.

	– Қайта-қайта ауырып, қайта-қайта айығып тұрдым. Содан кейін кешке таман мені күткен бар дүние бозбалалары тым азайып кетті де, ақыры сырқаттың өзі мен дәрігер ғана қалды! Кеш түсісімен бар әдемі киімді киініп, шашымды шоқпардай етіп желкеме түйіп жасмин гүлінен алқа салып, қолыма айна ұстаған қалпым жұрт көзінен тасаланып бақшаға барып отырушы едім. Не үшін істедім мұны? Өзіңе-өзің көз салып сылана беру жалықтырып жібермей ме екен? Жоқ! Өйткені өзіме өзім қарап отырғаным жоқ қой. Мен оңашамын, бірақ біз екеу болатынбыз. Бір мезгіл мен өзіме көз салып, қуанған, аймалап құшқан, еркелеткен дәрігерге айналып кететінмін. Сөйтсе де іңір шағындағы шерлі желдей көкірегім қақ айырылып күрсінетін едім.

	Сол кезден бастап мен жалғызсырап көрген емен. Қыдырып жүріп көзімді төмен салып бәшпайларымның қалай қозғалатынын байқайтынмын. Жүрісім дәрігерге ұнар ма екен деймін. Күн қияға шығып сұқтана қадалған талма түстің шағында төңіректі тыныштық басады. Аспан қиясынан анда-санда қарақұстың саңқылдаған дыбысы келеді. Ойыншық сатушынын, өз ойыншығын мақтаған даусы шығады. Ал мен болсам, көк шөпке жамылтқы төсеймін де жата бастаймын. Жалаңаш білегім шалқалай мамық жастыққа түседі. Маған сонда әлдекім көз алмай қарағандай, алақаныма ыстық демін тигізіп сүйген сияқтанады, содан соң дыбыссыз алыстай бергендей болады. Осымен әңгімемді тәмам етсем не деген болар едің?

	– Теріс демеген болар едім. Дегенмен аяғы жоқ қой. Содан кейін не болғанын оймен жорып көрер таңды көзіммен атқызуға тура келеді.

	Егерде бұлай болған күнде әңгіме бітпей қалар еді. Тартымды да болмас. Тіпті онда бұл әңгіме азу тісі ырсиған қаңқа сүйегі туралы әңгіме болып та жарытпас-ты. Тыңдай бер! Аздап тәжірибеге ие болған дәрігер біздің үйдің төменгі қабатында өзіндік емхана ашты. Мен одан әзіл-күлкісі аралас әңгімелесе жүріп, қалт еткенде қилы-қилы дәрі-дәрмектердің қилы-қилы қасиетін сұрай жүретінмін. Күшті деген уларды білгім келетін. Өзі жақсы көретін осы бір тақырыпқа келгенде дәрігер тым сөзуарланып кетуші еді. Мұндай әңгімелер мені өлімнен сескенбейтін етті. Ажал деген маған әлдебір бауырым сияқты болып кетті. Дүниеде мен үшін махаббат пен өлімнен басқа ештеңе де жоқ секілді. Мен әңгімемді тәмам етуге айналдым. Сәл сабыр ет.

	– Таң да жақындап қалды, – дедім мен ақырын ғана.

	– Біраз уақыт өтті. Мен дәрігер-бабудың әлденеге тынышы кетіп жүргенін, сонысын менен жасырғысы келетінін аңғардым. Бір күні ол барынша киініп, ағамнан көлік сұрап алды да түнделетіп бір жаққа жүріп кетті.

	Енді төзуге менің дәрменім болмады, ағама бардым. Анау-мынау сөз болды. Ақыр соңында мен одан: “Дада, айтпақшы, дәрігер-бабу қайда аттанып кетті осы?”– деп сұрадым.

	– Өлмекке, – деп қысқа жауап берді дада.

	– Өтірік сөзді айтпа, – деп таластым мен.

	– Үйленбекке, – деп түсіндірді ағам.

	– Бекер шығар! – деп дауыстадым да қатты күле бердім. Сол қалыңдығы арқылы дәрігердің он екі мықрупия ақшаға қолы жеткенін кейін барып білдім. “Оның несін жасырды менен, қорлағаны ғой тегі? – деп ойладым. Мен оның ашына-жайы болған жоқ едім ғой. Егерде мұндай бірдеме бола қалса, өз кеудемді тілгілеймін, өлемін деп қашан айтып едім?” Жоқ, еркектерге сенуге болмайды. Мен ғұмырымда бір-ақ адамды көрдім. Соның өзінде де еркектің опасыздығын оңай түсіндім.

	Кешқұрым дәрігер ауруларды қабылдап үйге оралғанда қатты дауыстап күлдім де мен одан: “Дәрігер мырза! Бүгін сіздің тойыңыз дейді ғой?”– деп сұрадым. Менің тым көңілді екенімді байқап, дәрігер абыржып қалды. “Сауық болған жерде неғып ән-күй жоқ?” – деп сұрадым.

	– Үйлену деген сондай қуанышты оқиға ма еді? – Шошишекхор күрсініп қойды. Мені тағы да күлкі буды. Осы әуендес сөзді мен еш уақытта естіп көрген емен.

	– Жоқ, олай етуге болмайды. Мен ән-күй мен жарықтың болуын қалаймын, – дедім. Ағайым бұл тойды өз ғұрпымен өткізу керек деген жарлық бергенше, мен оның соңынан қалмадым.

	Күн ұзақ үйге келін келіп түскенде не істейтінімді айтып сөйлей ердім.

	– Дәрігер мырза, бұдан былай аурулардың тамырын ұстайтын боласыз ба, жоқ па? Хи-хи! Мен ант етейін еркектің ішкі дүниесінде не болып жатқанын еш уақытта да біле алмайсың. – Солай болса да, менің сөзім мірдің оғындай дәрігердің кеудесін тіліп кетсе керек.

	Той түннің бір уағында өтуге тиісті болды. Кеш түсісімен дәрігер мен ағайым дағдысынша төбеге шығып, шарап ішіп отырды. Кешікпей ай туды.

	Мен солардың қасына барып:

	– Дәрігер мырза, есіңізден шығып кетті ме? Жүретін уақытыңыз болды!

	Бұл жерде айта кететін бір жай бар. Мен мұнда келерден бұрын дәріханаға барып, бір кішкене дәрі ұнтағын алғанмын, соның біразын дәрігердің шарабына қосып жібердім. Бұл уды ішкен адам өледі деген болатын ол. Пияладағы шарапты бірден төңкеріп дәрігер түрегелді. Маған мұңды бір көз салды да баяу да қалтыраған даусымен:

	– Мен кеттім, – деді.

	Керней тартылды. Мен бенарестік сариімді кидім. Әбдіредегі бар әлеміш-әшекейлерімді алып үстіме тақтым. Шашымды қақ айырып арасын бояп қойдым. Содан кейін бақ ішіндегі бір бәйтеректің түбінен өзіме жатар орын сайладым.

	Маужыраған ғажап түн. Ай да бозғыл сәулесін төгеді. Оңтүстіктен соққан қоңыр самал ұйқыға шомған мына енжар дүниені желпи сергітеді. Бақ ішін жасмин гүлінің хош иісі алған. Бір кезде керней даусы алыстап барып тынды. Ай сәулесі қарауыта берді. Ағаштар мен аспан да, мен туып-өскен мына қара орман мен бүкіл дүние бейне бір сағымдай тербеліп іріп кетті. Мен көзімді жұмдым да, езу тарттым. Жұрт келіп мастыққа бөккен осы бір күлкіні көрсе деп ойлаймын. Бұл күлкіні өзіммен бірге мәңгі-бақи қараңғылық басқан неке қияр бөлмеме ала кетсем деп армандаймын. Айтпақшы қайда сол неке қияр бөлме? Тойға киер киімім қайда? Содан кейін мен бір тарсылдан оянсам, үш бала мені көрнекі құрал етіп остеология пәнін үйреніп жатыр екен. Бір кезде қайғы мен қуаныш ұялаған, жастықтың нәзік гүлдері шешек жарған жерлерімді үйретуші шыбықпен көрсетіп, сүйектердің атын атайды.

	Сол бір соңғы сәтте жүзімде ойнаған күлкінің өзін байқағаның бар ма? Ал қалай, әңгімем ұнады ма?

	– Тым қызық екен,– деп жауап бердім. Сол мезетте алғашқы рет қарға қарқылдады.

	– Сен әлі осындамысың?– деп сұрадым. Жауап болмады. Таң саз беріп, бөлмеге ала сәуле түсіп келе жатты





КЕЛІМСЕК




	Менің бес жасар кішкентай қызым Мини бір минут та тыныш отырмайды. Бір жасқа толып, тілі шығысымен-ақ сөйлей бастап еді. Көзі ұйқыға кеткенде болмаса, бірдемені былдырлап кеп жүргені. Осы қылығы үшін шешесі оған бұрқылдап ұрса беретін. Мини сонда ғана тынышталады. Ал мен болсам оған ұрсуға дәтім жетпейді. Мини үндемей қалса ұзақ шыдап отыра алмаймын. Сондықтан ол менімен лайым шын пейілмен әңгімелеседі.

	Бір күні ертесімен повесімнің он жетінші тарауын жазып жатыр едім. Мини кіріп келді. Есікті аша беріп-ақ:

	– Әке, күзетші Рамоял қарғаны қарғы дейді. Ол ештемені білмегендіктен айтады емес пе, ә? – деп сөйлей жөнелді.

	Әр түрлі тілдерде болатын ерекшеліктерді өзімше түсіндірейін дегенімше болған жоқ, тағы бірдемені айтып кетті.

	– Әке, сен білесің бе, Бола айтады, аспанда піл бар дейді. Ол тұмсығынан су шашып тұрады екен. Мына жауын сол пілдің танауынан шашыраған тамшы дейді. Бала әншейін жоқты айта береді ғой. Ол тек мылжыңдағаннан басқа не біледі, күндіз-түні мылжыңдай береді, мылжыңдай береді.

	Кенет ол менің Бола туралы пікірімді күтпестен:

	– Әке, осы апам саған кім болады? – деп сұрады. “Балдызым” дегім келді. Бірақ айтқам жоқ.

	– Мини, сен Боламен ойнай тұршы. Қазір менің қолым бос емес,– дедім. Мини кетпей қойды. Менің жазу үстелімнің қасына келіп отырды, сосын екі тізесін қапсыра құшақтап алып “агдум-багдум” деп ойнай бастады.

	Бұл кезде он жетінші тараудағы геройларым Протапсингх пен Канчонмала қараңғы түнді жамылып қапастың биік терезесінен суға қарғып жатқан.

	Бөлменің терезесі көше жақта болатын. Күтпеген жерден Мини “агдум-багдумды” доғара салып, терезе алдына жүгіріп барды да:

	– Кабуливала, әй кабуливала!14 – деп айғайлады. Қолында жүзім салған бірнеше қорабы, иығында көтерген себеті бар, басына сәлде ораған, кең кір киімді, ұзын бойлы кабулдық баяу басып көшені кесіп өтті. Оны дауыстап шақырғанда менің қызымның не ойлағанын кім білсін. Ойпырмай тағы не бәлеге тап болдым, енді мына он жетінші тарау бітпей қалатын болды-ау деп ренжідім.

	Бірақ айғайлаған дауысты естіп, келімсектің біздің үйге бұрылуы мұң екен, Мини ішкері үйге зытып отырды. Дәуде болса себетінің ішінде дәл өзі сияқты балалар бықып жатқан шығар деп сезіктенген болуы керек.

	Келімсек маған келді де езу тартып күлді, басын иіп сәлем берді. Протапсингх пен Канчонмаланың халі қаншама мүшкіл болғанмен де, әдейілеп шақырған соң одан бірдеме сатып алуыма тура келді. Осылай істедім де. Сосын екеуіміз біраз әңгімелестік. Абдұр Рахмет өз білгенінше Ресейдің, Англияның, тағы да басқа елдердің шекара саясаты туралы айтты.

	Бір заматта кетуге ыңғайланды. Орнынан тұра беріп:

	– Бабу, сіздің қызыңыз қайда кеткен? – деп сұрады.

	Мен Минидің бекер қорыққандығына көзін жеткізгім келді де оны ертіп келдім. Сонда да ол біресе келімсекке, біресе оның себетіне күдіктене жаутаңдап маған тығыла береді. Рахмет оған бір уыс мейіз бен кепкен шабдалы ұсынды. Мини алмады, тіпті онан сайын қорқып менің тіземе жабыса түсті. Сөйтіп олардың алғашқы таныстығы осылай басталған еді.

	Бірнеше күн өткеннен кейін далаға шығып бара жатып екеуінің есік алдындағы орындықта отырғанын көрдім. Мини асығып-аптығып әлденені әңгімелеп жатыр. Келімсектің жүзінде күлкі ойнап, бар ынтасымен зейін сала тыңдап қапты. Ара-арасында бұлдыр-салдыр бенгал тілінде Минидің сөзін түзетіп, өзі де бір нәрселерді қосып қояды. Әкесін былай қойғанда, өзінің бес жылдық өмірінде Мини дәл осы келімсектей жалықпайтын, төзімді тыңдаушысын тапқаны осы болар. Етегі де мейіз бен бадамға толып қалыпты.

	– Сенің мұның не? Енді беруші болма! – деп Рахметке ескерттім де, қалтамнан жарты рупия алып ұсындым. Ол аспай-саспай ақшаны алып, себеттің түбіне тастай салды.

	Осы бір жарты рупияның бүтін бір рупиялық шу көтергенін үйге келген соң бір-ақ білдім.

	– Сен бұл ақшаны қайдан алдың? – деп шешесі Миниді қысып сұрап жатыр.

	– Кабуливала берді.

	– Неге алдың?

	– Алғам жоқ, өзі берді, – дейді Мини жыламсырап. Мен Миниді бөлмеден ертіп әкетіп, әйтеуір төніп келе жатқан апаттан аман сақтап қалдым.

	Байқасақ, бұл Минидің келімсекпен екінші кездесуі болмай шықты. Ол өстіп күнде келіп тұрады екен. Мейіз, бадам сыйлап, баланың кішкентай жүрегінің мейірімін жаулап алса керек.

	Бұл екі достың өздерінше ермектері бар. Рахметті көре салысымен-ақ Мини жайраңдай жөнеледі.

	– Кабуливала, ау, Кабуливала, сенің себетіңде не бар?– деп жабысып сұрап жатқаны.

	– Піл, – дейді ол.

	Себетке пілдің сыймайтыны белгілі гой. Әзілдің бар тұздығы да осында еді. Мұны соншалық қуақылықтан туған нәрсе деуге де болмайды, бірақ екеуі осыған да мәз болып күлісіп қалады. Қоңыр күздің таңында екі баланың көңілді күлкілерін естіп мен де қуанатын едім.

	Олардың тағы бір ермектері бар еді. Рахмет тұрып:

	– Кхоки15, сен еш уақытта қайын атаңның үйіне барушы болма! – дейтін.

	Бенгал отбасыларында ерте бастан-ақ “қайын ата үйі” деген сөзді қыздың құлағына құя беретін ғұрып бар. Бірақ біз едәуір мәдениетті адамдар болғандықтан Миниді бұл сөзге үйір етпеген едік. Сондықтан Рахметтің нені айтып тұрғанын ол түсінбейді. Түсінбесе де бір сөйлеп қалу Минидің үйреншікті әдеті емес пе:

	– Ал өзің ше? Сен қайын атаңның үйіне барасың ба?– деп Рахметтің өзінен қайыра сұрады. Рахмет жұдырығын түйіп, құдды бір қызыл көз пәлені көріп тұрғандай-ақ:

	– Мен оның тұмсығын бұзамын!– деп кіжініп жауап береді. Мини болса сықылықтап кеп күледі.

	Қазір күз айларының ең бір ашық кезі. Бағы заманда бұл мезгілде патшалар дүниені өздеріне табындыру үшін жорыққа аттанады екен. Ал мен Калькуттадан ешқайда аттап шықпаймын. Сондықтан болар, ой-қиялым шарықтап бүкіл жер шарын шарлап жүреді. Өзімді осы бір бөлмеге қамап қойған қапастағы жандай сезінем де, ойым болса шартарапта жатады. Қайдағы бір бөтен елдің атын естісем-ақ қиялдай бастаймын, ал егер басқа елдің азаматын көрсем, ойша қалың орманды, тау-шатқалды жарып аққан өзен жағасындағы лашықты көз алдыма келтіремін, менің құлағыма бақытты, еркін өмірдің үні естілгендей болады.

	Алайда, осыншама құштарлығыма қарамастан, алда-жалда өз бөлмемнен шыға қалғандай күн туса дәл осы ашық аспанның өзінен-ақ шатыр-шұтыр нажағай ойнап, қалың нөсер төге жөнелетіндей боп тұрады. Осы себептен келімсекпен ертеңгілік кішкентай бөлмедегі жазу үстелінің басында өтетін әңгіме көп реттерде сол саяхаттың орнын толтырды. Бенгал тілін белінен басып сындырып сөйлейтін күрілдеген жуан дауысты келімсек өзінің отаны туралы әнгімелейді. Сол кезде менің көз алдымнан ыстық күннің аптабына күйіп қоңыр қошқылданған қиян асулы биік тау сілемдері, оның арасындағы ирелеңдеген шөл соқпағы, жүк артқан түйе керуені, саудагерлер, біреуі найза, енді бірі атам-заманғы ескі қару асынған жаяу-жалпы жол сілтеушілер елестеп өтіп жатады.

	Минидің шешесі керемет қорқақ адам. Далада әлдебір айғай-шу естіле қалса болды, бүкіл әлемнің қай-қайдағы түкпірінен өңшең мастар жиылып, біздің үйге басып-кіріп келе жатқандай көзі шарасынан шығып кетеді. Өзінің бар өмірінде (соншама ұзақ деп те айтуға болмайды) жалпақ жиһан ұры-қарыға толы, қаптап кеткен қарақшылар, маскүнемдер, жыландар, жолбарыс, улы жәндіктер, тарақандар, солдаттар деген жаман ойдан арылмай-ақ кетті.

	Рахметке де сене бермейтін, оның сыртынан бақылап жүруді маған бірнеше рет қатты тапсырды. Мен күлкімен оның күдігін сейілтем бе деп едім, бірақ сауалмен бастырмалатып сөзге қонақ бермеді:

	– Бұрын-соңды бала ұрлаған пенде жоқ деймісің? – Ауғанстанда құлдық, жоқ деп кім айтты? – Алпамсадай келімсекке жұдырықтай баланы ұрлап әкету сөз бе екен?

	Осыған сенудің өзі күдікті болса да, оның айтқан болжамының мүмкін екендігін еріксіз мойындауға мәжбүр болдым. Сөйтсе де, барлық адамның сенімге деген қабілеті бірдей емес қой, бұл күдік қаймағы бұзылмай менің әйелімнің көкейінде қалды. Бірақ жоқ жерден кінәсіз Рахметке үйіме келме деп айтуға батпадым.

	Жыл сайын Магх айын орталап барып Рахмет еліне қайтатын. Бұл кезде ол өзінің жұрттағы қарызын жинап алуға асығады. Бір үйден екінші үйге кіріп, мұршасы келмей жүрсе де Миниге соға кетуді ұмытпайды. Екеуі көбіне астыртын сырласады. Егер ертеңгілік қолы тимей қалса кешінде жетеді. Кіл бір себеттерді артынып-тартынып қараңғы бұрышта отырған ұзын бойлы сөлбірейген көйлек, кең шалбар киген еңгезердей адамға қараудың өзі шынында да қорқынышты еді. Дегенмен бұл қорқыныш көпке созылмайды, “Кабуливала, ау, Кабуливала” деп күліп-ойнап Мини келеді. Жас шамасынан бір-бірінен жер мен көктей айырмасы бар екі достардың баяғы бүкпесіз әзілдерін естимін де жүрегімді қуаныш билеп, жадырап кетемін.

	Бір күні өз бөлмемде шығармамды өңдеп отырдым. Соңғы кезде ауа райы суыта бастаған. Терезеден күн сәулесі түсіп тұр. Сағат сегіз мөлшері болатын. Ертеңгілік серуенге шыққандардың бәрі де бұл кезде үйлеріне қайтып оралған.

	Кенет тыста шу естілді. Мен терезеден қарадым. Екі полицей Рахметтің қолын байлап айдап келеді екен, артында дабырласып бір топ балалар жүр. Рахметтің киіміне теңбіл-теңбіл қанның дағы жұққан. Полицейдің біреуі қанға малынған кездікті қолына ұстап алыпты. Мен далаға шықтым да, полицейді тоқтатып мән-жайды сұрадым.

	Ежіктесіп жүріп полицейден, жарым-жартылап Рахметтің өзінен болған уақиғаның жөн-жосығын білдім. Біздің бір көршіміз Рахметтен рампур чадрасын алыпты да пұлын төлемей қойыпты. Әуелі жанжалдасыпты, артынан ыза болған Рахмет оған пышақ жұмсаса керек.

	Рахмет оны бірнеше рет балағаттап та жіберді. Ойламаған жерден “Кабуливала, ей, Кабуливала” деп Мини айғайлап үйден жүгіре шықты.

	Сол сәтте-ақ Рахметтің жүзі жылып, күліп сала берді. Бүгін оның себеттері жоқ еді, демек, екеуінің арасында әдепкі әңгіменің туа қоюы мүмкін емес.

	– Сен қайын атаңның үйіне кетіп барасың ба?– деп сұрады Мини.

	Рахмет қарқылдап күлді.

	– Дәп солай!

	Бұл жауап Миниді онша көңілдендіре алмады. Содан кейін барып келімсек:

	– Мен оның тұмсығын бұзып берер ем, қайтейін, қолым байлаулы,– деп күрсінді.

	Кісі өлтіргені үшін Рахметті бірнеше жылға соттады.

	Мен оны ұмытып та кеттім. Біз үйде отырып өзіміздің күнделікті ісімізбен шұғылданып жүргенде қайдағы бір қаңғыма адамның түрмедегі халінің не күйде екендігі есімізге кіріп те шықпайды.

	Пысық, ашық-жарқын Мини бірте-бірте ұяң бола бастады. Мұны мен де мойындайын дедім.

	Алғашқыда ол бұрынғы досын лезде ұмытып атшы Набимен жақындасып кетті. Ол тіпті менің бөлмеме де келмейтін болды. Екеуіміздің достығымыз да осымен аяқталды.

	Жылдар өтті. Тағы да күз келді. Біз Миниді ұзатпақпыз. Той пуджа мерекесінің кезінде болмақ. Менің бар қуанышым да сол бір Қайласты16 жайлаған нәзік жанмен бірге әке шаңырағын тастап кетпек, мен қызымнан енді айырылатын болдым, ол мені жұртта күңірентіп тастап, басқа, бөтен біреудің үйіне кетіп барады.

	Таң арайлап атты. Күн шапағы балқыған алтынның ұшқынындай жарқырайды. Тіпті Калькуттаның бұрыш-бұрышындағы шаң басқан ескі, мүжілген кірпіш үйлерге де ерекше көрік беріп тұрды бұл шапақ.

	Біздің үйде күй таң атпай-ақ боздап еді. Оның әуені менің жүрегімді тырналайды. Мұңды саз бен күзгі күннің бозамық нұры қабаттаса бүткіл дүниені көлегейлеп, алдағы әке мен баланың айырылысуы жарасын ушықтыра түскен тәрізді. Бүгін менің қызым ұзатылады.

	Азаннан-ақ адам аяғы сапырылысып ызу-қию болды. Аула ішінде нар қамыстан жаппа тұрғызылды, ал бөлмелер мен шиланда гүл алқаларына толды.

	Рахмет келгенде өз бөлмемде отыр едім. Әуелде мен оны танымай қалдым. Қолында себеті де жоқ, шашын тақырлап алдырып тастаған, баяғы жарқын бейненің нышаны да қалмапты. Жалғыз-ақ күлкісі өзгермеген.

	– О, сен Рахметпісің? Қашан келіп қалдың?

	– Кеше кеште ғана түрмеден босатты.

	Бұл сөз менің тас-төбемнен ұрғандай болды. Өмірімде кісі өлтірген пендені көрмеген жан едім, енді Рахметпен бетпе-бет келгенде іші-бауырымды бір нәрсе тырнап алғандай бүріп әкетті. Қуаныштың үстінде бұл адамның болмағанын тілеп тұрмын.

	– Бүгін бәріміздің қолымыз бос емес. Менің болса да уақытым жоқ. Тағы бірде келерсің.

	Ол әп-сәтте теріс бұрылып жүре берді, бірақ есікке жете бергенде қайтадан бөгелді.

	Маған Кхокиді көруге болар ма екен? – деп сұрады. Ол Миниді баяғысындай десе керек. Тіпті дәл осы сәтте “Кабуливала, ей Кабуливала” деп Мини жүгіре шығады, сол бір кездегідей бір-бірімізді көңілді қарсы аламыз ғой деп те ойлаған шығар-ау. Ескі достығын есіне алып, бір қорап мейіз пен бадамда сала келіпті жанына. Тегі бұны өзінің жерлестерінен жинаған тәрізді.

	Бүгін үйдегілердің бәрінің де қолы тиетін емес. Ешқайсысын да көре алмайтын шығарсыз.

	Оның көңілі бұзыла бастады. Аз уақыт тұрды да, бетіме қадала бір қарап:

	– Сәлемет болыңыз, бабу! – деп есіктен шыға жөнелді.

	Мен оны аяп кеттім. Енді болмаса соңынан жүгіре шығайын деп тұр едім, артынша-ақ ол тағы қайтып оралды.

	– Мынау бір жүзім мен азғантай мейізді Миниге әкеліп едім, соған беріңізші.

	Ұсынғанын қайтарғаным жоқ, ақшасын төлейін деп жатқанымда қолымнан ұстай алды.

	– Сіз өте мейірімдісіз. Мен оны еш уақытта ұмытпаймын. Бірақ ақшаңыздың керегі жоқ. Бабу, менің де сенің қызыңдай қызым бар. Тым болмаса бет-жүзін көрейін деп мардымсыз тәтті әкеліп едім. Сауда жасай келгенім жоқ.

	Ол кең шалбарының қыртысына қолын салып жіберді де, умаждалған кір қағазды алып шықты. Сосын еппен жазды да менің алдыма, үстел үстіне әкеліп қойды.

	Қағаздан мен баланың кішкентай қолының таңбасын көрдім. Бұл фото да емес, сурет те емес, күйе жаққан қолдың таңбасы ғана.

	Жыл сайын Калькуттаға келгенде Рахмет қызының осы ескерткішін кеудесінде сақтады, осы бір кішкентай ғана баланың қол таңбасы алыста жүрген, сергелдеңде жүрген әкенің үлкен жүрегін ыстық табымен жылытты.

	Менің көзіме іркіліп жас келді. Мен онын бар болғаны жеміс сатушы, келімсек, ал өзімнің мархаббатты бенгал ұрпағы екенімді де ұмыттым. Оның менен ешбір кемдігі жоқ, ол да мен сияқты әке екендігін түсіндім.

	Алыстағы, әлдеқайдағы бір тауды мекендеген кішкентай нәрестенің қол таңбасы менің Миниімді есіме түсірді. Үй-ішінің қарсылығына қарамастан табан астында Миниді ертіп келдім. Салтанатты қалыңдық киіміне бөленген Мини ұяң басып менің жаныма таянды.

	Келімсек аңырып қалды. Баяғыша кездесу де болған жоқ. Бір кезде барып оның бет әлпетіне күлкі жүгірді,

	– Кхоки, сен қайын атаңның үйіне барамысың?

	Мини “қайын атаңның үйі” дегеннің не екенін қазір біледі. Ол бұрынғыдай тартынбай Рахметтің сұрауына жауап берудің орнына ұялып, беті қызарып, теріс айналды. Минимен келімсектің сонау алғашқы кездесулері есіме түсті де, мені мұң басты.

	Мини бөлмеден шыққан соң Рахмет ауыр күрсініп, еденге отыра кетті. Ол өз қызының да дәл осындай боп бой жеткенін, оның бұрынғы сәби жүзін қайтып көре алмайтынын енді ғана сезгендей. Өткен сегіз жыл ішінде оның қызының да не халге ұшырағанын кім біледі.

	Күн нұрын биязы төгіп тұр. Күй боздай берді. Калькуттаның бір бұрышында отырып Рахмет көз алдынан Ауғанстанның елсіз тауларын көргендей.

	Мен оған ақша бердім.

	– Рахмет, сен енді үйіңе қайт, қызыңды көр, сендердің қуанышты кездесулерің Миниге бақыт әкелсін.

	Мен тойға онша көп шығын да жасай алмадым, өзім қалағанымдай электр шырағы да самсап тұрмады, оркестр де шақыра алмадым. Әйелдер бұған наразылық білдірді, бірақ, оның есесіне менің үйімдегі мерекелі той бақыт нұрына малынып тұрды.





КХОКАБАБУДЫҢ ҚАЙТЫП КЕЛУІ





І




	Райчорон он екі жасар кезінен бастап бабуда күтуші болып тұрды. Ол кезде ұзын шашты, үлкен көзді, сымбатты бала еді. Туған жері Джессор уәлаяты болатын. Қожалары сияқты ол да кайастха17 кастасынан шықты. Кісі есігіндегі басты міндеті бабудың Онукул деген бір жасар ұлын күту болды.

	Арада бірнеше жылдар өтті. Нәресте өсіп мектепке де барды, одан кейін колледжда оқыды, ақыры сотта қызмет істейтін болды.

	Райчорон бұрынғысынша бабудың үйінде шаруасын істеп жүре берді. Енді оның қожасы екеу болды. Онукул әйел алды. Үй ішіндегі бар билік сол әйелдің қолына көшті.

	Онукулдың әйелі Райчоронға жаңа бір міндет жүктеді. Жас жұбайлар көп кешікпей жас иісті болған. Сол нәрестені бағуды Райчоронның қолына берді.

	Райчорон бала тербетсе де масаттанып, шалқып кетеді. Сәбиді еппен лақтырып, қағып алып ойнатуға да шебер-ақ. Басын баланың бетіне тақай беріп, селкілдеп ала жөнеледі де, ішек-сілесін қатыра күлдіреді. Мағынасыз сұрауларды да үсті-үстіне беріп жатады. Осының бәріне әбден үйреніп қалған бала Райчоронды көргеннен-ақ қуанып, күле бастайды.

	Бала табалдырықтан еңбектеп өтуге жарады. Қулана күліп, ұстатпай бұлтара қашып ойнайтын болды. Мұның ақылы мен қылығына Райчорон қайран қалды. Сәби анасына ол:

	– Ханым, балаң өскенде судья болады. Бес мың рупия табады, – дейтін. Таңырқай сөйлеп, мақтаныш көріп айтатын.

	Мұның жасындағы бала еңбектеп, табалдырықтан өте алады дегенді Райчорон білмейді. Ақылдылығын аңғартып, осындай кылық көрсететіндері болады деп тағы ойламайды. Сірә, мұндай қылықтар судья болатын балаға ғана тән нәрсе сияқты.

	Ақыр соңында баланын бір жығылып, бір тұрып қаз-қаз басып жүре бастауы Райчоронды тіпті таңырқатты, ал бала тілі шығып анасын “апалап”, тәтейін – “тәт” деп, ал Райчоронды “Чонно” деп былдырлай сөйлей бастағанда қарт қызметшінің шыдамы таусылды – бұл бір ғаламат жаңалықты ол кездескеннің бәріне ауыз жаппай айта беретін болды.

	– Ең таңырқарлығы апасын “ап”, ал мені “Чонно” дейді, – дейтін Райчорон.

	Шынында да бала қылығы неге мұндай, айту қиын. Әрине үлкендердің ешқайсысы да бұл сияқты таң-тамаша қылық көрсетпесі хақ қой, ал алда-жалда біреу болмаса біреу сондай қылық көрсете қалса, ол адамның судья бола алатындығына қара халықтың тек күдігін ғана күшейткен болар еді.

	Біраз уақыт өткен соң, Райчорон жіптен жүген салып ат болды. Балуан боп күреске де түсті, күресте Райчорон жығылмай қалса, шу көтеретінді шығарды бала.

	Күндердің күнінде Онукул Падма18 бойындағы бір ауданға ауысты. Калькуттадан ұлына итарба әкеліп берді. Енді Райчорон Нобокумарға атлас көйлек, оқалы қалпақ кигізіп, білегіне алтын білезік салып, серуенге алып шығатын болды.

	Жаңбырлы маусым басталды. Араны ашылған Падма бау-бақшаны, егісті, қыстақтарды алып кетті. Құмды жағалаудағы тоғай мен кашаны да19 су басты. Опырылған жарқабақтың суға шолп-шолп құлағаны әлсін-әлсін естіліп тұрды. Өзен бетінде зымыраған ақ көбік ағынның қатты екенін аңғартады.

	Бүгін кешке қарай да аспанды бұлт торлады, бірақ жауа қоятын түрі жоқ. Райчоронның қияңқы жас қожасы итарбаға мініп алды, үйде отыратын емес. Райчорон арбаны баяу сүйретіп күріш даласына таман келді де, өзен жағасына тоқтады. Өзенде бірде-бір қайық жоқ, егінде де ешкім көрінбейді. Бұлт арасынан шоқтай қызарып қылт ете қалған күннің көзі арғы беттегі құмайт жағалаудан асып, батып барады. Айнала жым-жырт, бала бірдемені қолымен нұсқап, айғайлап қалды:

	– Чонно, пху!20

	Анандай жерде, саз ішінде өскен үлкен кадоммо ағашы тұр екен, жоғарғы бұтақтарынан көз тартар гүлі көрінеді. Бала соған қарап қалыпты. Бұдан бірнеше күн бұрын Райчорон шыбықтан өріп, кішкентай сүйретпе жасап беріп еді. Шыбық арасына осындай гүлді қоса өрген болатын. Бала оны жіппен сүйретіп ойнаған еді. Сол күні Райчорон бұрынғыдай ат болып жегілуден қалды, аттан ат қосшының дәрежесіне бірден жоғарылатылды.

	Райчорон батпақ ішіндегі гүлге барғысы келмеді, жалма-жан басқа жақты нұсқап:

	– Әне, қара, әнекей, құс! Әне, ұшып барады! Әне, кетті тағы бір құс! – дей берді.

	Ол сөйлей берді, сол бетімен итарбаны итеріп ала жөнелді.

	Өскенде судья болғалы тұрған баланы алдай қою оңай болып па! Әсіресе, төңіректе алдарқатар ештеңе болмаған соң, алдау тіпті қиын ғой. Сондықтан “құс” деп сылтауратып алдастырғаны ұзаққа бармады.

	– Жарайды, сен отыра тұр, мен жүгіріп барып алып келейін. Тек суға жақын барма!

	Осыдан кейін Райчорон балағын түріп алып, ағашқа қарай кетті.

	Суға жақындама дегеннен-ақ, баланың көңілі өзенге ауды. Тап қасынан ағынды толқын зымырап өтіп жатыр. Жөңкілген су басқа бір үлкен Райчоронның қолынан жұлқынып шығып “барма” деген жағына қарай сықылықтап, күле жарысып өтіп жатқан бір топ бала тәрізденеді.

	Мұны көріп біздің баланың да арқасы қозды. Арбадан ақырын түсті де, өзенге қарай беттеді. Жолында жатқан бір ұзын шиді алып, жарқабаққа келді де, балық аулаған болып суға үңілді.

	Зымыраған толқындар түсініксіз былдырлап, баланы өз үйіне ойнауға шақырғандай болады.

	Кенет су әлденеден шолп ете қалды. Сүмбіледе Падманың шолпылдағаны талай естіліп жататын.

	Қойын-қонышын гүлге толтырып Райчорон ағаштан түсті, күлімсіреп жағаға келсе, – бала жоқ. Айналасына қарап еді, ешкім көрінбеді.

	Райчоронның жүрегі мұздап сала берді, Бүкіл дүние көшкен бұлттай түріліп, көз алдынан сырғи жөнелді. Райчоронның үрейі ұшып кетті, бар даусымен айғай салды:

	– Бабу, Кхокабабу, ардақтым дадабабу!21

	Ешкім жауап қатпады. Баланың қулана сықылықтаған күлкісі де естілмеді. Тек Падма ғана қасынан шулай ағып, зымырап өтіп жатыр. Жаратылыстың үйреншікті оқиғасына қарайлауға оның уақыты жоқ сияқты.

	Кеш болды. Неге кешікті деп қобалжыған ана бұларды іздеуге кісі жіберді. Фонарь алып Падманың жағасына келгендер дауылдай түнерген Райчоронды көрді, қарлыққан дауыспен айғай салып, егіс даласын кезіп жүр екен:

	– Бабу, дадабабу!

	Үйге келген соң, Райчорон баланың анасын көре салып, еңіреп аяғына жығылды. Сұрағанының бәріне:

	– Білмеймін, ана! – деп жылай жауап берумен болды. Жазықты Падма екенін жұрт анық сезгендей болды, әйтсе де қыстақ шетіне келіп, қонып жатқан сығандардан да қауіп қылды. Ал шешесі “баламды Райчоронның өзі ұрлады-ау” деп те күдіктенді. Ол Райчоронды шақыртып алып:

	– Баламды өзіме қайтар, қалағаныңды берейін, – деп жалынды.

	Бұған күйінген Райчорон өзін-өзі төпеледі. Әйел оны қуып шықты.

	Райчороннан күдіктенуінің ағат, әділетсіздік екеніне әйелінің көзін жеткізбек болып, Онукул одан: “Мұндай қылмысты не үшін істейді?” – дегенді сұрады.

	– Не үшін? Баланың үстінде алтын әшекейі болатын, – деп жауап берді әйелі.





II




	Райчорон еліне қайтып келді. Осы күнге дейін оның баласы жоқ, балалы болудан оншалық үміті де жоқ еді. Қартаң тартқан әйелі ол келген соң, жыл толмай-ақ, ойда жоқта ұл тапты да артынша бұл дүниемен қош айтысты.

	Жаңа туған нәрестеге Райчорон іштей ыза болып жүрді. Кхокабабудың орнын қулықпен тартып алуға келген бала ғой. Қожасының жалғыз ұлын суға кетіріп, енді бақытты әке болып отыруды кешірілмес күнә деп есептеді. Райчоронның жесір отырған қарындасы болмаса нәрестенің өмірі ұзаққа бармайтын да еді.

	Бір ғажабы, өсе келе бұл бала да табалдырықтан еңбектеп өтетін болды. Әр нәрсені білуге құмартты. Сөйтіп бұл да ақылды болайын деп тұрғанын аңғартты. Тіпті даусы, күлгені, жылағаны – бәрі де сонау жоғалған балаға ұқсайды. Ұлының даусын естісе-ақ Райчоронның жүрегі лүпілдеп соғып қоя береді, жоғалған дадабабу осы маңайда бір жерде жылап жатқан сияқтанады.

	Райчоронның қарындасы баланың атын Пхелна қойды. Пхелна тілі шыға бастағанда, тәтесін “тә” дейтін болды. Бұл Райчоронның құлағына таныс сөз еді, мұны естіп, ол тосыннан бір ойға қалды:

	– Мына бала дадабабудың өзі екен-ау! Менің жақсы көретінімді ұмытпапты ол. Сондықтан менің үйімде қайта туған екен ғой22.

	Мұны дәлелдейтін көп жайлар бар сияқты. Өйткені бала Райчорон келген соң, көп кешікпей туды. Оның үстіне, сонша жасқа келгенде әйелі өздігінен ұл таба алмайтын еді. Онымен қоймай, бұл да еңбектейді ғой, аяғын апыл-тапыл басып жүреді, тәтесін “тә” дейді. Келешекте судья болайын деп тұрған баланың бар сипаты осы Пхелнаның бойында анық бар сияқты.

	Дадабабу жоғалғанда оның анасы Райчоронның өзінен қатты күдіктеніп еді-ау. Райчороннын есіне сол түсті.

	– Аһ! – деп күрсініп, қайран қалды ол. – Ұлын кім ұрлағанын ана жүрегі сезген екен ғой.

	Бұған дейін мына баланың күтіміне назар аудармай келіп еді, Райчорон соған өкінді енді. Сөйтіп өз өмірін тағы да осы баланың жолына сарп етпек болды.

	Пхелнаның тәрбиесіне Райчорон сол күннен бастап, текті адамның баласын бағып-қағатындай болып кірісті. Балаға атлас көйлек, оқалы бас киім әперді, әйелі марқұмнан қалған теңгелерден алтын білезік соқтырды. Күндіз-түні баладан екі елі айырылмайтын құрбысы да, құрдасы да өзі болды, ауыл балаларына оны араластырмады. Бірге ойнатпады. Реті келіп қалған жерде олар мұны Науаб23 ұлы деп келемеждеді. Көрші-қолаң Райчоронның осындай оқшау қылығына таңырқай қарады.

	Пхелна оқу жасына жетті. Райчорон бар дүниесін сатты да, оны Калькуттаға алып жүрді. Қалада өзі әрең дегенде жұмысқа орналасып, Пхелнаны мектепке оқуға берді: Райчоронның бар тілегі баланың қамы болды, соны киім-тамақтан тарықтырмай, жақсы білім әперуге тырысты, өз басының қамын ойлауды қойды.

	Арада он екі жыл өтті. Пхелна сүйкімді, жақсы болып өсті, оқу үлгеруі де оңды, сәнімен киініп, таза жүрді. Оның көзіне Райчорон әкесі сияқты көрінбеді. Өйткені Райчорон күтушісіндей тік тұрып қызмет етеді, бірақ іштен шыққан баласындай жақсы көреді. Райчоронның жіберген ағаттығы да бар еді. Пхелнаның әкесі екенін жасырады. Пхелна жатқан пансионның шәкірттері Райчоронды әжуалап, тәлкек қылады. Әкесі жоқта Пхелна да солардың қалжыңына қосылып кетеді. Әйтсе де шәкірттер аңқылдаған ақкөңіл Райчоронды жақсы көреді. Пхелна да оны сүйеді. Бірақ әлгінде айтқанымыздай, тап әкесіндей көрмейді. Райчоронға деген махаббаты әлдеқандай бір мейірімі түскендіктен ғана болатын сияқты.

	Райчорон қартайды. Істеп жүрген жұмысынан кемшілік табыла беретін болды. Кәрілік жеңіп, қайраты қайтты білем, жұмысты бұрынғыдай тындыра алмай жүрді, ұмытшақтық пайда болды. Кәрілігіне қожасы кешірім жасамады. Сол кезеңде Райчоронның елден әкелген ақшасы да таусылды. Енді Пхелна киім-тамақтан тарығып, ренжіген ыңғайын таныта бастады.





ІІІ




	Күндердің күнінде Райчорон қожасымен есеп айырысты да, Пхелнаның қолына біраз ақша берді.

	– Қажетіңе жұмсай тұр. Мен бірнеше күнге елге барып келем, – деді де Барасатқа жүріп кетті. Онукул-бабу сонда судья болатын.

	Онукулдың баласы жоқ еді. Сонау бір кезде жалғыз ұлынан айырылып қалғанына әйелі әлі күнге дейін қатты қайғыратын.

	Бір күні кеште Онукул-бабу жұмыстан кейін демалып жатты. Әйелі бала көтеруге зар болғандықтан, соған шарапаты тие ме деп, бір санниасиден өсімдік тамырын сатып алып, енді бата тілеп жатқан кез еді. Кенет қора жақтан біреудің даусы шықты:

	– Іске сәт, мырза !

	– Бұл кім? – деді Онукул-бабу.

	– Мен... Райчорон.

	Райчорон Онукулдың алдына барып, иіліп тәжім етті.

	Шалды көріп Онукулдың көңілі босады. Қазір қалай тұратынын, хал-жайын үсті-үстіне сұрап жатыр. Қайтадан осы үйде қызметші боп тұруын да өтінді. Райчорон мұңайып, көңілсіз ғана езу тартты.

	– Жамағатыңа сәлем беріп, тағзым етсем деп ем.

	Онукул оны әйелінің бөлмесіне алып келді. Әйелі қарт қызметшісін қуанышпен қарсы ала қойған жоқ. Күйеуі сияқты жылы шырай көрсетпеді. Райчорон онысына қарамады, алдына жетіп барып, қолын қусырды да:

	– Ана, балаңды ұрлаған менмін, Падма да, басқа да емес, жақсылықты білмейтін мен мақұлық! – деді.

	– Не дейді? – деді Онукул, даусы қаттырақ шығып кетті. – Ол қайда?

	– Менің қолымда. Ертең емес, арғы күні алып келейін.

	...Күн жексенбі еді, жұмысқа барудың керегі жоқ болатын. Ерлі-зайыпты екеуі де таң атқалы телміріп жолға қараумен болды. Сағат онды соққанда барып Пхелна мен Райчорон келді.

	Онукулдың әйелі есі шығып, бойын билей алмады, ештеме сұрауға да мұршасы келмеді. Баланы алдына алып, қолынан ұстап, үсті-басын сылап-сипаумен болды. Құшырлана иіскеп, бетіне бар ықыласымен үңіле қарайды да, біресе күледі, біресе жылайды. Шынында да бала сондай жақсы екен: киімінде, сән-салтанатында кедейліктің белгісі жоқ. Қарапайым ғана ұяң жүзі соншалық сүйкімді көрінеді. Тіпті Онукулдың да ықыласы түсіп кетті.

	Алайда ол сабырлылық сақтап:

	– Дәлелің бар ма бір? – деп сұрады.

	– Мұндай істе қандай дәлел болсын? – деді Райчорон, – ұлыңды ұрлағаным бір тәңірдің өзіне аян, жер үстінде оны ешкім білмейді.

	Онукул сәл ойланып қалды; баланы көрісімен әйелінің аналық махаббаты оянып, өзеуреп, өліп отырғаны анау, енді оны дәлелде деп жатудың қажеті не, мейлі солай-ақ болсын деген қорытындыға келді. Иланғыш болған жақсы ғой, шіркін! Шынында мұндай баланы Райчорон қайдан алады? Және бұларды несіне алдайды ол?

	Онукул баланың өзімен сөйлесе келіп, онын жас кезінен бері Райчоронмен бірге тұратынын білді, Райчоронды ол әкесі деп есептейді екен, бірақ Райчорон әкесі сияқты болмай, тік тұрып қызмет етіп, күтушісі сияқты болыпты.

	Онукулда енді ешбір күмән қалған жоқ.

	– Бірақ сен, Райчорон, біздікінде тұрмайтын боласың, – деді ол

	– Мырза, мен қайда бармақпын енді, қартайдым ғой?

	– Осы үйде-ақ болсын, – деді әйел көлденеңнен сөзге қосылып, – ұлымның бақыты үшін болсын осында! Мен кешірдім кінәсін.

	– Бұл қылығына кешірім жоқ! – деді әділдікті ұнататын Онукул. Райчорон оның алдына келіп, тізе бүгіп иілді:

	– Мен емес, мұны істеген құдай, – деп Онукулдың аяғын құшты. Өз кінәсін құдайға жаппақ болғаны Онукулды одан бетер ыза қылды:

	– Мұндай оңбағандықты істеген кісіге енді сенуге болмайды. Райчорон қожасының аяғын қоя берді:

	– Мен емес, мырзам!

	– Енді кім?

	– Менің тағдырым.

	Мұндай сөздер оқыған адамның бірде-бірін қанағаттандыра алар ма?!

	– Дүниеде бұдан басқа ешкімім жоқ менің, – деп егілді Райчорон.

	Пхелна өзінің судья баласы екенін және бұған дейін оны Райчорон өз балам деп өтірік айтып, намысын қорлап келгенін білгенде, ыза болып кетті. Әйтсе де шалды есіркеп, әкесіне:

	– Кінәсін кешір, әке. Бірақ бұл үйде қалдырмай-ақ қой. Өйткенше ай сайын аздап ақша жіберіп тұрармыз, – деді.

	Райчорон үн қатпастан баласының бетіне қарады, содан кейін үшеуіне де тәжім етіп, қоштасып үйден шыға жөнелді де, көшедегі көпшілікпен араласып кете барды.

	Айдың аяғында Райчоронға деп, Онукул ауылға бірнеше рупия ақша салып еді, онысы қайтып келді. Райчорон ол жерде жоқ болып шықты.





МҰРА





І




	– Талақ еттім, кетемін мен! – деді ашуға булыққан Бриндобон Кундо әкесіне.

	– Ә, солай ма, иттен жаралған неме! – деп жауап берді Джогонатх Кундо. – Қақтым, бақтым жастайыңнан. Әке қарызын өмір-бақи да өтей алмассың. Көргенсізін көрдің бе мұның!

	Джогонатх бүйірі шығып тамақ та ішпейтін, жөні бүтін көйлек те кимейтін. Өз дүниесін өзінен аяйтын, сарабдал тістенгіш адам болатын. Ерте заманда сопы, дәруіштер жан рақаты болмаса, тән рақатын көп ойламапты ғой. Джогонатх солардың сара жолын қуған жан еді. Рас, ол ойлағанын үнемі жүзеге асыра бере де алмайтын. Кейде оның ниетіне қазіргі азған қауым көлденең тұрса, кейде адам баласының табиғатына тән қисынсыз бір құмарлық жол бермейтін.

	Баласы үйленгенге дейін мұның бәрі де бір жайда өтіп жатқан еді. Той өтісімен-ақ Бриндобон ішіп-жем, киім жайындағы әке өсиетін тыңдамайтын болып кетті. Ол тіпті рухани өмір дегеннен гөрі киім-кешек пен құлқын қамын артық санайтын болды. Джогонатх шығыны өсе берді.

	Әке мен бала жиі-жиі қырқысып қалуды шығарды. Бір күні Бриндобонның әйелі ауырып қалып еді, қымбат дәрі жазып берген дәрігерді Джогонатх қуып жіберуге дейін барды. Бұл дәріден ол дәрігердің надандығын көрді. Бриндобон әуелі жалынып еді, соңынан қоқан-лоққы да жасады, – бәрі де заяға кетті. Ақыры жамағаты дүние салды. Бұл өлімді ол әкесінен көрді.

	– Неге менен көресің? – деп таңданды Джогонатх, – немене, дәрі ішкен адам өлмейтін бе еді? Егерде қымбат дәрі жан сақтайтын болса, онда ана хан, патшазадалар неге өле береді? Оның үстіне әйел үшін сонша шу көтере ме екен? Өз шешең мен әжеңнен несі артық еді оның?

	Расында да қайғыдан есі кеткен Бриндобон ақылға құлақ қойып тыңдай алған болса, мына сөзге жұбанар да еді. Шешесі де, әжесі де ауырған шағында дәрі ішіп көрген жоқ-ты. Бұл үйдегі дәстүр қашаннан солай болатын. Ендігінің адамдарының баяғыша өлгісі келмейтінін қайтерсің!

	Бұл ағылшындардың Үндістанға қанды шеңгелін енді-енді қадап келе жатса да қария біткен қорқорларын тарта отырып, бұзылып бара жатқан жастарға күрсіне, өкіне қарайтын кезі болатын.

	Қалай болса да өз заманында озық ойлы Бриндобон керітартпа Джогонатхпен керісіп қалды.

	– Мен кетемін!..

	Әкесі қарсылық етпеді. Жалғыз-ақ, енді қайтіп саған көк тиынның көзін көрсетсем, жұрт мені сиыр қанын* төккен адам деп санасын, – деді. Соған орай Бриндобон да сенен қалған мұраны иемденсем анамды өлтіргеніммен тең болсын! – деп салды. Содан кейін әкелі-балалы екеуі ажырасып кетті.

	Тұрғын адамдар самарқау да көңілсіз өтіп келе жатқан өз өміріндегі бұл бір болмашы оқиғаға қуанысып қалысты. Олар өз қадарынша Джогонатхқа көңіл айта бастады. Бәрі де мұндай сұмдықты осы заманда ғана көріп отырмыз. Әйтпесе әлдебір келін үшін әкелі-балалы болып жүз шайысқанды кім естіпті десті. Бұл жерде, әрине, қатын өлсе қамшының сабы сынды, тағы біреуі табылады, әкең өлсе, оның орнын кім толтыра алады дегенді баса айтқандық бар еді. Орынды дәлел, сонда да Бриндобондай жігіт анадай әкесі өлсе қуанбаса, жыламайтын сияқты еді.

	Бриндобонның кеткеніне шал қатты қайғыра қоймады. Біріншіден, баласы кеткен соң шалдың шығыны азайды. Екіншіден, үнемі ет-жүрегін сескендіріп жүрген үрейден құтылды: шал қашанда біреу-міреу улап өлтірмес пе екен деген күдікте болатын.

	Шалды азаптаған бір ғана нәрсе еді: баласымен бірге төрт жасар немересі Гокулчондро да кеткен болатын. Гокулдың киім-кешегі мен тамағына жұмсалатын бәлендей шығын да жоқ еді, оның үстіне шал немересін жақсы көретін. Сол бір өзегін тілген қайғыға қарамастан, шал енді екі жанның кетуімен айына қанша шығын шығатынын, қанша үнем болатынын есептеп те қойды.

	Сонда да қаңыраған иесіз үйде елегізіп ұйықтай алмайтын да болды, қоңылтақсып қалды: намаз үстінде енді ешкім де оны ала көңіл етпейді. Есеп-қисап жасаймын деп отыра бергенде дәуітін ала қашатын да жан жоқ. Ешбір кедергісіз оңашада жуынып, оңашада тамақ ішудің өзі шалға енді бір қасірет бола бастады.

	Мынандай бір қу мекиен адалықты адам өлгеннен кейін ғана сезінетін сияқтанды оған. Әр нәрседе сәби қолының ізі бар. Төсенішке сия төккен де, көрпені жыртқан да сол шебердің өзі болатын. Соларды көрсе шал бір түрлі ауыр сезініп қалатын еді. Атасы бұрын, кигеніңе екі-ақ жыл болып еді, тамтығы да қалмапты дхотиыңның24 деп аласұрған баланы қарғап-сілеуші еді, міне Г окул жатқан бөлмеден кір шүберектерді көргенде көзі мөлтеңдеп жасқа толып кетті. Шал бұрын мұндай шүберекті көрсе, шамға білте жасайтын, болмаса басқа бірдемеге жарататын еді, бұл жолы оның бірін де жасамады, алды да сандығына тығып қойды. Және Гокул егер қайтып оралса, бір жылда бір дхоти тоздыратын болса да қыңқ демеспін деп те салды. Бірақ Гокул оралмады. Шал тез қартайып, бүгіліп кетті, үй де азып, өгей көріне берді.

	Джогонатх енді үйде тыныш отыра алмайтын болды. Түскі тамақтан кейін инабатты адамдардың бәрі ұйықтап жататын талма түстің шағында да қолына қорқорын алып қыстақты кезіп жүреді де қояды. Осы ретте балалар кездессе, ойындарын тастай салып, ұзаңқырап баратын да шалдың сараңдығы жайында ауыл ақыны шығарған өлеңді шуласа айтып, әжуалай бастайтын. Жұрт аш қалармыз деп корқатын да, шалдың атын да атамайтын25 әркім өзінше атаушы еді оны. Шалдар болса “Джогонаш” деп, ал балалар жағы “Жарқанат” деп айтатын. Неге олай дегенін кім білсін. Мүмкін еті қашқан шалдың ту сырты сол бір жәндікті елестеткен болар.





II




	Бір күні түс әлетінде Джогонатх қыстаққа апаратын жол бойында өскен манго ағашының қою көлеңкесінде серуендеп жүріп бейтаныс бір балаға кездесті. Мүмкін ол қыстақ балаларын жаңа бір өнерге бастаған көсем болса керек. Мұның тапқырлығы мен ақылдылығын, өжеттілігі мен қайсарлығын тамашалаған балалар айтқанын екі етпей жүр.

	Шалды көрген соң ойын деген былай қалды. Бейтаныс бала еркін басып Джогонатхтың қасына келді де сәлдесінің шетінен тартып қалды. Сол-ақ мұң екен, бір кесіртке шыға келді де шалдың бойымен төмен жүгіріп барып, шөп арасына сіңіп кетті. Үрейі ұшқан қарттың денесі мұздады. Балалар шуласа берді. Енді бір қабақ қағыста Джогонатх мойнындағы орамал ғайып болды да, келер сәтте бейтаныс баланың басына барып шалма-шалма болып орнай қалды.

	Джогонатх мына бір бейтаныс баламен тап осылайша танысқанына разы болып қалды. Мұндай куақылық еркіндікті көптен бері ешбір баладан көрмеген еді.

	Джогонатх онымен көп сөйлесті. Көп уәде берді. Бала оған сенейін деді.

	– Атың кім?

	– Нитай Пал

	– Қайда тұрушы едің?

	– Айтпаймын.

	– Әкең аты кім?

	– Оны да айтпаймын.

	– Неге айтпайсың?

	– Үйден қашып кеткенмін.

	– Неге?

	– Әкем мектепке беремін деді.

	“Мұндай баланы мектепке беру – ақшаны далаға шашу деген сөз, бұл әкесінің ақмақтығын көрсетеді” – деп ойлап қалды Джогонатх.

	– Менімен бірге тұрғың келе ме?

	Бала бұған қарсы болмады. Шал үйіне барып шалқиып жатып алатын болды. Бұл да түк емес: күні ілгері есеп-қисабын жасасып қойғандай тамақтың дәмдісін, киімнің сәндісін талап ете бастады. Сол ретте үй иесімен керісіп те қалатын болды. Өз баласын қуып шығу оңай болып еді, ал енді міне жат адамның баласына бағынуға тура келді!





III




	Джогонатх үйінде жат баланың өзі би, өзі төс болып жүргеніне қыстақ тұрғындары таң қалысты. Шал енді көп өмір сүрмейді, сонда оның бар дәулеті мына ата-тегі жоқ келімсек балаға қалатыны айқын ғой.

	Бәрі де қызғаныш ете бастады, қайтсе де оған қастық жасауды ойлайтын болды. Бірақ шал баланы көзінің қарашығындай сақтап бақты.

	Бала анда-санда кетемін деп шалды қорқытып қоятын да болды, ондайда Джогонатх:

	– Балам-ау, мен өлгенде бар байлығымды саған қалдырып кетемін, – деп азғыра бастайтын.

	Бала әлі жас болса да мұндай уәденің бағасын әбден түсінетін еді.

	Осы ретте қыстақ тұрғындары баланың ата-анасын іздей бастады.

	– Әке-шешесі қандай қасірет шегіп жүр екен! Соның бәріне осы баланың өзі болмаса кім кінәлі дерсің! – дей беретін болды. Олар балаға өшігіп алды, қарғап-сілейді. Бұл таза жүректің ашынғандығы емес, көре алмаушылық, іштарлықты танытар мінез ғой.

	Бір күні шал өтіп бара жатқан біреуден Домадор Пал дегеннің үйінен қашып кеткен ұлын іздеп жүргенін, кешікпей осы қыстақта да болатынын естіді. Нитай соны біліп тынышсыздана бастады.

	Ол тіпті өзінің болашақ дәулетін талақ етіп қашып кетпекші де еді, бірақ тірі жан білмейтін бір жер бар екен. Джогонатх Нитайды сонда жасырмақ болды.

	– Кайда кәне, көрсет! – деді әуестік жеңген бала.

	– Қазір көрсететін болсам жұрттың бәрі көріп қояды. Біз түнде баратын боламыз.

	Жаңа бір ойын табылғанына Нитай қуанып кетті. Ол әкесі бейкүнә іздеп таба алмай кеткен соң, балалармен жасырынбақ ойнамақ та болды. Сонда мұны тауып көрсін! Қандай тамаша! Әкесі де төңіректі тіміскілеп іздейтін болады, бірақ Нитай таптырмайды. Шіркін осының бәрі де қызық емес пе?

	Түс кезінде Джогонатх баланы үйге жапты да бір жаққа кетіп қалды. Қайтып оралған соң Нитай ана-мынаны сұрап жармаса берді.

	Күн батпай жатып:

	– Ал кеттік, – деді бала.

	– Әлі ерте, – деп жауап берді Джогонатх.

	– Түн болды, кетейік, – деді Нитай тағы да.

	– Ауыл әлі жатқан жоқ.

	Нитай аз отырды да, әлгі сөзін қайталай берді.

	– Енді жетті, жүр кетейік.

	* * *

	Түн болды. Нитайдың ұйқысы келді, ұйықтамаймын деп тырмысса да қалғып кетті. Түн ортасы ауған кезде Джогонатх баланың қолынан жетелеп қалың ұйқыға шомған қыстақтың қөшесіне шықты.

	Тып-тыныш. Тек анда-санда абалаған ит даусы шығады. Екінші бір жерден тағы біреуі қостайды. Кейде аяқ дыбысынан шошынған түн құсы дүр етіп ұша жөнеледі. Үрейі ұшқан Нитай Джогонатхтың қолынан мықтап ұстап алды.

	Олар жалпақ бір даланы кесіп өтті. Содан кейін джунгли ішіндегі бір қираған есіз храмға келді. Көңілі толмай қалған Нитай:

	– Осы жерде ме? – деп сұрады.

	Оның күткені бұл емес еді! Мұнда не қызық бар? Үйінен қашып шыққаннан бері осындай иесіз храмдардың талайына түнеген-ді. Рас, жасырынбақ ойнауға қолайлы жер, сонда да мұны тірі пенде таба алмайды деуге әрине болмайды.

	Джогонатх бір жерден үлкен тасты қозғап қойды. Ар жағы үй сияқты болып кетті. Ішінде шырақ жанып тұр. Міне, бұл қызық. Нитай аузын ашып таңырқап қалды, сонымен бірге неге екені белгісіз, қорқынышты болып көрінді. Джогонатх саты әкелді де төменге түсті. Нитайдың тұла бойы қалтырап кетті. Үрей биледі. Сонда да шал артынан ерді.

	Жан-жағына қарап еді, айнала самсап тұрған мыс құмыраларды көрді. Ортада тұрған отырғышта бояу мен сандал ағашынан жасаған таяқша, гүл алқасы мен намазға керекті әр түрлі заттар жатыр. Қөрсе қызар бала құмыраның біріне үңіліп еді – рупия мен кілең алтын теңгеліктер.

	– Нитай, мен ақшамның бәрін саған қалдырып кетем дедім ғой. Менің бар дәулетім осы құмыралар ғана. Басқа түгім де жоқ. Бүгін осының бәрін саған тапсырмақпын.

	– Бәрін де ме! – бала тіпті секіріп-секіріп қойды – сен өзің бір рупия да алмайсың ба?

	– Алатын болсам, қолым қырқылсын. Бірақ менде бір шарт бар: менің Гокулчондро деген немерем бар еді. Қазір оның қай жерде жүргенін де білмеймін. Бірде болмаса бірде менің сол немерем, не соның баласы, немесе баласының баласы әлде немересі бола ма, тіпті болмаса сол Гокулчондро әулетінен біреу кездесе қала ма, әйтеуір бұл ақшаның бәрін де соған тапсыратын боласың.

	Бала шалды жынданған болар деп ойлады да – жақсы, – деп жауап берді.

	– Онда мұнда кел, отыр.

	– Неге?

	– Құдайға құлшылық етеміз.

	– Неге?

	– Жөні солай.

	Нитай шалдың дегенін істеді. Джогонатх сандал таяқшаны алды да бояуға малып, бала маңдайына таңба салды, мойнына гүл алқасын кигізді. Өзі қарсы келіп отырды да күбірлеп дұға оқи бастады.

	Бұлай отыру балаға құбыжық болып кетті.

	– Дада! – деп дауыстады шалға, Джогонатх жауап қатпады. Күбірлей берді. Ақыр соңында балаға қарай зордың күшімен құмыраларды жақындата бастады. Әр құмыра сайын:

	– Мен бұл ақшаның бәрін де Гокулчондро Кундоға, оның баласы Бриндабон Кундоға, оның баласы Джогонатх Кундоға, онын баласы Пороманондо Кундоға, оның баласы Пранкришно Кундоға, оның баласы Годчхор Кундоға, оның баласы Джудхиштир Кундоға, болмаса соның баласына немесе немересіне, әйтпесе соның әулетінен шыққан біреуге беремін, – деп сарнады. Бала шал сөзін қайталаумен болды. Өзін жаман сезінді. Тілі күрмеле бастады. Осы бір ем салудың бәрі тәмам болған кезде үңгір іші шырақтың түтіні, екі кісінің алған демінен тұманданып кеткен еді. Баланын басы айналды. Тынысы тарылды. Аяқ-қолы күйіп-жанды.

	Шырақ жалыны күңгірт тарта берді де кенет өшіп қалды. Тас қараңғыда бала сатымен жоғары өрмелеп бара жатқан шал дыбысын естіді.

	– Дада, сен қайда барасың? – деп дауыстады ол есі шығып.

	– Мен кеттім, – деп жауап берді Джогонатх, – ал сен осында қал, ешкім де таба алмайтын болады. Тек есіңнен шығарма: Гокулчондро Бриндобонның баласы, ал Бриндобон Джогонатхтың баласы.

	Шал жоғарыға шықты да сатыны тартып алды. Тұншыққан бала бар күшін жинап:

	– Дада, мен әкеме барамын, – деп былдырлады. Джогонатх үңгірдің аузын таспен жапты да, құлағын төседі, тұншығып үзіліп бара жатқан Нитайдың тағы да:

	– Әке! – деп шақырғанын естіді.

	Осыдан кейін бірдеменің құлап түскен шуы естілді де, табыттай тыныштық орнады.

	Сөйтіп Джогонатх бар байлығын Джокханың26 колына табыс етті де, тасты топырақпен көмді. Оның үстін қираған храмнан қалған кірпіш пен қиыршық тастармен үйді. Содан кейін қыртыспен жапты да, орманнан қазып әкеп бір түп тал отырғызды. Таң атып қалды, бірақ шал бұл жерден айналсоқтап шыға алмады, әлсін-әлі құлағын жерге төсеп тың тыңдады. Жердің әлдебір алыс қабатынан күңіренген дауыс келетіндей оған. Мына таңғы ауа сол дауысқа толып кеткен сияқты. Жер үстіндегі бар пенденің бәрі де оянып өз төсектерінде тыңдап қалған секілденеді...

	Аптыққан шал топырақты қалыңдатып үйе берді, шиырлап баса берді. Жер бетін түгел жауып тастағысы келгендей оның. Кенет әлдекімнің:

	– Әке! – деген даусы шықты. Шал жерді тепкіледі:

	– Дыбысыңды шығарма! Жұрт естіп қалады! Тағы да “Әке!” Күннің көзі шыққанын ол сонда ғана сезді. Әлдебір жат үрей билеген шал храмды артқа тастап алаңға шықты. Әлдекім тағы да:

	– Әке! – дегендей болды.

	Джогонатх үрейлене жалт қарады. Бриндобонды көрді.

	– Әке, менің балам сенде екенін біліп келдім. Қайтар өзіме.

	Шал көзін сығырайтып, бетін тыжыртты. Содан кейін Бриндобонға еңкейді де:

	– Сенің балаң? – деп сұрады.

	– Иә, Гокул. Ол қазір Нитай Пал, мені Домадор деп атайды. Даңқыңның зоры соншалық, тіпті біз аты-жөнімізді өзгертуге мәжбүр болдық.

	Шал ауаны таяныш еткісі келгендей қолын алға созып, алақанын жая берді де гүрс етіп жерге құлап түсті. Джогонатх есін жиған соң Бриндобонды храмға алып келді.

	– Біреу жылайды, естисің бе?

	– Жоқ.

	– Жоқ, сен құлағыңды жерге төсе. Естимісің біреудің “әке” деп шақырғанын?

	– Жоқ.

	Шал аздап тыншығайын деген сияқтанды. Содан бері ол жұрттың бәрінен:

	– Біреу жылайды, естимісің? – деп сұрай беретін болды.

	Есі ауысқан шалды әжуалап жұрттың бәрі күлетін болды.

	Төрт жылға жуық уақыт өтті. Шалдың жан тапсырар сағаты жетті. Көз алды күңгірт тарта берді, демі бітіп, тынысы тарылып бара жатты. Шал жан ұшырып басын көтерді. Ауаны ұстамақ болып екі қолын созды.

	– Нитай, менің сатымды әлдекім алып кетіпті, – деп күбірледі.

	Ауасы жоқ қараңғы үңгірден шығу үшін сатыны іздеп таба алмаған шал төсекке сылқ ете түсті. Ол өмір мен өлім арасындағы тығылмақ ойыны бітетін дүниеге, ешкімді де тауып болмас жат дүниеге аттанды.





СУДЬЯ





І




	Кхирода ел ақтап жүріп, ақырында осы бір жігіттің құшағында сая тапқандай болып еді. Міне енді ол да мұны қаңғыртып жіберді.

	Күн көру үшін тағы біреудің құшағына іздеуді қайтып ойлағысы да келмеді оның, жирене қарады. Жасы болса жер ортаға келіп те қалды.

	Жастық шақтың дәурені өткеннен кейін де өмірдің бір тамаша кезеңі болады. Ол кезең – жарқын жүзді күздің шуақ күніндей тыныш та тұңғиық, тұнық бір кез. Осы тұсқа жеткенде өмір бағының бар жемісі толықсып пісіп, көгорай шалғыны ұзарып жетіледі. Жастықтың елең-алаңында албырттықпен шалыс басқан аяқ енді ерсі көрінетін болады. Бұл дүниеде жасарымызды жасап, шығар биігімізге шығып болғандай сезінеміз. Өмір жолында бастан кешкен жақсылық-жамандығымыз, қайғы-қуанышымыз біздің ақыл-ойымызды біржола суарып шыңдап болады. Біз енді көкжиекке қол создырған тәтті қиялдың соңына еріп, адасудан бой тартамыз да, өз шамамыздың тар шеңберінде ғана өмір сүруге мойынсұнамыз. Жарқ еткен жаңа махаббаттың жалынына ұрынудан гөрі, үйреншікті сыр мінез серігіміздің болғанын артық көре бастаймыз. Бұл кезде жастық шақтын уылжыған өңіне әжім түседі. Бірақ көңіл шіркін қартаймайды. Ұзақ жыл отасқан өмірден кейін көңіл күйінің көрінісі бет пішінімізден, көз жанарымыздан сезілетін болады. Адамнын даусы да, күлкісі де, көзқарасы да оның ішкі табиғатымен үйлесе бастайды. Қол жетпесті арман етіп елегізу енді қалады, бізді тастап кеткендердің артынан қайғыру жоқ та, алдап кеткендерге кешірім көп болады. Қиыспасыңмен айырылысудың зарын тартып болып, алай-дүлей бұрқаған өмір дауылының бәрін басыңнан өткізген шақта қасыңда қалған адал дос өзіңді жақын тартып, сүйіспеншілік білдірсе, сен де соған бар махаббатыңды ұсынып, құлындай түсесің. Өмірдің осынау бір іңір қараңғысы шағында ежелгі сыр мінез, сенімді серігіміздің қасында болсақ, сонда ғана жанымыз жай тауып, рақатқа батады. Ал бұл кезеңде жаңадан үйір болар жан іздер күйге душар болсаң, құдайдың ұрғаны. Кештетіп келгеніңде тыным аларлықтай боп үйіңде шамың жағулы, төсегің салулы тұрмаса, сорыңның қайнағаны.

	Кхирода ояна келсе қасында жатқан жігіті жоқ, қашып кетіпті. Мұның сырға, білезік сияқты іліп алар бар асылын ала кеткен екен. Енді үш жасар баласына сүт алатын да, пәтер ақысын төлейтін де ештемесі қалмады. Жасының отыз сегізге келгені де есіне түсті. Бұл жалғанда мұны жақын көрер бірде-бір пенде жоқ. Жұрт сияқты тым болмаса отбасы болып, соның алдында да өлмеді. Мөлтіл– деген көз жасын сүрте салып, кірпігіне бояу жағатын қара күн қайта туғаны ма? Бет-аузына әлеміштеп, егде тартқан жасын енді де жасыруға тырыса ма? Жарқылдап күлгенсіп, жалықпай-талмай майя торын құрып тағы біреудің жүрегін торымақ па? Мұндай жиренішті ойдан Кхирода іштей қатты күйзеліп, сылқ етіп құлай кетті де, басын жерге соқты.

	Күні бойы нәр татпастан, өліктей жатты да қойды. Кеш болды. Үй іші қара көлеңке тартты. Бұрын бір жүрген жігіті ойда жоқта осы үйге тап болып, сол есік қақты.

	– Кхиро, аш есігіңді, Кхиро! – деп дыбыс берді ол Кхирода есікті шалқасынан ашып жіберіп, ызалы жолбарыстай атылып шыға келді, қолында сыпырғышы бар екен. Қызық қуған жас жігіт көз ілеспей зыта жөнелді.

	Айғай-шудан үйде жатқан бала оянып кетті, күні бойы қарны ашып жылай-жылай сілесі қатып, ұйықтап қалып еді.

	– Апа! – деп шыр ете түсті ол. – Апа!

	Кхирода төсектен баланы жұлып алып, кеудесіне қысқан бойы далаға жүгіріп шықты да, сол бетімен құдыққа күмп беріп қойып кетті.

	Шу шыққанға елегізген көршілер де шам ұстап тұс-тұстан жиналып қалды. Солар Кхирода мен баланы лезде құдықтан алып шықты. Бала өліп кеткен екен, шешесінде ес-түс жоқ, талып жатыр.

	Ауруханада жатып Кхирода жазылуға бет алды. Басын көтеріп, жүруге жараған кезде-ақ судья оны балаңды өлтірдің деп жауапқа тартты.





II




	Судья Мохитмохон Датт көрнекті мемлекет чиновнигі болатын. Бұл істі ол сотта аса қатал жүргізді, сөйтіп Кхироданы дарға асуға үкім шығарды. Адвокаттар бақытсыз әйелдің ауыр халін айтып, қорғап қалуға күш салып бақты, бірақ одан ештеме шығара алмады. Бишараға жеңілдік жасауға болатын себептер бар екен-ау дегенді судья ойына да алған жоқ.

	Судьяның мұнысында бір мән бар еді. Ол өзі үнді әйелдерін періште деп білетін. Бірақ іштей өзі соларға сенбейтін. Олардың бәрі де неке шартынан аттап кетуге бейім келеді деп ойлайтын.

	Тізгінін сәл босатсаң-ақ болғаны, қоғамда бірде-бір жөні түзу адал әйел қалмас еді-ау дейтін.

	Судьяның осындай көзқараста болуы да кездейсоқ нәрсе емес еді. Оны түсіну үшін судьяның жас кезінде басынан кешкен кейбір оқиғаларын білу керек болады.

	Мохитмохон Датт қолледждің екінші курсында оқып жүргенде қазіргіден мүлде басқа еді. Осы күні оның қарсы алдынан қарасаң жалтыраған қасқа маңдайын көресің, ту сыртынан көз жіберсең, күжірейген желке шашы көрінеді. Ұстараның өткір жүзі жалаған бет-аузында қылтанақ жоқ. Ал сонау кезде ше... Алтынмен аптаған көзілдірік салып, шоқша сақал, сұлу мұрт өсіріп, еуропаша шаш қойған Мохитмохон Датт Қартик құдайының XIX ғасырда шығып жүрген суреттеріне ұқсайтын еді. Киімді сәнімен киюге зер салатын, еттен де27, арақтан да іркіліп бой тартқан емес, оған қосымша басқа қызықтардан да құр қалған жоқ-ты.

	Бұлардың үйінің қасында уылжыған жас қыршын жесір келіншек тұрды. Аты Хемшоши, жасы он төрт-он бесте ғана еді. Аңсаған алыс жаға толқынды теңіз төрінен қарауытып көрінгенде бір ғажайып керемет сияқты болады, Жесірлік тұсау Хемшошиды кең дүниенің қызығынан аулақ ұстап еді. Сондықтан ол бұл өмірді сол алыс жағалаудағы алуан сырлы ғажайып бақыт сарайы тәрізді көрді. Шындап келгенде бұл дүниедегі өмірдің шытырманы көп қатал болады ғой, мұндағы бақыт қауіп-қатермен, қайғы-қасіретпен алма-кезек ауысып, араласып жатады дегенді Хемшоши қайдан білсін! Ол үшін өмір дегенің сылдырап ағып жатқан бір мөлдір бұлақ сияқты, өмір жолы даңғыл да кең сияқты. Терезеден қарағанда бақыт сонау сыртта ғана тәрізді болады да тұрады, ал іште нәзік сезімді от жүрегінің арылмас арманы ғана бар. Соны ойласа болғаны, көңілдің кең жазығында жастықтың жалын лебі есіп қоя береді. Әлемге көктемнің күн сәулелі нұры құйылғандай болады. Биік көгілдір аспан астында еркін тулаған ерке жүрек бүкіл дүниені жаңа ғана шешек атқан жұпар иісті қызыл гүлдей көреді.

	Хемшошидың үйінде әке-шешесі, екі інісі бар болатын. Інілері таңертеңгі тамақтан кейін мектепке кететін, түсте келіп тамақ ішкен соң сабақтарын пысықтауға кешкі кластарға баратын еді. Әкесі аз ғана жалақысына олардың сабағын пысықтатушы адам жалдай алмады.

	Қолы бос уақытта Хемшоши өз бөлмесінде ойға шомып оңаша отыруды жақсы көреді. Көшеде ерсілі-қарсылы өтіп жатқан жұртқа қызыға қарайды, көше саудагерлерінің саңқылдаған даусына елегізе құлақ тігеді. Жұрттың бәрі де оған бақытты сияқты көрінеді. Оның ойынша, қайыршылар жыл құсындай еркін бір жандар, ал көше саудагерлері өмір сахнасына жарқ етіп шыға келетін көңілді актерлар сияқты. Саудагерлерге маңдай терімен мал табудың керегі жоқ тәрізді.

	Мұздай киінген Мохит алшаңдай басып, күніне сан қабат терезе түбінен өтеді. Хем оны талай көрді. Жас жесір осы бір жігітті ұлы Индраның* өзіне ұқсататын. Дүниедегі ең бақытты, ең жақсы жігіт осы болар деп ойлайтын. Сәнді қиінген өр мінезді жас жігіттің қолынан келмейтіні жоқ сияқты көрінетін. Қыз қиялы Мохитты аспан шыңына шығарып, періштелердің қатарына қосып қойды, бар жақсылықты соның ғана басына үйді. Осы ойға өзі қуыршақ ойнаған жас баладай алданатын болды.

	Бір күні Мохит үйінің терезесі іңір қараңғысында жарқырап жанып тұрды, Хемнің көзі соған түсті. Ар жағында ән салған дауыстар шығады, би үстінде сартылдаған білезік үні естіледі. Хем түні бойы көз ілген жоқ, қарсы үйдегілердің терезеге түскен көлеңкесіне қараумен болды. Жас жүрегі тулай соғып, торға түскен торғайдай безек қақты.

	Әйтсе де ол періштедей көріп ардақтаған жігітін сөккен жоқ. Жұлдыз жарығы деп жанып тұрған отқа түсіп кететін пәруана сияқты Хем де Мохит үйінің жарқыраған терезесіне ұжмақ терезесіндей ынтығып телміре қарады, ар жағында шырқалған ән, шалқыған музыка рақат дүниесіне шақырғандай болады. Хем ұшқыр қиялдың қанатына мініп ғажайып күн сәулелі арман дүниесін шарлады. Сол арман дүниесінің алтын тағына тәңірдей табынған жігітін отырғызып, соған көз алмай қызығып қараумен болды. Өз өмірін, жас тілеуін, бүкіл болашағын, бақыты мен қайғы-қасіретін арман жалыны өртеп кеткендей көрінді, шалынған құрбан алау ішінде тап осылай жанатын еді. Кіршіксіз көңілі ынтық адамына тәңірдей табынуды білді, сонау үйдегі шалқыған шаттықтың, құйындай құбылған әсем бидің арғы жағында құр сүлдер, арам ой, жексұрын қылық барын білмеді.

	Қараңғы түнде көз ілмей жарқырап тұрған терезеде қауіп-қатер болатынын, ондағы күлкі қатқыл да жалған шығатынын жас жесір алыстан болжай алмады. Хем өзінің тәңірдей табынған жігітін, арман қиялынан туған ғажайып дүниені оймен шарлап осы терезенің түбінде мәңгі-бақи жалғыз отырып қалуға бар еді. Бірақ мұның сорына қарай әлгі табынған тәңірі шыққан биік аспан құдай ұрып төмендей бастады. Ақыры жер бетіне түсті де, күл-талқаны шығып қирады. Сонымен бірге сол аспанды арман еткен жанның да қарасы өшті.

	Күндердің күнінде Мохиттың қомағай көзі терезенің алдында отырған ойшыл қызды байқап қалды. Бинодчондро деп қол қойып оған бірнеше рет хат жазды. Ақырында қыздың ұяла-ұяла жазған жауап хатын алды. Хемның бұл хатында әріп қатесі де, тулай толқыған жан сезімі де бар еді. Оның бәрін егжей-тегжейін жеткізе жазып жатпасақ та болады. Содан кейін қыз жүрегінде үміт пен күдік, қуану мен ұялу сезімі өзара арпалысып, сапырылысып жатты. Хемшоши кәдімгі көп бақытқа елтіп мас болды, басы айналды. Бүкіл әлем көз алдында қылаң-көбелек айнала берді, айнала берді. Зырлай-зырлай ақыры бір қу елеске ауысып кеткендей болды. Өмірдің зымыраған доңғалағы ақырында қыршын жасты бір қияға лақтырып тастап кетті.

	Бір күні түнде Хемшоши әке-шешесін, інілерін тастап, Мохитлеимен қашуға бел байлады. Мохит өзін әлі де Бинодчондро деп атайтын. Екеуі күймелі арбаға мінді. Бұған дейін табынған тәңірісі сол сәтте бар сиқын бір-ақ жола байқатып қалды. Хем қысылып ұялғаннан жерге кіріп кете жаздады. Бойын өкініш биледі. Арба жүрмей тұрып-ақ Хемшоши көз жасын төгіп-төгіп жіберді, Мохиттың аяғын құшып жалбарынды:

	– Жалынамын, әкетпе мені үйімнен!

	Мохит абыржып қалып, жалма-жан қыздың аузын басты, аттар жұла жөнелді.

	Қараңғы күйме ішінде суға батып бара жатқандай болып Хемшошидің көз алдына күндегі өмірі елестеді: міне оны әкесі таңертеңгі тамаққа күтіп отыр: жайраңдап, күле сөйлеп інісі оқудан келді, Хем оның тамағын бергелі жатыр, анасы екеуі әдеттегісінше ертемен бетель әзірлеуге кіріскендей болады, күн кешкіріп, анасы мұның шашын тарап жатқан сияқтанады. Күндегі аз ғана шаруасы, үй ішінің суреті – бәрі де көз алдында ап-айқын. Қарапайым отбасындағы оңаша, тыныш өмір енді оған жұмақтай көрінеді. Үй шаруасын атқарғаны, әкесін желпігені, оның ақ шашын теріп жұлғаны, тіпті інілерінің шәлкес қылықтары – бәрі де енді қол жетпестей алыста қалған зор бақыт сияқты болады да тұрады.

	Соның бәрі өз басында тұрғанда өзге бақытты іздеп керегі не еді! Неғып соны білмеген?

	Қыз атаулының бәрі қазір тып-тыныш үйді-үйінде ұйықтап жатыр. Өз үйіңде, өз бөлмеңде тыныш ұйқтағаннан артығы бар ма! Бұрын соны неғып білмеген!

	Ертең әйел атаулы бұрынғыша таңды атырып, әдеттегісінше шаруасымен айналысатын болады. Үйінен қашып кеткен Хемның бүгінгі таңы қай жерде атар екен? Бүгінгі таң қуаныш әкелмейді, күн сәулесі мұның үйінің қабырғасына түскен кезде, бар сыры ашылады, масқара болады. Сол кезде көздің жасы көл болып, бұған лағынет, қарғыс айтылады.

	Қайғы-шерден көкірегі қарс айырылғандай боп Хем еңіреп жылап Мохиттың аяғын құшты:

	– Қазір түн іші! Әке-шешем әлі тұрған жоқ. Апарып таста үйіме!

	Оның зарын періштесымағы тыңдамады. Екінші класты вагонға мінгізді де, белгісіз бір жаққа қарай ала жөнелді, сірә, періштенің жұмағы сол жақта болса керек.

	Арада біраз уақыт өткеннен кейін тағы да екінші класты вагонға мініп періште де, ұжмақ та басқа жолға түсіп алып кете барды. Ар-ұяттың батпағына белшесінен батып Хем жалғыз қала берді.





III




	Мохитмохонның басынан кешкен бір ғана оқиғасын айттық. Сөзді көбейтіп басқасын айтпай-ақ қойсақ та болады.

	Өткен оқиғалардың бәрін қазбалаудың қажеті де жоқ. Өйткені сонау Бинодчондроны білетін адам қазір жоқ та шығар. Ал осы күнгі Мохиттың бойынан бір мін таба алмайсын. Ол мезгілімен құдайға құлшылық етеді, шастраны үзбей оқып тұрады, балаларына йогені28 үйретеді, жесір әйелдерді қатал бақылап жүреді. Жесір сорлылар ең түкпіргі бөлмелерде тұрады, онда адам түгіл еркін ескен жел де бармайды, ай мен күннің сәулесі түспейді. Бір кезде Мохит бірнеше әйелдің алдында кінәлі болып еді. Енді ол қоғам алдында сәл жазықты болып қалған әйелдерді қатал жазалайтын болып алды.

	Кхироданы өлім жазасына бұйырғалы бірнеше күн өткен болатын. Мохит себзе (овощь) сатып алмақ болып, түрменің бақшасына келе жатты. Қамауда отырған әйел өмір бойғы бар кінәсін мойынға алып, өкінішпен тәубеге келер түрі бар ма екен, соны да біле кетпекші болды.

	Мохит түрменің әйелдер жақ бөлігіне кірді, алыстан-ақ бір айғай-шу құлағына сап ете қалды. Қамераға кіріп барса, Кхирода надзиратель әйелмен ұрсысып жатыр екен. Мохит ішінен күлді: “Әйелдердің мінезі қызық-ау. Ажалдың аузында тұрса да ыңғайы келген ұрыс-жанжалды құр жібермейді. Бұлар, сірә, о дүниеде Яма патшалығының қызметшілерімен де салғыласатын шығар”.

	Сотталған адамды тәубе қылуға көндіру міндет, сол міндетінен құтыла кетуді дұрыс көрді Мохит. Осы бір игі ниетпен ұмтылып ілгері барып қалып еді, Кхирода жалынышты пішінмен қол қусырып:

	– Судья-бабу, өтінемін, айтыңызшы мынаған, жүзігімді берсін! – деді, есіркерлік дауыспен айтты. Надзиратель жайды түсіндіре бастады, Кхирода жүзікті шашының арасына тығып әкеліпті, оны бұл байқап қалыпты да алып қойыпты.

	Мохит ішінен тағы да күліп қойды:

	“Ертең дарға асылғалы отырып жүзік даулайды. Әйелдер үшін осы бір жылтырақтан артық ештеме жоқ шығар, сірә!”

	– Қане, көрсетші, не қылған жүзік! – деді ол надзирательге.

	Қарап көрсе, жүзіктің бір көзінде пілдің сүйегінен жасалған әшекейлі шеңберше бар, оның ішінде шоқша сақалды, сұлу мұртты жас жігіттің суреті тұр екен, екінші көзінде алтынға оюлап “Бинодчондро” деп жазылыпты.

	Мохит шошып кетті, қып-қызыл шоқты жалаңаш қолымен ұстай алғанын жаңа білгендей болды.

	Көзін жүзіктен әрең алып, Кхироданың бетіне ден қоя қарады. Ұялшақ жүзінде махаббат сезімі ойнаған бір кездегі жас қыз есіне түсті, сонау бір түнде көз жасымен бетін жуып, егіле жылап еді-ау байғұс. Бұл оны осыдан жиырма төрт жыл бұрын көріп еді. Сөз жоқ, мынау сол қыздың бет пішіні.

	Судья Мохитмохон тағы да жүзікке қарады, сәлден кейін басын көтеріп еді, алдында тұрған сорлы әйел кішкентай жүзіктің болмашы сәулесіне нұрланып, алтыннан құйған періште мүсініндей жарқылдап, жайнап кеткен екен.





ҮЗІЛГЕН ҮМІТ




	Мен Дарджилинге жаңбырлы күні келген едім, Көше қыдыруға зауқым соқпады. Алайда үйде отыра беру де көңілді болмады.

	Қонақ үйде тамақтанып алдым да, қалың табан бәтеңкемді, жалбағайлы плащымды киіп, не болса да көшеге шықтым.

	Қала үстінде қалың бұлт төніп тұр. Жаңбыр шелектеп құйғандай. Құдай тағала әлемге топан суын қаптатып жіберген сияқты.

	Мен есіз де көңілсіз Калькутта көшесімен жүріп келемін. Тұман мен бұлт патшалық құрған мына меңіреу дүниеден құтылғым келеді, шу-думаны бар жарық дүниеге шығып табан тіресем деймін.

	Жақын бір жерден жылаған әйел даусы естілді. Қайғы-қасірет пен көз жасына толы бұл дүниеде жылау деген немене, дағдылы құбылыс емес пе! Мүмкін мен басқа бір ретте көңіл аудармай да өткен болар едім. Ал мына тұман мен бұлт өктемдік жасап тұрған бұлыңғыр дүниеде жылаған әйел даусы ғайып болған бүкіл әлемнің жоқтауы сияқтанып кетті. Мен өтіп кете алмадым.

	Жақындай келе жол қапталындағы таста отырған, басында алтын түстес байлары бар қызыл киімді бір әйелді көрдім. Ақырын өксіп жылап отыр.

	Бұл тегі көптен бері шемен болып көкірекке қатқан ескі құса болса керек. Торыққан көңіл, басқа түскен жалғыздық, мына бүгінгі күннің күңгірт аспаны – бәрі қосылып сол ескі дертті қозғап жіберіпті.

	“О, – деп ойладым мен – бұл бір таңғажайып хиқаяның тиегі болуы мүмкін ғой. Мына Гималай тауының етегінде дүниеден баз кешіп, сопылық жолға түскен әйел зарын естимін деп ойлаппын ба мен”.

	Мен оның қай кастаға жататынын анықтай алмадым. Әйтеуір хинду тілінде: – Сіз кім боласыз, басыңызда қандай қайғыңыз бар? – деп аяушылық білдіре сөйледім.

	Әйел маған бұлаудай болып кеткен көзімен қарап қойды, бірақ тіл қатпады.

	– Қорықпа, алдыңда ізгі адам тұр, – деп қайталадым.

	Әйел езу тартты, таза хиндустан29 тілінде былай деп жауап берді:

	– Қорқыныш-үрей түгіл ұяттан да әлдеқашан ада болған пендемін. Иә, бабуджи, бір кезде маған сүйікті туған ағам да батып келе алмаушы еді. Ал қазір жат көзінен тасаланатындай менде дәрмен жоқ.

	Көңіліме дық алып қалдым. Мен бұрын өзімді еуропалық мырзадан әсте айнымайтын шығармын деп ойлаушы едім, ал мына бір сорлы тіпті шімірікпестен бабуд-жи30 деп атады. Мен осымен бұл хикаяны тамам етейін де, ағылшынның паң отарбасынша шылымымды бұрқыратып тез басып жөнеле берейін – деген тоқтамға келдім.

	Дегенмен сыбысқұмарлық бел алып кетті. Басымды мойныма тығыңқырап асқақтау нышанмен:

	– Қол ұшын бере алады деп ойлайсың ба өзің мені? Не тілегің бар? – деп сұрадым.

	Әйел маған тіксіне тура қарады:

	– Мен Бодрауынның науабы Ғалышқан-ханның қызымын.

	Мен Бодрауын хандығы жайында да, Ғалымханнын өзі жөнінде де ештеңе білмейтін едім. Әрі мына Дард-жилмнгінің Калькутта көшесінде хан қызының ағыл-тегіл жылауына қандай бақытсыздық душар еткенін де ойлап-ойлап таба алмадым.

	Мен оған сенгім келмеді. Алайда қызықты бір әңгіменің ушығы көрініп тұрғанда тыңдамайтын нем бар. Байсалды кейіппен әйелге иіліп тағзым еттім:

	– Танымай қалғаным үшін кешіре көр, бибісақып.31

	Бибісақып сөзіме көңіл аудара қоймады, бірақ отыр деп ишара білдіріп тасты көрсетті. Тегі бұл өктемдік құрып үйреніп қалған әйел болса керек. Мен мүк өскен сызды тасқа отырмақ болып рұқсат сұрадым. Әйел ізет көрсетті. Сөйтіп Бодрауын ханының кызы Дарджилингінің Калькутта атты лас көшесіне жайласуыма рұқсат берді. Плащымды киіп қонақ үйден шыққан кезімде мұндағы оқиғаға кезігем дегенді қиялдап көрді дейсің бе!

	Мына Гималай тауының етегінде кішкене бір тасқа әйел, еркек болып оңаша жайғасқан екі жолаушының сырлы әңгімесі оқушы қауымға бірден-ақ ашынажайлық болып көрінуіне сөз жоқ. Рас, кейбіреулерге Калидаса32 жазған “Хабаршы бұлтының” таңғажайып әуені мен құлатүз тау үңгіріндегі сарқыраманың алысқа талып жеткен сарыны шыға бастағандай да болар. Әйтсе де, үстіне макинтош, аяғына еуропа бәтеңкесін киіп, мына тас көшеде, хиндустан тілінде сөйлейтін сормаңдай әйелдің қасында отырғанына мәз болатын бүгінгі бенгал адамын кездестіре қою да оңай емес қой. Оған өзіңіз де келісерсіз. Ал сол бір күні айнала дүниенің бәрі көк тұманға батып кетті, жұрт көзіне түсерміз деп сескенерлік себеп те жоқ. Бұлт өктемдік құрған мына қиырсыз кеңістікте дүниежүзілік зілзала апаттың кішкене бір екі жаңқасына ұқсап Бодрауын ханы Ғалымханның қызы мен жерден жік шыққан, екі құлағы тік шыққан бенгал сақыбы – мына мен, екеуіміз ғана қалыппыз. Бұл кездесу – тағдырдың сайқымазағы болар, оның терең мәні тек екеуімізге ғана танық.

	– Бибісақып, осынша сорлатқан кім сені? – Бодрауын әулетінен шыққан әйел өз маңдайын сипады.

	– Білем бе екен мен оны? Мына асқақ Гималайдың сілемін тұманмен орап қойған кім?

	Пәлсапалық таласқа менің барғым келмеді, бибісақып пікіріне қосылдым.

	– Тағдыр деген ешкімге де танық болмақшы емес. Біз болсақ қыбырлаған құрт қанамыз.

	Егер де талас туған болса бибісақыптан мен бүйтіп оңай құтылмаған болар едім. Тілге де жетік емеспін. Үй қызметшілерімен сөйлесе жүріп үйренген азын-аулақ хинду тілі мына көшеде отырып Бодырауын найыбының, тіпті қай найыптың болса да қызымен тағдыр мәселесін сарапқа салуға жетпей қалды.

	– Менің өмірім өз алдына бір хикая. Сол тарихтың бүгін ақырғы тарағы жазылды. Бұйыра бер, сол жайында айтатын болайын.

	Мен қысылыңқырап қалдым:

	– Қандай жарлық жөнінде сөз болуға керек. Егерде рақымыңыз түсіп, өз өміріңіздің тарихын баяндайтын болсаңыз, онда лайықты тыңдаушыңыз болуға тырысайын мен.

	Хиндустан тілінде мені дәл осылай сөйледі деп ойламай-ақ қойсын, оқушы, осылай деп айтсам ба деген көңіл ғой бұл.

	Бибісақып майталман жорғадай мүдірместен еркін де сұлу сөйлеп кетті, тіпті маған шық басқан алтын аймақты таңғы самал тербеп тұрғандай болды. Ал мен болсам, мақау адамға ұқсап жауапты үзіп-жұлып, шолақ қайырамын, дәл осылай барынша шебер де жеңіл сөйлеуге болады деп еш уақытта да ойламаған едім. Мен өз тәрбиемнің кем-кетік дімкарлығын дәл осы арада айқын сезіндім.

	Бибісақып әңгімесін бастап кетті.

	– Менің ата-бабаларым Дели жаһан шахтарының әулетінен тараған еді. Біздің үй сол ата-баба даңқын қызғыштай қорыды, сол себепті маған терезесі тең күйеу табу да оңай болған жоқ. Лакнау найыбы сөз салған еді, әкем көпке дейін үзілді-кесілді жауап бермей, солқылдақтық жасап жүрді. Сол екі арада үкімет пен сипай33 арасында соғыс басталып кетті. Хиндустан аспанын мылтық дәрісінің қара түтіні жапты...

	Мен бұрын жалпы әйел қаумының, оның ішінде тектіден шыққан әйелдің хиндустан тілінде сөйлегенін естіп көрмеген едім. Енді түсіндім, бұл өткен заманғы ақсүйектер сөйлейтін тіл екен. Темір жол мен телеграф шықты, аксүйектердің қарасы өшті, жұрттың қолы босаудан қалды, осының бәрі өмірдің сән-салтанатын жойды, сүреңсіз етіп, ұсақтатып жіберді. Найып қызы сөйлеген тіл, онын сиқыр күші көз алдыма ғаламат бір тірлік көрінісін алып келді. Моғол шахзадалары заманының рухы тірілген сияқтанды. Күмбезі көкпен таласқан ақ мәрмәр сарайларды, шалғайға тартқан қасқа жолдарды, салтанатты кілем жабулары бар сәйгүліктерді елестеттім, піл үстіндегі алтын мухарамалармен безелген паланкиндер, беліне жүзі суық қайқы семсер байлаған, аяғына алтын, күміспен булаған қайқы тұмсық кебіс, үстіне қызылды-жасылды жібек киім киген қала халқы, айрықша сый-сыяпат, құрмет, даңғара дарбаза, ұзақ бір салтанатты адам кеші... Міне, мен осыларды көрдім.

	Науаб қызы әңгімесін жалғай берді:

	– Біздің сарай Жұмна өзенінің жағасында тұрушы еді. Әскер басы бір брахман болатын. Есімі Кешорлал еді.

	Әйелдің сыңғыр даусы дәл осы бір есімді атауға ғана арналғандай. Қешорлал! Мен еңкейіп таяғымды жерге қойдым да, қайта түзеліп отырдым.

	– Кешорлал үндістің34 ішіндегі бір кереметі еді. Күнде таңертең ертемен өзім тұрған бөлменің дөңгелек терезесінен өзенге қараймын. Кешорлал күнде келіп суға шомылады, ең әуелі өз ғұрпы бойынша бір айналып түседі де, содан кейін шашырап шығып келе жатқан күнге қарап қолын созады. Су болған киімін жағаға тастап дұғасын оқиды. Содан кейін таза да, тамаша даусымен әдетте дәм ішер алдында орындалар бойраг әнін айтып сарайға оралады. Мен мұсылман қызымын ғой, бірақ өз дінімнің ғұрып жырларын естіп көрген емес едім. Ол кезде той-думанмен әуейіленіп, шарапқа, жігітшілікке бой ұрып кеткен еркектер дінімізді құрметтей де бермейтін. Сауыққой сарай ішінде де дін рухы күшті болмайтын. Мүмкін бір тәңірдің өзі менің табиғатыма діндарлық бір қасиет берген шығар. Қайтсе де мен мұны басқаша түсіне алмаймын. Шашырай шығып келе жатқан күн шұғыласына малынып тыныш аққан көк мөлдір Жұмна өзенінің ақ мәрмәрмен қапталған иесіз жағасына Кешорлалдың күнде келіп, құдайға құлшылық етуі ұйқыдан енді-енді оянған менің жүрегіме айтып жеткізе алмас айрықша бір құрмет сезімін салатын еді.

	Жас Кешорлалдың көңілді келбеті маған таза жұлдыз сәулесі сияқтанатын. Сонша бір инабатты оның ұлылығы бейшара мұсылман қызының жүрегін тағатсыз өзіне тарта берді. Мен оған табынып қалдым.

	Үндіс қызы қызметшім болушы еді. Ол өзі күн сайын Кешорлалға баратын да басын иіп тағзым ететін. Мен соған қуанатын да, қызғанатын да едім. Кейде ол дұғам қабыл болсын деп, өзіне деген дәмді де Кешорлалға апарып жүрді.

	Мен бір күні қызға ақша бердім де, Кешорлалды шақырып кел деп өтіндім. Қыз қызарып кетті: “Кешорлал мырза ешкімнен де дәм-сыйлық дегеніңді қабылдамайды”, – деді. Кешорлалға деген құрмет сезімімді қай жолмен болса да жеткізе алмайтыныма көзім жетті. Мені бір сағыныш оты шарпи бастады, өзімді сонша бақытсыз сезіндім.

	Біздің бабаларымыздың бірі зорлық жасап брахман кастасына жататын бір үндіс қызын әйелдікке алыпты дегенді естіген едім. Зенанда отырып сол бір үндіс қызының киелі қанының бір тамшысы менің қанымда да бар-ау дегенді ойлайтынмын. Бұл ой маған жұбаныш секілді. Мизам қабығындай болса да менің Кешорлалға жақындығым бар сияқтанатын.

	Мен қызметші қыз айтатын индуизм дінінің әдет-ғұрыптары жайындағы қызғылықты хикаяларды, құдайлар мен әйел құдайлардың таңғажайып тарихтарын, “Рамаяна”, “Махабхарата” сияқты хиссалардың үзінділерін тапжылмастан тыңдай беретінмін. Менің көз алдыма мен үшін қол жетпес алыс үндіс қауымы кешкен тірлік көрінісі келетін. Құдайлардың тас мүсіндері, мезгілді хабарлайтын жез дабылдардың жер күңіренткен үні, алтын өрнекпен әшекейленген шатырлары бар храмдар, сандал ағашы мен алоэ иісі араласа аңқыған гүлдер, иогтар* мен дәруіштердің ғайып ерен ғажайыптары, брахмандардың сұпылық ұлылықтары, адам кейпіне енген қиян-қилы құдайлар ойыны – осының бәрі араласып көне де қиял шалған бір кең дүниенің елесін туғызушы еді. Менің шыбындай жаным өз ұясынан айырылған панасыз бір кішкене құсқа ұқсап бейуақытта көне гүлбәна-сарайларды (замок) кезгендей болатын. Үндіс қоғамы менің қыз қиялымда әлдебір ертегі дүниесіндей болып көрінуші еді.

	Міне осы бір шақта сипайлардың ағылшындармен күресі басталып кетті. Көтеріліс шарпуы біздің Бодрауын гүлбанасына да келіп жетті.

	Сонда Кешорлал былай деді:

	– Енді Арьяварта35 жұртынан сиыр етін жейтін еуропалықтар айдап шығарылады. Үндістанды билеу үшін мұсылмандар мен үндістер арасында кескілескен күрес басталады.

	Менің әкем Ғалымқан хан тым сақ адам болушы еді. Өз құзырындағыларға:

	– Ағылшындар күшінде шек жоқ, мына біз, үндістандықтар оларға төтеп бере алмаймыз. Қол жетпейтіннен үміткер боламын деп, мына шағын елімнен айырылар жайым жоқ. Ағылшынға қарсы шыға алмаймын, – деді.

	Бүкіл үндістан өлкесінде мұсылман мен үндіс қаны судай төгіліп жатқан қиын-қыстау шақта мынандай жан сауғалау, сақтық көптің ашуын келтірді. Тіпті әкемнің храмында да дүрбелең туды. Ал бес аспабын асынып алған Кешорлал жаугерлерді бастап әкеме келді де:

	– Науаб сақып, егерде біздің жаққа шықпасаңыз, сізді тұтқындап, бұл хандықтағы үкімет билігін өз қолыма алуыма тура келеді, – деді.

	– Бүлік туғызбаңыз, мен сізді жақтайтын боламын, – деп жауап берді әкем.

	– Қазынадан соғысқа деп қаражат бөлуіңізге тура келеді.

	– Керек болғанында мен сіздерді ақшамен камтамасыз етемін, – деді әкем, бірақ “мә” деп бергені болмады.

	Мен өз бойымдағы алтын, күмістің бәрін сыпырдым да қызметші қыз арқылы жасырып Кешорлалға жөнелттім. Ол, бірақ қайтармапты сыйлықты, қабыл алыпты. Қуанғаннан жүрегім тулады. Кешорлал тот басқан ескі семсерлер мен мылтықтарды тазалауға әмір берді. Сол шақта гүлбанасарайға жер қайысқан қол бастап жер шаңын бұрқыратып уәлаят әміршісі келді, гүлбанадағы (замок) ереуіл жайын оған әкем хабарласа керек.

	Кешорлал жауынгерлер арасында зор беделді адам еді. Кешорлал әмір етсе болды, жауынгерлер жүзі ұсармаған қылышпен де, от алмайтын мылтықпен де ажал аузына тайсалмай баруға дайын еді.

	Екіжүзді әкем үйі маған тамұқпен тең болды. Мені ашу мен ар, өшпенділік қысты. Бірақ көзіме жас та алмадым. Ағамның киімін киіп зенаннан шықтым. Көрген де, білген де пенде болған жоқ.

	Бұл шақта шаң басылып, дәрі түтіні ыдырап, атыс пен айқай-шу тынып та үлгірген еді. Айнала дүниені өлім тыныштығы басқан, жым-жырт. Қанға боялған Жұмна өзенінен асып күн батты. ЬІмырт үйірілді. Ашық аспанда он төртіндегі толысқан ай туды. Ұрыс майданы сұмдық көрініске толы. Басқа бір халде мына қырылып жатқандарды көріп жүрегім тітіренген болар еді, ал сол бір түні мен есеңгіреген адамдай қаңғырып жүре бердім. Кешорлалды іздеймін. Мен үшін одан басқа дүниенің түк қызығы жоқ.

	Көп кездім. Ақыры Жұмна өзенінің жағасында өскен манго ағашының көлеңкесінде өліп жатқан Кешорлал мен оның адал қызметшісі Деокинондонды таптым. Екеуінің бірі ауыр жараланған досын ұрыс майданынан көтеріп алып шығып, мына бір қалтарыс жерге әкелген де, өзі де жан тапсырған.

	Мен шашымды жайып Кешорлалдың аяғына жығылдым. Содан кейін тұңғиық гүліне ұқсас жаны кетіп қалған аяғынан топырақ алдым да, ыстық маңдайымды басып сүйе бердім. Көңілім босап кетті. Көзімнің жасы домалай берді.

	Кенет оның денесі қимылдағандай болды. Ьңқылдаған сияқтанды. Мен тітіреп кеттім де кейін шегіндім. Ол көзін жұмған қалпы кезерген ерні қыбырлады:

	– Су...

	Мен жүгіріп Жұмнаға бардым, орамалымның ұшын суға малдым да, Кешорлалдың жұмылған ерніне әкеп сықтым. Содан кейін бір көзін алып кеткен маңдайындағы үлкен жараны таңдым.

	Мен жүгіріп Жұмнаға бара бердім. Көйлегімнің бір өңірін суға малып алып оның бетіне сығып тамшылата бердім. Кешорлал бірте-бірте есін жия бастады.

	– Тағы да су әкелейін бе? – деп сұрадым.

	– Бұл кім? – деді Кешорлал. Мен жасыра алмадым:

	– Сіздің күңіңіз. Ғалымқан ханның қызы боламын. – Мен Кешорлал өлім аузында жатып өзіне табынған қызды білер де, ол жайында жақсы бір сезімін ол дүниеге ала кетер деп үміттенген едім. Сол бір қуанышты менен ешкім де ала алмақшы емес. Бірақ Кешорлалдың мені тануы-ақ мұң екен, арыстанша ақырып қоя берді.

	– Сатылғыш азғынның қызы, діні жат кәпір неме! Өлім үстінде Жұмнадан әкелген суыңмен дәретімді арамдадың ғой!

	Сөйтті де шапалақпен бетімнен тартып жіберді. Көзімнің алды қарауытып жүре берді, есімнен айырылдым. Ол кезде мен он алты жаста болатынмын. Сырт дүниенің жаламыр күні менің кейпімнен жастық шағымның тартым-қызылын әкетпеген еді онда. Зенаннан шығып өмірге тұңғыш рет қадам басып едім. Өмірдің де, өзім тәңір тұтқан пенденің де алғашқы сыйлығы осы болды. Қабыл алуға тура келді.

	* * *

	Мен сөнген шылымымды ұстап, тапжылмай отырмын. Елтіп, арбалып қалғандаймын. Әңгіме ме, әлдебір мұңлы саз ба тыңдап отырғаным, – оны білмедім. Әйтеуір үн қатқаным жоқ. Мен енді осы жерде шыдай алмадым.

	– Хайуан! – деп салдым.

	– Хайуан? – деді найыптың қызы. – Өлейін деп жатып хайуан судан жерінуші ме еді?

	Мен ұялыңқырап қалдым да:

	– Иә, рас, ол құдай ғой, – деп түзедім.

	– Құдай? Құдай тағала бар жанымен берілген пендесінің құрбандығын қабыл алмайтын болып па еді? Мен бұл пікірге де қосылдым. Ол әңгімесін соза берді.

	– Мен әуелі торығып түңіліп кеттім. Аспан шайқалып, төбемнен нажағай соққандай болды. Бар қуатымды жиып, мына бір қатал да қара тастай мейірімсіз сәуегей брахманнан алысырақ барып тұрдым, аяғына қолымды тигізбей тағзым еттім. Содан кейін ойша былай дедім.: “О, құдіретті брахман! Сен ештеңені де қабылдамайсың. Тағзым-құлшылық та, жат қолындағы тағам да, дәулеттінің сыйы да, жас қыздың күнәсіз жастығы да, арудың ыстық құшағы да – бірі де саған керек емес. Сен жеке-дарасың, тірлік қарекетінен де адасың. Сен қияпаттысың, ешкімге бағынышты да емессің, сол себепті мен өзімді сенің жолыңа құрбан етуге қақым жоқ.”

	Мен көңілі құлазып, күл-талқаны шыққан найып қызының өзімен қош айтысқанда Кешорлалдың не ойлағанын біле алмадым. Кейпінен таңырқағандық та, реніш те байқалмады. Ол тек маған салмақпен көз салды да жай басып тұра берді. Мен көмек берейін деп қол ұшын ұсынып едім, серпіп тастады да, зорға дегенде өзенге түсті. Айнала тым-тырыс. Ол әрлі-берлі жүк таситын қайыққа барып отырды, байлауын шешті. Содан кейін ағынмен ыққан қайық бірте-бірте барып көз ұшынан ғайып болды. Сол бір тынық түнде мезгілінен ерте жұлынған гүл бүртігіне ұқсап, жүрегім мен қыршын жастығымды да, талақ болған махаббатым мен өзімнің қызығы жоқ қуыс өмірімді де, бәрін де жаңағы ғайып болған қайық соңынан мына кебіндей ай сәулесіне бөгіп тұрған Жұмнаға лақтырып тастағым келді.

	Бірақ оған дәтім бармады. Аспандағы ай, жағада қарауытқан орман, Жұмнаның тұнық та тынық суы, манго ағашынан асып ай сәулесімен қауыша көрінген біздің гүлбананың төбесі, – бәрі де баяу да тұңғиық бір мәнмен өлім азасын тартып тұрғандай. Сол түні планеталармен, аспан шырақтарымен, аймен безеніп тұрған тыныш әлем мені бір үнмен өлімге шақырды. Тек тыныш та тымық Жұмнаны бойлап әлдебір жерде кетіп бара жатқан кішкене қайық қана мені жұп-жұмсақ ай сәулесіне бөккен, айтып жеткізе алмас сұлу да салқын өлім тырнағынан арашалап қалды да, өмір жағасына жетеледі. Есеңгіреген бір халде Жұмнаның жағасын бойлап жүре бердім.

	Бибісақып сәл тыныстады. Мен тыныштықты бұзбадым. Бір шақта науаб қызы қайта сөйлеп кетті;

	– Өмірімнің соңғы оқиғалары шым-шытырық болып кетті. Қайтып түсіндірерімді де білмеймін. Мен ит тұмсығы өтпейтін ну орманды аралап келемін. Сол себепті кейде жүруге тура келіп қалған соқпақ-сүрлеудің бәрін бірдей жадыма ұстап қала алам ба? Неден бастап, немен аяқтарымды да, нені айтып, нені айтпай кетуімнің керектігін де білмеймін. Әңгімені қайтсем шындыққа жанасымды ете алмақпын, оны да шамалай алман.

	Осы бір күндердің ішінде өмірде талай ғаламаттардың бола беретініне көзім жетті. Өмір жолы зенанда отырған кішкене қызға ғана асу бермейтіндей болып көрінуі мүмкін, – бірақ бұл оның қиялы ғана. Жүрсең-ақ болды, қасқа жол, ханзада жолы болмаса да, кәдуілгі соқпақ жол табылады. Адам біткен осы жолмен жүріп келеді. Бұл жолда сан жоқ. Ой-шұқыры, кедір-бұдыры да көп, барып тірелер шегі де болмайды, кейде тарау-тарау болып бөлініп те кетеді, онда бақыт пен сордың, қиын-кедергілердің де таңбасы бар, сонда да бұл әйтеуір жол ғой, жүруге болатын жол

	Осы бір басы жұмыр пендеге тән кәдуілгі жолмен жалғыз қалған науаб қызының қалай жүріп келгенін баяндай беру қызықты бола қояр ма екен? Иә, соның бәрін сізге тәптіштеп айта беруге батылым бармайды. Бір сөзбен айтқанда, көп азап шектім, жәбір-жапа көрдім, қайғының талайын бастан кешірдім, бірақ өмірден жерінген жоқпын сонда да. Жалпылдақ от ұшқыны жалп етіп сөнеді де жерге түседі. Мен де өмір жолымен асыға жүрдім. Бойымда лаулаған отты да сезбедім. Ал, міне, бүгін кенет қалың қайғым мен шексіз бақытымның лапылдаған жалыны жалп етті. Мен сөйтіп жалғыз жаңқадай жол шаңына ұшып түстім. Көшіп келген өмір жолы да, әңгімем де осымен тәмам болады.

	Науаб қызы тынып қалды. Мен қайранмын. Әңгіме қайтып осымен тамам болмақ? Аз-кемнен соң хинду тілінің белін сындырып:

	– Тәрбиесіздігімді кешірідіз, егерде аяғына дейін түгел баяндасаңыз, өзіңізге жеңіл болатын сияқты көрінеді маған, – дедім.

	Ол езу тартты. Белін сындырып сөйлесем де айтайын дегенімді түсінген секілді. Мен хиндустан тілінде таза сөйлеген болсам, мүмкін ол тартыныңқырап та қалған болар еді. Тілді шала білгендіктен мен оған жат адам болып көріндім, соның өзі жеткілікті дәлел болса керек. Ол тағы да сөйлеп кетті.

	– Кешорлал жайындағы хабар маған жиі-жиі келіп тұрды, бірақ кездесудің бір сәті болмай-ақ қойды. Ол Тантия Топи сарбаздарына барып қосылыпты. Көтерілістің түтіні ораған жерде оқыс пайда болады да, жауын жай оғындай жайратып ғайып болатын көрінеді.

	Ол кезде мен Бенарестегі Шивананд Свамидың қолында тұрып едім. Соның жолын қудым, өзінің басшылығымен санскрит36 шастраларын оқи бастадым. Оған үндінің бар түкпірлерінен хабар келіп тұрушы еді. Мен болсам шастраны да оқи бердім, майдан хабарын да зарыға күтумен болдым. Ағылшындар Үндістанда болған көтеріліс өртін аяқпен таптады. Кешорлал жайында ешбір хабар да болмай кетті. Қара өрттің қанды сәулесі шарпыған үнді елінің бірде ана жерінен, бірде мына жерінен бас көтеріп көрініп қалып жүрген еңіреген ерлер қараңғылық дүниесіне батты.

	Мен енді бір орында қала алмайтын болдым. Ұстазымды өз жайына қалдырып, тағы да ел ақтап кезіп кеттім. Талай-талай әулие атанған жерлерде болдым, тәркіхана мен талай храмдарды араладым. Бармаған жерім, баспаған тауым қалмады. Бірақ Кешорлал үшті-күйлі жоқ болып шықты.

	– Өлген болса керек, немесе абақтыда отыр, – дегендер де болды. Бірақ құдай сездірді білем, “мүмкін емес бұл, Кешорлал тірі. Осы бір брахман, осы бір жарқырап жанған жұлдыз сөнбеске тиісті. Ол пенде аяғы бара алмайтын оңаша бір михрабта менің құрбан болуымды күтіп лаулап тұрған болар”.

	Шастрада дүниеден баз кешкен білікті шудра37 брахман бола алады дейді ғой. Ал мұсылман қызы брахман бола ала ма? Мұның шастрада айтылмаған себебі, көне заманда мұсылман діні болмаған ғой. Мен ең алдымен брахман болып алуым керек. Кездесе алмай жүргеніміз де содан деп білдім.

	Сонымен отыз жыл өтті. Жаныммен де, тәніммен де, әдет-қылықтарыммен де мен брахман болып шықтым. Пәктік пен тазалық маған Кешорлал бабаларының ғұрпын ұсынды.

	Бала шағымда да, өмірімнің соңғы кезінде де ол мендік брахман деп түсіндім. Бұл дүниеде де, ол дүниеде де мен оның құрбаны болсам деймін.

	Көтеріліс кезінде мен Кешорлалдың талай ерліктерін естіген едім, бірақ есімде қалғаны, жүрегіме ұялағаны ол емес-ті. Көңіл тұнығында жым-жырт айлы түні тұнық Жұмна өзенін бойлап қалтылдақ кайықта жалғыз кетіп бара жатқан Кешорлал сақталып қалған. Көз алдымнан бір сурет кетпей қойды: ағынмен ыққан жалғыз брахман күн-түн қатып әлдебір жұмбақ мақсатқа ұмтылады. Серігі де, қызметшісі де жоқ. Дүние қызығынан бас тартқан ол. Бар дүние осы бір пәк жанды сопының өз бойында.

	Енді бірде мен Кешорлал қапыстан қашып шығып, Непал асып кеткен екен деген хабар естідім. Содан кейін мен де Непалға сапар шектім. Онда да көп ғұмырымды өткіздім, ақыры, Кешорлалдың бұл елді тастап кеткенін білдім. Қайда кетті? Оны білер тірі пенде болмады.

	Содан бері тауларды кезетін болдым. Бұл жерлерді үндістер емес, бутандықтар мекендейді ғой. Бұл бір инабат, ізгілік ғұрпын білмейтін тағы тайпа екен. Олардын құдайлары да, діни ғибадат ғұрыптары да үндіске үш қайнаса жанаспайды. Сол себепті мен көп жылдар ғибадат-құлшылықпен тапқан пәктік, тазалығымды жоғалтып алармын деп қорықтым. Қайығым жағаға келіп тоқтар, өмір бойы аңсаған мақсатыма көп кешікпей-ақ жетермін деген мықты сенімде болдым.

	Айтылмаған не қалды тағы да? Бұл хикаяның соңы тым келте қайырылмақ. Бір ғана үрлеуің мұң, жалп етіп шырақ сөнеді. Оны көп айтып түсіндірудің қажеті бар ма? Отыз сегіз жылдан кейін мен осы Дарджилинге келіп едім, бүгін ертемен Кешорлалды көрдім.

	Бибісақып тынып қалды. ЬІнтызар болған мен:

	– Иә, содан кейін? – деп сұрадым.

	– Үсті-басы алым-жұлым, қартайып біткен Кешорлал бутан әйелін, балаларын ертіп, мына бір бутан қыстағындағы лас аулада майыс дәнін теріп жүр екен.

	Бұл жолы әңгіме шын тәмам болған еді. Бақытсыз сорлы әйелді жұбатпақшы болып:

	– Отыз сегіз жыл бойы қауіп-қатер астында жат тайпа арасында жүріп өз дінінің ғибадат-ғұрпын қалай сақтай алсын? – дедім.

	– Мен оны түсінбейді дейсіз бе? – деп дауласты хан қызы. – Бірақ мен сонша жыл сол бір үзілмес үмітті медет етіп жүрдім ғой. Жас шағымда біржола баурап өзіне табындырып алған брахман шариғаты тек бір дағды, әдет қана екенін мен қайдан білейін? Мен оны діннің негізі, киелі шамшырақ деп түсіндім. Он алты жасымда мен өз үйімнен кеттім де, естен шықпас сол бір айлы түнде терең де адал сезіміме жауап ретінде брахманнын қолынан айтып болмас жәбір-жапа көрдім. Егерде брахмандықты киелі шамшырақ деп түсінбесем, көрген жәбір-жапаны ұстаздың ұрысқаны ғана деп қабылдап, басымды иіп, Кешорлалды бұрынғыдан да бетер қадірлер ме едім? О, брахман, сен дағдыңды екінші бір дағдыңмен алмастырдың, ал менің өкінішпен өткен өмірімді, жастық шағымды кім қайтарып бере алады? – Осыны айтып әйел түрегелді.

	– Ал сау болыңыз, бабуджи.

	Содан кейін:

	– Бақыл болыңыз, бабусақып, – деп түзетті. Мұсылмандар айтатын осы бір ибалық белгісімен ол апатқа кезіккен, брахмандықтан ада болған тұрақсызға соңғы сәлемін жолдады. Сөйтті де Гималай тауларын ораған тұманға еніп жоқ болды.

	Мен көзімді жұмдым да сол көріністі қайта елестеттім. Жұмна өзені жаққа қараған дөңгелек терезе алдындағы сәнді кілемде отырған он алты жасар бақытты хан қызын көрдім, хажылар храмындағы түн, онда құлшылық еткен қажы әйел, ақыр соңында мына тұман ішінде жаралы жүрегін айықпас қайғы билеп торыққан сары кідір әйел көз алдыма келді.

	Сонша ғаламат, жан тебірентер тілде – тамаша да таза ұрду тілінде сөйлеген инабатты әйелдің сазды даусы менің құлағымда тұр.

	Мен көзімді ашсам, бұлт кенет ыдырап кетіпті, аспанда күн шұғыласы ойнайды. Ағылшындар, әйелдері күймеге мініп, ерлері салт серуенге шықты. Жанымнан өтіп жатқан бенгалдар маған таңырқай көз салады.

	Мен асыға тұрдым. Әлгі бір қалың тұман ішінде отырып тыңдаған хикая енді мына күн сәулесімен нұрланған күнделікті тірлік сахнасында ойдан шығарылған бірдеме сияқты болып көрінді. Таудағы тұман мен шеккен шылым түтінін ебетейсіз араластыра отырып мен өзім ойлап шығарған сияқтандым. Тегі Жұмна өзенінің жар қабағындағы гүлбана-сарай да, брахман болған мұсылман әйелі де мына кәдімгі өмірде болмауы ықтимал.





ҰСТАЗ





Пролог




	Сағат түнгі екіде қос ат жегілген үлкен күйме Калькутта көшелерінің біріне келіп тоқтады. Ішінен бір жас жігіт шықты да жан-жағына қарады. Жанынан өтіп бара жатқан жалдамалы фаэтон арбаны шақырып алды.

	Күймеде еуропаша киінген бір мас балаң жігіт аяғын алдыңғы отырғышқа салып, басын салбыратып жіберіп ұйықтап жатыр – жуырда ғана шетелден оралған бенгал жігіті. Туған жерге қайтып келу құрметіне достары банкет ұйымдастырған. Мына батыр мас болып қалған соң дос-жарларының бірі күймесімен үйіне апарып салмақ болған-ды. Міне енді ол ұйықтап жатқан мас жігітті бүйіріне түртіп оятты:

	– Ей, Мазұмдар, мен бір фаэтон таптым, үйіңе апарып салады.

	Балаң жігіт ағылшынша мыңқылдап әлдебір тұздықты сөздер айтты да фаэтонға келіп отырды. Досы арбакешке Мазұмдардың қайда тұратынын түсіндіріп, күймесіне оралды.

	Фаэтон бір мезгіл тура жүріп барды, содан кейін Паркстритке іргелес бір көшеге бұрылды.

	Балаң жігіт тағы да ағылшынша сөйлеп ләйліп келеді:

	– Бұл не сұмдық! Қайда бара жатырмыз? – Соны айтты да қайта ұйқыға кетті. “Жоқ, дегенмен біз дұрыс келе жатырмыз”, – деп ойлады ұйықтап бара жатып.

	Кенет өзін біреу көтеріп әкетіп бара жатқандай, шалқаюға ерік бермейтін секілді болып көрінді оған. Көзін ашып, жан-жағына қарап еді, ешкім де көрінбеді Дегенмен жігітті фаэтоннан әлдебір күш ығыстыра бастаған секілді.

	“Не сұмдық болды?” – деп ойлады Мазұмдар атшыны шақырды.

	Бірақ атшы үн қатпады. Жігіт терезені ашты да, басын шығарды, атшының қолынан тартты.

	– Мында не топалаң болып жатқанын байқа, кел бері.

	– Мырза, бекерге әбігерленесіз, онда ешкім де кіре алмайды.

	Осы сәтте оған денесіне ине қадалған сияқты болып кетті. Мазұмдар айқайлап жіберді.

	– Тезірек жет мұнда!

	Атшы қолын жұлқи тартып алды да, фаэтонды тоқтатты, қарғып түсіп ғайып болды.

	Үрей билеген Мазұмдар артына қарады. Ешкім де көрінбейді, бірақ біреудің қасында отырғанын айқын сезінеді.

	– Атшы, аттарды ұста, – деп қырылдады қиналып.

	Атшы делбені екі қолымен шірене тартып фаэтонды тоқтатпақшы болған сияқтанды оған. Бірақ аттар болса, құйғыта шауып барады. Ағызып Роудстриттен өтті, содан кейін оңтүстікке бет алды.

	– Қайда кетіп барасың? – деп Мазұмдар үрейлене сұрады.

	Тым-тырыс. Ол күйменің артқы қабырғасына көзінің қиығымен қарады. Әлдекім бұрынғыша мұны отырған жерінен, ығыстыра берді. Бұл бір бұрышқа қарай сығылыса отырса-ақ болды, босаған орын әйтеуір бірдемемен толып қалған сияқтанады.

	Мазұмдар әлдебір еуропалық ғалымның табиғат бос кеңістіктен корқады деп айтқан сөзін есіне алды. “Бұл не деген сөз? Табиғат? Егерде бұдан әрі ешкім тіл қатпайтын болса каретадан секіріп түсіп қаламын”. Алайда секіріп түсу де қорқынышты секілді – оқыс артқы жақтан бір сұмдық тап бола кетсе қайтеді!

	– Полицей! – деп айқайлаған болды Мазұмдар, бірақ даусының ыңырсып, әлсіз шыққаны соншалық, тіпті мына халінің мүшкілдігіне қарамастан өзі де еріксіз мырс етті.

	Жын-перілердің ойнағын елестетіп, қараңғы көшелердегі ағаштар да әлдене деп сыңсып сыбдырлайды.

	Көше шамдарының бағаналары сап түзеп қаз тізіліп кете береді. Істің мәнін солар жақсы білетін сияқты, бірақ тіс жарып ештеңе де айтпаймыз дегенді айқын сездіргендей мелшиіп қалған.

	Мазұмдар күрт қимылдап бірден алдыңғы орынға секіріп түспекші болды, бірақ соны ойлауы-ақ мұң екен, бір таныс көз бұған қадала қараған сияқтанды. Кімнің көзі бұл, қайтсе де Мазұмдар есіне түсіре алмады.

	Ол көзін жұмбақ болып еді, үрейден бе немене жұма алмады. Ғайыптан пайда болған, кейіп-кескіні жоқ әлгібір елес мұны өзіне дедектете тартып барады, тіпті Мазұмдардың кірпік қағуына да шамасы келмегендей.

	Фаэтон Майдан көшелерін аралап айнала берді. Үріккен аттардың есі шығып кеткендей. Жынша құйғытып періп келеді.

	Бір заманда бір кедергіге соқты білем, фаэтон кілт тоқтады.

	Мазұмдар көзін ашты. Күйме өз үйінің алдына келіп тоқтаған екен.

	– Сақып, енді қалай жүр дейсіз? – деп дауыстады атшы.

	– Сонша мезгіл неге Майданды айналып шапқылай бердің? – деп Мазұмдар зілдене сұрады.

	– Мен тіпті Майданға соққан жоқпын, – деп атшы таңырқай айтты.

	– Менің түсім бе бұл сонда?

	– Жоқ, сақып, мүмкін бұл түс қана емес шығар. Бұдан үш жыл бұрын бір оқиға болған, – деп атшы күдіктене тіл қатты.

	Мазұмдардың ұйқысы ашылды, мастығы да тарқап кетті. Қысыр сөзді тыңдап жатпады. Ақысын төледі де, күймеден шықты.

	Дөңбекшіп ұйықтай да алмады. Дегенмен сол бір көз кімдікі еді осы, қалай ойласа да есіне түсіре алмай-ақ қойды.





I




	Мазұмдардың әкесі бір кезде кішігірім кеме компаниясында жай қызмет атқарған ғана адам еді, қазір үлкен бір сауда фирмасының меңгерушісі болып алды. Қызметке ол енді Паланкинмен ғана келетін болды. Басында аса сәнді ақ тақия. Төңіректегілерге қамқоршы болуға жағдайы әбден жетеді. Және аштық пен жоқтық қысқандардың бәрі де осы Одхор-бабуға баратын. Бұл артықшылығын ол айрықша мақтаныш та ететін еді.

	Одхор-бабудың кең сарай үйге, тамаша күймелерге қолы жетті. Алайда жұртпен аралас-құраласы аз болатын еді. Кредит жайларында келісім жүргізетін сенімді адамдары ғана келетін, кейде өкілдер де трубкасын бұрқырата келіп отыратын еді. Одхор-бабумен араласатындар міне осылар ғана болатын.

	Ол ақшаны шыжымдап ұстады. Үй ішіне керекті қаражат та шегеріле берді. Тіпті жергілікті команданың футболшылары да соңынан қалмай жүріп одан көк тиын ала алмады.

	– Алайда ақыры оның үйінде жаңа бір адам келді дүниеге. Көп үмітті сарғайтып барып Одхор-бабудын жамағаты ұл тапты.

	Баланың кескін-кейпі шешесі Нонибалаға ұқсады. Үлкен көз, тубероза гүлінің жапырағындай тік мұрын. Бала жұрт қошеметінің ермегі болды. Бәрі де бір ауыздан оны жерге келіп түскен Картикейю құдайға ұқсатты. Ал Одхор-бабудың табағын жалап, сарқытын ішуші Ротиканто болса үлкен адамның баласы міне осындай болу керек деп жүрді.

	Балаға Бенугопал деп ат қойылды. Мейрам кезінде сирек келетін қадірмен қонақтарға шығатын шығын жайында жеңіл-желпі сөзге барысып қалатынын есептемесек, Нонибала бұрын үй шаруашылығына жұмсалатын қаражат жөнінде күйеуімен жүз шайысып көрген жоқ-ты. Кейде өзіне деп те бірдемелер сатып алғысы келуші еді, бірақ күйеуінің сараңдығына мойынсұнып, әбден көндігіп болған.

	Ал енді Одхор-бабу әйеліне дегенін істете алмай қалды. Балаға деген шығын күн санап өсе берді, өсе берді. Бала үшін деп ол аяқ сақинасы38 мен қол білезіктерінен де, мойнындағы алқасы мен асыл бас киімдерінен де, үнділік, шетелдік алуан түрлі әшекейлерінен де жұрдай болды. Кейде ол көз жасы мөлтеңдеп үндемей ғана беретін, кейде үй ішін басына көтере тілдеп беретін еді.

	Нонибала балаға керекті, керексіз нәрселердің бәріне де ақша талап етумен болды. Қаражат жоқ дегенді естігісі де келмеді. Кейін тауып берейін деген ұзын арқан, кең тұсауға да сенбеді.





II




	Бенугопал өсе берді, ал Одхорлал болса, баласына деп ақша жұмсауға да үйренді. Ғылыми атағы бар бір шалды мұғалім етіп жалдап алды, оған мол жалақы беретін болды. Мұғалім Бенуды ибалыққа, таза сөйлеуге үйретті.

	– Бұл не қылған мұғалім өзі?! Бала соны көрсе-ақ болды, өңі қашып, мазасыздана бастайды. Қуып жіберші, – деді Нонибала.

	Шал содан қайтып Одхорлал-бабу үйінің есігін ашпады. Нонибала келін таңдағандай етіп жүріп, жаңа мұғалім іздеді. Ұнаған ешкім болмады оған үміткерлер үшін кепілдік пен диплом дегенің де іске аспай қалды.

	Сөйтіп бір күні тағы да бір үміткер – үстіне кір чадор, аяғына жыртық ағылшын бәтеңкесін киген жас жігіт пайда болды. Есімі оның Хорлал еді.

	Оның жесір қалған анасы баласын білімді адам етіп шығаруға тырысты. Сол үшін біреудің асын пісірді, күрішін ақтады. Соған орай Хорлал да орта мектепке емтихан ұстады.

	Тіпті ол оқуды аяқсыз қалдырмаймын, Калькуттадағы колледжге барып түсемін деп өзіне ант та берді.

	Аштық соққан өң-сөлсіз кейпі аздап Коморин мүйісіне де ұқсайтын-ды. Бетінің жоғарғы жағында бейне бір Гималай тауларына ұқсап жалпақ маңдайы жататын. Көз жанары басқаша бір жасанды от шашып тұратын, – көбіне қара сіңір кедейлердің көзі осындай болушы еді.

	– Не керек саған? Кім керек еді? – деп сұрады Хорлалдан есік алдындағы күзетші.

	Анау қысыла үн қатты:

	– Үй иесін көргім келіп еді.

	– Болмайды, – деп күзетші кесіп тастады. Хорлал не айтудың жөнін таба алмай, жүрексініп айналшықтай берді.

	Сол кезде жүгіріп Бену шықты.

	– Барыңыз, бабу, – деп күзетші тағы да Хорлалға бұрылды.

	Бенудың басына кенет бір еркелік ой келе қалды.

	– Кетпе! – деп айқайлады ол, Хорлалдың қолынан ұстады да үйдің екінші қабатында отырған әкесіне жетеледі. Одхорлал-бабу жаңа ғана түскі ұйқыдан тұрған еді, балкондағы тоқыма креслоға асыла жайғасып аяғын енжар қозғай берген. Үн-түнсіз шылым тартты. Ал қасындағы ағаш скамейкада қарт Ротиканто отырған-ды.

	Міне осы арада таңғажайып бір оқиға болды – Хорлал жұмысқа орналасты.

	– Білімің қандай? – деп сұрады Ротиканто.

	– Мектепті бітірдім.

	– Қалайша, мектеп қана ма бітіргенің? Мен сізді колледж бітірген шығар деп топшылаған едім, онша жас сияқты көрінбейсіз.

	Хорлал үндемеді. Көмекке мұқтаж адамдарға кесел жасау Ротикантоның өш кәсібі екенін ол білмеген еді. Ротиканто баланы өзіне еркелете шақырды. “Қаншама бакалавр, магистрлер болды, соның бірде-бірі саған ұнамаған еді. Міне енді айналып келгенде біздің алтынтай не бәрі орта мектепті ғана бітірген жас жігіттің ғана алдынан оқитын болды”.

	Бену Ротикантоны жек көретін еді. Бірақ соның өзі шалға бір рақат әкелетін, баланың ашу-айқайы ол үшін айрықша сүйкімді болып тұрушы еді. Әсіресе Бенуды алтынтай деп атап, ызаландыруды тым жақсы көретін. Осындай әңгімелерден кейін Хорлал жұмысқа тұрармын деп үміттенбеген еді, ол енді жылыстап шығып кетудің амалын қарастыра бастады.

	Алайда осы шақта Одхорлал осы бір балаң жігітке жалақыны аз беруге де болады-ау дегенді ойлап қалды. Көп кешікпей-ақ келісім де жасалды. Хорлал ішер тамағы, жатар бөлмесінен басқа айына бес рупия ақша алатын болды. Әрине бөлме дегенің айрықша көрсетілген ізет қой, бірақ жігітке ол үшін қатаң талап қоюға болмай ма!





III




	Сөйтіп Одхорлалдың үйіне жаңа мұғалім келіп орналасты. Бену мен Хорлал ағалы-інілі жандардай тез достасып кетті. Сүйкімді бала Хорлал жүрегін бір жола баурап алды. Өйткені оның Калькуттада жан деген жақыны да, дос-жарлары да жоқ болатын.

	Бұрын біреумен іш тартып жақын болуға бұл бейшараның мүмкіндігі де жетпеді, әйтеуір адам болып шығуға себебі тиер деп, күн демей, түн демей кітап оқи берген-ді.

	Ана байғұс үнемі кісі қолына қараумен болды, сол себепті Хорлал жастайынан жоқтық көріп өсті. Ол айтқанға бас шұлғи беретін жалтақ, жасқаншақ та еді. Бала болып еркелеу дегеннің де дәмін тата алмады. Жолдастардан қашқақтайтын, бар уақытын қомша болған кітаппен өткізетін болды.

	Қаршадайынан ибалы болып өскен бала ана қасіретін де, қоғам ішіндегі өз орнын да бір сәт ұмыта алмақшы емес қой, балалық ұшпа қылық қуанышының не екенін де білмекші емес. Біреуді ашуландырып алам ба деп жалтақтап, жаутаң көз болып өскен бала ойнаса асыр салмауға, бір жері ауырса жыламауға тырысады екен, бар балалық күшін соған жұмсайды екен. Міне, бұлар басқалардан көрі молырақ аяушылық жасауға тұратын балалар емес пе? Ал шынында аяу-мүсіркеу дегенді ең аз еститін де солар ғой!

	Аяқ астында қорлықпен тіршілік етіп келе жатқан Хорлалдың өзі болса, өз бойында сәтін тауып бұрқ етіп көзге түсе қалуға дайын тұрған қаншама сүйіспеншіліктің дертіп тұрғанын аңғарған да жоқ еді.

	Бенуды оқыта, үйрете, ойната жүріп, ал ауырып қалған кезінде күте жүріп Хорлал бір нәрсені анық түсінді: адам баласы өз тұрмысын жақсарту үшін ғана өмір сүрмейді екен. Адамға бір қымбат дүниенің қақпасы ашылса, басқаның бәрін тәрк етеді екен. Бенудың да іздегені дәл Хорлал сияқты адам еді. Өйткені ол үй ішінде жалғыз болып өсті. Ал кішкене қарындастарын адам деп ілтипатқа да алмады. Сөз бар ма, төңірегінде өзі жасты балалар көп те болатын. Бірақ Одхорлал өз үй ішін қоғам өмірінің тым биік бір төріне шығып кетті деп санап, бұл маңда өз баласымен ойнауға тұрарлық теңдес құрбы жоқ деп түсінді. Сөйтіп Хорлал Бенудың жан дегенде жалғыз жолдасы болып алды. Ерке баланың талай-талай содырлығын да көтеруіне тура келді. Бірақ соның бәрі де Хорлалдың Бенуге деген сүйіспеншілігін өршіте берді.

	Мұғалім баланы бұзып жүр деп Ротиканто Одхорлалға ескертпе де жасап қойды. Оның үстіне баланың мұғаліміне сонша жабысып алғанын Одхорлалдың өзі де ұната бермейтін. Дегенмен Хорлалды Бенудан ешкім де айыра алмайтын еді енді.





IV




	Бену он бір жасқа келгенде Хорлал емтихан тапсырып, колледждің үшінші курсына көшті, стипендия алатын да болған. Хорлалдың басқа досы жоқ еді деуге болмас, бірақ Бену солардан да жақынырақ тұратын. Сабақтан қайтып оралған соң, баланы алып сыртқа шығатын. Жол бойы айрықша бір шабытпен ежелгі грек қаһармандарының ерлігі жайындағы хикаяларды айтатын, не болмаса Вальтер Скотт пен Виктор Гюго романдарының бенгал тілінде мазмұнын баяндайтын. Ағылшын өлеңдерін тақпақтап кететін, содан кейін кей жерлерін түсіндіре отырып, бенгал тіліне аударатын. Ол тіпті Бенуды Антоний сөзін жаттап алуына да мәжбүр етпек болған-ды.

	Бала Хорлал жүрегін ашатын сиқырлы бір кілтке айналды. Бұрын сабақты өзі үшін ғана оқып жүргенінде ағылшын әдебиетіне мұншама әсерленбейтін еді. Ал енді тарих пен жаратылыстану ғылымынан, немесе әдебиеттен бір мәселеге көңіл аударса-ақ болды, сол сәтінде Бенумен сөйлесуге асығатын болды. Ал Бенуды қызықтырамын деп отырып, өз білімін де тереңдете берді, сөйтіп нұр үстіне нұр дегендей, қуанышы да молыға түсті. Мектептен оралған бетте Бену тамағын шала ішіп Хорлалға жүгіретін еді. Оны тоқтатуға шешенің ешбір амал-айласы жетпеді. Әрине баланың бұл қылығы Нонибалаға ұнамады. Мұғалім өз орнын сақтап қалу үшін Бенуды әдейі бауырына тартатын сияқты болып көрінді оған.

	Сөйтіп бір күні ол Хорлалды өзіне шақыртып алды да, бетін перделей тұрып, былай деді:

	– Сен бар болғаны мұғалім ғанасың ғой. Олай болса балаға ертемен бір сағат, кеште бір сағат сабағыңды беретін бол Неге үнемі бос уақытыңды онымен бірге өткізесің? Ол қазір ешкімді де, анасын да, әкесін де танымай барады. Не нәрсе үйретіп жүрсің оған? Бұрын шешесінің аты естілсе болды, қуанғанынан ұшып кете жаздайтын еді, ал қазір қасына шақырып келтіре алмайсың. Оның үстіне Бену тектіден шыққан бала, оның сенімен жақын жүруіне тіпті де болмайды.

	Бұдан бұрынырақ Ротиканто Одхор-бабуға басқа бір үйлерде мұғалім атын жамылып келген кейбір беймәлім адамдардың әкеден қалған бай мұраға қолы жеткен өз оқушыларының дүние-мүлкін иемденіп кеткенін, не болмаса ең беделді адам болып, жас үй иесін соңынан итше ертіп алғанын, осындай да мысалдың болғанын айтқан еді. – Хорлал, әрине, мұның бәрі оның өзіне жасалып жатқан қысастық екенін байқаған еді, бірақ үндемеді, шыдаған.

	Алайда өзі сонша жақсы көретін бала шешесінің түтіні де сол жақтан шығуы Хорлал жанын жаралап кетті. Бай үйде мұғалімге қалай қарайтынын ол енді түсінді. Сиыр сүтті қалай берсе, мұғалім де балаға білімді солай беруге тиісті екен. Оқушысын жақсы көру, оған жанашыр жақын адамы секілді қарау – қандай арсыздық десеңші! Мұндайға қызметшіден бастап үй иесінің әйеліне дейін ешбір адам да төзе алмайды. Олар Хорлалдың Бенуға деген сүйіспеншілігін әлдебір өз пайдасына шешілер әлдеқандай арамзалық деп санады.

	– Жақсы, шешетай, мен енді Бенуға сабақ қана беретін боламын, – деді Хорлал дірілдеген даусымен үй иесінің әйеліне. – Біздің арамызда бұдан былай ештеңе де болмайды.

	Хорлал сөзінде тұрды. Бұрынғыша сабақтан кейін Бенумен ойнауға бармайтын болды. Ұзақты күн қаңғырып көшелерді кезді, мұның қандай азап екенін оның өзі ғана түсінді.

	Кешқұрым ол кезектегі сабағын өткізуге келді. Бала түксиіп, көңілсіз отыр екен. Хорлал неге көрінбеген себебін түсіндіріп жатпады. Сабақ ықылассыз, қалай болса, солай өтті.

	Дағдыда Хорлал ала көлеңкеден тұрып колледжде өткізілетін сабағына дайындалатын еді. Ертемен Бену атүстінен жуынып, тамағын ішетін де жүгіріп бұған келетін, содан кейін екеуі баққа шығатын еді. Онда балық өсірілген хауыз бар-ды, ұстаз бен шәкірт сол балықтарға қиқым тастайтын. Бену бақтың бір бұрышына тастарды тасып апарып, өзінше бір кішкене бақша жасады – жіңішке соқпақтары, шарбағы, қақпасы бар, ергежейлілер еркін тұра алатын кәдуілгі бақша. Осы бақшаны күту олардың екінші міндетіне айналды. Тек ыстық түсе үйге қайтып оралып, сабағына кірісетін-ді.

	Ертеңіне Бену дағдысынан ерте тұрды. Кеше кешке аяқталмай қалған әңгімені тыңдамақ болып жүгіріп ұстазына келді. Өзінің бүгін ерте тұрғанын айтып Хорлалды қуантып тастамақшы. Бірақ бөлмесінде Хорлал болмай шықты. Есік алдындағы күзетші оның шығып кеткенін айтты.

	Бұл күні Бену сабақ үстінде аса жәбірленіп отырды, кескіні де өзгеріп кеткен. Ол бүгін де ертемен Хорлалдың қайда кеткенін сұрамады. Ал ұстаз болса бала көзіне көзі түсіп кетпесін деп, сабағын кітапқа үңіле отырып өткізді. Бала тамаққа келгенде шешесі:

	– Кешегі кештен бері саған не болған? Өңің қашып кетіпті ғой, тамақ та ішпейсің, – деп сұрады.

	Бену үндемеді. Анасы оны өзіне тартты да, еркелете құшақтап, не болғанын білмек болды. Ақыр соңында Бенудың шыдамы жетпеді, егіліп жылап жіберді.

	– Апа, ұстазым...

	– Ұстазың не?

	Бала Хорлалдың не істегенін баяндап бере алмады, жәбір-жапасын сөзбен айтып жеткізу мүмкін емес еді.

	– Мүмкін ол саған менің үстімнен шағынған болар? – деді Нонибала.

	Бену шешесінің не айтқысы келгенін түсінбеді, жауап берместен шығып кетті.

	Одхор-бабудың үйінен бірнеше көйлек-көншек жоғалды. Полиция шақырылды. Үй ішін тінтіп жүріп, Хорлал сандығын да қарай кетті. Ротиканто мүләйім кейіппен:

	– Ұры ұрлағанын сандыққа тыға ма? – деді. Жоғалған нәрсе ақыры табылмады. Бұл шығын Одхорлалдын жатса түсінен, тұрса есінен кетпеді. Ол бүкіл дүниеге тұлданды. Ал Ротиканто болса:

	– Қім алды дерің бар ма, кіріп-шығып, сапырылысып жатқан көп халық емес пе! – деп қойды.

	Одхорлал Хорлалды шақыртып алдырды.

	– Хорлал, сендердің бәріңді бірдей үйде ұстап отыру маған қолайлы емес. Басқа бір жерге қызметке тұр. Ал Бенуге сабақ беру үшін белгілі бір уақытта келіп, кетіп тұрарсың. Солай етсек жөн болады. Жалақыңа екі рупия қосып төлеуге де қарсы емеспін.

	Ротиканто шылымын тарта отырып:

	– Иә, сөйткен ыңғайлы болады. Өзіңізге де, бұған да ыңғайлы, – деп қойды.

	Хорлал қожасының сөзін басын төмен салып отырып тыңдады.

	Бірдеме деуге оның шамасы келмеді. Бөлмесіне қайтып оралған соң Одхорлалға хат жазды, Кейбір себептермен бүгін кететінін, Бенуге енді сабақ берудің қолайлы емес екенін айтып жазды.

	Бену мектептен оралғанда ұстазының бөлмесі қаңырап бос қалған еді. Тіпті қираған темір сандық та жоқ болып шықты. Тартылған жіпте дағдыда Хорлалдың шекпені мен бет орамалы ілулі тұратын-ды, олар да жоқ, жіптің құр өзі ғана қалған.

	Бұрын үстел үстінде дәптерлермен бірге үнемі бір кітаптар шашылып жататын еді. Ал енді сол үстелге шыны ыдыс қойылыпты, ішінде қанаттары жалтылдап, алтын балықтар ойнайды. ЬІдыс үстінде сәнді мұқабалы, әдемі суретті ағылшын кітабы тұр. Бірінші бетіне ұстазының қолымен Бену деп жазылып, бүгінгі күн қойылыпты. Қасындағы тілдей қағазда да Бену аты бар.

	Бену әкесіне жүгіріп келді.

	– Әке, ұстаз қайда, қайда кеткен ол? – Әкесі Бенуды өзіне тартты:

	– Ол бізден кетіп қалды.

	Бену әкесінен босанып шықты да, жүгіріп екінші бөлмеге кірді. Сөйтті де жастыққа басын тығып, солқылдап жылап жіберді. Одхор-бабу үрейленіп қалды, бірақ ұлын қайтып алдандырмақ, амалын таба алмады.

	Ал пансионға келіп орналасқан қайғылы Хорлал сол күннің ертеңіне сағат таңғы тоғыз жарым кезінде төсек үстінде отырып колледжге бару керек пе, жоқ па дегенді ойлады. Кенет бөлмеге Бенуды ертіп Одхорлалдың бір қызметшісі кіріп келді. Бала ұстазының мойнына келіп асылды. Хорлалдың тамағы кебірсіп қалды. Бірдеме дейін десе, көз жасы төгіліп кететін сияқты болды. Үндемеді.

	– Ұстаз, жүр, біздікіне барамыз, – деді Бену. Қайтсең де ұстазымды тап та, барып жолық деп Бену байырғы жалшы Чондробханға жалынған еді. Чондробхан кеше Хорлалдың сандығын көтерген жүкшіні кездестіріп, ұстаздың қайда екенін анықтады да, баланы сабақтан шыға салысымен сонда алып келді.

	Хорлал Бенуге неге қайтып бара алмайтынын айта алмады.

	Арада талай күндер өтті. Хорлалдың көз алдынан шәкірті кетпей қойды, оның мойнына оралып, үйге жүр деп өтінген сәтін ойласа-ақ көмекейіне келіп бір тас тірелетін болды. Бірақ көңіл шіркін бірте-бірте суына берді, жүректі тырнаған жара жазыла бастады. Ақыры Одхорлал үйімен мүлде қатынаспайтын болып кетті ол.





V




	Хорлал қанша тырмысса да сабақты бұрынғы бір көңілмен оқи алмады. Дайындалып отырып, кітапты сарт еткізіп жаба салады; содан кейін далаға шығады да ешбір бәлек-мақсатсыз қаланы кезеді. Сабақтан да жиі-жиі қалып қоя беретін болды.

	Мұның бәрі жақсылыққа бастамайтынын Хорлал жақсы білді. Емтиханды тапсырған күннің өзінде де стипендияға ілігер түрі жоқ, ал мына Қалькуттада стипендиясыз бір күн де тұра алмақшы емес ол. Оның үстіне анасына да азды-көпті ақша жіберіп тұруы керек. Қызметке орналасу да қиын. Ал орналаспауға тіпті болмайды. Тіпті осы бір қиын-қыстау жағдайдан шығар жол жоқ секілді, бірақ ол түңілмеді.

	Хорлал жұмыс іздеп жүріп сәті келгенде ірі ағылшын фирмасының меңгерушісінің көзіне шалынды.

	Сақып адамды бір қарағаннан-ақ танимын дейтін өз қабілетіне мықтап сенетін адам еді. Хорлалмен сәл сөйлескен соң-ақ – осы жарайтын адам, – деген қорытындыға келді.

	– Іс білесің бе? – деп сұрады сақып.

	– Жоқ.

	– Аманат сала аласың ба?

	– Жоқ.

	– Белгілі бір білікті адамнан алған кепілдемең бар ма?

	– Жоқ.

	Сақып басын шұлғып қалды.

	– Өте жақсы. Әдепкіде жиырма бес рупия алып тұрасың, істі меңгерген соң, одан да көп табатын боласың.

	Сақып Хорлалдың киіміне сынай қарады.

	– Мынау саған қарыз – он бес рупия. Біздің кеңсе қызметкерлеріне лайық тәуір костюм тіктіріп ки.

	Костюм де тігілді, Хорлал да қызметіне барып жүрді. Сақып Хорлалдың жаны сірі деп түсінсе керек, жұмысты тым көп істеттіретін болды. Басқа клерктер39 тарап жатады, ал Хорлал тесіліп қағазға үңіліп отыра береді. Тіпті жүре келе ол істің мән-жайын сақыптың үйіне барып та хабарлайтын болды.

	Хорлал өз жұмысының сипатын тез түсінді.

	Әріптестері талай рет оны алдамақ та болды, бастықтарға барып шағыстырды да, алайда осы бір ұяң да сараң сөйлейтін кіші клеркті ешкім де сүріндіре алмады. Қайта жалақысы қырық рупия болып өсті. Хорлал енді қыстақтан шешесін шақырып алды да, шолақ бір көшеден ошағы бөлек кішкене бір үйді жалдап алды. Сөйтіп қайыршылық қыспағынан шықты-ау әйтеуір. Бір ретте анасы:

	– Қарағым, үйге келін түсір, – деді. Хорлал анасының аяғынан топырақ алды:

	– Апа, кешірерсің мені...

	Қария оған тағы бір өтініш жасады.

	– Реті келгенде Бенуды қонаққа шақыр. Ол жөнінде көп айттың ғой маған, көргім келеді.

	– Мынандай ұсқынсыз үйге қайтып шақыра аламыз. Шыдай тұр, жақсы үйге шығып алайық, содан соң ұялмай шақыратын боламыз.





VI




	Хорлалдың жалақысы өсе берді, енді ол шолақ көшедегі кішкене үйді қалдырып, жұрт көп жүретін үлкен көшедегі бір үйге көшті. Дегенмен неге екені белгісіз, Одхорлал үйіне баруға, не Бенуды шақыруға оның жүрегі дауаламай жүрді.

	Мүмкін ол осы бір ұяңдықтан шыға да алмайтын ба еді, әлде қайтетін еді, кенет Бенудың шешесі опат болды деген хабар келді. Соны естісімен-ақ Хорлал Одхорлал үйіне тартты.

	Сөйтіп жас жағынан аралары кереғар екі дос тағы да кездесті. Қаралы күндер де өтті. Ал Хорлал болса, Бенуге барғыштай берді. Ол ер жетіп қалыпты, тіпті түбіт мұрты да көріне бастаған. Киімді де салдарша сәнімен киеді, достары да тым көп. Соларды ол өзіне көп тараған көңілді граммофон табақтарымен тартады екен. Бір кезде Хорлал сабақ берген бөлмеден сия төгілген ескі үстел мен сынық орындық ғайып болыпты. Енді бұл үлкен айна, әдемі картиналар ілінген, салтанатты жиһаздар қойылған сәнді бөлмеге айналыпты.

	Бену колледжде оқиды екен, бірақ екінші курстан әрі баруды қажет деп санамаса керек. Әкесі баламның оқымыстылығы оны үйлендірер кезде керек болар, көзі ашық, оқыған күйеу атанар деп ойлады. Марқұм Нонибала басқаша пікірде еді.

	– Емтихан тапсыру дегенді бәлдей бермеңдерші. Бенуыма күймейтін жәшікте ақша сақтау одан әлдеқайда бұлдырақ, – дейтін ол

	Балаң жігіт ана сөзін жадында ұстап қалыпты.

	Қайтсе де Бенуге қазір оқудың бес тиынға керегі жоқ – Хорлал мұны анық түсінді. Тек анда-санда ғана өткен бір күндерді, бұл кетіп қалғанда артынан іздеп келіп: “Ұстаз, жүр біздің үйге барайық”, – деп мойнына асылған шақты есіне алады. Бену да, үй іші де енді мүлде жат көрінеді. Хорлалды кім шақырсын қазір?!

	Иә, Бенуды үйге шақырар қолайлы сәт осы сияқты болып көрінді оған. Бірақ осы ойдың келуі-ақ мұң екен, – соның қажеті не? – деген сұрақ туды.

	Дегенмен Хорлалдың анасы баласының соңынан қалмады.

	– Мен дәмді өз қолымнан дайындайын. Анасы жоқ қой оның енді.

	Ақыры Хорлал шақырмаққа бел байлады. – Тек Одхор-бабудан рұқсат сұра, – деді ол Бенуге.

	– Неге? Сірә Сіз мені әлі бала деп ойлайсыз-ау. – Сөйтіп Бену қонаққа келді. Осы бір құдай зақылеттес жас жігітке Хорлалдың шешесі оң батасын берді. Анасының қайтыс болғанын ойлап көзіне жас алды. Дәмнен кейін Бену:

	– Ұстаз, маған достарым келмек еді, ертерек аттануыма тура келеді.

	Ол қалтасынан алтын сағатын алып қарады, аман-саулықты шолақ қайырып, қос ат жегілген күймесіне мінді де тартып отырды.

	Хорлал есік алдында салдырлап жер көкті көшіре жөнелген күйменің соңынан қарап тұрып қалды.

	Анасы Хорлалға:

	– Жиі-жиі шақырып тұр. Шешесінен ерте айырылғанын ойласам, сондай ауыр тиеді маған, – деді.

	“Жоқ жетер енді. Енді қайтып шақырмаймын. Бір кезде мен мұның үйінде бес рупия айлық алып, мұғалім болғанмын. Мен не бары сорлы Хорлалмын ғой”, – деп ойлады ол





VII




	Бір күні кешке Хорлал қызметтен қайтып келсе, үйінде бір қонақ отыр екен. Есіктен кіре бере-ақ оның мұрнына айрықша бір жұпар иісі келді.

	– Мырза, кім боласыз? – деп сұрады ол

	– Бұл мен ғой, ұстаз, – деген Бенудың даусы шықты.

	– Аманшылық па? Күткеніңе көп болды ма?

	– Иә, біраз уақыт өтті. Қызметтен бұлай кеш келетініңізді білмеген едім.

	Анадағыдан кейін Бену ұстазының есігін ашқан жоқ еді. Ал бүгін ойда-жоқта хабар салмай-ақ келіпті де, мына қараңғы тар бөлмеде ұзақ күтіп отырыпты. Бұл Хорлал көңіліне түйткіл салмай қоймады.

	Үй иесі үстіңгі үйден барып шам әкелді, сөйтіп екеуі әңгімеге отырды.

	– Тыныштық па? Не жаңалық бар? -деп сұрады Хорлал.

	Бену оқудың күн өткен сайын мүлде жалықтырып бара жатқанын айтты. Екінші курста ұзақ отырып қалған. Өзінен кіші балалармен бірге оқуға арланатын көрінеді. Ал әкесі болса ештеңе де тыңдағысы келмейді.

	– Иә, не істегің келеді сонда?

	– Англияға барып адвокат оқуына түссем бе деп едім. Бірге оқитын бір бала бар еді. Білімі менен төмен болса да кетіп бара жатыр.

	– Осы ниетің жайында әкеңе ештеңе дедің бе?

	– Айтқанмын, бірақ мына емтихандарды түгел тапсырмай, Англия сапары дегенді тыңдайтын емес. Дегенмен жалығып кеткендігім сондай, мен мұнда мүлде оқи алатын емеспін.

	Хорлал тіл қатпай ойлана отырып қалды, Сол ой жібін Бену бұзды.

	– Бүгін әкем мені оқымайсың деп ұрысты. Тіпті жаман сөздер айтудан да ұялмады. Қайтейін, апам тірі болса мұның бірін де естімес едім, ғой.

	Көрген жәбірін есіне түсірген Бену жылап жіберді.

	– Ал жүр онда әкеңе барайық, ақылдасайық бұл жағдайдан шығудың шешімін табайық.

	– Жоқ, әкеме мен бармаймын.

	Бенудың әкесімен араздасып келгені, енді оның осында орналаспақ ойының барлығы Хорлалға мүлде ұнамады. Бірақ мұнда ретің келмейді деп Бенуге айта алмады ол. Бала әлі райдан қайтар, сонда көндірермін де, үйіне алып барармын, – деп ойлады Хорлал.

	– Тамақ іштің бе өзің? – деп сұрады ол Бенуден.

	– Жоқ, аш емеспін, тамақ ішкім келмейді.

	– Мұның қалай? – деді де Хорлал шешесінің бөлмесіне барды.

	– Апа, Бену келді, тамақтандыру керек. – Қария қуанып қалды, дәм дайындай бастады. Хорлал жуынып, киімін ауыстырып, Бенуге келді. Жөтеліп алды да, қолын қаймығыңқырай апарып жігіттің иығына салды.

	Содан кейін:

	– Бұл жарамайды. Әкемен ренжісіп, үйден безу дұрыс емес, – деді.

	Бену сол сәтте ұшып түрегелді.

	– Егерде ауырлайтын болсаңыз, мен Шотишқа барам онда! – деді ол кетуге ыңғайланып жатып.

	– Ашуланба! – деді Хорлал жұмсақ ғана, – жүр тамақ ішейік.

	– Жоқ, мен тамақ ішпеймін.

	Бірақ табалдырықта Хорлалға деп дайындап қойған дәмді көтеріп келе жатқан қариямен соқтығысып қалды.

	– Балам, сен қайда барасың? – деп сұрады ол.

	– Хат шаруам бар, кетуім керек.

	– Жөн болып па мұның? Дәм татпай кетуге болмайды. Қария Бенуды қолынан ұстап күштеп әкеп отырғызды да, алдына дәмге арналған жапырақты жайды40.

	Бену ашулы отырды, ештеңе жемеді, жеңіл бір талас туып кетті. Кенет есік алдына келіп бір күйме тоқтады. Ең алдымен қызметші, содан кейін баспалдақты дүсірлете басып келген Одхорлалдың өзі көрінді. Бену қуарып кетті. Хорлалдың анасы өз бөлмесіне жөнелді. Одхорлал баласына жақындап келді де ызғарлы қалтыраған даусымен:

	– Өзім де осылай ойлап едім, – деп салды, – Ротиканто айтса да, сенің мұндай мақсатыңның барына иланбаған едім. Бенуды өзіңе табындырып, ойыншығың етпексің ғой. Жоқ, мен оған жібермеспін. Баланы ұрламақ! Полицияға шағым етемін, өзіңді абақтыға отырғызғанша ісім сенімен болсын.

	– Тұр! Тез! – деп бұйырды баласына ол

	Бену аузын ашпады, әкесінің соңынан елбектей берді де шығып кетті.

	Сол кеште Хорлал тамақ іше алмады.





VIII




	Бұл кезде Хорлал қызмет істейтін сауда фирмасы маңайдағы қыстақтардан күріш сатып ала бастады. Сол себепті Хорлалдың жеті-сегіз мың рупия ақша алып, әр сенбі сайын таңғы пойызбен уәлаятқа шығып тұруына тура келді. Күрішті көтере сатушылармен есеп-қисап айырысып тұру үшін уәлаяттағы бір қыстақта кеңсе ашылған еді. Хорлал осында келетін де, аманат қағаздарын, есеп-қисап кітапшаларын қарайтын, апталық балансты қорытындылайтын. Келесі аптада жұмсалатын ақшаны да осында сақтаушы еді. Қасында үнемі екі күзетші болатын.

	Кеңседе, Хорлал аманат салмайды, сөйтіп жұмыс істейді деген сыбыс туды. Бірақ бар жауапкершілікті меңгеруші өзі алды.

	– Хорлалдан ешқандай аманат талап етілмейді, – деді ол.

	Науқан магх41 айында басталған-еді, чойтро42 айына дейін созылар түрі барлығы көрінді. Хорлалдың жұмысы да көбейіп кетті. Үйіне де көбіне кешігіп қайтатын болды. Сондай бір ретте ол Бенудың тағы да келіп-кеткенін білді. Шешесі тамақ беріп, сый-құрмет көрсетіпті. Әңгімелесе келе қария оны бұрынғыдан да ұнатып қалса керек.

	Бір емес, Бену осылай бірнеше рет келді.

	– Анасы жоқ қой оның үйінде, біз деп тұратыны содан! Мен оны сенің інің сияқты, өзімнің балам сияқты көремін. Осындай жылылықты көрген соң мені ол апа деп айту үшін ғана келеді, – деп ол сариінің бір шетімен көзін сүртті.

	Ақыр соңында бір күні ол өзін күтіп отырған Бенумен кездесті. Олар түннің бір уағына дейін әңгіме құрды. Бену былай деді:

	– Әкем мүлде күн көрсететін емес. Шыдауға шамам қалмады. Әйел алады дегенді естіген соң көңілім мүлде қалды. Роти-бабу лайықты адам қарастырып жүр. Онсыз аяғын қия баспайтын болды ғой әкем. Бұрын кешігіп қалсам, тынышы кете бастаушы еді, ал енді бірнеше күн жоғалып кетейінші, қуанбаса ренжімейді. Есіл-дерті – қайтсем әйел алам. Ал ол әйел алса, бұл үйде мен тірлік құра алмаймын. Қалай шығамын осы қиындықтан. Сіз маған жол көрсетуге тиіссіз. Мен енді өз күнімді өзім көргім келеді.

	Хорлал аяп та, қамығып та отыр. Басына қиындық түскен ауыр сәтте Бенудың бұрынғы ұстазын тапқаны әрі қуантады, әрі қайғыртады оны. Бірақ, ұстазының қолынан не келеді?

	Қайткен күнде де Англияға барып адвокат оқуын оқуым керек, басқа жол жоқ маған, – деді Бену.

	– Одхор-бабу жібере ме сені?

	Кетсем, қуанбаса, ренжімейді. Жалғыз-ақ қолды байлайтыны қаражат жағы. Одан шетелде тұрмыс құрарлық ақша алу оңай болмас. Айла табу керек.

	Бенудың әккілігін байқап Хорлал жымиып қойды.

	– Айла? Қандай айла? – деп сұрады.

	– Мен аманат қағаз беріп қарыз аламын. Кейін қарыз берген адам менің үстімнен шағым бергенде әкем мені аяр да төлейтін болар. Ал мен ол ақшамен Англияға аттанамын. Шетелге барған соң ол маған ақша жібермей тұра алмайды.

	– Ал қарызды саған кім береді?

	– Сіз ше, бере алмайсыз ба?

	Таңырқаған Хорлал қайталап сұрады:

	– Мен бе?!

	– Неге сіз емес. Күзетші сумкаға салып соншама ақша әкелген жоқ па, бүгін.

	Хорлал күлді.

	– Күзетшіге мен қандай ие болсам, ақшаға да сондай иемін мен. – Содан кейін ол Бенуге өз жұмысының мәнін түсіндіре бастады.

	– Сіңірі шыққан кедейдің үйінде бұл ақша бір-ақ күн түнейді. Ал ертеңіне жан-жаққа жол тартады.

	– Онда бастығыңыз қарыз бере алмас па екен, өсімін көбірек етіп қайтарар едім.

	– Егер де әкең аманат салса, менің өтінішіммен мүмкін беріп те қалар ма еді.

	– Әкем аманат салуға баратын болса, онда өзіме де ақша берген болар еді ғой, – деп Бену қарсылық білдірді.

	Әңгіме осымен тынды. Хорлал: “егерде әйтеуір өзімдік бірдеме болса, үйді де, дүниені де сатар едім де, балаға көмектескен болар едім”, – деп ойлады.

	Бұл ойының жүзеге асуына бір ғана жағдай көлденең тұрды – оның үйі де, күйі де жоқ болатын.

	Бір жұма күнінің кешінде Хорлал үйінің алдына күйме келіп тоқтады. Ішінен Бену шықты. Күзетші оған тағзым етті де, өз мырзасына барып хабарлады. Бену кіргенде Хорлал жатар бөлменің еденінде отырып ақша санап жатыр еді. Бұл жолы бала мырзаның киім киісі де бөлек екен. Ерулік әдемі дхотиі мен чадорының орнына, толық денесіне жарасымды түрік шапаны мен шалбарын киіпті. Басында кепа. Сұқ саусағына жарқырауық асыл тасы бар сақина салған, ал шапанының жеңінен көйлек жеңінің жақұт түймелі қайырмасы көрінеді.

	Хорлал ақшаны жинап былай қойды.

	– Не болып қалды, неге бұлай киінгенсің, неге бұлай түнделетіп жүрсің?

	– Ертең жоқ, арғы күні әкем әйел алады. Менен онысын жасырған болады, бірақ маған біреулер жеткізіп қойды. Мен одан біраз уақыт Бараклүрдағы өзімізге қарасты жерге барып жатып қайтайын деп сұранып едім; Әкем қуанып кетті, рұқсат берді. Мен аттанып барамын, үйге қайтып оралмаймын енді. Қайтейін, ерлігім жетсе Гангаға суға кетіп өлер едім.

	Бену жылап жіберді. Хорлалдың жүрегіне қанжар қадалғандай болды. Қадірлі ананың көзіндей ыстық заттардың бәрін, ана отырған бөлмені де, ол жатқан төсекті де енді басқа бір жат әйел келіп иемденетін болады. Бену сорлыға бұл қандай қиын десеңші. Хорлал осыны қинала ойлады. “Анадан аса дәулетті адам болып жаралуға болар, бірақ бұл бәрібір қайғы-қасірет пен жәбір-жападан қорғай алмайды” – деп ойлады ол Хорлал оған не айтуды, қайтіп жұбатуды білмеді, бар болғаны қолынан алды. Сол сәтте ол “Қандай бақытсыздық, ал Бену болса, тойға баратындай қатып тұрып киініп алыпты” – деп ойлады тағы да. Хорлалдың қымбат жүзікке қарап қалғанын Бену де сезді, тегі ұстазының үнсіз қойған сауалын аңғарған да болса керек.

	– Бұл анамның жүзігі еді, – деді ол.

	Хорлал көмейіне келіп қалған көз жасын зорға басты. Содан кейін:

	– Бену сен тамақ іштің бе? – деп сұрады.

	– Ішкенмін, ал өзіңіз ше?

	– Мен мына ақшаны санап, сейфке салмай шыға алмаймын.

	– Сізбен сөйлесетін көп нәрселер бар. Барып тамақтанып келіңіз, апаң дәмін дайындап күтіп отыр. Мұнда мен қала тұрайын.

	Толқыған Хорлал аздан соң:

	– Жарайды, тез тамақтанып келе қояйын, – деді. Аз-кем мезгілден соң тамағын ішкен Хорлал анасымен бірге қайтып келді.

	Бену қарияға иіліп сәлем етті, ана оның иегінен сүйді. Жігіт отырып өз жайын қайта айтты. Хорлалдың шешесі баланы аяп мүсіркеумен болды. Ол әрине қанша қамқоршы болса да, Бену үшін өз анасының орны айрықша бөлек екенін біледі. Оны азаптайтын да осы ой.

	Олар оңаша бөлмеде шашылып жатқан ақша арасында отырып көп әңгімелесті. Бенудің балалық шағын еске түсірді, өз баласын айрықша жақсы көрген марқұм ана туралы сөз болды. Бір кезде Бену оқыс сағатына қараса түннің бір уағы болып қалыпты.

	– Енді отыра алмаспын, егер кешіксем пойыздан қалып қоям, – деді ол

	– Бүгін осында бол, қарағым, таңертең Хорлалмен бірге аттанарсың, – деп жалынды қария.

	– Жоқ, жоқ, өтінемін, жалынбаңызшы, мен қайтсем де бүгін кетуім керек, – деді Бену. Содан кейін Хорлалға қарады. – Ұстаз, түнде мына асыл тастарды алып жүру қауіпті ғой, осында қалсын, қайтып оралған соң келіп алармын. Ана күзетшіңізге айтыңызшы, күймеден барып, былғары қоржынды әкелсін. Мен бұларды соған салып қояйын.

	Күзетші барып кішкене бір қол чемодан әкелді. Бену алтын сағаты мен қымбат жүзіктерін, асыл түймелерін соған салды. Әманда сақ жүретін Хорлал чемоданды апарып бірден сейфке тықты. Бену Хорлалдың анасының аяғынан топырақ алды43. Қария көз жасы мөлтілдеп оң сапарың болсын дегенді айтты.

	– Дұрға ананың өзі жебей көрсін сені.

	Содан кейін Бену Хорлалға келіп тағзым етті де, пронам44 жасады. Бұрын ол мұндай құрметтің бірін де көрсетпеген еді. Хорлал үн қатпады, қатты қысып құшақтады да, далада тұрған күймеге бастап жүрді. Жер тарпып ойнақшып тұрған сәйгүлік аттар қараңғы түнде газ шамдары жарқылдаған Калькуттаға қарай осқырына тартып ала жөнелді.

	Осыдан кейін Хорлал өз бөлмесінде үн қатпастан көп отырды. Ақырында терең бір күрсініп алды да, ұсақ ақшаларды санап, бөлек-бөлек сумкаларға сала бастады. Ал ірі ақшаларды ол бұрын дестелеп, сейфке тығып қойған болатын-ды.





ІX




	Түн ортасы ауған соң, Хорлал ақша сақталған бөлмеде сейфтің кілтін жастығының астына тығып ұйқыға кетті. Түсінде ол бетіне перде ұстаған Бенудің шешесін көрді. Әлдене деп айқайлап баласына ұрсып жатыр екен. Сөзі анық естілмеді. Үстіндегі лағыл тасты әшекейлерден қызылды-жасылды қызық бір сәуле шашырайды. Хорлал бар дауысын салып Бенуді шақырғысы келеді, бірақ неге екені белгісіз үні шықпайды. Кенет адам шошырлық тарсыл-гүрсіл шықты. Қара перде қақ айырылып жерге түсті. Хорлал шошып оянды. Әлі қараңғы екен. Соғып өткен желден сарт етіп терезе жабылып, жалт етіп шам сөніпті. Хорлал сіріңке тұтатып шамды қайта жақты да, сағатына қарады. Уақыт таңғы төрт екен, енді жатып ұйықтауға болмайды, ақшаны алып уәлаятқа тарту керек.

	Анасы тұрып:

	– Балам, оянып қалдың ба? – деп шақырған кезде, Хорлал беті-қолын жуып өз бөлмесіне кірген еді.

	Ол анасының қасына барды, пронам жасап, тағзым етті. Ана оған оң сапарын тіледі де:

	– Балам жаңа ғана бір түс көрдім, сен келін әкелем деп кетіп бара жатыр екенсің деймін, таң сәріде көрген түс айна-қатесіз айнымай келеді дейтін еді.

	Езу тартқан Хорлал өз бөлмесіне барды да, сейфтен ақша салған әмияндарды шығара бастады, кенет бірнеше әмиянның ішінде ақша жоқ болып шықты. Өңі ме, түсі ме, аңырып қалды. Сейфті сілкіледі, бірақ оның ішінде де ештеңе жоқ. Енді әмияндарды бас-басына ақтара бастап еді, кенет біреуінің ішінен Бенудің қолымен жазылған хат шыға келді. Біріншісі әкесіне, ал екіншісі Хорлалға арналыпты. Хорлал қалтыраған қолымен конвертті ашып оқи бастады. Дүние күңгірт тартып кеткендей болды, ол ештеңені көрмеді, шамның білтесін көтере түсуге тура келді. Хатта не жазылғанына түсінбеді, кенет өзінің ана тілі – бенгал тілін ұмытып қалған сияқты.

	Байқаса, Бену үш мың сом рупияны алыпты да, Англияға аттаныпты. Кеме бүгін азанда жүрмекші екен. Бену былай деп жазыпты:

	“Алған қарызымды өтесін деп мен әкеме хат тастап отырмын. Ал ана қол чемоданды ашсаңыз, анамнан қалған асыл тастарды көресіз. Олардың қанша тұратынын мен білмеймін, бірақ үш мың рупиядан артық па деп шамалаймын. Егерде анам марқұм тірі болса, әкем маған жол қаражатын бермеген күннің өзінде де, мына қымбат әшекейлерін сатып, менің қалтама ақша салып берген болар еді. Шынын айтсам, әкемнің бұл әшекейлерді басқа біреуге беруін сондай қызғанамын. Мен оларды әкемнен зордың күшімен алдым. Егерде шал ана-мына деп қарызды соза беретін болса, бұл асылдарды ойланбай-ақ сата беріңіз, не біреуге аманатқа тапсырыңыз. Бұл апамның дүниесі ғой. Сол себепті менің де дүнием болып табылады”. Хатта тікелей іске қатысы жоқ басқа да, әр нәрселер жазылған екен.

	Хорлал бөлмені жапты да, жүгіріп тысқа шықты. Күйме жалдап Ганга өзеніне тартты. Бірақ ол Бенудің қандай кемемен кететінін білген жоқ еді. Пристаньға келгеннен кейін, бүгін таңда Англияға екі кеме аттанғанын білді. Бену соның қайсысында кетіп бара жатыр, кемені қайтып тоқтатпақ керек – әрине Хорлал мұны ойлап таба алмады. Пристаньнан ол қайтып оралды. Шашырай күн шығып келеді. Калькутта ұйқыдан ояна бастады. Ал Хорлал ештеңені де байқамады. Есі шыққан адамдай мең-зең, үстінен зіл қара тас басқандай. Аяғын көтеріп алар халде емес. Күйме өзінің қадірлі анасы тұратын үйге, жұмыс күнінің толып жатқан тауқыметін тартып шаршап келгенде құр атқа мінгендей етіп жіберетін үйдің алдына келіп тоқтады. Хорлал арбакешпен есептесті де, әлдебір үрей-қорқынышпен табалдырықты аттады. Үрейленіп қалған ана:

	– Балам, сен қайда барып қайттың? – деп сұрады.

	– Мен саған келін іздеп келдім, – деп жайбарақат күле жауап берді де, шалқалап барып құлап түсті.

	– О, тәңірім, бұл не сұмдық? – деп үрейі ұшқан кемпір Хорлалдың бетіне әкеп су бүрікті.

	Хорлал есін жиды, көзін ашты да, жан-жағына шалықтай қарады.

	– Қорықпай-ақ қой, апа, менің оңаша болғым келеді, – деді ол. Содан кейін асыға тұрып өз бөлмесіне барды да, іштен жауап алды. Ана босағаға келіп отырды. Оған көктем күнінің нұры түсті. Әлсін-әлі жабық есікке еңкейіп баласын шақырды.

	– Хорлал, қарағым. Хорлал, деймін!

	– Ана, мен кейінірек шығамын, өз бөлмеңе бара бер,

	Кемпір күн сәулесі түскен босағада отырып, күбірлеп дұға оқи бастады. Кеңседен күзетші келді, Хорлалдың есігін қағып:

	– Бабу, егер біз қазір шықпасақ пойыздан қалып қоямыз, – деді. Хорлал іштен былай деп жауап берді:

	– Жетінің пойызымен біз жүрмейтін болдық.

	– Онда қашан?

	– Оны кейін айтамын.

	Күзетші басын шайқады да төменге түсті.

	Хорлал азапты ойда отыр:

	“Мен мұны кімге айта алмақпын? Ұрлық қой бұл! Өз қолыммен Бенуді қайтып ұстап бермекпін?”

	Кенет ол қымбат әшекейлерді есіне алды. Тіпті оны ұмытып та кетіпті ғой. Кенет қараңғы түнекке сәуле ізі тарамдала жүгіргендей болды. Қол чемоданды ашып еді, сағат пен жүзіктерден, алтын түймелерден басқа, қымбат білезік, шаш бастыратын алтын әшекей, маржан тастар да бар екен. Әрине мұның бәрі үш мың сомнан артық тұратын заттар. Алайда, шындап келгенде бұлар да ұрланған заттар ғой. Өйткені ол Бенудің дүниесі емес. Айта берсең, тіпті бұл чемоданның осы үйде тұруынын, өзі оған қатерлі емес пе?

	Ол жалғыз сәт аялдамады, Бенудің әкесіне жазған хат пен қол чемоданды алды да, жүгіріп бөлмеден шықты.

	– Балам, қайда барасың? – деп сұрады шешесі.

	– Одхорлалдың үйіне.

	Кемпір енді ғана уһ деп дем алғандай болды. Қара тастай үстінен басқан әлдебір қорқыныштан құтылып шыққандай. Ол енді Бенудің әкесінің үйленуі жайындағы хабар балама тым ауыр тиген ғой, беймаза болғаны сол шығар деп ойлады. Бену десе жаны-құты қалмайды, әйтеуір!

	– Сен сөйтіп бүгін уәлаятқа жүрмейтін болдың ба?

	– Жоқ, жоқ, апа, – деп жауап берді Хорлал далаға жүгіріп бара жатып.

	Одхор-бабудың үйіне әудем жер қалғанда тамаша бір күй сазы құлаққа келді. Алайда жақындай беріп, той болып жатқан осы бір салтанатты үйден әлдебір дүрлігушіліктің барын аңғарғандай болды. Есік алдындағы күзетшілер қаһарланып алған. Үй қызметшілерінің бірін де далаға шығармайды. Әр адамның кейпінен үрей мен әбігердің бары сезіледі. Байқаса кеше кешке таман аса бір қымбат дүниеліктер қолды болыпты. Күдікке алынған бірнеше қызметшілерді полицияға ұстап беруді ойластырып жатыр екен. Хорлал екінші қабаттың балконына көтерілді. Одхор-бабу жынды адамша құтырынып отыр. Ротиканто дағдысынша темекісін бұрқыратады.

	– Сізбен оңаша сөйлесетін сөзім бар еді, – деді Хорлал.

	Одхор-бабу ашулана жауап берді:

	– Сенімен оңашаланып жатар уақытым жоқ, айтарыңды осы арада-ақ айт.

	Ол тегі Хорлалды қарызға ақша сұрай келді десе керек.

	– Егерде бабу қысылатын болса, мен шыға тұрайын, – деді Ротиканто.

	– Отыр, ешқайда кетпейсің, – деп Одхорлал тіксіне сөйледі.

	– Кеше кешке таман Бену біздің үйге мына бір саквояжды қалдырып кетті.

	– Онда не бар?

	Хорлал саквояжды ашты да Одхор-бабуға ұсынды.

	– Ә, ә... ұстазы мен шәкірті бірлесіп жақсы шаруаны ойлаған екен! Ұрланған нәрсені сататын болса, ұсталатынын білген, сол себепті қайтарып отыр. Адалдық үшін сүйінші аламын деп ойлайды ғой!

	Хорлал Одхорлалға Бенудың хатын ұсынды. Ол хатты оқып отырып, бір қызарып, бір сұрланды.

	– Ал жақсы, мен полицияға хабарлаймын. Емшек табы кеппеген жас баланы сен ғой азғырып Англияға жіберіп жүрген. Мүмкін бір бес жүз рупия берген шығарсың да, үш мың рупия алдым деп колхат жазуға мәжбүр еткен боларсың. Мен бұл қарызды өтемеймін.

	– Мен оған қарыз берген жоқпын.

	– Ал онда мына ақшаны қайдан алды? Сандығыңды бұзып ұрлап алып па?

	Хорлал үндемеді. Ротиканто қамқоршысына қарап көзін қысты да:

	– Бұдан сұраңызшы, үш мыңды былай қояйын, сол бес жүз рупияның өзін өз көзімен көрді ме екен осы мұндар? Сұраңызшы.

	Қалай десе де бұл ұрлықтың төркіні көрініп қалды.

	Алайда Бенудың Англияға кеткен хабарын естігенде бұл үйде қайтадан бір сұмдық әбігершілік туып кетті. Соның барлығына айыпты Хорлал болды да шықты.

	Ол есінен танған адамша тағы да мең-зең болды. Ойдан да, үрейден де ада әлжуаз бір халге түсті. Тіпті осы оқиғаның арты неге апарып соғарына да үңілгісі келмеді.

	Үйіне жақындай беріп, ол есік алдында тұрған күймені көрді. Кенет бір үміт шырағы жалт етті. Бену қайтып оралған! Әрине Бену! Өз халінің мүшкіл екенін ол қайтсе де мойындағысы келмеді.

	Хорлал күймеге жүгіріп келді де, өз кеңсесіндегі сақыпты көрді. Сақып күймеден шықты да, Хорлалды қолынан ұстап үйге енді.

	– Сен бүгін уәлаятқа неге кетпей қалдың? – Ертемен келген күзетші Хорлалдан жарытып ештеңе ести алмаған соң, бастыққа барып айтқан екен, ол біліп кел деп өзінің көмекшісін жіберіпті.

	– Үш мың рупия ақшам жетпейді.

	– Оны қайда жібердің?

	Хорлал үндемеді.

	– Қәне көрейікші ақшаның қайда жататынын. Сақып қайта санады, үй ішін айнала қарады. Ананың шыдамы таусылған еді, бөлмесінен шықты да тынышсыздана сұрай берді.

	– Хорлал, Хорлал, не сұмдық болды бұл?

	– Апа, ақша ұрланды.

	Қалай ұрланады? Кім ұрлайды?

	– Дабыстама, апа.

	– Бүгін түнде кім болып еді? – деп сұрады сақып.

	– Мен есікті жаптым да, барып ұйықтадым, басқа тірі пенде болған жоқ.

	Сақып ақшаны өзіне алды да, Хорлалға:

	– Жарайды, олай болса бастыққа барайық, – деді. Баласының сақыппен кетіп бара жатқанын көріп, ана Хорлалдың алдынан шықты:

	– Сақып, баламды қайда апармақсың! Мен мұны аузымдағыны жырып беріп асыраған едім. Біреудің ала жібін аттамайды менің балам.

	Сақып бенгал тілін білмейтін еді, сол себепті:

	– Жарайды, жарайды, – дей берді.

	– Қапаланбай-ақ қой, апа, меңгерушіге барамын да тез қайтып келемін.

	– Сен оразаңды да ашқан жоқсың ғой, – деп қария мазасыздана берді.

	Хорлал жауап қатпады, сақыппен күймеге барып мінді де тартып отырды.

	Ана күре тамыры қиылғандай, еденге құлап түсті. Үлкен сақып Хорлалға:

	– Ал кәне, қалай болды, шыныңды айт? – деді.

	– Мен ақша алғаным жоқ.

	– Рас, өзің алдың деп мен күдіктенбеймін, Бірақ сен ақшаны кімнің алғанын білесің.

	Хорлал басын төмен салды, үндемеді.

	– Ал қалай ойлайсың, ақшаны кім алуға тиісті?

	– Кімнің алғанына өзім де қайранмын.

	– Тыңда, Хорлал, мен саған сенген едім, сол себепті ешқандай аманат алмай-ақ осы жұмысты тапсырдым, кеңседе бұған қарсы шығушылар да болды. Үш мың деген не, көп ақша емес. Бірақ сен мені қатты ұятқа қалдырайын деп тұрсың. Мен саған тұтасымен бір күн беремін. Не істесең ол істе, жинап әкеп ақшаны орнына сал. Содан кейін өзің де ештеңе болмағандай-ақ баяғыша жұмысыңды істей беретін боласың.

	Үлкен сақып түрегелді. Ертеңгі сағат он бірді соқты. Хорлал иіні түсіп кеңседен шықты, ал шоқ-шоқтап айызы қанған клерктер Хорлалдың бұл сүрінгенін әр саққа жүгіртіп әңгімелей бастады.

	“Енді не істеуім керек?” – деп ойлады Хорлал. Бұл істің немен тынарын ол біле алмады, тіпті соған айқын ой жүгіртер де шамасы жоқ. Көшелерді кезіп мақсат-ойсыз бет алды жүре берді.

	Мыңдаған адамдарға баспана болған үлкен қала Қалыкутта Хорлалға бір тұзақ сияқтанды, қалай етсе де босатар емес. Бар қауым біткен, бар адам атаулы да мына ешкімге зиян, қиянаты жоқ кішкенеХорлалды мықтап ұстап алған, не қылған күнде де айырылатын түрі жоқ секілді.

	Жұрттың бәрі де бейтаныс, тіпті оған қастандық ойлаған да ешкім жоқ, сонда да баршасы да дұшпан сияқты.

	Ал тіршілік шіркін баяғыша өтіп жатыр. Әрлі-берлі өткендер Хорлалды қағып өтеді. Көшеде клерктер мөлдек стақандарға құйып су ішеді, бұған көңіл аударған пенде жоқ. Міне әнебір еріккен біреу ағаштың түбіне келіп отырды. Басын қолымен ұстап, орамға жайбарақат көз салады.

	Калигхатты45 бетке алып, бір топ үнді қызы мінген күйме зымырап өтті. Әлдебір Чапраси46 Хорлалға келіп бір мекен-жай оқып беруін өтінді, Хорлал мен былайғы жұрттың арасында айырма барлығын қасақана байқамаған сияқты. Чапрасиға ол жөн сілтеп жіберді.

	Мекемелер мен кеңселерде жұмыс аяқталды. Қиян-қилы күймелер адамдарды үйлеріне таси басады. Аузы-мұрнынан шыққан трамвайлардағы клерктер де көшедегі театр жарнамаларына көз салып үйлеріне кетіп барады.

	Жұмыс, қол бос уақыт, асығып үйге бару – осы бір ұғымдардың бәрінің де енді Хорлал үшін түк мағынасы болмай қалды. Төңіректегінің бәрі де – үйлер, мекемелер, шулы көше қозғалысы – бәрі де Хорлалға біресе қатыгез шындық, біресе әлдебір көмескі көрген түс сияқты болып кетеді. Тамақ та ішпеді, бір сәтке тізе бүгіп дем де алған жоқ. Осы бір аласапыран зілзала күннің қалай өткені де жадында емес.

	Газ шамдары жанды. Жемтікті қарауылдаған ібілістерге ұқсап, өңменіңнен өтетін жүздеген өткір көз түн қараңғылығына сұғынды.

	Хорлал уақыттың қалай өтіп жатқанын байқамады. Басы зеңіп, шекесі сынып барады, денесі күйіп-жанады, аяғын басуға мұршасы жоқ. Бірде оны безілдеп ауырған жүрегі азаптаса, бірде қажып-шаршағандық пен шығарға жол таппай торыққан көңілдің қасіреті биледі. Хорлалдың тұла бойы, ақыл-ойы суына бергендей. Тек бір ауық анасы ғана жалт етіп ойына оралады. Байтақ Калыкуттада сол анасынан басқа кезерген ернін қыбырлатып есіне алар тірі пенде жоқ. Ол, жұрттың бәрі қалың ұйқыға кетіп, өзін қорғайтын еш пенде қалмаған түннің меңіреу шағында анасына келіп, тізесіне басын қойып ұйықтап кетсем деп аңсады. Сонда тіпті ол мәңгі-бақи оянбай-ақ қойсыншы.

	Алайда үйге оралуға болмайтын еді, – ол анамды полицейлер тілдеп жатқан үстінен шығам ба деп қорықты.

	Шаршаған Хорлалдың жүруге шамасы келмей, құлап бара жатты, сол сәтте қасынан өте берген жалдамалы күймеге көзі түсті.

	– Қайда баратын едіңіз, мырза? – деп сұрады арбакеш.

	– Қайда апарсаңыз да бәрібір, жай бір таза ауа жұтып, дем алайын деп едім. Майдан орамындағы көшелермен жүрсең де болады. Арбакеш мына бір әпенді адамға күдіктене қарап ілгері кете бермек еді. Бірақ Хорлал алдын ала бір рупия ұсынған соң, Майданды айналып жүре бастады. Талып шаршаған Хорлал күйіп-жанып бара жатқан басын күйме терезесінің жақтауына салды да көзін жұмды.

	Ауырғаны аздап тарқайын деді. Қызуы да басыла бастады. Көңілін тұңғиық бір рақат сезімі, мәңгі-бақилық тыныштық пен азап-қасіреттен адалық сезімі басты. Арылмас қайғы, жол тауып шыға алмас шытырман деп түсінгені қандай адасқандық десеңші. Ол енді аңғарды, бұл бір қорқыныштан туған нәрсе екен, ал шығарға жол жоқ, құтылуға болмайды деген ой тіпті өрескел қате екен.

	Оның жанына тырнағын қадаған темір шеңгел босап жүре берді. Аспанның қиян-шалғай төрінен шексіз бір еркіндік пен кең дүниенің, бақыттың самал лебі келіп соққандай болды Хорлалға. Ешбір ханның да, ешбір патшаның да әмірі жүрмейтін еді оған. Енді Хорлалды қайғы-қасіреттің, қорлық пен әділетсіздіктің торында ешкім де ұстап тұра алмайды.

	Өзін-өзі тұмшалаған қорқыныш-үрей бұғауының талқаны шықты. Сол сәтте Хорлал ұлан-ғайыр бұл дүниеде өз анасының барлығын сезінді. Көшеде де, үйде де, барлық жерде де анасы бар, оған еш пенде көлденең келе алмайды.

	Аспан да, жел де, тіпті бүкіл әлем біткен сол өз анасы сияқты жып-жылы болып бара жатты.

	Сол бір ыстық дүниеде азап, қайғы-мұқтаждықтың қарасы өшті, тіпті тірлік деген ұғымның өзі де жойылды. ЬІстық жас шымырлап төгілмейтін болды. Түн-түнек те, нұр-сәуле де жоқ, тек мәңгі-бақилық қана қалды.

	Храм сағаты түнгі сағат бірді пәш етті. Майданның қараңғы көшелерін кезіп айнала беру арбакешті де жалықтырып жіберді.

	– Бабу аттар болдырайын деді, айт, қайда апарайын?

	Тым-тырыс. Арбакеш козладан секіріп түсті де, Хорлалды сілкілей бастады. Селкеу дыбыс шығарған ол жоқ. Зәресі ұшқан арба-кеш кеудесіне қол салды, Хорлалдың денесінен жан кетіп қалған екен.

	Сөйтіп арбакеш өз сауалына жауап ала алмады, ол енді қалай қарай жүрмек?





	https://t.me/kzkitap





Notes


	[←1]

Ауреңзеб (0658-1707) – Ұлы Моғол императоры.





[←2]

Пхалгун – Үнді күнтізбесіндегі он бірінші ай.





[←3]

Папияр – кішкене әнші құс.





[←4]

Джойдеб – санскрит тілінде жазған орта ғасыр ақыны.





[←5]

“...Көзіме көрінбе менің...” – каста мен каста қыз алыспайтыны былай тұрсын, үнді ғұрпы бойынша жесір қалған әйел енді қайта күйеуге шығуға тиісті емес.





[←6]

“Су ағады”, “жапырақ жыбырлайды” – Каширам Дастың бастауыш мектепке арналған “Котхамала” деген кітабынан.





[←7]

“Оманы узататын мезгіл болды” – бұл елде сегіз-он жастан бастап– ақ баланы үйлендіріп, қызды ұзата береді.





[←8]

Боу-диди – жеңеше.





[←9]

Сарасвати – Үнді мифологиясында көркем өнер мен ғылымның әйел тәңірісі.





[←10]

Шамла – айрықша салтанат кезінде киетін бас киім.





[←11]

Агамона әйелі – парватидің ағайын туғанына қайтып келуіне арналып жазылған өлең.





[←12]

“Мехнаттың апат болуы” – бенгалдың әрі ақын, әрі драматургі – майкл Модхушудон Даттың (1824-1873) поэмасы.





[←13]

Остеология – анатомияның бір тарауы. Қаңқа сүйегін, сүйек түзілісін зерттейтін ғылым.





[←14]

Кабуливала – Кабұл шаһарының тұрғыны. Бұл жерде “ауған” деген мағынада алынып отыр.





[←15]

Кхоки – кішкене қыз.





[←16]

Кайлас – Гималайдың үндіше аты. Үнді аңызы бойынша Дұрға ана осы тауды мекендейді.





[←17]

Кайастха – көшірушілер кастасы.





[←18]

Падма – Ганга өзенінің бір тармағы.





[←19]

Каша – ши жасалатын өсімдік.





[←20]

Пху – “Пхул” – гүл деген сөздің қысқарған түрі.





[←21]

Кхокабабу – кішкене мырза.





[←22]

“Қайта туған екен гой” – Индуизм діні бойынша жан өлмейді. Ол бір адамнан екіншіге ауысып отырады.





[←23]

Науаб – ірі мұсылман феодалдарына берілетін зор лауазым, атақ.





[←24]

Дхоти – абұйырды жауып, мықынды орап қоятын тұтас матадан жасалатын еркек киімі.





[←25]

“...Шалдың атын да атамайтын” – Бенгалияда сараңның атын атаған адам бір күн тамақ ішпеу керек деген ырым бар.





[←26]

Джокха – үнді мифологиясында жамбы, қазынаны күзететін рух.





[←27]

“... еттен де... бой тартқан емес” – индуизм дінін мықты тұтынған адам ет жемеуге тиісті. Тірі хайуанды өлтіру күнә деп табылады. Ал мүйізді ірі қара мал діни наным бойынша киелі деп танылады. Сиырды сою немесе оның етін жеу кешірілмес күнә.





[←28]

Иога – Ежелгі үндінің идеалистік пәлсапасының бір тармағы, діни жаттығулар лұғаты.





[←29]

Хиндустани – хинду, ұрду тілдерінің жалпы аты.





[←30]

Бабудж-бабу – мырза, джи – қадір, ілтипат белгісі. Қазақтың “бәленшеке” дегендегі “екесі” сияқты.





[←31]

Бибісақып – ханым.





[←32]

Калидаса – біздің жыл санауымыздан бес жүз жыл бұрын жасаған үнді жұртының ұлы ақын, драматургі.





[←33]

Сипай – ағылшын-үнді армиясының жергілікті жерден жалдап алынған жауынгерлері.





[←34]

Үндіс(индус) – Индуизм дінін ұстанғандарды осылай атайды. Ал үнді топырағын мекендеген бар діндегі барлық халықты “индийцы” деп жүр.





[←35]

Арьяварта – үнді елі.





[←36]

Санскрит – өлі тіл.





[←37]

Шудыра – негізгі төрт кастаның бірі құлдар кастасы.





[←38]

Аяк, сацинасы – үнді елінде әйелдер аяққа да сылдырмақ сақина салады.





[←39]

Клерк – кеңсе қызметкері.





[←40]

Жапырақ жайды – құрма жапырағы жалпақ болады. Оны үндістер дастарқан есебінде қолданады.





[←41]

Магх – ай аты. Қаңтар, ақпан айларына шамалас келеді.





[←42]

Чойтро – бұл да ай таты. Наурыз, сәуір айларына тұспалдас.





[←43]

“Аягынан топырақ, алу” – Үндістердің айрықша құрмет, ілтипат белгісі. Ілтипат көрсеткен адам қолын ең әуелі сәлемдескен кісінің аяғына апарады да, содан кейін өзінің маңдайына басады.





[←44]

Пронам – үнді халқы қол алысып, амандасуды білмейді. Олар екі алақанын беттестіріп, кеудесіне таяп әкеледі де, тағзым етіп сәлемдеседі.





[←45]

Калигхат – Калькутта шаһарының оңтүстігіндегі үлкен қыстақ. Онда әйел құдай Калиге арналған аты шулы храм бар. Кали – “қара” деген сөз. Басқаша айтқанда Дұрға. Әрі қан ұрттағыш жаугер әйел, әрі жер– ана есебінде. Калиге құлшылық етушілер сан мыңдаған малды құрбан шалып, қырып тастайды.





[←46]

Чапраси – қолғанат, хат тасушы.





