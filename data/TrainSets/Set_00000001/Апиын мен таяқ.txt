АПИЫН МЕН ТАЯҚ

РОМАН

Ол терезені ашып тастады, салқын тартқан қала, лас теңіз, көгілдір аспан бірден көзіне тосылды. Алжирге жоғарыдан көз тастаған сәтте қала көркі тым нәзік те, сенімсіз көрінген. Алдында аспанмен астасып кеткен қабырға тәрізді теңіз жатыр. Су үстіне қос қапталдан құлама тау беткейлері төніп тұр. Таулар мен теңіз арасындағы Алжирдің толып жатқан жатаған ақ үйлерін жағалауға қарай тықсырып тастаған тәрізді, арасынан аспанмен тірескен бірнеше ғимараттар көзге шалынады. Түрлі сұлбалы, сан алуан кескінді үйлер тау беткейіне жабысып алған. Жоталарда қарағайлар мен зәйтүн ағаштары қарауытады, жарнамалық ашық хаттардағы тәрізді бояуы қанық гүлдер үй қабырғаларын айшықтап, әйтпесе тіпті көрсетпей тастаған.

Алжир үйлері қай нүктеде тұрмасын аспан телімдерінің белгілі бөлігін иемденеді.

Бұғаздың кінәратсыз сұлулығы, ештеңе қаяу түсіре алмайтын көгілдір теңіз айдыны сезіміңді ұштап, ақыл-ойың да айқындала түскендей күй кешесің. Тау сақиналарымен және теңіз шегімен бедерленген аспан мәңгі жас күйінде Алжирге төніп тұр. Қала да көкке құлшына ұмтылатындай. Алжирде таза ауа жұту үшін жотаға көтерілуге тура келеді.

Әйткенмен, таяуда тас қып тұмшалаған айлақтан қашқан қала жотаның арғы бетіне аунап түскен болатын.

Кең жазираның самал желі, еркіндік, шым-шытырық оқиғалар еліктірген раистар қашанда осылардың соңынан теңізге аттанатын. Олар бұта - қараған өскен жоталар, ұйытқыған құм, жапан даланы гүлдендіру немесе ауыздықтауды деялар мен янычарларға қалдырып, жер емген шаруалар оларды маса мен шегірткеден арылтып бүгежектеп жүретін. Олардың көздері қашанда шалқар айдынға тігілетін, одан кейде алтын, тұтқындар және күшпен тартып алынған байлықтар тиелген желкенді галиондардың көмескі сұлбалары көзге шалынатын.

– Әлемдегі ең әдемі айлақтардың бірін тамашалап тұрмысыз?

Башир жалт бұрылды. Келген Рамдан екен; қолдарын қалтасына салып, езуіне жартылай тартылған сигарет қыстырған күйі қарсы алдында көсіліп жатқан қала көрінісіне жақтырмай қарап тұр. Өзі қашандағыдай есік қақпай кірген.

– Күн сүйген ел Алжирге келіңіз!

– Иә, әдемі екен, - деді Башир.

– Сұмдық, жүрек айнытады, түкке тұрғысыз...

– Нені айтасың?

– Осының бәрі... айлақ, теңіз, , қызғылт виллалар, бақтар... Алжирдің бүкіл әдемілігі - бұл ашықауыздарға арналған тұзақ, жасанды бірдеңелер.

Алқа топтың алдында ағып тұрған шешен сияқты қолын терезе жаққа қарай айқыш -ұйқыш сермейді.

– Тегіс айдын беті екіжүзді, қыздардың арманы секілді көгілдір аспанның бейкүнәлігі жалған, әлбетте, баяғының қыздарын айтам, өйткені, қазіргілер автомат ұстап тосқауылда жатуды ғана армандайды, әрі олардың аспаны өрт шұғыласымен лапылдап жатады...

"Достым, деді грек балықшысы, көгілдір көз бала..."

– Комедиант!.. Олар сені мүлдем иектеп алыпты. Олар сені ақыл-есіңнен айырып, жан-дүниеңді қаңыратып кеткен. Бойыңдағы қадір-қасиетіңнен жұрдай болыпсың, сен үшін осының бәрі комедия...

– Гюгоның айтқаны ғой. Саған ұнайтын шығар деп ойлап едім, мұғалім мырза.

– Қалай болғанда да, елде үшінші жылға созылып жатқан оқиға сені сайқымазақтықтан арылтуға тиіс еді. Қаншама қан, қайғы мен азап, қаншама ажал. Жоқ. Сен қанды бояу деп ойлайсың ба, күн сайын газетіндегі шолуда айтылып жатқан мерт болғандар ойын аяқталған бойда орындарынан тұрады, сонан соң шымылдықтың артына келіп, табысты қойылымдарымен құттықтаймын деп ойлап па едің... Комедиант!.. Сен бар болғаны комедиант қанасың!..

Рамдан ашуланған кезде ақын боп кететін, ашу-ызамен бірге бойына шабыт оралатын еді. Бірақ ұзаққа емес. Рамдан тағы бойын суық құштарлық кернеген, сөзіне сендіргісі келгенмен, жүрегіңе сәуле түсіруге титтей де құлшынбайтын уағыз айтушыға ұқсап кетті. Ол сәл пәс тартты, оның кесіп-кесіп айтатын алдын-ала даярлап алған, іш пыстыратын сөздеріне лепті сөйлемдер араласа бастаған.

– Терезені жапшы... Мына айлақтан жүрегім айниды!..

– Талайдан бері бір әдемі әлемді сүйсіне тамашалап тұрсам.

– Қойшы?

– Несі бар? Алжирдің әдемілігі де буржуаның иелігінде демейтін шығарсың? Ол қалтасы қалыңдарға да, сондай-ақ пролетарларға да бірдей ортақ емес пе.

– Дәл айтасың!.. Жезөкшелер сияқты де... Тек жезөкше сұлулығынан ләззат алу үшін ақша керек... көп ақша.

– Тіпті іші - қарның ұлып тұрса да, мына айлақтың керемет екені рас қой.

– Олай еместігін өзің де жақсы білесің... Қарның аш болса, көзің шұбартады, айлақты көрмейсің де... Ол керемет те, көріксіз де болмайды, оны тіптен көре де алмайсың...

Ол Баширдің күртесінің жағасынан ұстап алған.

– Айып тұрмын ғой: олар қайдағы бір сандырақтарымен басқалар сияқты, сенің де басыңды айналдырып алған! Олар сені жұрттың бәрі нәсіліне және дініне қарамастан игілігін көріп жатқан көгілдір аспан, тұңғиық теңіз, Алжир күнімен арбап, тұзаққа түсірген. Ханымдар мен мырзалар, біздің момындығымыз бен адамсүйгіштігімізге қараңыздар... ах, адамсүйгіштік, бұлай деу оларға ұнайды! Біз арабтарға өз аспандарын қалдырдық. Алжирдің бар баласы күн астында тең дейді.

– Олар бізден мұны да алып қойған ба?

– Енді қалай! Олар осында келген күні біз үшін табиғат өлгенін жақсы білесің ғой. Теңіз толған солардың кемелері, аспанда - ұшақтары, орманда - жандармдары... Бізді барлық жерден қуып шықты... Тоқтай тұр! Сүйсініп тұрған көрінісіңнің быж-тыжын шығарайын ба? Қарашы өзің: әне Жазғы сарай, ол жерде генералдар жұртты тұтқындау арасындағы үзілістерде салтанатты шерулер ұйымдастырады; оның қасындағы Сезини сарайында азаптайды; төменіректе - орталық комиссариат, оған күн мен түннің кез келген мезгілінде алжирліктерді сүйреп апарып жатады; көрші тұрған Отоматикте студенттер қыздардың алдында жаңа тапаншаларымен ойнап тұрады; одан әрі - мэрия, оның жертөлесіне тергеу алдында алжирліктерді апарып тастайды; арабтарды гетто ретінде қуып тығатын Касба; жынданған тобыр өткен-кеткендерді тек араб болғандықтан ғана төменге лақтырып тастайтын Теңіз жағалауы бульвары... Қала қаннан ылғал тартты, қан иісі шығып тұр.

Қала шуына теңіз толқынының даусы қосылды. Матиф мүйісінде толқындар ақ шілтерлерін жазып, шағалалар оларға қарсы қанат қағады. Рамдан Баширдің көзін бағып тұр.

– Қалай ғана бірдеңе көріп тұрғаныңа таңғалам. Осы сұмдықтардың кесірінен талайдан бері алыстан көрмейтін болғам...

Ол қолына ұстап тұрған газетін ашты.

– Бұл не? - деп сұрады Башир.

– "Эко д, Альже". Оқыдың ба?

– Білесің бе, ақымақтық жынымды келтіреді. Оның үстіне ол зұлым ақымақтық болса, бойымнан тағы адамның түрегеп кететіні бар.

– Дұрыс екен!.. Ал... содан кейін қайтесің?

– Ең алдымен бұдан аулақ жүруге тырысам, еш уақытта "Эконы" оқымаймын.

– Керемет! Данышпандық! Асқан ақылдың жемісі! Естімеу үшін құлағыңды бітейсің, көрмеу үшін көзіңді жұмасың, ал ештеңе көрмеген, естімеген соң, саған ештеңе болмағандай көрінеді. Иә... тек түйеқұс қана кішкентай басын құмға жасырғанда, жуан бөксесінің бәрібір көрініп тұратынын ұмытып кетеді.

– Алжир газеттері мен радиосы - ұйымдасқан зорлық-зомбылық кәсіпорны. Өзіме біреудің күш көрсеткенін қаламаймын.

– Әрине! Тек бір жаманы - көбіне көзі мен ой-қиялын сұрықсыз бейнелер арамдамаған қыздар зорлыққа ұшырап жатады. Қалғандары үлкендер тәрізді өздерін қорғауға үйренгендер. Дүние соншалықты керемет емес... Сөйтіп, мырза дүниеден іргесін аулақтата бастайды... Сонда бұл сұрықсыз дүние жақсы болуы үшін ол не істейді?.. Түк істеген жоқ!

Бұл бір шарасыздық еді. Олар тағы да осымен қаншама рет ұрсысып қалуға даяр тұратын. Мына соғыс басталғаннан бері жұрт бәріне де күмәнмен қарайтын. Біз ылғи да жалтарып кетуге тырысатын мәселелер тағы да көлденеңдеп, олардан құтылу мүмкін болмады. Бұрын ештеңеге алаң болмай күн кешетін едік. Енді бізді толып жатқан кезек күттірмейтін істер тұс-тұстан анталап алған.

– Жарайды, - деді Башир. - Газетіңде не бар екен?

Оның сөз таластыруға құлығы жоқ еді.

Рамдан созып тұрған қолындағы газетін ашты.

– Саған тақырыптарын оқып берейін: "Құқық бұзушылармен күрес тиімділігін күшейту мақсатында генерал Массюге бүкіл Үлкен Алжир аумағында төтенше өкілеттілік беріледі. Азаматтық әкімшілік әскери командованиенің пайдасына барлық өкімет билігінен бас тартты. Массюдің мәлімдемесі: "Күллі Алжирдің әрбір көшесі, әр үйі, әрбір адамын сүзгі тарақпен жүргізіп шығамын".

Рамдан газетті диванға тастай салды.

– Ар-намысың қинап отыр ма сені, а?

– Жоқ, - деді Башир.

– Неге?

– Соғыста осылай болуы керек деп ойлаймын.

Рамдан орнынан атып тұрды. Көмейіне лықсып келіп қалған сөздердің шығуына жөтелі кедергі болды.Ашу-ызадан тынысы тарылып, ауа жетпей қалды, доктор Лазрак әдеттегідей, Рамданның туберкулезі бар екенін білмегендей сыңай танытты.

– Иә, иә, бұл нағыз соғыс. Дүниенің өзі секілді ескі байырғы үрдіс. Адамдар қауымдасып өмір сүре бастаған кезден бері олар бітіспес екі жаулық топқа бөлінген: бұйрық беретіндер, - олар тым кеп емес, және бұйрыққа бағыныштылар, олар көп, табын-табын. Және оларды басқару үшін күні бүгінге дейін екі тәсіл табылған: өтірік немесе күш көрсету. Француздар алдымен бізді алдап - арбады... Соған сендіру үшін айла-амалдарын қолданып, газеттер, радио және ресми сөздерінде бізді қаншалықты жақсы көретіндерін дамылсыз қайталаумен болды; олардың кітаптарынан біз Верценгекторикс, Жанна д,Арк, Наполеон, Лиотэ, Декарт, Пастер және Деруледелерді білдік; арамыздағы ең тілге көнгіштерімізді (оларда бұл аса лайықтылар деп аталады) каид, башаға ғып сайлап, әдемі қызыл шекпен кигізіп қойды, және жыл сайын 14 шілде мен 11 қарашада оларды марапаттап жатады; мереке күндері олар кедейлерге, дұрысында, ең жұлығы шыққан жарлыларға кускус таратады. Салтанатты шерулерде біздің ардагерлер олардың ардагерлерінің соңдарынан салпақтады. Біздің куәліктерімізге француз деп жазып қойды, мейрамдарға біреуімізді қатыстырып қойып, бізді естен шығармағандарын дәлелдеуге тырысып бақты.

Бірақ мұндай көлгірсуге біз жіби қойған жоқпыз. Олар біздің басқа жаққа қараған көз қиығымызды аңғармай қалатын, егер байқап қалған жағдайда одан өшпенділік отын ғана көрер еді. Сөйтіп, бізден әбден көңілдері қалған олар өздерін біреулер сатып кеткендей сезінген. Алдап-арбауларына көнбеген бізді жақсылықты білмейтін жандарға санаған, олардың екінші тәсілдеріне көшпеске амалдары да қалмаған-ды.

Сөйтіп, мінеки, үш жыл бойы олар біздің ақылға келуіміз немесе күшке көнуіміз үшін торуылдап, түрмеге қамайды, ұрып-соғады, сан қилы тәсілдермен азаптап өлтірумен келеді. Алдап-арбау немесе құрту, алдау немесе жазаға тарту - әлем әлем болып жаратылғалы кез келген өкімет осы таңдау батпағына батады және бұдан ешқайсысы құтылып кете алмайды; таңдауға тек екі құрал ғана қалады: апиын немесе таяқ.

Егер төңкерісті шын мәнінде жасаса, барлық зиялыларды атып тастау керек, тым құрығанда, ойланып-толғанып алмай, бағынуға көнбейтіндерден құтылған жөн. Сенің талдамаң - сандырақ, тез сейілетін түтін. Отаршылдық ылғи да - оның мәні де осында -тұсау салады. Егер мұнымен қоймай ол сыбызғыда ойнайтын болса, онысын тек қосымша, таяқтың ұтымдылығын арттыру үшін жасалған нәрсе деп білу керек. Бірақ ол оқиғаға сырттай қарап тұратындардан басқа ешкімді де алдай алмайды; ал оның құрбандығының өзіне келсек, олар мұның не екенін өз денелерімен сынап көргендер.

Ол сағатына қарады.

– Бес болған ба? О құдайым, әлі алпыс үш жазу жұмысын тексеріп шығуым керек.

– Кәсібіңді өзгерткенің дұрыс болар еді.

Бір жөтеліп алған Рамдан есіктен қалай кірсе, тап солай шығып жоқ болды. Ол шәкірттерінің жазба жұмыстарын тексеру және астыртын ұйымындағы қарадай қажытатын жұмыстың екі ортасында жүріп, басқа ештеңеге уақыты да жетпейтін.

Сағат бес пе? Доктор Башир Лазрак асыққан жоқ. Клод әлі бір сағатсыз келе қоймайды.

Ол ағаштар арасындағы жасыл жапырақтардан ұшып жатқан сан алуан құстар бейнеленген жапон жібегінен тігілген халатын жамылып алды. Сөйтіп, шкап айнасының алдына тоқтады.

Ол өзіне айнаға тура қарағанда емес, қырын қарап тұрғанда ұнайтын. "Грек, жас грек, эфеб! Сайып келгенде, олар да біз сияқты Жерорта теңізінің тұрғындары болған жоқ па!" Сонсын: "Мен сияқты" деп түзеді. Ол өз бет-жүзіне мұқият көз салды: тістері маржандай, рас, бетін біраз май басқан - бұл қымбатқа түсетін қарғыс атқыр қызметшілерінің кесірінен ғой! Бірақ, дегенмен, шошқа сияқты бәрін жей беруге бола ма. Енді әр таң сайын спортпен айналысады. Солай деп шешті! Таңертең радиоға қосылып дене шынықтырады. Бір: қолдары екі жағында, аяқтары бірге, басы сәл көтеріңкі. Екі: қолдарын екі жағына созады. Үш... Егер білсе, достары шек-сілелері қатып күлер еді. Бірақ олар ештеңені де білмейді. Қарны тым үлкен, отызда ғана, әлі жас емес пе. Рамдан қарттық деген - өткенің, тіпті титтей болса да қазіргі күніңді қыспаққа алып, тынысыңды тарылтып тұрғаны... және көзіңнің айналысын әжім торлағаны дейді.

Бес жарым! Жарты сағаттан кейін Клод келеді. Ac үйде ілулі тұрған швейцарлық қабырға сағат соңғы рет соққан кезде ол сындырып алудан үнемі қорқып жүретін әйнектелген есікті бір шертеді де, майда жүріспен кіріп келеді.Ол: "Сәлеметсің бе, гүлім" дейді. Мұнысы тұрпайылау сияқты. "Гүлдер", "мысық", "көгершін" - осындай өсімдіктер мен жануарлар дүниесінің атаулары мұның жынын келтіретін. Бұл туралы Клодқа айтқысы -ақ келеді. Бірақ батылы жетпей жүр, өйткені, Клод француз қызы болатын, Француз тілі қыздың ана тілі (яғни, оны қалай сөйлейтінін ол жақсы біледі), оның үстіне бұл жағына келгенде ол тым кірпияз еді. "Жоға, мысығым, "бұл менің есімде жоқ", ал "мынау менің есімде". Егер дәрігер екенсің, онда тіліңе абай болуың керек. Қайран аңқаулық - ай! Шын мәнінде, "мысықтың" алжир дәрігері екені, француз тілін күп көру үшін үйренгені оның қаперіне кіріп те шықпайтын. Үйренген бе? Жоқ, ол оны күштеп меңгерді, бірақ сөздер стетоскоп немесе қандауыр сияқты бұл үшін тек қажетті аспап қана болатын. Ал қыз үшін, керісінше, (мұның әсіресе соған жыны келетін) сөздер, тіркестер (қыз мынау жарамды тіркес, мынау жарамсыз тіркес дегенді жиі қайталайтын) дәмді даярланған тағам, көйлектің түсі тәрізді еді немесе дауыс ырғағының әуезділігін ұнататын. Кейде солардың осындайдан басқа түгі де жоқ-ты. Тек жақсы айтылса болғаны, ал мәні жағынан дұрыс па, бұрыс па, оған басын қатырып жатпайтын. Егер сөздер әдемі немесе ұшқыр ойлы болса (қыз қулық ойлы дейтін) ол тек ақиқатты айтып беруге тиіс еді, әйтпесе... ақиқаттың өзіне жаман деген сөз.

Сағат жайымен тағы соқты. Даярланатын уақыт болды. Даярлану деген - ең алдымен бәрін шашып тастау дегенді білдіретін. Бұл салақтық атаулыны жек көретін, бірақ Клод мұны "дәрігер" деген ұғымның - ауқымды білім, дұрыс диагноз қою және тәуір, ағылшын мауытысынан костюм кию секілді ажырамас бір бөлігі деп қабылдайтын. Сөйтіп, Башир бәтеңкесінің ішінде тыныш жатқан шұлығын жылыту радиаторына лақтырды, кітаптарды шашып тастап, біреуін түнгі үстелшеге тастады. "Картаны үстелге таста" атты полицейлік романын оқып жатқандай кейіп танытып, бір парағын бүктеп қойды (ол полицейлік роман атаулыны оқып көрген емес, бірақ Клодтың пікірінше, дәрігер полицейлік романдар, саяхатшылар туралы кітаптар, аздап жеңіл ойлы бірдеңелер оқуға тиіс, бірақ мөлшермен ғана, өйткені әрі қарай әдепсіз әдебиет басталып кетуі мүмкін). Ол ыбырсытып тастау үшін жазу үстелін қозғалақтатты, күлсалғышқа алтын жеңілген тастай салды. Мұның бәрі аса қиын шаруа емес-ті.

Ең қиыны жауап болды... Ол кеше кешкі сағат алтыдан бастап, жиырма төрт сағат бойы толып жатқан тіркестер мен қысылған, жорта қысылған секілді сөздердің көмегімен айтқан, бұл... сен түсінесің ғой енді... деп күткен жауап болатын. Денсаулығы темірдей бола тұра таңертеңгі мына лоқсуы (тап бір дәстүр сияқты деді ол! Сөзінің түрін! Әр таң сайын бір ғұрып секілді лоқсып жүрегінің айнуы!) қысқасы... мұның ойынша... ойыншасы несі... тіпті көзі де әбден жетіп жүр, өйткені, сен мұны түсінесің ғой? Сен дәрігерсің, қаншама сақтанғанға қарамастан бұл ретте не болатынын жақсы білмейсің бе?.. О! Иә, ол білді және бәрін де жақсы түсінген.

Алғаш басына сақ еткен ойы салалы саусақтарымен, (жіңішке де ұзын саусақтары соншалықты күшті деген ешкімнің ойына кіріп шыққан емес), сол он саусағын қыздың мойнына орап алғысы келген; сонсын қыспақшы болған, алдымен жайырақ, сонсын қаттырақ, сонан соң бұрынғыдан да қатты қысып, ақшыл терінің астында әлсіз соғып тұрған күре тамырды қыса беру еді, сөйтіп, ақыры... Есің дұрыс па, бейбақ! Ол келесі күні таңертең шыққан "Эко д,Альже", "Об" басылымдарын көзіне елестетіп те үлгерді; солтүстік африкалық дәрігер танысы, Руайомондық Клод Эспиталье бикешті зұлымдықпен өлтірді! Сонан соң бірінен-бірі өткен мақалалар: "Парижде медицина факультетін тамамдаған доктор Лазрактың мұндай айуандыққа баруына өткен ғасырлар тереңінен келген қандай құпия әсер етті екен? Әрине, айтатын несі бар... қан дәмі ғой". О, жоқ, жетер! "Эко" оқырмандарының ашу-ызасын тудыру онсыз да қиын болмайтын; қорқыныш, ақымақтық пен өшпенділік олардың қиял әлемін әбден жаулап алып, түнде сан алуан құбыжықтар маза бермейтін; ойдан шығарған қорқыныштарынан есі кетіп жүргендерге қосымша үрей туғызып, одан әрмен дүрліктірудің қажеті жоқ еді.

Оның үстіне мұның бәрі құр сандырақ қой. Бұл қорқақ, бар болғаны осы ғана. Ал Клодқа былай деу керек еді: "Құлақ сал! Егер сақтана алмайтындай соншалықты ақымақ болсаң -енді не демекпін - мұның салдарын өз мойныңмен көтересің (мұны естісе, Рамдан, әрине, мені оңбағансың дер еді, бірақ Рамданды қойшы: ол өзін әрқашанда тым ақылды санайды, ал шын мәнінде барып тұрған нақұрыс). Түсінемісің? Өзің таңда: не ішіңдегі шаранаңнан құтыласың, не оны өзің үшін ғана аман алып қаласың! Әйтпесе, екеуміз оны не істемекпіз? Алжирлік пен француз қызының баласы деген - бүл жарыместік, нақұрыстық, ол өмір бойы бақытсыз болады; сендердің араларыңа да, Алжирге де сіңіп кете алмайды. Жұрттың бәрі оны заңсыз туған деп есептейді. О! Өзім де біліп ем! Сенің ұлитыныңды білгем! Өйткені, саған тек сөздер ғана маңызды, сен үшін ең қасиетті нәрсе сөз ғана; солардың біреулері саған ұнайды, сен оларды шарап сияқты, тамсана ұрттайсың, басқаларын жақсы көрмейсің, ондайды анда-санда айтып қойсаң, тамағыңды шайып тастауға тырысасың; зәреңді ұшыратын сөздерден құлағыңды тығындап аласың. Өзіңе ұнайтын сөздерді тыңдай отырып, сонымен зұлым рухтарды қуып тастағаныңа, болып жатқанның бәрін өзіне бағындыратыныңа имандай сенесің... Сен мәжусисің... Сен сөздермен тағдырды алдап және сөз құдыреті арқылы Юпитермен жасырынбақ ойнауға үміттенген Цезарьға дейінгі римляндар сияқтысың. Бірақ бір жаманы, қазір құдайлардың поэзияға өмешегі үзіле қоймайды. Олар да бізге ұқсап, пасық материалистерге айналған, егер алда-жалда балаң болып қалса, қаласаң да, қаламасаң да, жұрттың бәрі үшін ол нағыз сұмпайыға айналады".

Оның даусын естіп тұрмын. Оның айтар дәлелін де білем, өйткені, оны санасына сіңірген де өзім: жер бетінде үш миллиард адам бар және осы үш миллиардтың бәрі де сұмпайы. "Сөйтіп, сүйіктім, біздің тамаша қағидаттарымыз қайда? Адамдар әлі күнге дейін тас дәуіріндегі сияқты өмір сүреді, пенделер қораға қамаған қой сияқты касталар мен әулеттерге қуып тығылған. Бірақ мен 1957 жылдың адамымын, қораға қамалғым келмейді, өз тайпамның аңыз - әпсаналарынан бас тартам. Олар, менің тайпамның аңыз -әпсаналары еркін адамзатқа билік жүргізетін жарқын ақыл-ой қағидаттарына қайшы адамдар өз әулеті шеңберінде үйлі-баранды болуын талап етеді. Сонда бұл не? Қорқақтық па, әлде алдау ма?" Иә, сенің басқа сөздер таба алатыныңды білем, бұлар тым дөрекі, сен аз-кем көңіл жұбатарлық тиісті тіркестерді табуға тырысасың, бірақ одан мәні бәрібір өзгермейді. Жоға! Адам періште де, аң да емес, бақытсыздық сонда ғой... Немене? Перзентімді сақтап қалам деймісің? Өте жақсы, бірақ ескертіп қояйын: сен ылғи да жалғыз басты ана боп қаласың (иә, құлаққа түрпідей тиетін сөз болғанмен, бұл солай деп аталады), өйткені, мен саған еш уақытта да үйленбеймін...

Ендігі жетпегені осы еді! Әйел, балақайлар, жуылмаған жаялықтар, тұмау - сұмаулар, қызылша, балабақша, тіс шығу, жаңа жылдық шырша, апталық бағалар... және өшпенділік... жұрттың бәрі секілді өз әулеті шеңберінде тууға парасаты жетпегендердің бәріне ақ адамдардың, тым ақшыл еместердің, қаралардың, қоңырқайлардың, алақұлалардың өшпенділігі. Оларды кімге балайтыныңды әр кездерде ойлап отыру азабы...

Тыңдашы! Жетер! Мені бұдан құтқаршы! Немене? Өйткің келмей ме? Онда турасына көшейін. Сен бала бітіп қалды деймісің (иә, білем, Боссюэ замандарынан солай боп келе жатыр ғой) бірақ оның менікі екенін, айтайын дегенім, менен екенін кім дәлелдей алады, өйткені, бірдеңенің иесі болуға пәлендей құлқым жоқ, жекеменшік иесі болу пиғылынан адамын. Егер қайыршылықтан қорықпайтын, қарны тоқ, тоқмейілсіген буржуа болмасам, коммунист болған болар едім. Жоқ, бұл менің аза бойымды қаза қылады - бұл әу бастан бірдеңеге автор болу деген, яғни, жауапкершілік көтеру деген сөз. Дүниеге тағы бір бақытсыз пенде әкеліп, қылмыс жасағым келмейді. Жер бетінде үш миллиард пенде бар, олар қайыршылықта өмір кешіп жатыр, соған қарамастан, көңілдерін көтеріп, өз қайыршылықтарын одан да бетер қатерлі еткісі, әлбетте, басқалардың бақытсыздықтарын тереңдете түскілері келеді...

Және Парижде бес ай бойы жалғыз жүргеніңде тек мені ғана күтіп, мені ойлаумен ғана бейкүнә жүргеніңді маған кім дәлелдеп бере алады? Париж үлкен қала, онда өзің сияқты ақсары жас жігіттер толып жүр. Солардың көгілдір көздері не ғып түспеді саған? Менің көзім қоңыр, ал сен қара дейсің, өйткені, олар көгілдір емес, бар болғаны осы. Сондықтан...

– Сәлемет пе, гүлім!

Башир орнынан атып тұрды. Бұл жолы қыздың есік қаққанын естімей де қалыпты.

– А...

Даусы неге құмығып шықты?

– Саған хат келіпті. Қасынан өтіп бара жатып пошта жәшігінен ала кеттім. - Солай деді де қарадай әбігерленді. - Бөлмең ылғи ыбырсиды да жатады.

Бұл оның күн сайын айтатын сөздері, бірақ бүгін тым тұрпайы естілді.

– Хатты оқымайсың ба немене?

– Рамданнан келіпті. Онда не барын былай да білем: марксизм сабақтары.

– Мұнда ешкім жоқ қой, кіммен сөйлестің?

– Ешкіммен.

– Сенің даусыңды естігендей болдым.

– Дауыс естідім деймісің?

Кезінде бұған қатты ұнайтын қызғылт кеудешесіне құлаған ақсары шашында күн сәулесі ойнады.

– Сөйлескің келмейді ғой.

– Жұмыстан шаршадым. Дәрігердің жұмысы азап емес пе.

– Әрине. Осы күнге дейін жұмысына риза болған біреуді көріп пе едің? Сенің, жалпы паша болғаның дұрыс еді: ақша, билік, шалқайып жататын құс жастық, хош иісі аңқыған әдемі әйелдер... Көп әдемі әйелің болса ғой.

– Бірнеше күннен кейін ондай өмірден де жалығар едім. Бірақ менің жұмысымды айтсаңшы - өмір бойы адамдардың кәріп болған кезін көру. Олар маған бірдеңеге ұшыраған кездерінде келеді: бір аурудан кейін бір ауру, күні бойы осы... ал ертесіне бәрі қайта басталады.

– Адамдар ауырған кездерінде парасаттырақ болады ғой.

Клодтың тәтті - қияли идеялары атайтынынан қарадай жыны келіп, ашуын зорға тежеді. Клод үшін пейзаждың бәрі керемет, балалар сүйкімді, достары ғажап, көйлектер әдемі көрінетін. Осындай оғаш құштарлықтан бұл ернінде шырынның тәтті дәмі қалып қойғандай сезінетін еді.

– Парасатты деймісің? Олар парасаттырақ болмайды. Оған мұршалары да жоқ.

Міне, Рамданның сөзін айтып кеткенін қарашы. Бірақ, қалай болғанда да, мұның науқастарының парасаттырақ болатындай мұршалары да жоқ-ты. Күн сайын таңның атысы мен кештің батысына дейін олар жарлы-жақыбай тіршіліктерімен қоян-қолтық айқасып жататын. Тек тырмысып күн көру үшін ғана олардың дөрекі, қатал, арсыз болып, өтірікті судай сапырып, шімірікпестен ұрлық істеулеріне тура келетін. Енді қайтсін? Олар үшін бұл өмір мен өлім мәселесі емес пе.

– Жан азабын жеңілдету - ғажап нәрсе ғой.

Иә! Қыз үшін бәрі де түсінікті еді, ол өзімен-өзі, ешбір қам-қарекетсіз, шұлығы бүтін, өшпенділіктен де, тіпті махаббаттан да ада күйде өмір сүре беретін, бәлкім, дүние оның көзіне таңдаулылар мен қор болғандар емес, аурулар мен дені сау адамдар ғана болып бөлінетін шығар. Әлбетте, мұндай сенімге ие адамға қиналып қажеті не, балалы болуына да қақысы бар. Қажетті витаминдері мен антибиотиктерін сайлап алып, дәрі-дәрмегін уақытылы салдырып, келешекте дені сау бала болуы қамын жеп отырса бітті. Одан артық не керек! Бикеш тіпті оның атын кім деп қоятынын, алдағы қоғам қандай болмақ, ол кімдермен бірге, кімдерге қарсы шығады, өмірден қандай ләззат татып, азап шегеді, болашақта қандай тіршілік күтіп алады, оның бірінде де жұмысы жоқ болса, қайтсін...

– Нені ойлап кеттің?

– Сен жайында.

– Мен осындамын...

– Бері келші!

Ол қыздың ұзын шашын сипауды ұнататын. Бұған айту керек. Бәрін тап қазір айтуы керек. Әйтпесе кеш болады, әлгі дәлелдерімнің бәрін ұмытып... немесе мүлдем айнып қалармын.

– Айтпақшы, - деді қыз, - мен хат алдым... бүгін таңертең... апайымнан.

– Ол кісі не депті?

– Нөсер құйып тұр, күн сүйген елді армандаймын депті.

– Онда осында шақыр.

– Дұрыс екен...

– Не дұрыс?

– Ол "Сиди-Брахим" кемесімен, дүйсенбі күні, он жеті отызда келеді.

Башир бәрін де түсінді. Апайы Клодтың хаттарына тек жауап жазатын. Шамасы бұл хатында Клод: "Білесің бе, менің қазіргі жағдайымда - (қыз, әрине, "қызықты жағдайымда" деп жазған шығар. Бұл мұндай тіркестерді ұнатпайтын. Менменсіген, тоқмейілсіген, жалған өнегелі, арсыз тіркестер) - қажетті шешім қабылдауым керек болып тұр, ал мынау болса - сен оны білесің ғой - жалтақ, бойкүйез, дүбара әрі өзімшіл, оған - не дерсің. Ең бастысы, ушықтырмау керек! Бала, әрине, бақырады, соның өзі-ақ маған тоқтау болуы керек еді. Иә, бақыруын бақырады ғой, әйткенмен, соның өзі керемет емес пе, қалай деп ойлайсың, апай? Және, Ну ну апай, маған жексенбілік уағызыңды айтып, ұялтпай-ақ қой. Жауыр болған сөзді қайтесің? Маған: "Клод, сен есің бар қыз емеспісің! Ертерек ойлануың керек еді, бізге - мүлдем ұқсамайтын адамдармен мұндай одақтар ешқандай жақсылыққа апарып көрген емес... деп және тағысын тағыларды айтпашы. Оның бәрін де білем, ештеңеге өкініп те жүргем жоқ, қалай болғанда да, өкінуге тым кеш. Сөйтіп, қымбатты апай, жылдамырақ жет, бұл сенің тіліңді алады, мұнымен сөйлесе білесің, ал өзімнің ақылым жетпейді немесе қулығым жетіспей ме, әлде не... әйтеуір, мұны көндірудің амалын таба алар емеспін. Оның үстіне, сен бұған дейін бір де бір рет теңізге шығып көрген жоқсың ғой, мұнда қандай ғажап екенін, күннің қалай сәуле төгетінін, қараторы, беттері айғыз-айғыз балаларды, көк теңіз, зеңгір аспан, тамаша табиғатты, күн шапағының

Айн - Тайға түскен соңғы сәулесіне бөккен ымыртты көресің. Судың ғаламат сылдырына құлақ түресің! Ал қалай? Сені еліктіру үшін ақын боп кете жаздағанымды байқаған шығарсың?.. Орфей секілді... Не, не дейсің, апай? Келесің бе?"

– Ол не деп жазғанын білемісің?

– Жаңа ғана айттың емес пе?

– Иә. Ол: "Сенің тойыңа келем" депті.

Ал керек болса! Қызды бірінші сөйлетіп, оған билік беріп қоймай, бірден өзі сөйлеп, оған бәрін де жайып салуы керек еді. Сайып келгенде, үйлену тойы жайында оған көйітіп жүрген де өзі... енді не істерін білмей отырғаны мынау...

Бұл жексенбі күні болған еді. Соның қарсаңында қыз бұған: "Ертең апайыма барып қайтсақ қайтеді? Ол Турдың маңайында тұрады. Өзі деревняда, сиыр, жылқы мен қора-қора шөптің ортасында. Өте жақсы адам, "р" дыбысын созып айтады, нанды да өзі пісіреді" деген. Сөйтіп, бұлар сонда тартып кеткен. Деревняны жек көретін бұған онда не бар десеңші! Ағаш, гүлдер, көк шөп, бұлақ, құстар, маяланған шөп, мөңіреген сиыр -сайтын алсын! Өздері осындағы тіршілік азабын тартпаған соң қалалықтар жыр ғып айтатын деревня.

Деревня - қалалықтардың таусылмас жыры! Қалалықтардың қиялындағы деревняда да ылғи да мереке, айналаның бәрі жап-жасыл немесе бойыңды балқытып жіберерліктей ыстық. Қалалықтардың қиялындағы деревняда батпақ пен лас та, қаптаған шыбын-шіркей де, әр жерде үйілген нәжіс те болмайды, дамылсыз жерге еңкеюмен бүкшеңдеген мұндағы жұрттың алдындағы малдарынан айырмашылығы аз екенінде де қалалықтардың жұмысы жоқ.

Ал бұл деревняны бір кісідей білетін. Сонда туып, балалық шағын сонда өткізген жоқ па. Көгілдір таулардың бір бұрышында жасырынып қалған шағын Тала деревнясында. Кейде балконға асылып тұрып, қиырға көз жүгірткен Клод: "Сенің тауың анау ма? Мені сол жаққа қашан апарасың?" - дейтін.

Ол Турдағы апайдың көк желекке оранған деревнясында көктемгі жексенбі күнін бірдеңе ғып өткізермін деп ойлаған.

Бүл күн енді қайтып келер ме. Ол сонда болған сәттерді соңынан бажайлап есіне түсіре де алмады. Апайы "р" дыбысын созып сөйледі, өзі шошқа етін даярлады; жас шөптің иісі аңқып тұрды, кітаптағыдай күміс бұлақтар ағады екен, ескі үйден өткен күндердің сағынышты хош иісі тәрізді ыстық нан иісі шығады. Кешкісін қайтып оралған бойда, көктем лебінен мас болғандай, жасыл шөп, ағаш шырыны мен бұлақ сылдырынан өзін мәрт, нәзік жанды, қайырымды жігіт сезінген. Онымен де қоймай, Клодты қолынан ұстаған күйі Котар ханымға жетіп барып:

– Менің қалыңдығым осы, - дегені бар.

Котар ханымның көзінен жасы шығып кетті, бұдан кейін Клодтың да көзі шықтанды. Олар сүйіскен, сөйтіп, осы күннен бастап...

Иә, бұл солай деген, сөйтіп, мұны өз сөзінен ұстапты, бірақ бұл алаяқтық емес пе! Әйткенмен, көктемнің өзі де барып тұрған алаяқ маусым. Тап осындай көктемгі жексенбі күндерінде барлық болашақ күйеулер жүректері әлдебір қуанышқа толып, бас бостандықтарын талақ еткен үкімге өз қолдарын қоятынын қайтерсің! Жақсы ойластырылған неке заңы кодексінде көктемде қиылған некелер жарамсыз болып есептелуге тиіс қой.

– Билейміз бе, сүйіктім?

Қыз мұны жақсы білетін. Бетховен мен Дебюссиді түсіну мен бағалау үшін бұған қаншама уақыт қажет болды. Қазір де оларды тыңдай отырып, содан ләззат алып отырғандай сыңай танытқан. Ол қарсыласуға да тырысып көрген. Бұл өз қайғы-қасіретіңді әлдилеу тәсілі; мұндай ессіз арындар себепсізден - себепсіз бұрқ ете түседі де, сынған шыны тәрізді быт-шыт болады, - осының бәрі африкалық көзбояушылық еді, және олар сиқыршылық ауанын тудыру үшін жасалатын, қояншық құштарлықтарға арналған дуалаушылардың әдістері, қояншық ғұрыптар. Бұлар Бетховен де, Моцарт та, Чайковский де емес-ті. Тамыр - тамырын қуалаған атавизмдік бұл толқындар, алыстан естіліп семген дауыстар жаңғырығы қай түн түкпірінен жетті екен бұған?

– Қанеки, стансаны мен іздейінші. Бұл уақытта Монако болатын еді.

Әлбетте! Қыз күн мен түннің кез келген уақытында би музыкасын беретін стансаны жатқа білетін. Ол қабылдағышты қосты да күтіп тұрды. Естілген қатты дауыс бірден қатайып сала берді, мұны иісі шығатын дауыс дер еді әдетте Башир. Бұл Алжир - радио болатын." ... Қырық жеті құқық бұзушы залалсыздандырылды. Өкінішке қарай, тәртіп сақтаушылар арасынан біреу жеңіл жараланды. Оқиға орнын тазарту жалғасуда.

Кеше Манжентте франко - мұсылман бауырластарының көңіл өрепкіткен шеруі өтті; мұсылман - соғыс ардагерлері отанға шексіз берілгендерін тағы бір мәрте мәлімдегілері келген, сол үшін олар, өз сөздерін тура келтірейін - бір кездерде сырттан келген дұшпанды тас-талқан еткен кеуделерін енді ішкі жауларына қарсы тоспақшы".

Кеше жиырма бір он бесте Алжирде сұмдық қастандық болды. Терроршы Бюжо көшесіне граната лақтырды. Тоғыз кісі жарақаттанды, үш адам: екі баланың анасы, үшінші сәбиін күтіп жүрген еуропалық әйел, бір шал мен сегіз жасар бала қазаға ұшырады. Кісі өлтіруші тұтқынға алынды. Алдын-ала ойластырып алғанына сәйкес ол әлгі әрекетінің бәрінен бас тартты және бойында қаруы да жоқ болып шықты. Бірақ көптеген еуропалық келушілер оны танып қойыпты. Жантүршігерлік зұлымдығының зауалын беруге деген жұрттың ашу-ызасынан қанішерді патрульдің араласуы ғана аман сақтап қалды. Маған белгі беріп жатыр, шамасы, бір жаңалық айтқысы келген болар. Жаңа ғана мәлім болғандай, джипіне салып жіберілген терроршы қашуға әрекет үстінде мерт болған көрінеді..."

– Күйтабақты ауыстырсаң қайтеді?

– Саған қызықты шығар десем.

– Өлгендер ме? Айтарсың. Мен көр қазушы ма екем?

Қыз тұтқаны бұрады. Аса таныс дауыс естілді:

"Ішкі саяси өмірге келсек, бұл аптада Алжир тағы көш басында тұр, ондағы құқық күштері..."

– Өшірші!

– Бұл Монако ғой.

– Мен байқап көрейін. Соттенсті тыңдайық. Соттенс қайда?

– Онда қазір биржа бағамын хабарлап жатыр.

Ол тұтқаны беталды бұрай салды.

"Кеше Біріккен Ұлттар Ұйымы Бас Ассамблеясы сессиясының отыз тоғызыншы отырысы болды. Делегаттар Алжир мәселесі жөніндегі сөздердің жалғасын тыңдады. Бірінші болып сөйлеген Оңтүстік Африка Одағының құрметті депутаты Ұйымға мүше мемлекеттердің ішкі істеріне араласу Ассамблея үшін қаншалықты қауіпті екенін айқын дәлелдеді... Оның сөзі жиналғандарға айрықша әсер етті..."

– Түу, оңбағанын - ай!

Ол радионы өшіріп тастады.

Баласы, апайлары, әлемнің барлық радиостансалары бағдарламаларын есіне сақтайтын қабілеті, соғыс, радионың өтірігі, өз шарасыздығынан қарадай торыққан ол Клодтан құтылғанша асықты. Оның жалғыз қалғысы келген.

– Апайым келген соң оған елді көрсетеміз.

– Табылған ақыл!

– Бұл түк істегем жоқ қой. Және апайым да.

– Шынымен бе? Және мұныңды олар білетін шығар.

– Басқалар үшін біз жауапты болуымыз керек пе? Бұл әділдік емес.

– Ал олар ше? Мінеки, жүз отыз жыл бойы не екенін өздері де білмейтін қылмысқа бола жапа шегіп келеді, - бұл, сеніңше, әділдік пе?

– О! Сенікі ылғи да осы. Бүгін оларға жан-тәніңмен қарсы шықсаң, ертең солардың сойылын соғып отырасың.

– Мұндай сөздер саған жараспайды. Бетіңнің бояуын бұзып, жүзіңе қан тебеді. Саған ең дұрысы барып, ұйықтап алу, сөйтсең, өзіңе жақсы болады.

Ол қызды есікке қарай итеріп жіберді. Қыз есікті жылдам ашты. Бұл оның баспалдақтан ұзап бара жатқан аяқ дыбысын естіген.

Рамданның хаты кішкентай үстелде жатқан. Соны барып ашты.

"Зиялылар жайындағы бүгінгі әңгімемізді жалғастыру үшін (таңертең уақытым болмаған: жазба жұмыстары... және басқалар дегендей). Әлбетте, халықтық құрылыстың сөзсіз жақтастарынан басқаларды ату керек дегенім сені шошытқан болар. Жаңа ғана "Обтан" тағы да өздерін зиялы санайтын қайдағы бір білімпазсымақтардың пайымдауларын оқып шықтым (егер бұлар жай оңбағандар емес, айтайын дегенім, бір жол өтірігін соншаға бағалайтын ақылды адамдар). Олар ар-ұят, ізгілік, Батыс және өркениет туралы және бізге қарсы жүріп жатқан сол зұлым соғыс жайында айтады. Бұлары, әрине, оңбағандық. Бірақ егер жақсылап ақылға салар болсақ, объективтік, тазалық, ізгілік, еркіндік, әлсіздер мен езілгендер сияқты бұлжымас қағидаттар сауытын киген солшыл зиялымыз деп жүргендердің де ұстанымдары пәлендей оңып тұрған жоқ.

Ашығын айтқанда, осы ақылды адамдардың бәрі де төбелеске араласқан соқырлар сияқты, әлденелік болып, тарих жүрісіне килігеді, данышпансиды, сәуегейлік етеді, көлгірсіп мақтайды немесе іске алғысыз ғып тастайды, - осының бәрі байсалды нәрсе емес, тіпті әділетсіздік.

Біз - (өзін халық деп атайтындармен қатар қоюды ұнататын) - біз оқымысты емеспіз, және бір ғана өміріміз бар - егер, алда-жалда жеңіліске ұшырай қалсақ, онда бәрінің де біткені.

Міне, сондықтан да, күреске сонша күш-жігерімізді, сақтығымыз бен махаббатымызды жұмсаймыз. Ал кітаптан ғана оқыған сендер сияқтыларға адам өмірі тізбектің бір бөлшегі ғана. Сендер барлық халықтардың тарихын өткен ғасырларды оқып шықтыңдар, бұл болашаққа өздеріңді сыналауларыңа мүмкіндік береді. Ал қазіргі уақытта сендер тұс-тұстан қыспаққа түскенде ғана тосылып қаласыңдар және бұдан енді қашып құтыла алмайсыңдар. Бірақ тап осы арада айналып өтесіңдер. Тек бір ғана сәтке! Және тап сол сәтте оны орнына қоясыңдар (тек осылай, әйтпесе қалай болсын) ал оны орнына қойғанда, біздің бақытсыз өміріміз не болғаны деген сауал туады?

Miнe, сондықтан да бізге Әсем Филипп немесе 7 династия перғауындарынан көп көңіл бөле қоймайсыңдар, - самарқау, бейжай ғана көңіл бөлу. Әрине, бұларың ақымақтық. Жоқ, әдейі емес байыбына бармағандықтан! Өйткені, Перикл немесе біздің шөберелеріміздің заманы бола ма, сендер сол жетпіс жыл бақытсыз өмірлеріңді бірдей жеңілдікпен сүре салар едіңдер. Тым құрығанда бізге соны мүмкіндігінше жақсырақ өткізуге мүмкіндік беріп, сендердің жеңілтектіктеріңнің адам төзгісіз ауыртпалығын көтеруден құтқара көріңдерші".

Башир хатты үстелге тастай салды. "Осы мұғалімдердің әдебиетқұмарларын - ай!"

Бартоктың күйтабағын қойған бойда іштей: "Тым құрығанда бұдан келер залал жоқ!" деп ойлады да, оюлы жәшіктен сигар шығарып, шылымын тұтатып алғанша алтын жалатқан оттығын сипады. Осы музыка ылғи да мұның жан дүниесін баурап алатын. Бір, екі, үш минөт өтісімен - саяхат та басталып кететін. Қош бол, жер, қош, қам-қарекет! Оқ пен бомбалы адамдар қайда? Азаптан және соққыдан қай жерлерде көз жұмып еді? Қай жерде оларды күндіз қорқыныш, ал түнде торығу иектеп алған? Тіліп тастаған қауын тәрізді сан әулетке қай жерде бөлініп жүр? Қайда?... Жасыл ғажап арал бойын билеген іңкәрлік пен нәзіктіктен бей-жай болып, мына дыбыстарды тыңдай отыра, осыған келіп тірелетін. Онда бәрі де ап - айқын, көгілдір, үйлесімді, сазды да теп-тегіс еді. Дүниедегінің бәрінен жырақта, тып-тыныш, маңайыңда, мыңдаған миль төңірегінде тірі жан жоқ, тыныштықтан өзге түк жоқ-ты. Уақыт жылжымайды, уақыт деген мүлдем жоқ, еңсені езген естегілерімен "бұрынғы" атаулы да, жан азабын тарттыратын жобалар мен күрделі мәселелерін алға тартатын "кейінгі" де жоқ, мұнда бәрі де қарапайым қазіргі атаулының қабағы кірбеңсіз, өткен-кеткен ұмытылған ешкім де тіпті таяу болашаққа да қам жемейді, уақыт шексіз де, шетсіз, оны ешкім бөлшектей алмақ емес.

Мысық тізесіне қарғып шықты. Түбіт жүнді жұмсақтау тиген соққы оны нақты өмірге қайта алып келген: көзін жорта шала жұмған, созылма үнді, қатқыл мұртты, еріншек те айлалы мысық - әлгі қиялындағы аралдың тас-талқанын шығарды, бұл арман дүниесін қайтадан ұйпа-тұйпа еткен, аяғыңа батпандай шойын байлап, қанатыңды шайырға малған, ақыл-санаңның әр бұрышын көксің жайлап алған өмір еді. Мысық - бұл сағат тоғыз соғуы, алдыңдағы тұтас күн мен ұзақ түн, енді бес күннен кейін апайдың портқа келуі, бұл қабырғалар және бомба жарылып жатқан, кешкі бесте коменданттық сағатты Алжир болатын (ал Париж бұл уақытта қайнаған өмірін енді-енді бастап жататын).

Ол мысықты үлкен баскетбол добы сияқты үстел астына атып ұрды. Бүкіл жүндерін тікірейтіп, тістерін ақситып алған мысық ашу-ызасын пышық жүзіндей жарқ еткізді де, сонан соң сарғыш көздерін шала жұмған күйі таңқышаян секілді бүйірімен алаупешке барды да, сол араға домаланып жата кеткен.

Башир алжир айлағын жасырып тұрған пердені көтерді. Әр кеш сайын аңда, төменде бір көрініс қайталанумен болатын. Осы арадан, әл - Биар биігінен бүкіл Алжир теңіз Матиф мүйісінде аспанмен астасып кететін нүктеге дейін алақандағыдай көрінетін, ал күн ашықта тіпті Джурджураның көгілдір жоталары да көзге тосылар еді. Көктемде перде сағат жеті кезінде көтерілетін, сонда қарағай, зәйтүн, зәулім үйлер мен қызыл шатырлы үйшіктер арасындағы жоталар үстіне шашырап жатқан титтей жарық нүктелері кенет көбейіп, бір-біріне жақындап, ана жердей бір, мына жердей бір шұғыла шашатын, сөйткен кезде қара түн көмкерген бұғаз да бір сәтке жарқ ете қалатын.

Жағалауды бойлай - оттардың қызғылт құйрығы бірінің соңынан бірі ілескен күйінде біртіндеп Алжирге жылжитын. Олардың шеруі толассыз, жексенбі күндері екі-үш сағатқа созылатын. Фор – де - л,О, Айн - Тайе, кейде тіпті Корсо немесе Деллиседе достарымен шар ойнағандар орманнан қайтып келе жататын еді. Бәрі де, еуропалықтар, әрине! Олардың ортасында алжирліктің болуы ыңғайсыз құбылыс, тіпті олардың Еуропалық Ұлы мәртебесіне нұқсан келтіретін атауы да жоқ, бірақ заңмен де жазаланбайтын оспадыр қылық болып шығар еді. Башир тізбекте қанша алжирлік барын санап көруге әрекеттенді. Ондай ержүрек, қамсыз, терісі қалың, бәлкім, жүздің ішінде біреу ғана шығар. Әйткенмен, мұның өзі секілді байқаусызда өтіп кетуге тырысатындар да болатын. Дегенмен, оларды бірден байқап қалатын да, сол бетте әлдебір үнсіздік келісіммен қорғаныс немесе ысырып жіберу әрекеті басталатын: бұл бақай есепті немқұрайлылық, айқын сезілетін өшпенділік, арандату, ең жақсы дегенде, вирус пен жұқпалы аурудан аулақ жүруге тырысқан қашуға негізделетін.

Ал ана нақұрыс Рамдан шындап келгенде, олар бізге осылайша көз тоқтатып қарайды, құрметтейді деп көйітеді. Олай десек, онда неге бізді жақсы көрмейді? Әрқашанда бір аяғынан сылтып тұратын оның пайымдарының бәрін де жақсы білем: тоқсан пайызы жарлы (онда біздің күніміз не болмақ?), олар жандарын салып, жұмыс істейді, бала туады, оларды бірдеңе ғып тәрбиелейді және олар үшін алжирлік - тұрмыстық ақталу ғана. Алжирліктердің қаншалықты жеккөрініштілігі, қаншалықты бақытсыз әрі адамша өмір сүру мүмкіндігінен мүлдем ада екендігін көру, олар, еуропалықтардың алжирліктерді қорлауына және жек көрулеріне, олардың бақытсыздығына себепкер бола алатындығын сезіну - олардың өмірінің мәні секілді. Басқалардың жарлылығы өз кедейшіліктеріне көнуге мүмкіндік береді, тіпті оны елемей қоюға үйретеді. Ешқандай мән-мағынасыз, күнделікті сұрқай тірлігімен, өткеннің естелігінсіз, үмітсіз күйбеңдеген олар бұл елде алжирліктер болмаса, қайтер еді? Іштері пысып өлер еді. Жүздеген тынығушыға бір араб -көктен тілегендері осы емес пе, жексенбілік серуенге мағына беретін де осы, әйтпесе бірқалыпты өмір ырғағы секілді бұлар бәрінен де жеріп кеткен болар еді. Олар аптасына бір рет серуенге шығады, әйткенмен Алжирден елу шақырымнан қашық ұзап көрген емес, өйткені, доңғалақтары тозады, жанармай да қымбат, арабтардан қорқыныштары да күшті (қаладан сәл жырақ шықсаң, олар құжынап жүреді). Жүздеген еуропалыққа бір араб -сөйтіп, олар әлгіні жек көреді, иттің етінен жек көреді, бірақ өзіңнің ештемең жоқ болса да, жек көріп, өшпенділікпен қарайтын біреудің болғаны қандай жақсы! Дұрыс ұйымдастырылған мемлекет әр апталық жексенбі сайын арабтарға орман, жағажай, киноға барып тұруды міндеттеуге тиіс қой. Тек балға пара көрмесін, өйткені, ол жерде бұлардың қарындастары мен әйелдері жүреді, ал арабтар өз ұрғашыларын беттерін жауып ұстайды немесе өмір бойы қамап қояды.

Әлгі Рамданның жұрттың бәрінен ақылды болғысы келеді.

Башир мектеп дәптерінен жұлып алған парақтарды қайта оқып шықты. Қарадай жыны келді. Содан соң қызғылт пошта қағазына бір демде жауап жазып тастады.

"Қымбатты мұғалім, сәлем хатыңды алдым және сені тыңдап тұрған кездегідей тағы ашулана бастадым.

Егер дұрыс түсінсем, сенің ұстанымың әдеттегідей қарапайым да айқын: саясат -байсалды нәрсе, ой еңбегінің иелері саясатқа ойлану қабілетін әкелуге тырысып, қателік жібереді дейсің. Бастабында мұндай кереғар нәрсе айтып, қалжыңдап отырған шығар дегем, бірақ, содан кейін олай ойлау сені қорлау болар еді, өйткені, мұндай байсалды әңгімеде әзілдесу дегенді білмейсің ғой деп тағы ойладым. Әйтсе де...

Әйткенмен, саясатты осыншама құрмет тұтудың қажеті жоқ. Мұның сәнге айналған дерт екенін де білем. Бәрі де осымен байланысты, осымен өмір сүріп, тіпті осы үшін өліп кетуге де бар біреулерді білем. Әсіресе соңғы жылдары біреулердің жан тәнімен қарсы болғанын біреулер жанталаса қорғап жатады. Біреу айқай салса болды. Іс бітті дей бер. Олар айқайды дәлел деп түсінеді, имандай сенеді.

Ойынға бір араласса, қайтып шығара алмайсың. Күн сайып белгілі үлесін алмаса тұра алмайтын нашақор немесе дәруіш секілді. Нағыз дәруіш скрипкадан өзі ұнататын жылауық әуеннің алғашқы нотасын алыстан болса да естіді бітті, орнында байыз тауып тұра алмайды: сонда жетіп барып, биге басады, аяқ қолын ербеңдетеді, жер тепкілейді, қашан аузынан көбігі ағып, табаны қанға боялып құлап түскенше тоқтамайды. Қолына қылша ұстап тұрғандар, әрине, оңбағандар, оған келісем, бірақ, соған билеп жатқандарды көргенде жүрегім одан әрмен айниды. Жүрегімді айнытатыны соншама, тіпті оларға қарап түкіргім де келмейді. Оның үстіне, олар бұдан естерін жимайды. Керісінше, ұйқыларынан оятып жіберуге тырысқандарды өлтіріп жіберуге бар. Еврейлер өздерін жоқтан өзгеге сенуді қойғызуға келген адамды креске шегелеп тастаған Тарихтағы ең көзі ашық қаланың соттары астында ажал бұғып жатқан кеселден құтқармақ болған данышпанды улап өлтіруге шешім қабылдаған

Адамдар тобырдан өз орындарын табу үшін қашаға ұмтылады! Олардың нөмірлі, мөр басылған, қол қойылған және күш көрсетілген куәліктері бар. Сөйтіп, ешқайда тырп ете алмайды, талон, куәлікпен нөмірленген, сөреге қойылып, рамкаға салынған Еркіндік ауыртпалығын көтеріп текке әуреленбейді.

Насихаттарымен басымды қаншама қатырды десеңші! Елің еркіндікке жетсін десең, кір дейді. Әлде құл болуға пейілмісің? Онда бар, сонда оқиғаны тым жеделдетпей-ақ, тәуелсіздікке біртіндеп жетеміз. Коммунистік партияға кір: ғылыми теория, тиімділікке кепілдік беріледі, ұлтшылдық - бұл өтпелі адасу немесе жазылмайтын дерт қосыл, таза исламға қайтып орал, онсыз о дүниеде жазалы болғаныңмен қоймай, бұл дүниеде - ақ қарғысқа ұшырайсың. Ал, қанеки, бері жақындашы! Бері кел! Жылтырақ мыс шегелерден қандай әдемі қарғыбау жасап қойдық! Қане, кел, кел! Басыңды мына әдемі қарғыбауға сұқ, қорықпа! Ауыртпайды. Және сен жалғыз да емессің. Айналаңа қарашы, қарғыбаусыз мойын көрсең маған кел!

Не айтқалы отырғаныңды білем. Ең алдымен, қашандағыдай, мені қашаға кіргізесің, ұсақ буржуазиялы анархизм деген таңба басасың! Сонымен бітті. Содан кейін маған ерлік жайында, біліктілердің ерлігі емес, әрине, қарапайым, атсыз – атаусыздардың ерлігі, қылыш пен жылтырақсыз, өз ерліктері жөнінде білмейтіндердің ерлігін айтасың. Ерлік деген бейне апиын немесе құдайдың жібергені сияқты. Өздері арасында жүрген қара тобырдан ерлердің негізгі айырмашылығы - ессіздігі мен сезім атаулыдан жұрдайлығы көрінеді. Өлшеусіз биіктік пен даңқ сәулесіне олар тек содан кейін, өздерінен соң мыңдап, миллиондап келген қарапайым тіршілік иелері мәнсіз бақыттан жалығып, өздерінің ессіз й армандарын ата-бабалардың неғұрлым қанды естелігіне жалғап, сұрқай тіршіліктерінен баз кешіп кетпеу үшін, өткен күндердің жарқын беттерін ойлап тапқан кезде ғана бөленетін болады!

Сақтан! Мәдениетті ұстап тұрған ештеңе де жоқ. Бұл жабайылықтың мықты іргетасындағы жұқа әрі нәзік ыс қана. Оны үрлеуге де болмайды! Айқындық, ақыл-ой, ізгіліктің жайымен тұрғызылған құрылысын құлатып тастау үшін бірнеше күн жеткілікті. Аз-кем уақыттан кейін сен де басқалар тәрізді әлгі апыр - тапыр бидің қатысушысына айналасың - не барабанда немесе скрипкада ойнап отырған азғана топқа, не әуен ырғағымен би алаңында жанын салып шырқ үйіріліп жүргендердің үлкен тобына қосыласың.

Бұл биге қатысушылар оларға сырттан көз салғандарға ғана күлкі шақыратын сайқымазақ сияқты көрінеді. Бірақ тобырға дендеп кірген бойда биге қатысушыға айналасың, алдымен әуен ырғағын табуға тырысасың, сонан соң жаныңды салып жер тепкілеумен боласың, басқалардың көзіндегі ессіздік ұшқынын да байқамайсың, себебі өз көзің де тап соныкі сияқты болады.

Әзірге сен алдау-арбау, нышандар мен белгілер ізденістерінен аңыз туатын тұманды бастапқы, әуесқойлар сатысында тұрсың. Бірақ егер қарсыласпасаң, сен де басқалармен бірге жоғарғы сатыны аттайсың, оқиғаларды жорта әсірелеу, оларды дәуірлік дәріптеу сатысында олардың шын мәнін көрмеу үшін немесе бәрін көгілдір тұман арасынан көру үшін көзің де жұмулы жүреді. Білесің бе, ұзамай осы қиыстыра соғатын заңдандырылған алдаушылар, үндесті жалғандық жыршылары - ақындар көптеп туатын болады. Платон оларды шаһардан қуып жіберген болатын. Халыққа тұсау салғаны да жетер. Онымен қоймай оны ақымақ еткені, алдаусыратқаны, жандармға дәлдүрішті тіркеп қойғаны - халық ішіндегі өзін елемеуі, тіпті адамзат жаратылысын елемей қою деген сөз. Адамдарды ақиқаттан гөрі алдаудың көбірек еліктіретінін Платонның білмеген сияқты тұр көрсеткенін де және базбір сүреңсіз дәуірлерде жердің шыққа іңкәр болғанындай топтың мысалдарға құштар болатынын да білем.

Амал қанша! Кең құлашты данышпандар үшін ақыл-ойдың салқын лебі де жеткілікті. Олар емен дөңбегіне қағылған сына секілді ақыл-санасына енген жалпыға ортақ ақиқатқа да, бұлдыр түйсік елестеріне де еліге қоймайды..."

Башир хатты желімдеп, "Телефункенді" қосты. Қабылдағыш сарнап қоя берді:

"Тәртіп сақтау күштері отыз бүлікшіні залалсыздандырды..."

Башир Лазрак шалт қимылмен оның үнін өшірді. Қабылдағыштың әлсіз жарығы құрыған бойда бөлмені қараңғылық одан әрмен қымтай түскендей.

Саясат... Бұл, бәлкім, күлкілі де шығар, бірақ іс те қиынға айналып бара жатқан сияқты. "Франция-5" ондаған мәйітті айтса, оны әлемнің барлық радиостансалары да іліп әкетеді.

Жайымен есік қағылды. Әрине, Клод қайтып келген шығар. Бұл жолы қызды итеріп шығарары хақ.

Ол есікті бар пәрменімен итергенде топсасы жұлынып кетуге шақ қалған. Бетін безеу басқан, басы қазандай, кішкентай арық бала қабырғаға жабысып алыпты. Үстіне қызыл асығына түскен тым үлкен көне пальто киген. Кейіп - кеспірі келіспесе де, батыл Галстукті. Бәтеңкесі тазартылған. Жұпыны, бірақ жинақы, ұсақ қызметші екені көрініп тұр.

– Доктор Лазракпысыз?

– Иә, соның өзімін.

– Мазалағаныма кешіріңіз... Шұғыл шаруа боп қалып. Кіруге бола ма?

Бұл оған ишарат білдіргенше, сып етіп кіріп те үлгерді.

– Менің атым Арезки. Ағам аңшы мылтығымен аяғын атып алғаны... Иә, ірі оқпен оқталған... Қабан атуға.

– Қабан атам деп аяғын атып алған ба? - деп сұрады Башир.

Иә, бірақ бұл арадан алыста, он төрт шақырымдай жерде. Бірақ менің машинам бар.

Он төрт шақырым деймісің? Басқа дәрігерлер жоқ па?

– Бізге сізді айтып еді... Мұғалім Рамдан, білетін шығарсыз? Жасқаншақ әрі батыл жас қызметші пальтосының түймесін тартқылап қойды.

– Және бізге мұсылман дәрігер керек еді, міндетті түрде!

Сағат тағы жартыны соқты. Коменданттық сағатқа небәрі отыз минөт қалған. Башир ваннаға кіріп, үстіне әтір септі де, көшеде шолғыншылар көп емес пе дегендей терезе пердесін түрді.

– Мұғалім: "Доктор Лазрак дәрігерлік және алжирлік борышын орынаудан бас тартпайды" деген.

Кішкентай қызметші түймесін жұлқылауын қойып, Баширдің көзіне тік қарады. "Егер бұл іске киліксем, еш уақытта өз еркім өзімде болмайды", - деп ойлады Башир. Ол орнынан шұғыл көтерілді.

Көрдің бе, бауырым, сағат тоғыз жарым болды. Біз онда жетіп үлгермейміз. Бірақ сені әріптесіме жіберейін.

– Доктор, егер өзіңіз болмасаңыз...

Өкінішке қарай, бауырым, бара алмаймын. кішкентай қызметші қызарып кетіп, орнынан тұрды.

– Жарайды, амал нешік. Мұныңызға да рахмет... Мазалағаныма кешіріңіз.

Ол жартылай ашық есіктен сып етіп шықты да, баспалдақтан төмен түспес бұрын жан-жағына қарады.

Доктор Лазрактың қарадай мазасы кетті. Ол жылы халатына оранып алып, жұдырығын түйіп, қажалған паркет үстімен терезеден әлгінде ғана Арезки шығып кеткен есікке дейін адымдап жүре бастады. Соғыс жүріп жатқан екі жылда мұның жасаған күн сайынғы ұсақ-түйек оңбағандықтарының жиынтығынан гөрі бұл оңбағандығы анағұрлым үлкенірек - ті. Соғыс басталған кезде ол мұны жай берекесіздік деген де қойған. Ұзаққа созылмайды. Берекесіз соғыс, сауатсыз офицерлерімен олардың басын айналдырып жүрген вьетнамдықтар ғой. Оларға қазіргі заманғы армияның қуатты догтарына улап-шулап лек-легімен жосылған шаруалар да солардікі секілді қарусыз да дәрменсіз деген-ді, бірақ оларды пулеметпен қаншалықты жусатып салғанына қарамастан, діндері берік болып шықты. күріш алқаптарына істегенін бұлар тағы өз қайта бастағылары келеді. Бірақ олар Марсельден жіберілген бомба Ханойға жеткенше уақыт апталап өтсе, ал Алжирге тастау үшін небәрі бір-ақ сағат қажеттігін білмеді; олар Үндіқытайдың қасында ұлан-ғайыр, адамдары құрттай құжынаған Қытай барын, ал Алжирдің ту сыртында Сахараның тау-тау құмдары жатқанын есепке алмаған.

Башир мұны ішкі ақылдың үні дейтін. Бірақ күн өткен сайын бұл дауыс та әлсірей берді. Таңертеңгі газет оқу жүрегін ессіз құштарлыққа толтырып, өзі баяғыда өліп қалды деп ойлайтын көне армандарын оятып жіберетін. Мұның өзі айналып келгенде уытқа қарсы емдік курсқа қайта-қайта жүгінуіне мәжбүр еткен. "Байқа! Ауыздығыңмен алыспа!... Бұл да жай ойын... Бірнеше апта өткен соң күндердің күнінде романтиктер орманның бір бұрышына аңшы мылтықтарын тастап, үйлеріне қайтады, кінәсіздер түрмеге отырады, Ал ысқаяқ қулар Мавритан дәмханасын ашуға лицензия алады немесе тағы бір жасанды сайлаудың депутаттары болып шыға келеді..."

Бұған қатыспау да оңбағандық, мылқаулық күнә болатын. Ал бірақ тап қазір істегені нақты, белгілі оңбағандық еді.

"Ағам аяғын атып алды... Ағам тек сізге ғана сенеді..."

Ал егер кішкентай қызметші шынын айтқанда ше? Егер ол бірден: "Бұдан он төрт шақырым жерде жаралы жауынгерлер бар. Оған, әрине, француз дәрігерін шақыра алмаймыз ғой..." десе...

Доктор пердені сырды. Алжир айлағының мәңгі жас түрі әдетте көңілін аулайтын еді. Бірақ біреу бәрін бұзып жібергендей. Жыпырлаған оттар лапылдаған үлкен алауға айналыпты, оған отын ретінде мыңдаған кішкентай, аса мәттақам қызметшілерді, кенеп бәтеңкелі жұмысшыларды, жүкті әйелдерді тоғытып жатқандай: олар түні бойы, керек десең, өмір бойы жанып жата береді. Ол жақтан естілген шу шынжыр сыңғыры, қор болғандардың дамылсыз ыңырсыған үндері еді. Кішкентай қызметші айлақты сиқырлап тастапты. Ұйлыққан оттардың арасынан Башир әскерилердің етік тері таптаған көшені, автоматтың құмыға шыққан даусын, ашынған немесе зәрелері кеткен алжирліктер тізбесін көрді, қолдарын құмыра тұтқасы секілді бастарына қарай иіп алған; көзіне беттерін пердемен жауып, естері шыға жосылып бара жатқан әйелдер шалынды, күні бойы үй кебістерін іле сала немесе жалаңаяқ көше кезген еркектерінен айырылған ұрғашылар тобыры.

Көшенің қарсы бетінде бұдан екі жүз қадамдай жердегі әлі салынып бітпеген үйде сағат он бірден бастап адамдардм азаптауга кірісетін. Көршілер радиоларын бар дауыстарымен қоймаған тыныш кездерде бұл кезекті жауап алып жатқандарды.шайқай - ойбайларын анық еститін.

Үш шолғын бір - бірлерінен он қадамдай қашықтықта көшені жауып тастапты. Көпшілігін алжирліктер жүргізіп келе жатқан жүк машиналары ығы-жығы толып кетті. Машина жақындай бергенде алда тұрған солдаттың бірі оның есігіне еңкейеді. Еуропалықты көрген бойда оған жүре бер дегендей белгі береді, кейде кешірім сұрап немесе бір-екі ауыз қалжың да айтып тастайды. Егер анау алжирлік болса, оған автоматымен кезектің арт жағын көрсетеді.

Башир алдыңғы шолғынның солдаттары кенеттен әбігерленіп кеткенін көрген. Олардың бірі кішкентай қызметшінің қолын бұрап жатты. Арезки соққыдан теңселіп кетті. Сонан соң оны джипке лақтырып тастады. Үш пара оның соңынан қарғып шықты. Жас ми басын көтеріп, тік отыруға тырысты. Шашын түзеу үшін қолын маңдайына апара берген, бірақ көзі мен саусақтары қанға боялып қалды. Джип доңғалақтарымен асьфальтты ойбай салғызып, қаланың төменгі бөлігіне қарай ағыза жөнелген.

Башир жүрегінің қатты тулап кеткенін сезді. Аяқтары шатқаяқтап кетті. Ол отырып, қолын маңдайына апарып еді, маңдайын тер жуып кеткен екен. Көшеден әйелдің айқайы естілді:

– Өлтіріңдер бұларды, бәрін де өлтіріңдер!

Башир бойын жиып алуға тырысты. Қазір бәрін салқын ақылмен ойластырып алмаса болмайды. Комендант сағатына дейін он бес минөт қалған, бірақ кетіп қалуға, бір жерде жасырынуға мүмкін емес еді. Пара көшелерді құрсауға алып жатты. Башир бір сағаттан артық уақыты жоғын біліп тұр. Кішкентай қызметші бірден айта қоймас. Егер мұның жолы болып, ол Баширдің атын таң атқанға дейін атамаса, таң сәріде комендант сағаты бітеді де, Башир кетіп қалады.

Ол Клодқа телефон соғып шақырды, сонан соң "Обсерватор",Экспресс", "Монданың" соңғы сандарын асығыс жинастырып, басқа қағаздармен бірге алаупешке лақтыра бастады. Ол бәрі жанып біткенше көкжасыл жалынға қарап отырды да, содан кейін қоңыраулы сағатын төртке қойды. Бесте комендант сағаты бітетін. Ол кереуетке киімшең қисайды: Башир үнемі тоңып жүретін әрі өзін пижамамен алып кетуін қаламады. Алғашында көзі бақырайып ашық жатты. Қорқыныштарын мысқылмен немесе тұрпайы қалжыңмен жасырғысы келген еуропалықтар сыртта терезе арқылы тілдесіп жатты: "Баспанасы да, ішетін тамағы да болады... Және бәpi де мемлекет есебінен... Сайрап қоя берер әлі... үстелге де отырады... мына арабқа жақсы ғой, ол үшін баспана мәселесі шешілген..."

Башир өз ойларын тәртіпке келтіре алмай-ақ қойды. "Менің ағам... Ағама барыңызшы... Бұл оңбағандық... Кішкентай қызметші айтып қояды. Тап қазір кету керек... Мен оларға: дәрігермін, деонтологиялық деймін бе... Олар оның не екенін де білмейді ғой... Соғыстың аты соғыс... Жұмыртқа сындырмасаң, құймақ жасай алмайсың... Кінәліден айырылып қалғаннан гөрі кінәсізді жазалаған жөн... Дьенбьенфу... Дьенбьенфуді есіңе түсірші... Оңбағандық... Кету керек..."

Ол мазасыз ұйқы құшағына берілді. Бұрма - бұрма тау жолымен келе жатыр екен. Шұғыл бұрылыстың бірінде соңынан жандармдар өкшелеп қуған кішкентай қызметші пайда болды. Ол аналардан сытылып-ақ кетіп еді, бірақ жалғыз көзді полицей жетелеп келе жатқан неміс овчаркасы жолын кесті. Башир кішкентай қызметшімен бірге жүр екен, екеуі де құлама жартастың ернеуінен келіп шығады, арса-арса арық ат мінген, ауызында тісі жоқ бір кемпір сақтаныңдар деп айқайлап тұр. Кемпір мұның шешесі Смина болатын, көздері сұп-суық. Оң қолындағы қамшысымен аттың сауырынан сабалайды келіп, бірақ ат қозғалмайды, ал сол қолымен жанталасып сылдырмақ айналдырып жатыр. Сол сылдырмақтың даусынан оянып кетті.

Біреу есіктің қоңырауын безілдетті. Башир ақырын орнынан тұрып, жалаңаяқ есікке беттеді. Саңылаудан қараса, Клод пен Рамдан екен. Башир есік ашты.

– Сен өліп қалдың ба? - деді Рамдан.

– Кіргендеріңді біреу көрген жоқ па?

– Әрине! Бірдеңе істегелі жатырмысың?

– Иә, бірдеңе.

–Біреуді өлтірейін деп пе едің?

– Сені.

Клод күліп жіберді. Ac үйдегі сағат онды соқты. Комендант сағаты басталды.

Башир Рамданға бұрылды:

– Сенің келмеуің керек еді.

– Клодты көшеде кезіктірдім, әбден берекесі кеткен. Сен телефон соқты деді. Саған бірдеңе болып қалған шығар деп ойладық. Не болды?

Башир кішкентай қызметшінің келіп кеткенін айтты. Ол барынша сабырлы болуға тырысты.

– Оған менің әдірісімді берген сен бе?

– Иә, - деді Рамдан.

– Онда жаралылар болып па еді?

– Айтасың - ау! Оған бола сенің мазаңды алам ба? Жоқ. Амируш санитарлық қызметін қайта ұйымдастырып жатыр. Емшісі жоқ екен. Соған сені лайық көргем.

Үшеуі де үнсіз қалды. Рамдан басын салбыратып, еденнен көз алмайды.

– Сенің келмеуің керек еді, - деді Башир. - Әлгі Арезки тым әлсіз екен, таңға дейін шыдай алмайды. Бізді ұстап әкетеді.

– Ол ештеңе айтпайды, - деді Рамдан.

Өзі бірдеңеге қарап отыр. Клод үнсіз жылайды.

– Егер олар таң атқанша келмесе, сен, Клод, ештеңеге килікпе.

– О! Батырлық туралы ма, мен, егер білсең...

– Егер олар сағат беске дейін келмесе, мен тайып тұрамын.

– Қайда? - деп сұрады Клод.

– Көрерміз. Ең бастысы - Алжирден кету.

"Егер бұған айтсам, екінші шапалақ жеген бойда оларға бәрін айтып береді" деп ойлады іштей.

– Сенің Талаға кетуің керек, - деді Рамдан.

– Ал рұқсатнаманы қайтем?

Рамдан газетін жазып, оны үстелге қойды да, арасынан ақ парақ алып шықты.

– Міне, - деді ол, - бәрі де бар: мөрі де, қолы да, тек күні мен атыңды жазсаң бітті.

Башир қағазға қарады.

– Бәрін де ойластырыпсың ғой!.. Ал өзің қайтесің?

– Мен қаламын, - деді Рамдан. - Алжирге де жігіттер керек, және де... - ол кеудесін көрсетті, - мен бәрібір алысқа бара алмаймын.

Клод жылап отыр.

– Менің кеткелі жатқанымды айтып, сенің апайыңа жеделхат жіберу керек, - деді Башир, -өзім келген бойда хат жазамыз ғой!

Клод қабылдағышты қосты. Башир үзік-үзік сөздер естіді:

"...біраз уақыттан бері ... еуропа ... Фундук ауданында... М телімінде машиналардың әдеттен тыс жүрісін байқаған. ... түзімдік колоналар, құпия бақылаулар... бақытына қарай... бүгін әл-Биар жотасында..."

Клод өшіріп тастады. Екі жігіт те айқайлап жіберді:

– Жоқ, тиме, сөйлесін!

"Булануар Арзеки деген біреу... жүн көрпелер, рация, карталар... Тек дәрігер ғана жетпеген... Булануар соны іздеп кеткен... Бірақ оны таба алмай, шолғынның қолына түскен".

Башир көзін жұмып, ауыр күрсінді.

"...ал енді спорт жанкүйерлеріне..."

– Өшіре бер, - деді Рамдан.

– Ол менің бауырым Әлиге ұқсас екен, - деді Башир.

– Кім?

– Кішкентай қызметкер... Қимылдары да сондай олпы-солпы, қой көзді, көзқарастарында бір қайсарлық бар... және рождестволық шалға сенеді... Сенің ойыңша, аналар оған...

– Жоқ, - деді Рамдан, - олар оның төсегіне сүт қатқан кофе, тосап пен жас ет әкеліп береді.

Ол тағы да үнсіз ойға беріліп, содан соң күтпеген жерден өзімен-өзі сөйлесіп отырғандай тіл қатты:

– Осының бәрі ағамның кесірі...

Ана екеуі оған таңдана қарады. Рамдан тағы да бір нүктеге қадалып қалған.

– Мені мектепке жіберген де сол. Талада жүрген кездерде... есіңде ме?.. Біз бақытты едік. Біз қар үстінде жалаңаяқ жүретінбіз, біздің шекпеніміз жоқ еді, есіңде ме? Мен қой бақтым. Өзіме қамыстан сыбызғы жасап алдым, көп сыбызғы, алдымдағы қойым жота -сайларды, жол бойы мен бұлақ маңын аралап жайылып жүргенде, мен сыбызғы тартатынмын. Француздар ма? Олардың дүниеде бар екені ойыма кіріп те шықпайтын. Отаршылдық? Оның не екенін білмейтінмін де. Партия? Ол жөнінде маған ешкім айтып та көрген емес. Тіпті дүние төңкеріліп кетсе де, онымен ісім болмайтын. Менің білетінім алдыма салған қой мен сыбызғы ғана еді. Ол кезде жіңішке ауру жұқтырмаған кезім, сыбызғыны өршелене үрлеймін келіп.

Ол жайымен жөтелді.

– Жіңішке ауруды ағамның мектебінен жұқтырдым. Ондайға әдеттенбегендікі ғой, түсінемісің? Бізде, деревняда бәрі де үйреншікті: жауын ба, қар немесе күн шығып тұра ма; жел соқса да, ашық күнде де жалаңбас жүретінмін, ең бастысы, ылғи да көшеде, таза ауада жүрдім ғой. Ал менен шенеунік жасамақ болып, алып келген, Алжирде ше... Уақытын текке өткізбесін деп мені орналастырған мектептің қасындағы қаша есіңде ме?

Ол Клодқа бұрылды.

– Ұзындығы мен ені үш құлаш, терезесі жоқ, суы аулада, әрі арзан әрі шынығуға жақсы деген.

Ол жөтелді.

– Уақытты текке өлтірмей оқысын деген оймен маған жексенбіде де, бейсенбіде де серуендеуге рұқсат етпеді. Тек жұма күні намазға ғана шығатынмын. Мені қаша ішінде тұруға көндіру құдайға құлшылық етуге мәжбүрледі.

– Дегеніне жеткен екен, - деді Клод.

Қайта одан бездіріп тынды... Мүлдем... Және құдайтағаланың өзі менің алдымда жауапкер, ол маған әлгі қаша, жіңішке ауру, колона, ағамның мектебі үшін жауапты, әсіресе мектеп үшін, өйткені, онсыз еш уақытта ештеңе түсінбестен, ештеңе байқамастан көз жұмған болар едім.

Ол жымиюға әрекеттенді.

– Және ойлап көріңіз, мен жалғыз емеспін, біздер мыңдармыз, миллиондармыз. Ақырзаман күні осы тобырлар, ордалар, миллиардтаған кедей-кепшіктер миллиондаған жылдарға созылған қайыршылық тұрмыстары үшін жауап беруін талап еткен кезде Құдайтағаланың не деп құтыларын кім білсін... Және оған менің кешірім беретінімді ойлап керіңіз...

Ол күлмек болған, жөтелді де, үнсіз қалды.

– Шылымың бар ма?

– Саған зиян ғой.

– Малғұн! Маған пайдалысы не? Мүрдем кету ме?

Клод мұның небәрі әзіл екенін көрсету үшін жымиып күлуге тырысты.

Тағы да кінәлі отаршылдық, - деді Башир. - Егер сол болмаса, сенің ағаң да, өзің де дәулетті болар едіңдер. Бәрі де анағұрлым оңай болар еді, жауын жауып, күн шығып, жел соғып тұратын и деревняларындағы мектепке бару үшін үстіңде жөні түзу киімің мен бәтеңкең болса, жіңішке ауруға да шалдықпас па едің.

– Ол да мүмкін

Әр бес минөт сайын Клод терезе қақпағынан көшеге көз салып тұрды. Бірдеңе сыбдыр етсе, орнынан атып тұратын. Башир ұйықтап жатқан әлпет танытты. Жан-жағына қарап алған Рамдан ұзақ үнсіздіктен кейін:

– Тек ең бастысы - өкпем аз-кем шыдаса екен... Алжир үстінде ту желбіреп тұрған Тәуелсіздіктің алғашқы күнін көрсем болды... Содан кейін өкпем тоз-тоз боп жарылып кетсе де мейлі, оған түкіргенім бар... о! Түкіргенім бар оған...

Башир көзін ашты.

– Қалай болғанда да, бойға күш жинап алу үшін ұйықтау керек, деді Рамдан. - Егер олар жетіп келсе, лайықты қарсы алу үшін де тынығып алған жөн.

Олар кереуетті Клодқа беріп, кілемге жата кетісті.

Таң сәріде мыңдаған қоңыраулар даусы қаланың тұнжыр аспанын толтырып жіберді. Қалада келе жатқан Баширдің аяғының дыбысы бос көшелерге жаңғырығып жатты... Ол қара терге түсіп оянды. Қоңыраулы сағат шырылдайды. Рамданның көзі ашық екен. Сағат шырылына қарамастан Клод тұяқ серіппестен ұйықтап жатыр.

Башир дереу есін жиып алды. Сағат төрт болыпты. Кішкентай қызметші тіс жармаған болды. Бір сағаттан кейін Башир құтылады. Ол пластик шабаданға қолына түскенін тықпалады, таңғы шапақтың әлсіз сәулесінен сұлбасы терезе қақпағына түсіп тұрған сақшының көңілін аудармас үшін жарық жаққан жоқ. Жылдам беті-қолын шайынды.

Рамдан көзін қайта жұмды. Башир терезе қақпағының қасында күтіп тұр. Сақшының көлеңкесі қарсы қабырғада көлбеңдейді. Пара анда-санда аяқтарын тасырлатып, орнында билеп қояды: тоңып тұр. Бес минөтсіз бес. Күдік туғызбас үшін бірден шығуға болмайды. Сағат бесте таң тыныштығын тек сақшының дамылсыз жүрісі ғана бұзып тұрған көшеге бірден жан бітті. Машиналар жүре бастады, көкөніс тиелген арба тарсылы асфальтқа тиген басқа көлік доңғалақтарының дыбысына қосылып кетті. Әлдеқайдан шыға келген балалар газет атауларын айқайлап жатыр: "Эко–о-о!" Ұйқысы ашылмаған адамдар бірінші троллейбусты күтуде. Аяқ астынан шатақ шығып қалды, Башир ызалы дауыстар естіді: "Аяқ-қолыңды опырып тастайын ба! Салдақы!" - Тиісіп көр, бет-аузыңды шие жегендей қылайын!" Жұрт пен дүниенің қалыпты жағдайға түскеніне Баширдің бойы жеңілдеп қалды.

Бестен он минөт кетті. Башир пальтосын киіп, шабаданын шап берді. Ол құтылып кетеді. Жайымен есікті ашты. Үй алды әлі қараңғы екен.

– Итке тастау керек менің жүрегімді, бір кесек ет секілді итке тастау керек... содан кеудем ауырады... бар азабым содан...

Сминаның тіссіз аузынан шыққан сөздер ап-анық, бірақ бейжай естілді.

– Осы жүректің қажеті не...

Қасында келе жатқан жас келіншек оның сөздерін естімеген сияқты. Ол аяғының астына қарағыштап, әлсін-әлсін жерден құрғақ бұтақ көтеріп, арқасындағы жіппен буылған отынға қосып қояды.

– Тоғыз ай бойы құрсағымда көтердім, емшегімді еміздім, қаншама жыл өбектеп, қамын жедім. Ендігі жетпегені сол үшін тағып іші шегуім еді... Орманнан адам іздеп көр, бір шөмеле шөптен ине іздегенмен бірдей емес пе!

Осының қарсаңында Моханд Саид Сминаға келіп, осыдан екі жыл бұрын партизандарға кетіп қалған кіші ұлы Әлиді көргісі келсе, Тизги орманына бар. Ол таңертең сол жермен өтеді деген. Таң сәріден Смина қызы Фарруджа екеуі Тизгиге келген.

– Жоқ екен, яғни, келе алмағаны да, - деді Фарруджа.

– Өзін бар баламнан артық көруші едім, Белаидтан да, Баширден де... Қызым, сені есепке алып та тұрғам жоқ... Маған азап шектіргеннен басқа ештеңені білмеді ғой бұл. Тіпті бала кезінде емшек сорғанда омырауымды дал-дал қылып, қанатып тастайтын... Тоқтай тұр, өз балаларың өссін... Олар да сенің сүтіңді еміп, қаныңды сорып қояды әлі. Керегін алған соң жолға лақтырып тастай салады, жүрегіңнің қан жылап жатқанында олардың жұмыстары болмайды...

Әйелдің байбалам салған ойбайы жан ашуына толы. Тоқтам болмастан, тым асып та кетпеген айқайы енді қайтып тоқтамайтындай көрінген.

– Маған қарғыс тиген! Балаларымды әулиелер қарғаған. Сенің ағаң Белаид христандарға біздің қасиетті соғыстың жауынгерлерін ұстап береді. Башир дәрігер, христиандар оның жүрегін ұрлап алған. Талаға еш уақытта аттап баспайды... Маған ақша жіберген болады, оның лавр түстес татымсыз ақшасын қайтем? Одан да бет-жүзін көргенім жақсы емес пе. Қандай болды екен? Оны көрмегелі әй, кемінде он жыл болған шығар. Сен қызсың, сені есепке алмай тұрмын. Әли маған ештеңе айтпастан тауға кетіп қалды. Оны да бөтен біреулерден естідім. Содан бері әр кеш сайын отырып алып: тірі ме, өлі ме, тамақ ішті ме, жоқ, қарны аш па, тоңып қалды ма... деп сарыуайымға салынумен болам. Орман кезіп, онымен жолығам ба деймін... бірақ жолықтыра алмаймын.

Кенет Фарруджа қолымен мұның аузын баса қойды. Қоршаудың ар жағынан үстіндегі қоңыр бойын одан әрі биік қып көрсететін ұзынтыра арық біреу келе жатты. Әне-міне дегенше бұлармен қатарласып та қалған. Бірақ тоқтаған жоқ, бұлар жаққа қарады да қойды. Аяғына қалың резеңке табанды кенеп бәтеңке киіпті. Ол үн-түнсіз өтіп кетті. Оның соңынан тағы біреу, содан соң тағы біреу және тағы екі кісі өте шықты. Фарруджа жартасқа сүйеніп тұр. Сминаның жағы сенбей тұрғанмен, аналар оған бөгелген жоқ. Өткендердің әрқайсысы үстеріне әлгіндей қоңыр кешебия киіп алыпты.

Әли көрінген кезде Смина міңгірлеуін қойған. Еріндері дір-дір етеді, бірақ аузынан дыбыс шығар емес. Әли қашаның ар жағында бұлардың қарсы алдында тұр. Көзі үңірейіп, әбден жүдеп кеткен. Бойының дірілін басу үшін Фарруджа іштей: "Бұл Әли ғой, Әли, менің бауырым" - дей береді. Сминаның беті - ауызы жиырылып кетті, Фарруджа шешесінің жымиғанын немесе жылап тұрғанын біле алмады. Ол көзін жұмып, сонан соң қайта ашты. Шешесі қашаға қолын сұқты; саусақтары торға түскен қарлығаштай дір-дір етеді.

– Немене? Шаршадың ба?

Артынан біреу келіп, жайымен Әлиді арқасынан түртті. Бұлардан көзін алмастан Әли жолдастарының соңынан ілесті. Ұзамай олар қалың бұталар қалқалап тұрған жолға шығып, көзден ғайып болды. Фарруджа алыстан олардың күлкілерін естіді.

Әйелдер қимылсыз, сасып қалған күйлері үнсіз бір-біріне қараған. Сминаның ерні әлі дірілдеп тұр. Бір қарға жоғарыдан қарқылдап қояр емес. Аяқ астынан ұйытқи соққан жел долана бұтасын ұйпа-тұйпа етіп жіберді.

Фарруджа кенет соқпақ жолға құлай кетті. Қолдарын айқастырып алған күйі бетін Әли кетіп қалған жаққа бұрып, туысы өлгенде жоқтағандай ойбайын салған: "Әли, бауырым!.. Туған бауырым - ау!.." Қолдарымен бетін, бүйірін соққылап қояды. Оның бауырын тірідей жоқтаған даусы төңіректі тұмшалап алған тыныштықты әлсін-әлсін бұзып тұрды. Жайылып кеткен шашы денесі қалш-қалш еткен сайын желп-желп етеді. Күн қақтаған бетін көз жасы жуып жатты.

Қасында өксігін баса алмай Смина отыр. Ол еңіреп жылап жатқан қызына қарап отырғанмен, ештеңе деместен, тек анда-санда құрғап қалған көзін арса-арса саусақтарымен ысқылап қояды.

Төменгі жолдан иығына балта асып алған Моханд Саид көрінді. Ол бұлардың қастарына таянды.

– Ұзамай қараңғы түсіп кетеді, - деді ол, - үйлеріңе қайтыңдар.

Сөйтті де ештеңе болмағандай әрі қарай кете барды. Ұзамай ол да жотаның ар жағына шығып, көзден ғайып болды.

Фарруджа орнынан тұрды.

– Сен оған нанды да бермепсің ғой, - деді Смина.

– Өзің де оған ештеңе айтпадың, - деді Фарруджа.

– Өзі құдай арық екен.

– Бүгін қайда түнейді десеңші?

Фарруджа тандыр нан мен кускус салынған себетті алып, үстіне бір бума бұтақ тастады, шашын өрді, содан кейін олар Талаға бастайтын тік соқпақпен жоғары шыға бастады.

Екі жыл бұрын мұның кабинетіне келген Әли тауға кетем дегенде, Башир оған сенген жоқ еді. Әли бұған мойылдай қара көзімен үлкен бала сияқты қараған. Ақыры бір шешімге бекіген байсалды қалыпта орнынан көтерілді.

– Сонымен, қош бол, аға.

Даусы дірілдеп шықты. Көзінде жас тұр. Ұзамай Башир Әлидің Шреи тауларындағы Блидтің вилайиға қосылғанын естіген.

– Яғни, винтовка керек деймісің?

– Иә, маған винтовка керек.

– Винтовка?

Лейтенант Хамид жымиып күлді. Әли оның ашуланғанын немесе өзін келемеждеп отырғанын түсіне алмаған.

Лейтенант күліп жіберді. Әли де қосыла күлген.

– Жат!

Төбеден үлкен инеліктің гүрілдеген қатты даусы естілді. Жарыққа шыққан инеліктің сауыры күн сәулесімен жарқ-жұрқ етті. Айналма қалақтары қылыш жүзіндей жарқылдайды. Лейтенант Әлидің басын жерге тұқырта түсті. Күн сәулесіне шомған мына бір әдемі жәндіктің биі соншалықты неге қатерлі екеніне Әли таң қалған. Тікұшақтың алдыңғы жағынан екі кісіні байқауға болатын еді.

– Жақсы винтовка болғанда...

Лейтенант Хамид үндеген жоқ.

– Бұларды неге атпайды?

– О! Сен өзің шатақ екенсің ғой! - деді лейтенант.

Екеуі де күліп жіберді. Олар күн сәулесіне шомып, ызылдаған жәндіктен көз алмай тұр.

– Олар еш уақытта тым төмен ұшпайды... Сенің винтовкаңа бола. Бірақ көрдің бе, тіпті сонда да...

Ол сол көзін жұмып, көзіне елестеткен винтовкасының шүріппесіне сұқ саусағын бүкті.

– Пах! Ол жарылып кетеді... Жерге қарай құлдилайды... Саған тек барып қаруларын жинап алу ғана қалады.

– Егер маған винтовка берсе...

– Иә, егер саған винтовка берсе, екі жігіт, екі автоматымен бірге тікұшақты атып түсіресің... Сонсын жарты сағаттан кейін ұшақтар жетіп келіп, басқасын санамағанда, тоғыз адам, тоғыз винтовкадан тұратын жасағымыздың күл-талқанын шығарады.

Инелік аптап күн қуырған таулардың үстін бірнеше минөт шарлап жүрді де, содан соң кілт жоғары көтеріліп, Блидке қарай тартып отырды. Қас қаққанша бос қалған аспан кеңістігінде енді жайымен аш қарғалар самғап жүр.

Хамид пен Әли үңгірден шықты. Лейтенант Әлиге жалт бұрылды.

– Ал сенің полициядан еместігіңді, Екінші қызмет істемейтініңді, сатқын немесе дұшпан жансызы еместігіңді кім дәлелдеп бере алады?

– Міне менің құжаттарым, - деді Әли. - Мен Талада туғам. Жиырма жастамын.

Лейтенанттың мұны құлағына да ілмегенін Әли байқап тұр.

– Жарайды. Тамақтандың ба?

– Иә, осында келер алдында.

– Дұрыс болыпты. Сусының да қанды ма?

– Иә, әрине.

– Жарайсың! Әйеліңмен де жатқан шығарсың... Әлбетте, мұнда келердің алдында.

– Менің әйелім жоқ.

Қараторы жігіт жақындады.

– Жаралыларды қайтеміз, лейтенант? Дәке де, өзіңіз білесіз...

– Шағымданып жатыр ма?

– Жоқ, бірақ жағдайлары қиын.

– Бүгін түнде жөнелту керек. Еркімен баратын біреуді тапшы.

Лейтенанттың қозықарны бар еді: жасақтағы жігіттер буржуйдікі сияқты деп күлетін. Сөйлесіп тұрғанда, бармағын белдігіне тыға беретін әдеті бар екен.

– Қане, жүр бері, саған винтовка іздеп көрейік.

Қараторы жігіт күліп қойды. "Онысы несі?" деп ойлады Әли.

Олар жотаға көтерілді, қарсы алдарында Блида жазығы жатты. Жолдар, алпауыт егістіктерінің шекаралары, ағаш қоршаулар, өскен қарағайлар, деревнялар бәрі де тік сызықтардың бойында. Инелік көкжиектен болар-болмас нүкте секілді көрінеді.

Буфарик әуежайынан ұшақ көтерілді.

– Көріп тұрмысың?

– Иә.

– Не көрдің?

– Митидж жазығын.

– Митидж жазығынан не көрдің?

– Жүзімдіктер, фермалар... толған жүзімдік және фермаларды. Және толған дұшпан солдаттары, толған винтовка, пулемет, гранат, автомат, ұшақтар, инеліктер, азаптайтын камералар, түрмелер. Бізде қару-жарақ жоқ. Тіпті тапанша алмағанымызға да алты ай болды.

Лейтенант Әлидің көзіне қарады. Ол кенет байсалды да мұңды кейіпке кірген.

– Ал анда толған винтовка. - Ол Митиджді нұсқады: - Егер винтовкам болсын десең, сонда баруың керек. Қашан барғың келсе, сонда бар.

Лейтенант бармағын жуан қарны мен портупеясының арасына қыстырды да теңселген ауыр жүріспен кете барды.

Әли қайтадан Блидаға кеткен... Арада бір апта өткен соң ол Шрейге... тамаша автомат асынып, қайта көтерілді. Ал керек болса! - деді лейтенант.

Ауадан хош иіс аңқыды... әлде алғашқы гүлдердің иісі ме екен? Башиp ағаш арасынан шекшек даусы естілмегеніне таңғалды. Күн жарқырап тұр, ақпан айында адасып жүрген күн сәулесі. Тизи-Узуға тап осы жолмен Баширдің жүрмегеніне көп болған. Алғашында ол Палестро мен Куир арқылы айналма жолға түскісі келіп бір тұрды. Бірақ бұл өзіңді ұстап берумен тең еді: тау жолдарында жүрген дәрігердің нөмірі бар ... мен Амирушаға кетіп барам деп жар салғанмен бірдей ғой.

Жалпы осының бәрі оп-оңай бола кеткеніне өзі де таңғалған. Ол Клод, Рамдан, алжир айлағы, ең бастысы - күнделікті ұсақ-түйек әдеттерін, жеңіл өмірге деген бойкүйездігін тастап кете берем деп еш уақытта ойламаған. Жоқ, әрине, бұл қызметшіге бола емес: алғашқы түні ештеңе демеген ол енді бірдеңе айта қоймайды. Және Клодқа бола да емес. Ол іштей қашан да болмасын бәрінің тап осылай аяқталарын тамаша білетін. Егер дұрыстап ойластырса, Башир бұл шешімге әу бастан келген екен. Тек осыған барлық қайшылықтарын шешіп, лықсып келген бұлқынысына жол ашып, көңілін жайландыруға тиіс еді. "Де шво" жайымен шақырымнан соң шақырым ұтып, асфальт жол апшысын қуырып келе жатты.

Талаға келген Баширдің ең қорыққаны басқалармен сөйлесу болатын, таулықтардың сенің тірлігіңді тап өз тірліктеріндей көріп, ана - мынаны түк қоймай сұрастырып, естіген -білгендерін жіліктеп тастап, ақыр аяғы айыптап кететін әдеттері бұған жақсы таныс.

Кез келген ұсақ-түйек Талада оқиға саналатын, ал он жыл жоғалып кеткен кезбе ұлдың қайтып оралуы бұларға он ай азық болатын - ақ әңгіме. Ол жөнінде алаңдарда, бұлақ басында, көшеде, кешкі жиындарда айтып, бір жырғап қалары сөзсіз. Сөйтіп, ұзамай бұл туралы жұрт мұның өзінен де артық біліп шығатыны хақ. Әйткенмен, соғыс көп нәрсені өзгертіп жіберген тәрізді. Ол алғаш Ду-Целнин алаңына тым жақсы тігілген, сондықтан да өзіне тым қораш көрінген еуропалық костюмімен келген сәтте жігіттер жапатармағай сәлемдесіп, данышпан шалдар біраз ақыл айтып, балалар улап-шулап тұра ұмтылар деп қорқып еді... Бірақ Башир өзін әлдебір самарқаулықпен құрмет тұта қарсы алғандай көрінді.

Мұның қолын қысу үшін жігіттер орындарынан тұрды, ғұрып бойынша бұл да шалдардың маңдайларынан сүйген, бірақ қайда келгенін, не істемек ойы барын, қашан, қайда кететінін ешкім де сұрамады...

– Бақырғаныңды қоясың ба, жоқ па? - деді Башир.

– Қойшы, Ахмед, ағаңның тілін ал Жылағаның ұят емес пе? деді Фарруджа.

Қараңғыдан Сминаның даусы естілді:

– Қарны аш қой.

– Онда тамақ беріңдер.

– Ештеңе жоқ.

Башир қалтасынан әмиянын шығарды.

– Мә, ақша, - деді ол, - барып бірдеңе сатып әкеліңдер.

– Әкелетін де ештеңе жоқ, - деді Смина.

– Онысы қалай?

Башир өзін кінәлідей сезінді.

Ешкім ештеңені түсіндіріп те жатпады. Қараңғы бұрышқа тығылып алған анасы да әңгімеге құлықсыз сияқты. Фарруджа анда-санда балаларына қарауға орнынан тұрады.

– Үйде кускус бар шығар?

Сминаның сылбыр даусы жауап қатты:

– Әскер әркімге үн, өсімдік майы, астық сияқты үлес таратын берген. Ол бір күн ішіп-жеуге ғана жетеді.

– Менде саған аздап кускус қалыпты, - деді Фарруджа.

– Ол балаларға ғой, - деді Смина.

– Менің тамақ ішкім келмейді, - деді Башир.

– Ертең, - деді Смина, - саған да Тайебтен үлес сұрау керек екен.

Фарруджа Баширдің таңғалғанын байқады.

– Ол қазір үлкен бастық, - деді Фарруджа.

– Ертең мені шақырып жатыр. Кәртішкені лейтенанттың өзінен сұрайын, сол дұрыс болар. Тамақ ішкім келеді!

– Ұйқысырап жатқаны, - деп күрсінді Фарруджа. Ахмед ақыры ұйықтап кеткен, бірақ түсінде де қарны ашып

Башир өзін қоярға жер таппады.

– Ал Белаид ағам ше? - деп сұрады ол.

– Белаид жанын христиандарға сатқан... Олар оған өз қастарынан ағаш үй салып берген... ол мұсылмандарды ұстап береді. Және онымен сөйлесу үшін айығуын күту керек, Франциядан қайтып оралғаннан бері аузы құрғап көрген жоқ.

– Шеше! - деді Фарруджа. Сонан соң ол Баширге бұрылды: - Үлкен ағам Белаидтың француздармен қарым-қатынасы жақсы, бірақ үлесті бөлетін ол емес, Тайеб.

Мен барып ұйықтайын, - деді Башир, - қайырлы түн.

Ол қойма болған бөлмеге, жоғарыға көтеріле бастады. Табалдырықты аттай бергенде мұны Сминаның даусы қуып жеткен:

– Ертең лейтенантқа барғанда оны-мұныны сұрастырады.

– Әрине, - деді Башир.

– Қайдағыны айтып кетпе... және тым ақылдымсынба. Неғұрлым ақымақ көрінсең, соғұрлым жақсы.

– Шеше! - деді Ферруджа. - Башир оның бәрін жақсы біледі ғой.

– Ол оқымысты, мектебінде болған, денедегі дертті таба алады, бірақ... менің айтқан сөзімді ұмытпасын: неғұрлым ақымақ болғаны өзіне жақсы... - Сәл үнсіз қалды да: - Және бізге де! - дегенді қосып қойды.

Келесі күні Башир САС–қа келгенде, оны ашық жағалы жеңіл мауытыдан сәнді форма киген лейтенант Делеклюз қарсы алды. Ол Баширге сигарет ұсынып, ауа-райы жайында сөз қозғады да, содан соң:

– Сіз дәрігерсіз ғой, Лазрак мырза?- деп сұрады.

– Иә – деді Башир.

– Тамаша мамандық.

– Өзім медицинаға сенбеймін, - бірақ басқалар сенеді, яғни, әлбетте, өз ақшаларына оны пайдалануына болады ғой.

Лейтенант күліп жіберді. "Қақты - соқтысы жоқ ақылды жігіт болар, істес болып та кетерміз", - деп ойлады іштей.

– Мұндағы, - деді ол - жерге, қуаңшылық жерге, күнделікті қиын қам-қарекеттерге шаруалар әбден үйреніп кеткен.

– Мен осы жерде туғам, - деді Башир.

– Ой, кешіріңіз, шынында, бұл сіздің өлке ғой, ал мен болсам, соны сізге түсіндіріп жатырмын.

Ол сәл үнсіз қалды, содан соң жаңа ғана сыпайгершілік үшін айтқанын ұмытып кетіп, сөзін қайта бастады:

– Мұндағы адамдар қарапайым... сондықтан да тұзы жеңіл. Бұларды парықсыз айқай-шудан, жаман уағызшылардан, қатерлі еліктеулерден қорғау керек. Мысалға, кіші ініңізді алыңыз...

Делеклюз ашық кетті. Ол Баширге сигарет ұсынды:

– Шегесіз бе?

– Рахмет.

– Мұндағыларға сіздің үлкен көмегіңіз тиюі мүмкін еді.

Башир лейтенантқа ақшыл темекі түтінінің арасынан тесіле қарады. Лейтенант қамшымен ойнап, жымиып қояды.

– Ағаңыз Белаид бізге көп көмек көрсетеді, бірақ ол басқа жағынан...

– Мен дәрігермін, - деп бастады Башир. Сол арада Сминаның: "Нақұрыс болып көрін..." дегені есіне түсті. - Шынымды айтсам, Алжирден кетіп қалған себебім де жұрттың бәріне қарсы осы мән-мағынасыз соғыс ауанында өмір сүргім келмей, содан қашып едім.

Башир бұл дәлелінің тым екіұшты екенін өзі де сезген.

– Әрине, Алжирдегі өмір де тым тәуір емес шығар, бірақ... өзіңізді алдамай-ақ қойыңыз, доктор... онда сізге жақсырақ еді, өйткені, ол жерде сізге елеусіз қала беру оңайырақ. Мына жер бар жақсылық - жамандығымен қоса шалғай өлке. Мұнда әркім өзін шыны үйде тұрып жатқандай сезінеді. Бәрі де көрініп тұрады. Шеңбер тар, яғни, өлшем де бұзылып, бояулар көзге бадырайып көрінеді, Мұнда баррикаданың не мына жағында, не ана жағында жүресің. Астанада аралас сулар мен көлеңкелердің тұтас аймағы бар. Ал мұнда... Мына көкжиекке қараңызшы, - ол қолын созды, - қол созым жер. Ал содан соң тәуекелге бару пайдасыз, - ол Баширдің көзіне тура қарады, - әрі қауіпті! Өйткені, бәрі де ашық ойнайды: екі команда ғана бар, және ешқандай көрермен жоқ. Сіздердің Белаид бір командада болса, Әли - екіншісінде. Белаид үшін Әли адасқан адам, ал Әлиге Белаид -сатқын. Амалың қанша, осындай жайт.

Оның жымиысы сыбайластық жымиыс еді, ол: "Көрдіңіз бе? Мен ашық ойнап отырмын. Сіз бен біз бір дүниенің, ақылдылар, сауаттылар әлемінің адамымыз, бір-бірімізге шындықты айтуға тиіспіз, тіпті сол шындық біреуміз үшін тым жағымсыз болған күнде де. Ақылды да сауатты адамдардың құр мылжыңмен уақыт өткізуі жараспайды" дегенді меңзеп тұрған-ды.

– Олай болса, - деді Башир, - мен ойыннан шығамын. Сіздер мен үшін тым күшті қарсылассыздар.

– Ім, - деді Делеклюз.

Ол қолындағы шылымынан тағы бір сигарет тұтатып алды.

– Бұл, әлгі, тоқтай тұрыңызшы, бәстесу жайында айтатын шешеннің есімі кім еді?.. Сіз оны білесіз, ол сіздің жақтан ғой...

Делеклюз оның Паскаль екенін жақсы біліп тұр, бірақ шығармаларын оқыған ұлылардың аттарын білмейтін кейіп таныту ғадетін сонау мектеп партасынан бері сақтап келе жатқан.

Шылым оттары маздаған бөлме түкпірінен Сминаның: "Дұрыстығыңды дәлелдеп әуре болма, ақылдымсынба" деген даусы естілгендей болды.

Башир үнсіз қалған соң, ақыры лейтенант:

– Қалай болғанда да, қалаған уақытыңызда сізді осы жерде қабылдауға әзірмін, - деді.

Башир есікке беттеген. Лейтенант та орнынан тұрды.

– Бәлкім, сізге немесе үй-ішіңізге кәртішкелер қажет болар. Сондықтан ұялмаңыз... Белаидқа немесе маған айтыңыз.

Башир оны ұмытып кетіпті.

– Айтпақшы, - деді лейтенант, - шолғынға ұшыраса қалған жағдайда, мінеки, рұқсатнама: әйтпесе жарты сағат бұрын комендант сағаты басталып кеткен.

Жолдар бос қалған, түн тыныштығы Баширдің жер мен тасқа тиген аяқ дыбысын күшейте түсті. Ду-Целнин алаңында екі жарқанат бірін-бірі қуалап, қабырғаға соғылады, ай жарығымен олардың бейберекет ұшулары билеп жүргенге ұқсайды. Бұл өзі сиқырланған қала көшелерімен, соғыстан да, өмірден де жырақта қаракөк тымық түндегі серуенге ұқсайды. Башир аспанға әуелеп тұрған тау мұнарын тамашалау үшін тоқтай қалған.

– Не, әдемі ме?

Башир селк ете түсті, ол қараңғы жерде жабысып тұрған Белаидты байқаған жоқ, бірақ дауыс соныкі еді.

– Не, әдемі ме?

– Сені күтіп тұрғам.

Үйіңе бармайсың ба, коменданттық сағат басталып кеткен жоқ па? - деді Башир.

– Жоқ, маған коменданттық сағатты сақтамасам да болады. Деревнялық екі дуана -Моханд Саид екеумізге.

Ол күліп қойды.

– Лейтенант не дейді?

– Сенен ұнға кәртішке сұра деді.

– Сол-ақ па?

– Сені көп мақтады, әйтеуір.

– Ол менің досым ғой. Әйтеуір, ашық сөйлеп тұрсың.

– Несі бар. Оны басқаларға да айтам. Бауырымнан жасырудың қажеті қанша?

– Ұялмайсың ба?

Белаидтың күлкісі Баширге жасанды болып көрінді.

– Ұялмайсың ба деймісің? Не үшін? Ә, иә! Ирумьендермен достасқаныма ма? Енді қайтем? Өзің секілді, маған да солармен бірге болған ұнайды.

Ол тағы күлді де, сонан соң кенет үнсіз қалды.

– Талаға неге келдің?

– Сендерді көруге.

– Енді көрдің ғой... - Ол қоштасып тұрғандай қолын бұлғады.

– Өзің де келдің емес пе.

– Саған мұнда істейтін түк жоқ. Ауруларды деревняда әскери дәрігер емдейді.

– Ал басқаларды ше?

Белаид Баширге біртүрлі кейіппен қарады. Башир:

– Деревнядағылар сен туралы көп айтады, - деді.

– Енді қайтейін? Отбасына бір батыр жетеді ғой, Әли бар емес пе. Ал сен екеуміз ирумьендермен доспыз. Ренжіп қалған жоқпысың?

– Сенде кәртішке бар ма?

– Қанша керек болса да.

– Шешем мен Фарруджа аштан өлгелі жатыр... Фарруджаның балалары да.

Белаид тағы ішін тартып күлді.

– Оларға алаң болма, үйреніп кеткен. Ал Парижде он жыл жүрген мен олай емеспін. Сен менің кешкі тамақсыз жатқанымды немесе таңертең және кешке арпаның кускусын жегенімді, аштан бұратылғанымды немесе шарапсыз ас ішкенімді еш уақытта көрмейсің. Жоқ, бауырым, оған тым кеш. Өмірді тап олар сияқты қайта бастай алмаймын. Өмір дейді! - Ол айқайлап кетті. - Жоқ, өлім. Және бұл қанша қажет болса, соншаға созылады.

– Бұл орман алаңқайынан жіп тауып алып, асылып өлгеніңе дейін ғана созылады.

– Алаңқайдан деймісің? - Ол шошып кеткендей әлпет танытты. - Еш уақытта да, бауырым, еш уақытта! Мен ондайға еш уақытта бармаймын.

Ол құпия бірдеңе айтқысы келгендей бұған жақындай түскен:

– Батылсың, бірақ есер емессің!

– Ақыр Парижде он жыл тұрған соң сонда қалмадың ба?

– Дұрыс. Әйткенмен, қартайған шағымда өзім де сонда кетем.

– Сені неге келді екен деп ойлаймын да тұрам.

– Аха, әне көрдің бе, мен де сөйтем! Сені алғаш көргенде мына доктор тынышы кеткен жерге неге келді деп ойлағам.

– Мен демалуға келдім.

– Тағы да маған ұқсадың. Дегенмен, доктор, сен менің інімсің ғой.

Жарқанаттар қисық қанаттарымен билерін жалғастырып жатты. Белаид қасына жақындады.

– Құлақ сал, бауырым, Алжирге қайт, ол жердің ауа райы жұмсақ, саған қолайлы. Мұнда сен істейтін түк те жоқ. Мұндай ойындарға әлі тым жассың.

Башир Белаидтың көзінен қаталдықтан гөрі мейірім көргендей болды.

– Ақылыңа рахмет, бірақ не істеу керектігін өзім білем.

– Айналып келгенде, - деді Белаид ұзай беріп, - сенің ағаңмын, мұны айту менің борышым.

Ол Ду-Целниннен кетуге ыңғайланды. Баширге бұрылып:

– Кәртішкеге қашан келгің келсе келе бер, өзіңе де және кемпірге де... және есіңде болсын, отпен ойнама, күйіп кетесің, - деді.

Ол кетіп қалды. Башир алыстан оның ән салып бара жатқанын құлағы шалды:

Аздап ішкен рақат қой қашанда...

Белаидтың автобусқа мініп, Францияға жұмыс істеуге кеткенінен бері он бір жыл өтті. Жұрт таңғалған: ол Таладан кетеді деп ешкім ойлаған емес-ті! Өйткені, Белаид бұрынғының адамы болатын. Алдымен ол да әкесі сияқты басқаларға жалданып жұмыс істеді. Өзін де, үй ішін де көп нәрседен қағып, біраз ақша жинаған соң, шағын жер, екі өгіз бен сиыр сатып алған. Бұл әжептәуір дәулет саналатын, бірақ Белаид қоңыртөбел тірлігін жалғастыра берді. Әйелі балаларының қарны тойып тамақ жейтін уақыты жеткен жоқ па дегенде: "Үйренсін, қашан ашығуға тура келетінін кім білсін", - деп жауап қайтаратын.

Балалары да көбейе түсті. Оқып жатқан Баширге де анда-санда ақша жіберіп тұруына тура келді.

Фарруджа тұрмысқа шыққан, бірақ оның Дезэкстегі тігінші күйеуі құрыққа сырық жалғап күн көріп жүргенде, ақыры түрмеде өлді. Бүкіл әулеттің бар ауыртпалығы Белаидтың мойнына түсті.

Үш жыл қатарынан зәйтүн де жеміс бермеді. Белаидтың жиып - тергені таусылды. Балалар қайтадан ашыға бастады. Белаидтың әйелі балаларын ашқұрсақ қылып үйреткен күйеуінің ісі дұрыс болғанына көзі жеткен. Олар келесі жылы өнім жақсы бола ма деген үмітпен тағы бір жыл шыдады. Бірақ онысы тағы болмады. Белаид өгіздерін, содан кейін сиырын базарға сатты. Ол тағы бір жыл шыдаған, ақыры баяғыда сатып алған жерін кепілге беруіне тура келді. Келесі күні ол ешкімнің көзіне түспес үшін ерте тұрды, үлкен балаларын құшақтап, беттерінен сүйді (қалғандары әлі ұйықтап жатқан) сөйтті де автобусқа отыру үшін Азазгаға жаяу тартып кетті.

Алғашқы жылы зауытта жанын салып жұмыс істеді. Демалыс, көңіл көтеру дегенді білген жоқ. "Жапи" зауытындағы пеште жұмыс істеген ол артық сағатқа қалудан да, түнгі ауысымнан да қашпай еңбектенді. Жексенбі күндері бір жаққа шығуға дәрмені қалмайтын. Алыстан үй ішіне көмегін тигізіп, астық, май, отын, киім-кешек алуға, мейрамдарға ақша жіберетін.

Бірақ жыл аяғына дейін де қарыздарынан түгел құтыла алмады. Кепілге салған жері Амердің меншігіне өтіп кетті. Балаларына тамақ та, киім-кешек те жетіспеді.

Содан соң осының бәрін ұмыту үшін Белаид іше бастады. Сол сәтте бәрін ұмытып та кететін. Тек кейде өткен-кеткендері есіне түсіп, қай-қайдағы уайым-қайғы жанын жегідей жеп, тұралатып тастайтын. Ондайда Белаид тағы ішетін. Бірде ол тек өзі үшін ғана тірлік етудің тым қиын да еместігін сезінді. Ол ақша жіберуін, хат жазуын қойып, Таладан жаңалықтар жеткізіп жататын жерлестерінен де құтылу үшін басқа орамға ауысып кеткен.

Бірде ол кездейсоқ біреуден әйелінің балаларын алып, әкесіне кетіп қалғанын естіді. Әйелі таңның атысынан кештің батысына дейін бел шешпей еңбектенеді екен. Күндіз жер өңдеп, түптеп, арқасындағы себетпен далаға малдың қиын төгеді, егін оруға, зәйтүн мен інжір жемістерін жинауға көмектеседі. Ал түнде жұрттың бәрі жатып қалысымен тоқуға отырады. Көшеден түннің бір уағына дейін оның ұршығының зырылдаған даусы естіліп тұратын.

Бірде Белаид қасындағы досымен Люксенбург бағындағы отырғышқа жайғаса бергенде (олар жаңа ғана ішіп алған мас еді) анадайдан біреудің берберліктерше айқайлаған даусы естілді:

– Белаид айт -

Ол міңгірлеп, өзін шақырып тұрған кім екенін білу үшін жұмыла берген көзін ашқан кезде бейтаныс жігітті көріп, жақтыра қоймай:

– Саған не керек? - деген.

– Мұнда не ғып отырсың?

– Кетші әрі!

– Маған қарашы.

– Әдемі жігітсің.

– Орныңнан тұр да маған ілес.

– Жансыздарды жек көрем, қане, қараңды батыр.

– Мен жансыз емеспін... Мен Уәлимін, сенің ұлыңмын.

Белаид оған тағы көз тоқтатуға әрекеттенді. Қара шашты алпамсадай жігіт қолдарын қайда жасырарын білмей тұр. Өңі түзу киіммен өзін қолапайсыз сезінген шаруа жігітінің кейпі.

Белаидтың бұлдыраған көз алдына Таладан кетіп қалған күні тұманданып келе қалғандай болды. Бет-аузы айғыз-айғыз, арық, боқмұрын бала көз жасы тарам-тарам болып, мұның аяғына жармасқан: осы Уәли болатын.

– Ал саған не керек?

– Сені алып кетем.

– Сумұрын! Қайда?

– Үйге.

– Мен саған қазір көрсетейін.

Белаид орнынан тұрмақ болғанмен, отырғышқа қайта құлап түскен.

– Мені үйіңе апаршы. Келгенім жаңа ғана, жататын жерім де жоқ.

– Онда менің шаруам қанша? Басқа қаңғыбастар сияқты... көпірдің астына жат... сен де қаңғыбас емеспісің...

Ол айқайға басты:

– Қаңғыбас! Маскүнем! Оңбаған маскүнем... сен массың... не айтып тұрғаныңды өзің де білмейсің... сілімтік! - Ол Уәли жаққа түкіріп жіберіп, жеңімен аузын сүртті. - Сен мұнда неге келдің? Бұл сенің елің емес қой.

– Мен саған келдім.

– Мені қуып келдің бе? Менсіз өмір сүре алмаймысыңдар! Сендерге ауадай қажет екем ғой мен!

Ол ауаны көрсету үшін қолын сермей бергенде қолы сылқ етіп қайта түсіп кетті.

– Мен сендерден құтылу үшін, сендердің дауыстарыңды естіп, жиренішті сықпыттарыңды көрмеу үшін кетіп қалдым емес пе, сендермен бір жердің ауасын жұтпау үшін. - Ол аяқ астынан сабасына түскен. - Қырық жыл! Қырық жыл бойы сендермен бірге Талада тұрып, сендердің боқтарыңа былғанып, қайыршылық - жоқшылықтың азабын тарттым. Сөйтіп, бірде таңертең орныңнан тұрып, мойыныма қамытты қайта кигізу үшін іздеп келдім де, бірақ тапқан жоқсың... Пф-ф! Мен көзден ғайып болдым!

Ол Уәлиге түнере қарады.

– Сен менің ұлымбысың?

– Иә.

– Сен үйіңді, шешеңді, бауырларыңды, достарың мен қастарыңды тастап, осында келдің бе?

– Үйде тіске басар ештеңе қалмады.

Белаид қырылдай күлді.

– Он жыл бұрынғы әндерің әлі өзгермепті.

– Енді қайтеміз? Ақшаң қайда, сен соған кеткен жоқпысың?

– Жоқ! Сендерден әбден жалыққан соң кеткем, сендерден жасырыну үшін, шешеңнің ызыңдаған үнін естімеу үшін кеткем, ұқтың ба? Ол ертеден қара кешке дейін ызыңдап: арпа жоқ, май, сабын, саған, сенің бауырларыңа, маған киетін ештеңе жоқ деп қақсай берген соң қарамды батырғам. Басқа әннің қайырмасын іздеп кеткем.

– Таптың ба?

– Онда шаруаң болмасын.

– Сен басқа қайырма іздеп жүргенде бізге не болды деп ойлаған жоқпысың?

– Сендерді ұмытып та кеткем. Сендердің қайыршылықтарың, аяқтарыңдағы сүйелдерің, аш қарындарыңды да бәрін ұмытқам... Оларың әлі бар ма?

– Сол қалпы.

– Иә, жетіскен екенсіңдер. Шешең әулиелерге әлі барып жүре ме?

– Оған енді басқа не қалсын. Сен болсаң, кеттің. Бәріміз де тым кішкентай едік. Көршілер, туыстардың бәрі де өзіміз сияқты сіңірі шыққан кедей. Шешеме әулиеге жалынғаннан басқа не қалды дейсің.

– Маған көмектесіп жіберші.

Белаид дір-дір еткен қолын Уәлиге созып, анау өзін тұрғызып алған соң, отырғышта сұлап жатқан досына қараған.

– Бізге ілесемісің? Маған барамыз.

– О, жоқ! - деді анау тас домалатып жатқандай дауыспен. - Отбасылық хикаялардан жүрегім айниды.

Белаид Республика бульварында тұратын. Бөлмесі үлкен еді.

Ол үстелге екі стақан қойып, біреуіне қызыл шарап құйды.

– Сен ішпейтін шығарсың?

– Жоқ.

– Шешең әлі де жылай ма?

– Әйелдерді білесің ғой...

– Мұндағы әйелдер жыламайды... Өзі әлі жалаңаяқ жүре ме?

– Таланың бар әйелдері сөйтпей ме.

– Шешеңді жалаңаяқ жүргізіп қойғаныңа ұялмайсың ба? Орманға отынға да жалаңаяқ баратын шығар?

– Әрине.

– Сендердің қарындарыңды тойғызу үшін отын сатады ғой. Таң атпай бұлаққа суға барады, содан көз майын тауысып тоқымаға отырады, сендерге арпа, май, сабын алу үшін шекпен тоқып сатады, түнде сендер ұйықтауға жатқанда көз ілместен, бүкшиіп, тағы тоқыма тоқып отырады десеңші.

– Тап өзің керіп келгендей айтасың. Ештеңені де ұмытпапсың.

– Ұмытпапсың деймісің? Жоқ, бәрін ұмытып кеткем. Бірақ сенің жексұрын сықпытыңды көрген бойда бәрі есіме қайта түскен жоқ па... Сен, шынымен де, ішпеймісің?

– Жоқ, рахмет.

– Бекер! Жұмағың алыс әрі сенімсіз. Сондықтан жұмақтың рақатын кейінге қалдырмай қазір тата бастамайсың ба? Жоқ па? Онда өзің біл

Ол бөтелкедегі қалғанын бірақ қағып тастады.

– Осы масайғаның да жетпей ме?

– Сөзінің түрін! Боқмұрын! Маған ақыл үйрету үшін келіп пе едің, немене? Mac болмағанда? Әйтпесе сендерді қайтіп ұмытам?

Ол өзіне тағы құйып алды. Уәли оның қолынан стақанын жұлып алғысы немесе бөтелкені алып қойғысы келген, қанша айтқанмен әкесі емес пе. Белаид стақанды қос қолдап ұстап алған, құсқысы келгендей басы изең-изең етіп, көзіне қан толған.

– Алжирліктердің жұмағы!.. Алжирліктер? Ха - ха! Күлкімді келтірме. Шіріктер, топастар, тірі өліктер! Барлық адам алдымен өмір сүреді, содан кейін күндердің күнінде өледі, сонан соң бітті. Сендер... - Ол ықылық атты. - Сендер алпысқа да жете алмайсыңдар...

Ішіп жатқанда шарап бешпентіне төгілді, ол шараптың дағына таңдана қарады. Оны сүртіп тастамақ болып, қанша әрекеттенгенмен, қолы құр ауаны қарманумен болды.

– Оңбағандық! Және қашан екіжүзді жаназаларыңды шығарғанша, сол алпыс жылда да дұрыс өмір сүрмейсіңдер. - Ол шыңғырып жіберді: - Кюре дарға тартылсын! - Тағы да сабасына түскен. - Бірақ онысы жай көз алдау... сендер баяғыда өліп қалғансыңдар... Мына шарап неткен жексұрын еді!

Ол: "Жексұрын" деп қайталап қойды да түбіндегі сұйықтық көпіршіген шөлмекті ауызына тосып қомағайлана жұтты. Ішкені езуінен ағып кетті. Ол шөлмекті үстелге қойып, соған бажырайып қалыпты.

– Сенде ақша бар ма?

– Жай ма?

– Шөлмекте шарап қалмапты ғой.

Осыны тап қазір өлтірсем бе екен деп ойлады Уәли. Бірақ мұнда полиция немесе жандармдар бар ғой, ұстап алатын шығар.

Белаид бос шөлмекпен бетін жауып алыпты.

– Әлі де шағына ма?

– Кім?

– Шешеңді айтам! Менің әйелім болған кезінде ылғи да шағынатын.

Уәлидің есіне тағы полиция мен жандармдар түсті.

– Әлбетте, тағдырына наласын айтады ғой.

– Маған да шағымдана ма?

– Жоқ, сен туралы ештеңе демейді.

– Ол да мені ұмытқан ба? Ой ғажап - ай! Тегінде, шешең жақсы қыз еді, тек аздап тапалдау әрі кеудесі тым үлкен.

Уәли жан-жағына қарады. Өзінен басқа тірі жан жоқ. "Полицияны ұмытпа, бұл саған деревня емес. Сабыр. Мына кісі ар-ұяттан жұрдай болған екен, бірақ бұл сенің әкең, Таладан кетіп қалғалы он жыл болыпты, бізше сөйлеуді ұмытқан, ирумьендер сияқты сөйлейді".

– Иә, тамаша қыз! Ойлап көрші өзің, он жыл болыпты! Екеуміз көріспегелі он жыл болыпты! Және ақша да, хат та, сыйлық та (сыйлықтарды Аннет алып жүрген) жібермегелі де тоғыз жыл болған екен.

Аяқ астынан басталған ықылықтан тұншығып қала жаздады. Уәли арқасынан салып-салып жіберді.

– Әй, әй, ақырын, өшіңді алып жатырмысың? Ең басында ол маған бір хат жазған, әлгі, әлгі... Шарап жоқ, шөлмекте шарап қалмапты...

– Сенен ақша сұрап па? - деді Уәли.

– Ақша ма? Оны кім деп едің соншама? Сенің шешең Аннет емес қой. Жезөкше емес, шешең адал әйел! Ол халің қалай, бірдеңе қажет емес пе деп жазыпты. Парижде ме? Маған не керек болушы еді? Бұған не дейсің? Маған? Деревняда жалаңаяқ жүретін, жамылатын қыстық көрпесі де жоқ әйел... оны сатып жібергенбіз, ха - ха!

Ықылығы мен қырылдаған күлкісі тамағының ар жағынан тас домалап жатқандай дыбыс шығарды. Бұдан кейін ол үнсіз қалған, бойын тіктеп отыруға тырысып, Уәлиге сенбестікпен көз тастады.

– Ал қане, мойындашы.

– Нені мойындайын?

– Сені сол жіберді ғой, ә?

– Жоқ, Парижге барғалы жатқанымды айтып едім, үзілді-кесілді қарсы болды.

– Солай де?

– Ол: "Парижге кеткен еркектер қайтпай қояды", - деді.

– Тап солай деді ме?

– Иә.

– Ішетін бірдеңе әкелші!

– Одан да үйықта!

– Ұйықта деймісің? Бұл жерді сенің деревняң деп тұрмысың? Мұнда түнгі сағат екіде бірақ жатады. Және есіңде болсын, мұнда күн сайын кешкі тамақ ішеді...ик!.. Иә, балақай, күн сайын, сенің шешең бір құшақ отынын немесе шекпенін сатқан күні ғана емес. Бұл жер Алжир емес, балақай, мұнда концлагерь емес, арнаулы лагерь де емес, қайыршылық пен ажал лагері де емес. Бұл жер Франция, мұнда... ик... Франция!

Ол қолына бос шөлмек ұстаған күйі орнынан тұрып, орындық, комод, кереует, шкаптарға әлсін-әлсін соғылып, бөлме ішінде бақырып, шыр айналды:

– Жасасын Франция!

Ол кереуеттің қасына жете бергенде Уәли аяғын шалып жіберген. Ол көрпеге сұлай кетті.

– Ик! Франция.

Ол етпетінен түскен күйі анда-санда қанталап кеткен тұманды көздерін ашып-жұмып жата берген. Уәли оған қарамауға тырысты..

– Маған қарағың келмейді, ішіңнен не ойлап отырғаныңды білмейді деп ойлаймысың?

– Саған қарамайтын себебім, мұның ұят.

– Ұят па! Жоқ, мына боқмұрынға қараңдаршы, ей! Деревняда сіңіріңе сүрініп жүргеніңе бір апта да өтпестен, енді келіп... тап осы уақытта ғой шешең деревняда жалаңаяқ жүр, ал саған ұят екен... Мен үшін ұяламысың? Қарай гөр! Біліп қой! Біліп қой, оңбаған боқмұрын, қайта сенің алба-жұлба түрің, кір-кір кейпіңе мен ұялуға тиіс емеспін бе? Үстіңді бит жеп жатқан шығар дәу де болса, бұған ик... мен үшін ұят көрінеді. Сен кімсің өзі? Сен қайыршысың, бит басқан жарлысың. Сендердің бәрің қайыршылық, көздің жасы, бит пен маңқа басқан тобырсыңдар... бәрің де... мен кетіп қалдым, сендерден, сендердің бәріңнен, сенен де, шешеңнен де, бауырларың мен қарындастарыңнан құтылу үшін кеткем... ик... бәріңнен!

Ол ұзақ ықылықтады, содан кейін кереуеттен құлап түсті. Көрші қабырғаны үш мәрте қағып, айқай салған: "Ей, ауыздарыңды жабасыңдар ма, жоқ па! Басқа бір жерге барып ұрсысыңдаршы, құдай үшін!"

Белаид оянып кетіп, кенет сөзін жұмсарта тіл қатты:

– Тек галстук байлай алмайды екенсің... мойныңа жіп салып алып, оны галстук деп ойлайсың.

Уәли оның дұрыс екенін біліп отыр. Бұрын Францияда болған бір көршісі аттанар алдында галстугін байлап берген, содан бері онысын шешкен емес. Өйткені, енді өлсе де қайта байлай алмас еді.

– Енді ұйықта, жетеді ғой.

– Жоқ, барып тамақ ішем. Егер қаласаң, оразаңды ұстай бер... Кемпірмен бірге жүріп, оған үйренген шығарсың.

– Мен де сенімен барам.

– Өзім де солай ойлап едім, мүттайым. Ойыңдағы нәрсені айтып болғанша менен айырылғың келмейді ғой.

– Саған айтар ештеңем жоқ.

– Өтірік айтасың! Онда неге келдің? Мені көру үшін бе немене? Сенің оттаубай сөзіңе сенеді деп тұрмысың? Бәрін де біліп қойдым, сені жіберген... ик... кемпір ғой, ә? Кетер алдында оны қайтсең де осында әкел, жеткіз... бізбен бірге қарны тоймай, шөлі қанбай, жалаңаяқ жүрсін... біз секілді ол да тамақ ішпей ұйқыға жатсын... өйткені, жалғыз өзі қашып кетіп, бізді тағдыр талқысына тастағаны - әділетсіздік, тым оңбағандық деген шығар дәу де болса. Әйтпесе ол жалғыз жырғап жүр!.. Егер шын еркек болсаң, ол сені аргез деген шығар, ха-ха! Қай көзімді жыртитайын, аргез, еркек! Егер мұндай еркекке менің түкіргенім барын білсе ғой ол! Қарны аш, тамақ ішпей жататын, көрпесі жоқ болғандықтан қалшылдап тоңатын..ик... және басқалармен бірге арам қатқалы жүрген еркекті! Жоқ! Сендермен бірге арам қатқаннан гөрі жалғыз жүргенім кеш ілгері.

– Әй, жарқыным, қоясыңдар ма, жоқ па? - деп айқайлады көрші тағы да. - Қазір полиция шақырам, түн ортасында бұл неткен бейбастақтық!

Уәли әкесінің бешпентінің жағасынан көтеріп, кереуетке жатқызды, бәтеңкесін шешіп, күшпен көрпенің арасына кіргізіп жіберді.

– Ей, балақай, түкіргенім бар саған. Егер ұнамаса, пәтерден тайып тұр. Он алтыншы орамға кет, бейшара қаратаяқсымақ. Саған түшкіргенім бар, өйткені бізде Республика. Жасасын Республика...ик!

Кенет тағы үнсіз қалған. Бұл жолы Уәлидің жұдырығы көмектесіп еді. Белаид төсегіне құлады. Аузынан сілекейі ағып, түтігіп кеткен ұлының бетіне сүзіле қарады.

– Мені ұрдың ба? Сен... ик... әкеңді соқтың ба?

– Кешір, бірақ егер қоймасаң, екеумізді де түрмеге қамайды.

– Мен саған көрсетемін, естимісің? Саған көрсетем. Айыққан соң ажалың менен. Ик... түрмеге деймісің? Ақымақ, бұл саған деревня емес, мұнда саған Алжир емес, мұнда республика, ал республикада тектен-текке түрмеге қамамайды, сені өлтірем.

Ол аз-кем сабасына түскендей, бешпентінің түймесін сипалап, өңірін түзеп қойды.

– Әй!

Уәли дыбыс берген жоқ.

– Каид әлі тірі ме?

– Тірі.

– Оны неге жайрата салмайсыңдар?

– Білмеймін.

– Өлімтік! Осында кетпек болып... құжаттарды ресімдегенде... ол менен бес жүз франк алған... Ал сенің шешең соның қатынына әлі де жұмыртқа, тауық жібере ме?.. Мені ұрдың ғой, ә? Көрсетем саған. Мына жерден тұншығып өлуге болады екен. Сен әлі деревняда, лашығымда жүрмін деп ойлап пе ең? Терезені аш, кеңірек аш, бөлмеге Париждің ауасы мен жарығы, музыкасын кірсін де! Париждің музыкасын тыңдаған жоқпысың?

Жиһаздарға соқтығысып жүріп, терезеге жетті де тұтқасын бұрады. Терезе жармасының бірі бетіне соғылды. Қан шығып кетті, ол қанаған ернін бірнеше рет алақанымен сүйкеп жіберген. Қанға боялған саусақтары бет-аузын айғыздады.

Қарауытқан аспан астында азан-қазан у-шу мен самаладай оттар. Уәли өз көзіне өзі сенбеді. Сонау көкжиекке дейін бүкіл кеңістікті үлкен өрт алып кеткендей. Түн мақта тәрізді жұмсақ та тығыз, у-шулы бірдеңе үстімен қалқып бара жатқандай.

Осының бәрі Уәлидің көзі мен құлағын тығындап тастаған. Белаид та тұманды көзін терезеден алмай тұр.

– Қара! Бұл Париж, нағыз жұмақтың ортасы, сенің деревняңдағы жарыместердің ойдан шығарып жүргені емес. Бұдан көңілің қалаған нәрсенің бәрін де табасың. Тек қолыңды созсаң болды. Әне, қарасаңшы...

Ол терезеге қолын сұқты, қимылы болбыр да бәсең.

– Қалағаныңның бәрі бар, - ақша, қыздар, ішкілікханалар, тамаша шараптар, ал ше, ПМЮ дегеннің не екенін білемісің, балақай? Жексенбі сайын сонда барып ойнаймын.

Уәли оны тыңдаған да жоқ, ол мына астан-кестені шыққан теңізде жұрт қалай жүре алады деп соған таңғалып тұр.

Көз алдына Талының бәкене үйлері келе қалды, күн батқан бойы оларды қараңғы түн жұтып қоятын, жарығы жоқ түн, кішкентай кезінде одан сұмдық қорқатын, жазықтың екінші шетінен, деревнядан талай шақырым қашықтықтан иттің үргені мен шетен тоғайларынан үкінің мұңды үні естіліп жататын

Көшеден келген салқын леп Белаидты біршама сергітіп тастады. Ол ұлына қарады да, Уәлидің абыржыған түрінен он жыл бұрын Парижге алғаш келген кездегі өзінің таңданған кейпін көргендей болды.

– Қалай керемет пе?

Өзі баласынан жауап күткен жоқ.

– Ғажап па? Енді мына мені, кәрі шөңгені тыңда. Бұған алданба, балақай, Парижде бәрі де бар, тек саған емес, ұқтың ба? Сен алжирліксің. Әйткенмен, мұны қазір әңгіме етіп те қажеті шамалы, өзің - ақ ұзамай түсінесің, басқалар - ақ сенің мұны жылдам түсінуіңе көмектеседі.

– Басқаларың кім?

– Әрине, француздар, бұл солардың елі ғой, ақымақ.

– Мен жұмыс істеуге келдім.

– Міне, тек осыған ғана үміт арту керек. Алдымен сол жұмысты табу керек. Содан кейін саған бөлме, киім-кешек қажет, Париж үшін мына киімің оғаштау, оны өзің де көресің. Түсінемісің, бұл солардың елі. Біз оларды әбден жалықтырдық. Біз кір қожалақтар, олар сияқты сөйлемейміз, олар сияқты тамақтанбаймыз. Көрерсің әлі, ұзамай қабырға жағалап жүретін боласың, өйткені, бөтен елде жүргеніңді, олардың сенен әбден зәрезеп болғанын білесің. Бұл Париж, мұнда бәрі де бар, тек сен үшін емес. Бұл солардың елі, біздікі емес. Біздің еліміз - Алжир, қайыршылардың, қан мен тердің, жалаңаяқтардың, мұңды әйелдер мен жабырқау еркектердің елі. Әне біздің еліміз сол Алжир, Алжир, Алжир!..

Ол терезе қақпағын қоя беріп, үстелге жетті де, еңіреп жылады. Уәли оны кереуетке әкеліп жатқызды, ләм-мим деместен үстіне көрпесін жапты.

– Рахмет, балақай, рахмет.

Ол қабырғаға қарай аунап, ұзамай қор ете түскен. Көрші бөлмедегі еркек бір әйелдің шыңғырған даусынан асырып:

– Салдақы, оңбаған жезөкшесің сен! Жезөкшемін деп мойында, қане! - деп айқайлайды.

– Көмектесіңдер!

Уәлиге әйелдің қорқынышы тым монтаны көрінді.

– Салдақы екенің көзге ұрып тұрған жоқ па? Бір қабат теріңді сыпырып алам... ойнасыңды да сөйтем, ойнасыңның тұмсығын бұзам, қарғыс атқыр салдақы!

Уәли терезені ашты. Қарсы беттегі көршілер ас үйде өзара күлісіп, тамақ ішіп отыр. Мына дауыстар оларды мазаламаған сияқты, бәлкім, естімеген де шығар.

– Жақындама, әйтпесе айқайлаймын!

Әйел шыр-шыр етеді.

– Қорқытқан түрін!

– Жібер ауырттың!

– Теріңді сыпырып алам!

Уәли бірдеңенің кереуетке құлап, шақырлап кеткенін естіді. Таладағыдай барып арашаласам ба екен деп те ойлаған. Кенет еркектің даусы өзгеріп сала берді:

– Әйткенмен денең әдемі, бірақ ол менікі, естимісің менікі. Ал сен салдақысың, сұлу салдақысың!

Дауыс семіп, күңгірттеу естілді. Уәлидің құлағына анда-санда үзік-үзік сөздер шалынады.

– Әкелші оны, денеңді әкелші маған.

– Лac маскүнем, арақтың иісі мүңкіп тұрғанын қарашы.

Ұзамай екі дауыс араласып, қорылдап, ақыры тыныштық орнады.

Белаид Талаға қайтып оралғанда алғашқы көргені әйелінің жалаң аяғы болды. Ол орманда отын кесіп жүр екен. Күйеуінің келетінін де білмепті: Уәли хатында әкесін ала келем деп жазбап еді.

Үстіне оңып кеткен бірдеңелерді іле салған, жас шамасы белгісіз, жалаңаяқ қатын мұның әйелі болатын. Аяғының терісі быт-шыт болып жарылған, Уәлидің мойнынан құшақтаған қолдарын сүйел басып, қисайып кеткен. Сонысымен балтаны шырқ үйіреді, отын, тас, ошағанды жапырып тастайды. Жылай ма екен? Әй қайдам? Мына суалып кеткен көздерден қандай жас шықсын және оның керегі не? Әйеліне көз тоқтатып, тағы бір қарағанда жерге жабысып алып, отын бумасын көтеріп жатқан түрі төрт аяқты орман тағысынан аумай қалыпты.

Мұның қарадай жүрегі айныды.

Үйінде бұл ортаға оғаш бешпенті, ақ көйлегі, жылтыраған бәтеңкесін жасыру үшін Уәлидің шекпенін киіп алған.

Және тап сол екі арада бүкіл Тала мұның үйіне қарай қоғадай жапырылды, нағыз Кереметтер дерсің!

Тағы да сол бүгілген белдер, тағы да сол жанары сөнген көздер, башпайлары қисайып кеткен, арса-арса денелерін қайдағы бір шоқпыттармен жауып алғандар. Және әрқайсысы салт-дәстүрге сәйкес өздерінің титтей рөлдерін адал ойнап шыққандай болған: жалған сыпайыгершілікті марабут, өмешектері үзіліп тұрған қайынатасы мен енесі (олар мұны ақша әкелді деп ойлапты), кезінде мұның кіндігін кескен, әлі күнге дейін "құлыншағым" дейтін кәрі балгер, мылжың да шалгез деревня басшысы, амин, САС офицеріне мәлімет түсіруге жарамды бірдеңе естіп қалам ба деп дәметкен жансыз. Парижден шыққан бойда Уәли Белаидқа: Алжир жағалауына түскен заматта мұның әр сөзі, қозғалыс - қимылы, күрсінгені, үнсіздігі, күлкісі, бәрі-бәрі Алжирдің барлық түкпірлерінде өріп жүрген азаматтық, әскери, жартылай азаматтық, жартылай әскери тыңшыларға баяндалатынын, есепке алынатынын ескерткен болатын. Алжир бұрынғысынан да бетер орасан зор полицейлік учаскеге айналып кетіпті.

Осының бәрі түкке тұрғысыз комедия болатын. Өмір сүріп жүрген тәрізді осындай ойыннан шынымен-ақ күлкілері келмей ме екен? Шынымен-ақ осы әбден тозығы жеткен ғимаратты, құр бетін көлегейлеген жалғандықты, түсіңе енсе де аза бойыңды қаза қылатын осыны жақсылап тұрып жұмсақ жерінен теппеске, - шынымен-ақ ең жас немесе шыдамсыз дегендердің ойына осындай тілектің келмегені ме?

Ол осыны Таладағы әкесі Моханд Саидқа жазғы каникулге келген Рамданға айтып та көрген.

– Сол сен айтқанның өзі менмін ғой, - деген Рамдан. - Әлі жаспын, сондықтан да, мына кітаптарда жазылған ертегілерге әлі де сенем, - ол шекпенінің күлапарасында жатқан кітабын көрсетті, - шыдамсыз екенім де рас, бірақ уақыт жағынан қайсысының ұтып, қайсысының қаларын білмеймін, - соғыс па немесе менің дәнекүс өкпем бе. Өкпем аман қалса екен. Соның соңғы кесегін қанмен бірге түкіріп тастағанша, тәуелсіздік келсе деймін. Және сонан соң мен діндарлар тұқымынанмын ғой. Емші ініңнен сұрашы. Егер Маркске дейін туған болсам, нағыз тақуа - мұсылман болып, Аллаһты жан-тәніммен жақтап өткен болар едім.

Бүкіл жаз бойы Рамдан Белаидты үгіттеумен болды. Олар күні бойы жұптарын жазбайтын. Рамдан Белаидқа Марксті түсіндірсе, Белаид Париж жайында әңгімелейді.

– Әкем екеуің Парижді айта бересіңдер, - деді Рамдан. - Ол сендерді сиқырлап тастапты.

Шынында да, Белаидты Париж айрықша сиқырлап тастаған тәрізді. Рамдан қайтадан Алжирге кете салысымен Белаид Делеклюз және САС - тың басқа да офицерлеріне қонаққа жиі бара бастаған. Солармен бірге тамақтанып, карта ойнайды. Ешқандай қызметі жоқ болғандықтан, үйіне кез келген уақытта, тіпті комендант сағатынан кейін де келетінді шығарды. Әдетте мас болып оралатын. Кез келген азық-түлік кәртішкесін де алатын болды. Лейтенантқа ол күн сайын қажет болғандықтан, ақыр аяғында бұған САС - тың тап қасынан жинамалы үй тұрғызып берді. Белаидтың әйелі онда барудан бас тартты. Ол балаларымен бірге деревняда қалды. Ал Уәлиді Белаид қайтадан Францияға баруға мәжбүр етті. Уәли "Жапи" зауытындағы әкесінің орнын басты.

– Жамағат, алаңға шығыңыздар! Жақсы хабар естисіздер! Жиын Ду-Целнинде болады.

Жаршының даусы біртүрлі жарықшақтанып шықты. Бірақ Башир оны бірден таныды. Кезінде бұл да оның соңынан Таланың басқа балаларымен бірге жүгіріп жүргенді ұнататын.

– Анау Смайыл ма?

– Смайыл.

Анасының даусынан кенет мазасызданғаны сезілді.

Мінеки, қырық жыл бойы Смайылды жаршы ғып тағайындағаннан бері оның алдымен бозбалалық (кәртең әйелдер әлі күнге дейін жиырма жастағы Смайылдың даусын ауыздарының суы құрып еске алады), содан кейін толысқан, бұдан соң қарттықтан әлсіреген даусы деревня өмірінің барлық оқиғаларын баян етіп келеді. Әңгіме қоғамдық жұмыстар немесе деревня жиналыстары жайында ма, жерлеу, өрт, мереке немесе жол жөндеу хуралы ма - жұртты алаңға шақырып, ол жария етпеген бір де бір оқиға Талада болып көрген емес.

– Ол қандай жиналыс? - деп сұрады Башир.

– Қазір ондайлар күн сайын болады ғой, - деді Фарруджа.

Башир шыдамсыздана бастады. Ол жиналыста өзін Амируштың командалық бекетіне жеткізетін майдан өкілін біліп алармын деп үміттенген.

Алаңның тең жартысы адамға толып та үлгеріпті. Бір-бірлеп те, топталып та келіп жатқан адамдар баяғыдағыдай жиылғандарға сәлемдесіп, тас тақтайшаларға немесе жерге отыра кетіседі. Бәрі де үнсіз.

Алғашында Баширге ештеңе де өзгермеген секілді көрінген. Содан кейін ол әлдебір қолайсыздық сезінді. Жұрттың бәрі жайғасып болған кезде жан-жағына қараған Башир кенет бәрін де түсінді. Таланың жиналысы бұрынғысынша салтанатқа толы еді: сол баяғы қозғалыс, сол баяғыдағы көрініс. Дегенмен қазір басталғалы тұрған спектакльдің маңызды бөлшегі - катысушы адамдардың құрамы өзгеріп кетіпті. Кезінде бұл еркектер жиыны болатын. Енді мұнда бұрынғысынша алаң шетіндегі тас тақтайшаларда отырған шалдар және өздерін лайықты ұстап, рөлдерін жақсы ойнау үшін барын салып бозбалалар отыр.

Алаңға кісі толды - ау деген кезде ешкім қолқа салмастан Амер сөзін бастады.

– Тала жамағаты, сіздерді жинауды өтінген лейтенант Делеклюз. Лейтенант сіздерге бірдеңе айтқысы келеді. Тала жамағаты! Діннен безгендер, құқық бұзушылар мен жолдағы баукеспелердің бізге қарсы соғысып жатқандарына көп болды. Мұнда әскер тұрғаны да сондықтан, сіздерді қорғау үшін, бірақ әскер ылғи да қастарыңызда жүрмейді. Феллаға сіздерді аштан қатырады, бүліншілікке ұшыратады, бауыздап кетеді, ақша бопсалайды, өздерін жасырып қоюға және тамақтандыруға мәжбүр етеді, бұған неге қарсылық етпейсіңдер десек, олар қарулы, ал біз құр қол емеспіз бе дейсіңдер. Лейтенант ол уәждеріңді дұрыс деп есептеп, тілектеріңді қанағаттандыруға ұйғарды. Енді сендер қолдарыңа қару алып, Талада өзін қорғау топтарын құрасыңдар. Сендерге қол ұшын беру үшін әскер деревняны тікенек сыммен қоршап шығады. Бес бақылау бекеті мен екі қақпа орнатылады, сендер сонда күн батқаннан таң атқанға дейін кезекпен қарауылға тұрасыңдар. Тыңғылықты нұсқаулықты лейтенанттың өзі береді, ұзамай өзі осында келеді. Ескертпелерің, қосатындарың бар ма?

Бұған жауап ретінде әр жерден жөткірінген үндер естілді. Амердің өзі де Таланыкі болатын. Ол бүл жөткірінудің ар жағында: "Дымыңды шығарма! Байқа, байқамай бірдеңе деп қойма, Амердің өзі-ақ оттай берсін, қазір соның күні ғой, бірақ оның да күні өтер, енді қанша қалды дейсің" деген ескерту жатқанын жақсы білетін.

Башир қазір шалдардың бірі сөз алып, Амердің ит терісін басына қаптап, масқарасын шығарар деп күткен. Бірақ Тайеб жиналғандардан пікірлерін сұрастыра бастаған сәтте, олар бірінен кейін бірі: "Амердің сөзіне қосар ештеңем жоқ" дегенді қайталаумен болды. Баширдің бірдеңе айтқысы келіп, шыдамы таусыла бастаған. Бірақ қасында тұрған жасөспірім жігіт әй - шайға қарамастан қолымен мұның аузын басып:

– Есің дұрыс па? Сен үшін бәрімізді бауыздайды ғой, - деп сыбырлады.

Бұл не болғаны? Бір ауыз сөз, айқай, наразылықтың белгісі де болмағаны ма? Жиналғандар бастарын салбыратып, көздерімен жер шұқып, ар-намыстарын жасырып тұрды. Бұлардың бабалары тау шыңына ұя салған қырандар тәрізді қадыр - қасиеттерін жоғалтпастан, осы маңнан қоныс тебуге келіп еді. Сол бабаларының арпа мыстары қайда кеткен? Шынымен-ақ ана неменің көпірген аузына құм құятын біреудің табылмағаны ма? Бүгін түнде соңғы шолғын деревня шетінен Таланың кендір арқанына асулы тұрған Амер мен Тайебтің өлекселерін тауып алмас па екен?

– Сен әлі бұдан да сорақысын көресің, - деді жігіт.

Башир тым құрығанда мына адамдардың көздерінен жаралы жолбарыстың ашу-ызасын көрермін деп жан-жағына қараған. Бірақ бәрі жерге қарап, тұқырып қалыпты. Бәрі Делеклюзді күтіп тұр. Олар қасындағы кісінің көзінен ұят белгісін көрмеу үшін бір-бірлеріне қараудан тайсақтайды.

Баширдің ызасы басылып қалды. Оның қажеті де жоқ екен. Мына мән-мағынасыз соғыс бәрін ынжық қып жіберіпті.

Тала мұндай жиынды бұрын-соңды көрген емес. Тіпті каррикатура да емес, барып тұрған сайқымазақтық! Баширдің санасында әлі күнге сайрап тұрған бұрынғы жиындарда Тайеб секілді малғұн немесе Амер секілді сілімтіктер аузын ашуға да батылы бармайтын. Енді солар би болып, тіпті өздері ғана сөйлейтін дәрежеге жетіпті. Бұрындары мұндай жиындарда ұлағатты мысалдар, ізгі әңгімелер айтылатын, сөзді байқап қана қолданатын, өйткені, жұрт бірін-бірі сыйлайтын. Қазір Амер мен Тайеб алқа топтың көз алдында қысылып-қымтырылмастан бербер тілін қорлап тұр, бұл адамның жан-жүрегін тілімдегенмен бірдей нәрсе емес пе.

Жоқ! Тек сыртқы көрініс қана сол күйі қалыпты. Ал Тала жиынының жаны өлген. Тек Смайылдың даусы ғана әншейін көз алдау, ал мына көріністің бәрі сағым сияқты елестейді. "Адал адамдар... жақсы хабар..." Иә, Тайебтің намысы мен Делеклюздің игілігі! Қандай көлгірсу!

Қазір Таладағы жиын - мылқауларға Амердің даусымен хабарланатын Делеклюздің бұйрықтары ғана екен. Жансыз, пікірсіз, үнсіз топқа берілген әмір. Егер басқасы да осыған сәйкес болса ше? Егер мына көрініс, үйлер, алаңдар, бұлақтардың шынайылығы да құр алдау болса? Астрономдар кейбір жұлдыздардың жарқыраған сәулесін мыңдаған жылдар бұрын сөнген жұлдыз жарығы деп жатпай ма. Бәлкім, Тала да сөнген жұлдыз шығар?





Ұзамай лейтенант та келді. Ол әдеттегідей алаңға бірден джиппен жеткен, мына жол да соның әмірімен салынған көрінеді. Қасында тек жүргізушісі ғана бар. Лейтенанттың бір қолында қалың қызыл дәптер, екінші қолында қамшы.

Ол көрінген бойда жұрттың бәрі орындарынан тұрып, қолдарын маңдайларына тигізді, сырттан қарағанда бұлары әскери сәлемдесу жоралғысына ұқсайтын. Бұл Тайебтің соңғы ойлап тапқаны екен. Өзінше мардымсып, жерден көтерілуді қажет ден таппаған Тайебтен басқаның бәрі орындарынан тұрды.

Лейтенант Амердің әлгінде айтқандарын толықтырып тағы қайталап шықты, да аяғында:

– Бұлай істейтініміз, сіздер қорқасыздар, - деп сөзін түйіндеді.

Жұрт бойын тіктеді. Олардың тура қышыған жерлеріне доп тиген лейтенант жымиып күліп қойған. Расында да, күн сайын өз тәжірибесінде көзі жетіп жүрген психологиялық кызметке арналған оқу құралы дұрыс жазылған екен. Мысалы, 43-бетінде: "Адамды қолдан шығармау үшін оның бойынан кемшілік табу керек. Пайдакүнемдік пе, құштарлық па, өшпенділік пе, әйелжандылық па, мансапқорлық па, атаққұмарлық па (егер онысы негізді болса, онысын пайдалану анағұрлым оңай), ақшақұмарлық па, әлсіздік немесе ақымақтық сияқты кемшілік кісінің бойынан әрқашанда табылады; адамда қайткенде де бір олқылық болмай қоймайды". (Тобырды қалай басқару керектігін осы "Тобыр психологиясы" оқу құралының 3-тарауынан қараңыз".)

Лейтенант өз артықшылығын бір көрсетіп қалуды жөн көрді. Әрине, қорқасыздар! Араларыңызда қорықпайтын біреу бар ма? Ол жиналғандарды көзбен шолып өтті. - Ешкім де жоқ қой. Айттым емес пе.

Бір баланың әлсіздеу даусы шықты:

– Біз қорықпаймыз, лейтенант мырза.

– Солай ма!

Тұс-тұстан жөткірінген дауыстар естілді: мұның не сенің? Бәрімізді құртасың ғой!

– Біз оны қазір тексереміз, - деді Делеклюз.

Ол қалың қызыл дәптерді жоғары көтерді. Күн сайын мына журналға кезекшілік тізімін жазып отыру керек. Мен осы дәптерге күнін, сақшылардың рет санын, бекет атауларын жазып қойдым. Тек соған аты-жөндеріңізді түсіріп отырсаңыздар болғаны. Кім журнал жүргізеді?

Бастар иықтарға бұрынғыдан да гөрі кіре түсті.

– Иә, не айтып едім?.. Жаңа ғана дауыс көтерген әлгі ержүрек қайда?

– Мұндамын, лейтенант мырза.

– Сөйтіп?

– Көрдіңіз бе...

– Қорқатыныңды көріп тұрмын...

– Лейтенант мырза...

Бұл бір шалдың даусы болатын. Ақыры біреу сөйледі - ау.

– Менің айтайын дегенім: ақыры деревня бойынша уәкіл бар екен, бәлкім, жаңадан тағайындап қажеті де жоқ шығар.

– Әйткенмен, өзгенің есебінен болса да, батыл біреу табылды, деді Делеклюз. - Бірақ, қарт адам.

Шал түкке түсінбеген әлпет танытқан. Егер уақыты болса, ісіне маттақам, берілген кісі ғой, әрі сауатты...

– Жақсы! Жақсы!.. Сонда кімді айтып тұрсың?

– Бәлкім, Тайеб...

– Өзім де біліп едім, - лейтенанттың даусы шығып кетті. - Тайеб! Ылғи да Тайеб!.. Сайтан алғыр, егер Тайеб болмаса, осы қуыстағылардың бәрі қырылып қалар ма еді... Амал жоқ! Ылғи да Тайеб...

Ол көшенің барып тұрған азғыны еді, әлгі Тайеб. Жұрт оны көшедегі тозаң секілді таптап кететін, көздеріне де ілмейтін. Сонда да ілмиіп тірлік ете жүріп, ақыр аяғында мынадай айналымға енген соң не түрлі өнер шығарды. Ол момын, сыпайы, жүрек айнытарлықтай жағымпаз болатын: Рас. Онысына басқалардың жүрегі айнығанмен, оны өзі сезбейтін. Ол ағаштың сынығы, жіптің үзігі, нанның қалдығы, дүниедегі қалдық атаулының бәрін бір қажеті болар деп жинастырып жүретін. Өзі аштықтан өлердей қорқатын, бірақ аштық та өкшелеп соңынан қалмады, сөйтіп, өзгелердің жеккөрінішінен бойына қорек даритындай ілмиіп күн кешетін. Ол сізге алдымен амандасады, егер сәлемін ала қоймасаңыз, алыстан онысын қайталап келе жатады, төңірегіндегі бақытты жандардың аяғына оралғы болып немесе көздері түсіп кеткені үшін көрінгеннен кешірім сұрап бәйек болатын. Егер немқұрайлы кейіппен немесе ашуланып келе жатқаныңызды көрсе, ол әлгісінің бәрін қайтадан бастап, жаңа айла-әдіс, жаңа сөздер іздейтін, бетегеден биік, жусаннан аласа күйге түсіп, тіпті жақтырмай жымисаңыз да, бір езу тартқызбай қоймайтын. Осындай дәрежеге дейін жалбақтаудың арқасында ақыр аяғында жұрт бұған төзуге мәжбүр болды.

Талаға келген лейтенант Делеклюз деревня бойынша үш уәкіл тағайындауды талап еткен кезде жұрттың бәрі кімді атарын білмей, қатты қиналған. Бұрындары жұрт мұндай құрметке таласатын болса, қазір оны ешкім де қажет етпеді. Адамдық қасиетінен тегіс жұрдай болғанды біздегілер ол келе жатқанда масқарашылық басына нөсер сияқты жауады деседі. Ешкімнің де ондай жаңбырдың астында қалғылары келмеді. Үш күнде ақыры ешкім табылмаған. Төртінші күні деревняның еркек кіндіктерін жинап алған лейтенант: "Қазір сағат сегіз, тағы екі сағат уақыт берем. Егер сағат онда уәкілдеріңмен келмесеңдер, онда өздеріңнен көріңдер" деп кесіп айтқан.

Әрине, Түлкі (Тайебті солай атайтын) жайында ешкім ойлаған жоқ-ты. Бірақ біреу соның атын атауы мұң екен, бәрі бір ауыздан: "Табылған ақыл!" дескен. Оны қашандағыдай ұмытып кетіпті. Тауып алып, әлгі ұсыныстарын айтты. Және іштей бәрі егер ол келіспесе, күштеп көндірерміз деп шешкен. Бірақ осыған дейін жұрттың бәріне жалбақтаумен келген, қорлықты пешенесіне жазылған нәрседей қабылдайтын оны көп үгіттеп әуре болған жоқ. Бірден келісім берген ол, қашандағыдай алғысын да білдірді: "Кенттердің ішіндегі ең тамаша осы қонысқа титтей болса да көмегім тисе, өзімді шексіз бақытты санаған болар едім". Сөйтті де, ыржиып қойды. Бірақ алаңнан кетер алдында бұрынғы ақсақалдардың әдетіне басып мойнына орап алмас бұрын шекпенінің ішіндегі бөкебайын байыппен жөндеп, жиналғандарға сынай бір қарап қойды. Тұрғандардың ең жасқаншақтары бірден көздерін төмен салған.

Осы күннен бастап ол әр кеш сайын нұсқау алуға САС - ка баратын. Сонан соң келесі күні деревняны аралап жүретін: "Капитан айтты..." Делеклюздің лейтенант екенін Тайеб жақсы білетін, бірақ жағымпаздықпен оны "капитан мырза" деп атады.

Алғашында оны бұрынғысынша келемеждеп, баяғы бейшара қалпына түсіріп, өздері алып берген биліктің қатерін біршама азайтуға тырысқан. Бірақ ұзамай ондай ойыннан бас тартуға тура келді. "Капитан айтты..." Осы сөзді көлденең тартып, арқасын тауға тірегендей, жарымес біреу болмаса, қарсы шығуға ешкімнің жүрегі дауламайтын билікке қол артқан Тайебтің күннен күнге мерейі үстем болып бара жатты. Бұрын қабырғаға жабысып қана жүретін ол енді жұрттың көз алдында алшаң басып, шекпенінің етегі делеңдеп, айбаттанып келе жататын. Күлу дегенді мүлдем қойған. Тіпті Тайебтің даусы да өзгеріп, бербер тілі ирумьендердің арсыз, ащы дыбыстарына алмасты. Ең көмейі бостар оған тарту-таралғы әкеле бастаған. Ол күн сайын алаңда сол сый-сыяпаттарды мақтап, басқаларға да не істеу керектігінің ишарасын білдіріп жүрді. Соны білген жұрт та шұбыра бастады. Айдың аяғына қарай азық-түлік салған себет көтерген әйелдердің Тайебтің үйіне кірмегені кем де кем шығар. Еркектер жағы анау қоғамдық жұмыс атқарып жүргендіктен, жалақы алмайды (онысы, әрине, бекер еді) деген сылтаумен ақша беріп жүрді. Арада біраз уақыт өткен соң Тайеб енді САС - қа да барып әуреленбестен, ұзақ жылдар бойы өзіне қорлық көрсеткен жұртқа жүріс-тұрыс ережелерін өзі-ақ жариялап тұратын болды.

– Тайеб! Тайеб! - деп сөзін жалғады лейтенант. - Жалпы бәрібір ғой... әйткенмен бәрі де түсінікті... - басқалар түсінбей тұрғандай - ақ. - Несі бар, егер сол ғана лайық десеңдер, мен...

Бейшара Тайеб! Кез келген кісі маңына жоламауға тырысатын лас - қоқыс, жуынды -шайынды, нәжіс, - бәрі де, әйтеуір, соның үлесіне тиіп жатады.

Тайеб жиынға бұрылды:

– Таланың жамағаты, қорқыныштан түстерің бұзылып кетіпті, зәрелерің бек кеткенін көздеріңнен көріп тұрмын. Дәптерлеріңнің маған керегі жоқ, тізім де жүргізбеймін, онымен өздеріңнің біреуің айналысыңдар. Егер кәпірлермен жұмыс істесек, сендердің діндеріңнің жақтаушыларының бірі келіп, бауыздап тастар дейсіңдер ғой... Солардан қорқасыңдар... өлердей қорқасыңдар! Сендер мендей емессіңдер... Мен, Тайеб, олардан қорықпаймын және мұны бәріңе ашық айтамын. Айтып барыңдар. Ал тізімдеріңді мен жасамаймын.

Бір шал Тайебке жалына бастады. Қобалжығаннан даусы дір-дір етеді. Оған тағы біреулер, ақыр аяғы бүкіл жиын қосылды. Көзін жұмып алған Тайеб ләм-мим демеді. Тайеб өзін жер-көкке сыйғызбай мақтап, аяғына жығылуға шақ қалған тобырдың жалынып-жалпаюын, жалынышын үнсіз тыңдап тұра берген. Келісім бермес бұрын әлгілерді ұзақ тыңдады.

Оны құттықтау үшін бәрі орындарынан тұрды. Жұрттың жапатармағай алғыстарын айтып, жалған мақтауға басқанын Башир алыстан көріп тұр. Ол французша естірте тіл қатқан:

– Оңбағандарды өлтіру керек!

– Кәртішкең міне, доктор!

Белаид айқай салды. Мұның қолына жармасып, алаңнан күштеп алып кетті. Тек былай шыға бергенде:

– Есің дұрыс па? - деген

– Менің бе? Мүмкін, бірақ сендердің бәрің өлексе екендерің анық. Бәрің де! Талада Тайебтің аузын оттаубайымен қоса тығындайтын ешкімнің қалмағаны ма?

– Жоқ, әлгі факультетіңде не оқытқан саған, бауырым?.. Әлгі масқара кезінде... ауадан ешқандай иіс сезінбегенің бе? Жоқ па? Сен доктор емеспісің, мұны жақсы білуің керек. Бұдан көксіңнің... әлдебір қышқылтым иіс шыққанын аңғармадың ба?.. Бер жақтары бүп-бүтін көрінгенімен, ар жағындағы еттері шіріп кеткен ғой... Байқаймысың? Өлексе иісі мүңкиді. Шибөрілердің үйір болатыны да сондықтан... Жарайды, доктор, cay бол және... бұл жердің ауа райы саған қолайсыз деген кешегі сезімді ұмытпа...

Ол кете бермек еді, Башир шекпенінің етегіне жармасты:

– Тоқтай тұршы!

– Иә, не айтасың?

Анау ештеңе демеді.

– Отпен ойнауға тым жассың, бауырым... Таланы дертінен айықтыру үшін қандай дәрі керек екенін білемісің.. ең алдымен диагнозын дұрыс қою қажет... Сенің медициналық ғылымың бұл жерде дәрменсіз.

– Білесің бе сен?..

Башир екіұшты күйде қалды.

– Бәрін де білем, - деп күлді Белаид.

– Деревнядағы ФНО өкілін айтам?

Белаид жымия түсті.

– Сен мұны менен, ирумьендердің досынан сұрап тұрмысың? Сен, шынында да, тым жас екенсің, бауырым... онымен қоймай... ашуланасың. Неге? Тайебтің жиында айтқан сөзіне бола ма?.. Саған керегі не... Оның үстіне, отбасындағы барлық рөлдер бөліп алынған... Әли - батыр; жұмыс істеп ақша табатын және басқаларға да септігі тиіп жүрген қайырымды жігіт - Уәли... Шешем - қатаң дәстүрдің кісісі... Фарруджа - жесір, тағдыр құрбаны... өзімен-өзі жүрген адам! - Ол даусын қатайтты: - Ал мен сатқынмын... көріп тұрсың. Саған мүлдем орын жоқ... Одан да кітаптарыңа, науқастарың мен астанадағы ермек қып жүргендеріңе қайтқаның жөн...

– Мен онда бара алмаймын, - деді Башир.

– Неге?

– Полицияға бола.

– Әбден лайықты себеп, - деді Белаид.

Ол күліп кете барды. Кең адымдап, көшенің аяғына барып та қалғанын Башир көріп тұр. Өзі: "Аздап ішкен рақат қой, шынында!" - деп әндетіп барады. Содан соң артына бұрылып айқайлады:

– Моханд Саид ұлы Рамдан жайында ештеңе білмейсің бе деп сұрап еді. Мұнда келгелі онымен сөйлеспеген де шығарсың. Соған кіріп шықшы. - Кете берігі, тағы бұрылды: -Мен жіберді де... ал енді үйіңе бар, ұзамай коменданттық сағат басталады... Макиавелли!

Башир жоғарыдағы бөлмеге көтеріліп, жатқанмен ұйқысы келмеді. Көзі бақырайып, екі қолын басына айқастырып шалқасынан жатқан оның құлағына көшедегі шолғынның жайлап басқан аяқ дыбыстары және бір жақтан үкінің мұңлы үні естілді.

"Таланы дертінен айықтыру үшін қандай дәрі керек екенін білемісің.. ең алдымен диагнозын дұрыс қою қажет..."

Бірақ мұны ондай диагноз қоюға еш уақытта үйретпеген. Мұнда ондай нәрселер тым көп, ешқандай ереже деген жоқ, ең бастысы - басыр немесе желшешек ауруы кезіндегідей негіз болатын да ештеңе жоқ.

Әйткенмен, басқа да таулы деревнялардағыдай Тала-Узруда да баяғы замандардан осылай еді. Бір қарағанда, өмір жылжып бара жатқан, бір орнында тұрмаған секілді. Ал шындығында ше? Өз әкелеріміздің ата - балаларынан еншілегені секілді біз де әкелерімізден мұраға қалғандарды қайталадық. Бұл кездейсоқтықтан және басқа да зұлым күштерден сақтайтын кепіл еді, әйтпесе баяғыда тұқымымыз тұздай құрыған болар ма еді. Біз дүниені барынша танып, оған бойлай еніп кеттік, тіпті қуаныштан болмағанмен де, әйтеуір қорықпай оның ықпыл-жықпылын кезуді үйрендік. Әйткенмен, күн сайын оның бұрыш-бұрышына тұмсығымыз тиген сайын, ақыр аяғында оның біз үшін немесе біздің ол үшін жаралмағанымызға айқын кезіміз жете түсті. Дүниенің барлық қайыршылығы, ауру-сырқауы, надандығы, аштығы, суығы, зұлымдығы, шарасыздығы, жеккөрініштілігі мен аласапыранынан өзімізді қорғап қалатын дәрменіміз жоқ: біздің оған күш-қайратымыз да, біліміміз де, дәулетіміз де тапшы. Бізді жаңалықтарға талпындырды, бірақ кейде бізге ол күнделікті күйбең түкке тұрғысыз қам-қарекеттерден жырақтағы қол жетпес шың бастарында жылтылдап тұрғандай болып, біздің басымызды көзге көрінбестен қаншама аспан шамшырақтары жарқырап тұрған көкке қарай емес, қайта жерге тұқырта түсетін сияқты.

Ата-бабалар заңы! Ғасырлар бойы соны қолданып келгеніне қарағанда, ол да жаман болмаған тәрізді. Тек соған ілесе білу керек. Жаңалықтар - түкке тұрғысыз баланың ермегі ғана емес, барып тұрған нақұрыстық, әйтпесе өзіңді-өзің құрту. Жұрт таптауырын еткен сара жолмен жүргісі келмейтіндер немесе одан басқа жаққа ауытқығандар өз ажалына асыққандар, тіпті басқалардың да обалына қалатындар. Біздің данышпандардың сөздерінде жиі кездесетін мынадай нақыл бар: "Ата-бабаларымыз бәрін де айтып кеткен, біздің оған қосар ештеңеміз де жоқ". Біздің жаңадан ойлап табар ештеңеміз жоқ. Кімде кім ата-бабасы қалдырып кеткен ізден шықпай келе жатса - адал адам деген сол

Дегенмен, осыларды бала кезімізден санамызға құйып, ата-бабаның салт-дәстүр, әдет-ғұрыптарына, олардың іс-әрекеттеріне, қажыр-қайратына, тыйымдары мен наным-сенімдеріне ерте бастан қанығамыз. Асау жүректерін қатаң тізгіндеген барлық тәубалық шектеулері біздікіне айналады. Ақыры іс-қимыл заңдарын, олардың шектеулерін, қателік мүмкіндіктерін де нақты танып білместен соның тұтқынына айналамыз. Ал бұлардан құтылу үшін батылдық немесе жетесіздік жеткіліксіз, ол үшін данышпан болуың керек.

Тала-Узру, жартастағы бұлақ! Бірақ шынын айтқанда, біздің деревнямызда бұлақ та, жартас та жоқ, бірақ ата-бабаларымызды жазық даладан қуып шыққан кезде тау жоталарының арасына қоныстану үшін осында келген олар жаңа мекендерін бұрын өздері тұрған деревняның атымен атаған көрінеді. Сол замандарда алғашқы Талада бітік өскен астық самал желмен тербеліп, сай арналарымен табын-табын малдар жосып жүреді екен.

Ол жақтан ар-намысымызды қорғап қалу үшін қоныс аударыппыз. Теңіздей толқыған бітік егінін, өріс толған малын тастап, ата-бабалар масқарашылық игіліктен гөрі еркін қайыршылық өміріміз артық деп жосыла көшіпті. Жазира алқапты тастап кеткеннен бері біздің ел емен жаңғағының ұнын азық қылып, қысы-жазы қой жүнінен тоқылған киім киген, ашыққан, суыққа тоңған, жалаңаяқ жар кешкен, бірақ қайыршылықпен күн көрсе де, адамдық қадыр - қасиеттерін берік ұстап, оны дүниенің байлығына айырбастау ойларына кіріп те шықпаған...

Тала-Узруда бұл әлмисақтан қалыптасқан нәрсе еді.

Енді міне, басқа заман келді, енді қаншама ұрпақтар ақыл-ойы мен күш-қайраттарын сарп етіп, асқан төзімділікпен ғасырлар бойы қалаған мына қабырғалар, мына имандылықтар, мына заңдар Тайебтің жарыместігі мен Амердің ашкөздігінің билігіне бұйырып отыр...

Қалың жүн көрпенің астында ары-бері аунақшыған Баширдің кірпігі айқасар емес. Соңғы шолғынның аяқ дыбысы жаңа ғана сап болған. Енді келесісі келгенше бір сағаттай уақыт бар. Башир орнынан тұрды. Шығайын деп есікті аша бергенде Сминаның ұйқылы-ояу даусы естілді:

– Есің дұрыс болса, үйде отыр.

Ол есікті жайымен жауып кете берген. Үйден Фарруджидің шошынған даусы шықты: "Аға, қайда барасың?"

Аяғының дыбысы әдеттен тыс дүңкілдеп естілген өлі көшелерде әрі-бері жүрді. Осы бір меңіреу үнсіздікті быт-шыт қылу үшін айқай салғысы да келген. Жарқанаттар бір қабырғадан екіншісіне бейберекет ұшып жүр. Бір жерде шешесі баласын жұбатып жатты.

Мешіт алдындағы шағын алаңда Моханд Сайд француз шылымын шегіп тұр. Башир қасына үнсіз отыра кеткенде ол тіпті бұрылған да жоқ.

– Бір сағаттан кейін шолғын келеді, - деді Моханд.

– Ұйқым да келмейді, үйде де отыра алмаймын.

– Егер сені осы жерден ұстап алса, бүкіл деревняға кесірің тиеді.

– Ал сен ше?

– Мен қашан қаласам, сонда қайтам... ағаң Белаид тәрізді.

Башир кенет қарадай мазасызданып:

– Да-Моханд, сезесің бе? - деген.

– Нені? - деді Моханд.

– Өлексенің иісін.

– Үйге қайтқаның дұрыс.

– Де-Моханд, сенің заманыңда бәрі басқаша болмап па еді, ә? Олар қабырғаның ар жағында бұйығып, қараңғыға тесіліп, әр сыбдырға құлақ түріп, балаларының аузын басып, зәре-құттары қалмай, таңға дейінгі әр сағатты санап отырып па еді? А? Де-Моханд, сенің заманыңда аянбай айқасып, қажет болса, қаһармандықпен жан беретін еді ғой.

Мохандтың қатпарлы қабығы ақыры ашылды.

– Кейде, - деді ол, - сабырлы бола да білген абзал.

– Сабырлы бол деймісің! Бүкіл деревня жұрты тас пен малға айналып кеткен дерсің! Бұл өлкенің халқы әбден азған екен.

– Егер деревняда тағы біраз болсаң, бұлай демес едің.

Кенет бұлар мешіт жақтан асығыс басқан аяқ дыбысын естіді.

Башир қаша жөнелуге орнынан тұра берген.

–Тым кеш, - деді Моханд, - енді қала бер... әйтпесе олар атудан да тайынбайды.

Тап осы мезетте алаңға Белаид жүгіріп жеткен.

– Моханд... А? Сен де осындамысың?.. Екеуің де маған керексіңдер... екеуің де... Моханд, ұлың Рамданды Алжирде тұтқынға алыпты... Ал сені, - деді ол інісіне қарап сөзін жалғастырды, - егер ол айтып қойса, жеделхат түнде жеткен бойда таң атқанша қамауға алады... Енді тайып тұрмасаң болмайды... Оңтүстік қақпаға бар, сондағы кісі сені.. Амируштың бақылау бекетіне апарады... Қане, болсаңшы енді...

Ол Баширді еркі - алдына қоймай итермеледі.

– Кемпірге де... Тайебке де уайымдама... Екеуінің де қамын жейтін кісілер бар, доктор.

Арт жақтарынан Мохандтың күлкісі, дауыстар естілді.

– Шолғынмен сөйлесіп тұрған Моханд қой... Қорықпа... Сен тікенек сымның ар жағына шығып кеткенше, оларды бөгей тұрамыз... Одан әрі ешкім де қумайды.

Моханд шолғындағы жігіттермен оны-мұныны әңгіме ғып тұрған алаңға Белаид та барған. Қараңғыда мас адам секілді теңселе басқан Белаид кенет әнге басқан:

Аздап ішкен рақат қой қашанда...

Башир оңтүстік бекеттен қарала күрте қымтанған орта бойлы кісіні көрді. Есіне Алжирдегі кішкентай қызметші түскен. Аты Месауд екен. Месауд Баширге қалың резеңке табанды жаңа берзент бәтеңке, өзі киіп тұрғандай күрте мен Ламбретта автоматын ұстатты.

– Мұның тілін білуші ме едің?

– Әзірге жоқ, - деді Башир.

– Онда үйретем.

Күзетшілердің бірі тікенек сымнан өтіп кетуге көмектесті. Біреуі шолғын келіп қала ма деген қауіппен жол қарап түр.

Ауадан дымқыл хош иіс аңқиды. Башир еңкіш тартқан Месаудтың сұлбасының соңында жиырма адамдай жерде келе жатыр. Автомат басында жеңіл көрінген, бірақ бәтеңкесі аяғын қажайтын сияқты. Месауд артына бұрылып қарар емес. Тынығуға да аялдаған жоқ. Ол ай астындағы бұта - қарағанға да, көк жүзіндегі жыпырлаған жұлдыздарға да көз салмайды. Осылайша бес сағаттан астам уақыт жол жүрді...

Башир автомат иығын жаншып келе жатқанын сезді. Өкшесі мен башпайларының терісі от болып жанып барады. Жолда тастар жатқандықтан бұл бәтеңкесін шеше алмады, оның үстіне Месауд даламен тіке тартып барады. Башир ұйқымен де, иығын жаншыған автомат ауырлығымен де алысып келеді. Түн мұның көзіне күңгірт көрінді, ұзамай ол әлдебір тетіктің біркелкі жұмыс істеп бара жатқаны тәрізді жолбасшысының алма-кезек алған аяғының қозғалысынан басқа ештеңені көруді қойған. Башир тоқтай қалды. Месауд та тоқтады.

– Ештеңе естіген жоқпысың?

– Жоқ, - деді Месауд. - Алғашында ылғи да солай. Бірдеңені еститін сияқтысың, бірақ ештеңе жоқ.

– Мен шаршадым, - деді Башир.

– Білем.

– Аз-кем тынықсақ қайтеді?

– Егер тоқтасаң, онда әрі қарай жүре алмай қаласың... Оның үстіне, жете алмай қалармыз...

– Бәтеңкемді шешейін. Аяғымды әбден қажап тастады.

– Онсыз бір шақырым да жүре алмайсың.

– Және ішіне су кіріп кеткен сияқты, ылғал Тым құрығанда шұлығымды шешейін.

– Ол су емес, - деді Месауд, - қан. Үйренбегендікі ғой. Былай болсын. Осыдан бір шақырым жерде орманшының үйі бар. Біз келіп алып кеткенше, сонда бол... Мен әрі кетейін, тапсырманы мерзімінде орындауға тиіспін Жолда орманшыға ескерте кетермін Оған тек: "Мұнда қабан көп пе?" десең болғаны.

Месауд Баширге дәке салған сөмкені қалдырды да кете барды...

Орманшы даусы зор, қою мұртты кісі екен. Ол қалшиып қатып қалыпты.

– Капрал Брахим бен Брахим, жеті мың төрт жүз екінші нөмірлі, Алжир атқыштарының бірінші полкі...

– Қайырлы кеш, - деді Башир, - әбден шаршадым.

– Айтып тұрмын ғой: тамақ ішкің келсе - іш, шөлдесең, сусын іш, ұйқың келсе - ұйықта, шаршасаң, демал...

– Мұнда қабан көп пе? - деді Башир.

Брахимнің даусы өзгеріп сала берді.

– Кір, бауырым, кір. Үйімнің есігі саған ашық. Мұнан бәрі де табылады.

Баширдің аяғы қан-жоса болыпты. Қап-қара болып қанталап кеткен. Дәкені аяғына тигізген кезде шоқ басып алғандай жаны көзіне көрінген.

– Жаңадан келдің бе? - деп сұрады Брахим.

– Көрініп тұр ма?

– Аяғыңды сақта... әлі өзіңе қажет болады.

Біреу бұталарды қозғап кетті... Ит ырылдады... Ұйқысы бұзылған құстар быр-быр ұшты...

- Мынаның бәрін жина, - деді Брахим, - сөйт те маған ілес. Ештеңеңді ұмытып кетпе.

Есік алдында текшелеп отын үйіліпті. Орманшы жарылған ағаштың біразын алып тастап:

– Мұнда кір, - деген, - іші қуыс.

Башир тесікке сүңгіп кетті де орманшы қуысты отынмен жауып тастады.

– Автомат ұңғысын мұнда тық... мұнда... әй, байқа! Байқаусызда атып қалушы болма.

Башир оның кетіп бара жатқан дыбысын естіді.

– Атушы болма, ұқтың ба.

Біреуді сүйретіп келе жатқан неміс қасқыр иті көрінді, артынан ырс-ырс еткен бірнеше пайда болды. Башир олардың арабша сөйлегендерін естіп жатыр. Әлгілер үйілген отын қасынан әрі-бері жүрді. Бастығы есіктің маңында орманшымен сөйлесіп тұр.

– Феллага қашан өтті?

– Сендердің алдарыңда ғана, - деді орманшы.

– Қашан болмасын, - деді харки, - ойының осылады әлі. Аналар бауыздап кетеді, немесе біз атып тастаймыз. Саған мұның қайсысы дұрыс?

Күлген кезде харкидің қоңыр жүзінен аппақ тістері жарқырап көрінеді. Сатқынның жымиған жүзі Баширдің қарауылында тұр.

– Егер олар, феллагалар осында болып шықса ше?

– Әрине, - деді орманшы, - феллага шатырда да, пеште де, орманда да, мына отынның арасында да, есік сыртында да, үйде де өріп жүрген жоқ па...

Ол есік тұтқасын тартты.

– Ал кір де, ізде...

Қасқыр ит қарғыбауын тартып, тұмсығын отын үйілген жаққа бұрды.

– Мына неме қолымды жұлып кетер ме екен. Вольф... тоқта, найсап!

– Маған бүгін бір шөлмек әкеліп еді, - деді Брахим, - бірақ сендей немеге емес... сен оның қадірін білемісің, үш стақаннан кейін мүрдем кетерсің!

– Бәстесейік, - деді харки.

Барлығы үйге кіріп кеткен.

Келесі күні түн ортасында орманшының үйіне қашыр мінген, белі бүкірейген қарт шаруа келген.

– Иә, шаруаңды айт, - деді орманшы.

– Жай. Есегім жоғалып, соны іздеп жүрмін. Көрген жоқпысың?

– Ешқандай есек көргем жоқ.

– Мұнда қабан бар ма?

– Жоғары шық, - деді орманшы.

Ішке енген шаруаның бойы тіктелді. Ол бірден Баширге қарап:

– Сізге қашыр әкелдім, доктор. Таңға дейін діттеген жерге жетуіміз керек, - деген.

Орманшының көзі бақырайып кетіпті. Ол Баширдің заттарын жинауға көмектесті.

– Бұл жігіт емші ме? - деп сұрады ол шаруадан.

– Кешеден бері танысып алмадыңдар ма? Башир Лазрак, медицина докторы! Брахим бен Брахим, Алжир атқыштары бірінші полкінің капралы...

– Жарайды! - деді Брахим. - Тез келгенің жақсы болды!

– Бұл сені жалықтырып та жіберді ме?

– Күні бойы осыны мына таяқпен, әлде өз автоматымен жайратсам ба екен деп ойлаумен болдым. Түсінемісің? Ақ түсті және тырнағы алынған... және мына жейдесі... Жейдесін көрдің бе? Кабиль тілін әдейі үйреніп алған француз шығар деп ұйғардым... Жансыз... Олай болса көзін құрту керек емес пе?..

– Бұл вилайидың санитарлық қызметімен айналысатын болады. Егер мұның бір тал шашын түсірсең, сені бағанға асып қойған болар еді...

Брахим Баширдің қоржынын жинап болған.

– Сау болыңыз, доктор, ренжімеңіз...

Бұлар түні бойы жүрді. Жүрген сайын Джурджураның ай нұры өпкен көгілдір жоталары жақындап әрі биіктеп бара жатқандай.Таң сібірлей бере олар жартасқа қоңыр бөрік секілді жабысып алған шағын қонысқа келіп жеткен. Иттер үрді, қараңғыда жүгірген су сылдыры құлаққа шалынды. Маңай салқын еді. Баширдің қарны ашты. Өзі әбден титықтаған. Бір сағаттан бері аяғы қайта ауырып, башпайлары қан жоса болып, жанын көзіне көрсетіп келеді.

– Осы жерде, - деді шаруа.

– Бұл жерді білем, - деді Башир, - Айт-Ваабан, соңғы деревня, бұдан кейін таулар.

– Шаршадың ба?

– Жоқ. Қарным ашты.

– Мүмкін тамақ та ішерміз.

Бекет деревняның үстіңгі жағындағы үңгірде екен. Онда бәрі жақсы жайғасқан сияқты. Баширдің қайдан келгенін сұрағысы да келмеді, бірақ бұл жер бақылау бекетіне де, санитарлық бекетке де ұқсайды екен. Сәлемдесу жоралғысы ретінде бұл бәрінің қолдарын қысты, бірақ бұған ешкімді таныстырған жоқ. Баб әл - акцентімен сөйлейтін диктор радиодан соңғы жаңалықтарды хабарлап жатты. Қоныстың кеңірек бөлігіне орналасқан жаралылар Месаудпен әзілдесіп отыр. Ұзын бойлы қара шашты кісі бұрышта кофе қайнатып жүр. Қалғандары күлісіп "Франция-5" радиостансасының өтірігін сан-саққа жүгіртіп жатты.

Қара шашты кісі кофені жайына қалдырып, Баширді бұрышқа ертіп әкелді де ешқандай кіріспеге уақыт шығындамастан, вилайидың санитарлық қызметіндегі жағдайды егжей-тегжейлі түсіндіруге кірісті. Маңызды жүріс-тұрысына қарағанда өзі офицер сияқты. Бұдан кейін ол Баширге не істеу керектігін, қандай қаржылары барын айтып кетті.

– Шамалы екен, - деді Башир.

– 1954 жылдың бірінші , - деді офицер, - революцияның ешқандай қаржысы болмады. Өзіңіз де көрерсіз, жұмысты қолға алған бойда әр нәрсенің қиюын табуыңызға тура келеді. Мұнда онсыз болмайды.

Башир мынау әзілдеп тұр ма дегендей бетіне тесіле қараған. Жоқ, байсалды адамның кейіпі.

– Бұл әлі малтуды үйренбеген кездегі сияқты кеп қой. Алдымен суға секіріп түсесің, сонан соң жағаға шығуға тырысасың.

Ол бұған кофе шынаяғын ұсынды.

– Батып кететін де жағдайлар болады... Екі кесек қант па әлде біреу ме?

– Екеу, - деді Башир.

– Әйткенмен көп ретте аман шығады. - Ол Баширге қасық ұсынды. - Көпшілігі жүзуді осылай үйренеді... Менің айтқанымның бәрін, доктор, сіз, әрине, менен жақсы білесіз, бұл жөнінде кітаптардан оқыдыңыз. Ал, біз, шаруалар, өмірде бірдеңені біле қалсақ, соны мақтан тұтамыз және бұл туралы жұртқа, тіпті оқымыстыларға да айтып жатамыз.

Ол сөйлеп жатқан кезде транзисторды өшіріп тастаған. Енді кайта қосып қойды.

– Мына кісі Си Мохаммед, - деді офицер, - сонымен бірге жұмыс істейсіз. Қажет дегеннің бәрін де содан сұраңыз, ол сіздің қарамағыңызда. Рапорт даярлап оны осыған бересіз, маған өзі жеткізеді. Ал енді тынығыңыз. Шаршаған шығарсыз. Мұндайға үйренбегенсіз ғой. Сау болыңыз!..

Ол бір шыныаяқ кофені бірден қағып салды.

келіп, бәрі де даяр деген.

Ол автоматын алып шығып кетті.

Анау шығып кеткен бойда әңгіменің тиегі ағытылды. Бәрі "Дүрбі" операциясы жайында айтып жатты. Баширдің көзіне ұйқы тығылып отыр. Қасына Месауд келген. "Ақыры келіп қалған екенсің, ана жердегі жаралы бір бауырды қарасаң қайтеді? Халі тым нашар". Ақыры олардың бәрін қарап шығуға тура келген. таңертеңгі уақыты осымен өтті. Көзі ілініп кетпес үшін Баширге әлсін-әлсін шығымы күшті кофе әкелумен болды. Түске қарай әбден қалжыраған ол бұрыштағы жерге құлай кеткен. Басын қойған тас Алжирде жатып ұйықтайтын мамық жастықтан бір кем болмаған секілді.

Түсіне Клод кіріпті, қыз басына бигуди салған кәртең әйелмен жағаға шығып, көне француз тілінде бірдеңелер айтып жүр екен, онысы Баширдің құлағына аса ұнамды естілді. Жігіт оянып кетті.

– Жақсылап тынықтың ба? - деп сұрады Си Мохаммед.

– Рахмет, өзің ше?

– Біз мұнда бір-бірімізден ол жайында сұрамаймыз. Енді бірнеше күннен кейін өзің де үйренесің - қам-қарекеттің көптігі қаншама тынығу деген ойыңнан мүлдем шығып кетеді.

111 вилайи қолбасшысы полковникпен кездесуі керектігі Баширдің есіне түсті.

– Иә, - деді ол, - Си Амирушпен кездесуім керек еді.

– Си Амирушпен бе? - деп қайта сұрады Си Мохаммед. Ол күліп жіберді. - Оны сен кеше көрдің емес пе, кофемен сыйлаған соның өзі ғой.

Талада бір-біріне ұқсас күндер өтіп жатты. Деревня тұрғындары жүріс-тұрыстың бір ережесіне үйрене бастаса, заматта әлгіге мүлдем қарама-қарсы басқа бір ережеге үйренуге мәжбүр болатын. Күндіз француздармен бірге: "Феллага бақайшығына дейін қарулы, ал біздің қорғанатын түгіміз жоқ. Олардың айтқанын істемесек, бәрімізді қойдай бауыздап кетеді" деп шағынуға мәжбүр. Ал түнде партизандармен, біз бауырлар едік, енді Ұлттық азат ету әскеріне көмектесу үшін амалсыз дұшпандармен ымыраға келуге мәжбүрміз. Таланың көптеген тұрғындары, шынында да, осы азаттықты күткен, бірақ бұған жету үшін партизандар тура жолды қалап алса, біз одан гөрі шиырлау, бірақ қатері бәрібір аз емес жолды: дұшпандармен қатар, ал кейде тіпті солардың арасында өмір сүру жолын таңдадық.

Француздардың жеңуін тілегендер тым кеп емес-ті, бірақ олар жақта күш-қуат мол болатын. Олар саусақпен санарлықтай ғана еді, бірақ бұқпақтамай, қатты сөйледі, тоя тамақтанды, залалын де шексіз тигізулері мүмкін еді.

Тегінде, ең басты қатер осындай адамдардан төнетін. Француз солдаттарымен істес болған кезде олардан айламызды асырып жіберуге болатын, өйткені, олар біздің еліміз, әдет-ғұрыптарымыз жайында ештеңе білмейтін. Сөйтіп, олар да, біз де белгілі ойын ережелерін ұстануға мәжбүр болдық, әйткенмен бұл аса қатал ойын еді. Біз француздармен соғыстық, бірақ ол үшін бір-бірімізді өле-өлгенше жек көріп кеттік деуге болмайды, әркім тек жеңіске жетуге ғана тырысты. Ал дұшпан жағына шығып кеткен біздің адамдар үшін бұл ойын мүлдем аяусыз еді, өйткені, олар әрқашан өлімге бас тіккендер болды. Бұрынғы байланыс атаулының бәрінен біржола қол үзген олар қатты дауыл кезінде қалтақтаған қайықта жан дәрменімен жабысып келе жатқандар секілді жанталасатын. Бұларды алдай алмайсың, бұлармен бірге жүргенде әлсіздік те, ұмытшақтық та көрсетуге болмайды. Өйткені, олар бұл ойында қандай да болмасын рухани құндылықтарды: жеңіс намысын, өздері үшін көк тиындық құны жоқ Батыстан айырылу, немесе діні мен отанын ғана саудаға салып қойған жоқ. Олар үшін бәрі де тым қарапайым, сонымен қатар тым қайғылы еді, себебі бұл ойынға олар әз өмірлерін тігіп жүрген. Әрине, олар мұндай ауыр жұмыстары үшін тәп-тәуір ақы алатын, бірақ бастарын қатерге тігумен өзгелердің тарапынан құрмет атаулыдан жұрдай болып, кейде өзін-өзі құрметтеуден ада болу арқылы тапқан ондай байлық кімге опа болсын!

Соғыс басталғаннан бері Тала мүлдем өзгеріп кеткен. Деревняда еркектер қалмады. Соғысқа аттанғандардан ешқандай хабар-ошар болмады, олар жайында ешкім ештеңе білмейтін. Францияда жұмыс істеп жүргендерден қайтып келгендер де тым аз болды. Олар ақша және мұнда бәрі де ойдағыдай деген хаттар ғана жіберетін. Кейде біреулер батылдық етіп немесе аңғалдықпен үш апталық демалыстарын өткізу үшін Талаға келетін. Алғашқы күндері мұндай адамның деревняда пайда болуы басқа жақтан бір самал жел өпкендей әсер ететін. Ол өзі жұмыс істейтін зауыт, жалақы, дос-жарандары, мейрамхана мен киноға баратынын әңгімелейтін. Кешкілік немен шұғылданатынын айтатын: ол тұрып жатқан жақта комендант сағаты жоқ қой. Содан кейін оған Тайеб келіп қарауылға тағайындайтын, құжаттарын тексеріп және өзіне қажетті мәліметтер алу үшін лейтенант САС - қа шақыртатын, Майдан уәкілі жарна төлеуін талап етіп, ал Мальха болса мессалист пе немесе полицияның жансызы ма деген күдікпен не түрлі құйтырқы сұрақтарды қарша борататын. Ақыры жаңадан келген адам біртіндеп таладағылардың кебін киетін де, бірнеше күннен кейін мына тозақтан қашан құтылар екем деген уайымға басатын. Аттанар күні қоштасу үшін оған селоластары келетін, олардың көзінен жеккөрушілік пен қызғаныш атойлап тұратын. Ал келесі күні оны жұрттың бәрі ұмытып та кететін.

Бізде сондай-ақ басқа жерлерде, әсіресе қалаларда қоныстанғандарды да көп ойлай қоймайтын. Онда тыныш өмір сүретін көрінеді. Ал ең тәуір тұрмыс Алжирде деседі, білгендердің айтуынша жұрт онда рақат тірлік кешеді, тек қаладан ұзап кетпесең болғаны. Тіпті Алжир тұрғындары сайранды бұрынғыдан да қатты салады екен десті, бұл бәлкім, ажалдың таяп қалғанын білген соң өмірге деген арандары ашыла түскендіктен де болар. Біз әсіресе осы адамдарға қызғаныш білдіріп, оларды бәрінен де бетер жек көрдік. Олар да біз секілді Таладан емес пе. Сондықтан да неге олар да біздің деревня тірлігін тең бөліспей, біз сияқты түндерде қарауылда тұрмай, кешкілік үйге ерте жарықта келе жатып кез келген бұрыштан сайтандай сап ете түсетін Тайебтің боқтығын естімей, ешқандай негізсіз әлденеден үміттеніп, неге бізбен бірге зардап шекпеуге тиіс? Біздің арамыздан Тунис немесе Мароккоға кетіп қалғандар да болған, олар соғыс хабарын тек газеттің өтірігі арқылы ғана естіген шығар, ал жазған хаттарымызда ондай нәрселер айтылмайтын.

Ал Талада тас, ағаш, қабырғалар, бұлақтар сияқты қалуға тиістілер ғана қалған еді, бәлкім, деревнямыздың қасиетті жебеушілері ғана қалды ма екен. Егер олардың, шынында да, бір кездерде болғаны рас болса. Өйткені, әлгі жебеушілерге қатты сенетіндердің өздері де қазір солардан көңілдері қалып, олардың құдыретіне күмәндана бастаған. Арқамызға батпандап батып жатқан бақытсыздықтарға олардың жаны ашымауы да, қаһарланбауы да тіптен ақылға сыймайтын.

Әйткенмен ең үлкен қырсық енді бұрынғыдай ойға келмеген пәлелерден өзімізді сақтай алмау, бұрынғысынша біртіндеп бойымызды үйрете алмауымыз болды. Бұрындары ең үлкен деген жаңалық та әдеттегі шеңберімізге өз-өзінен сыйып кететін. Енді сәт сайын күтпеген қырсықтар иектеп, әбден әлек-шәлегімізді шығарды. Күн сайын Делеклюз бен Тайеб бізді қысудың жаңа тәсілдерін ойлап тауып, сан алуан түрдегі мұндай жүгенсіздіктер қазіргі өміріміздің заңына айнала бастады.

Тайебке деревня тұрғындарын қарауылға тағайындауды тапсырысымен, ол қызыл түсті жуан дәптерінен айырылмады. Осы дәптерін қайта-қайта шекпенінің күләпарасынан жұлып алып, сасқалақтаған селоластарының көз алдында сілкілеумен болды. Алғашында ол кезек сақтап жүрді. Бірақ ұзамай қолында жұртты бопсалау мен қорлаудың қандай күшті қаруы барын сезінген. Енді қар жауып жатыр ма, жоқ күн шығып түр ма, ол кімді қайда, қашан, қанша уақытқа жіберем десе де өз еркінде болды.

Енді Тайебті байқамай қалу еш мүмкін емес-ті. Кезінде жұрт өзін байқамай қалуына қанша күш салса, енді жұрт көзіне шыққан сүйелдей болып, үнемі көз алдыда жүруіне соншама күш жұмсады. Оның далиып өсіп кеткен көлеңкесі Таланың сөзіне де, қимыл -қозғалысы, көзқарасы мен тіпті үнсіздігіне дейін араласып кеткен секілді сезілген.

Ұзамай Тайеб опасыздық пен қорқыныштың (енді өзінің емес, басқалардың) шегі жоқтығын аңғарды. Ол әр күн сайын осы шексіздікті ерекше табалаушылықпен өлшеп шығуға әрекеттенді және күн сайын оның сондай тереңіне барғаны соншама, тіпті қарадай басы айналып кететін. Ойлап көріңіз, бұл, Тайеб, біреуді ұрады, жазалайды, қорлайды, бәрі де қолынан келеді. Әрқайсысының өмір сүру түйсігі бәрінен де күшті болғандықтан, олар қыңқ демей бәріне де көнеді. Ақыры есіргені соншама оларға қарап тіл қатқан кезде бұларды "сот - Тала" ("Таланың шөпжелкесі") деп атай бастаған. Онысы баяғыдағы бұлардың менмендігін оятып, сонысын аяғымен өршелене таптап тастау еді. Бірақ аналар күлген репет қама танытты. Содан Тайебтің жүрегі айныды.

"Тайеб айтты". Таладағы барлық оқиғалардың алдында осы сөз жүрді. Тіпті құндылықтардың орны ауысып кеткендей болған: Тайеб бұрынғыдай лейтенант Делеклюздің беделін көлденең тартып жатпастан, "капитан айтты" дегенді аса бір айрықша жағдайда болмаса қайталамайтын да болды, Тала үшін Тайеб оның тағдырының тірі айнасына айналды да, әлі де әзіл айтуға дәрмені жететіндер: "Көкте құдай, жерде Тайеб" дейтін болған.

Лейтенант Делеклюз рапорттың қорытынды бөлігін кайта оқып шықты: "Бұл жерде қарсылық іс жүзінде жоқ. Оның іс-әрекеттері қашып-пысумен ғана шектелуде. Ал тұрғылықты азаматтарға келсек, көптеген белгілерге қарағанда, жергілікті тұрғындардың ойларынан қарсыластың бейнесі мүлдем өшетін сияқты. Біздің іс-қимылдарымыздың жаңа кезеңіне қатысты командованиенің жаңа нұсқауларын күтемін..."

Рапортқа қолын қойған ол "Дүрбі" операциясын жасаған стратегтерге қылған қияңқылығы жайында қыбы қана ойлап қойды.

Лейтенанттың бойы жеңілдеп қалды: ол өз борышын орындады. Ақыры шынайы әскери салт-дәстүрлер жоғалып, ешкімге ешкім өмір жүргізбейді екен, кері кеткен азаматтық өкімет әлсіздігі және дәрменсіздігі арқылы әскери басшылыққа зардабын тигізген екен, біз, қатардағы офицерлер, капитандар мен лейтенанттар, құты қашқан өкіметті ауыстырып, қалай болғанда да жеңіске әкелуіміз керек. Делеклюздің бұған дербес әдісі де бар еді. Ол шешім қабылдауға құқылы адамдарға елеусіз ғана өз пікірін өткізіп жіберуге тырысатын. Түрлі фактілерге аузы - мұрнына дейін толып тұрған оның соңғы рапорты бір ғана қорытындыны қуаттайтын: революциялық соғыс классикалық соғыспен үш қайнаса сорпасы қосылмайды, демек, дұшпанды тек өз қаруымен ғана, яғни, өз жағыңа тұрғылықты халықты тарта отырып қана жеңуге болады, сайып келгенде, мұның өзі күрестің басты мақсаты болуға тиіс.

Бұл лейтенанттың алты ай ішінде командованиеге жолдаған алтыншы рапорты еді. Мұнда ол тиісті қорытынды жасады. Тизи-Узудағы мосқал тартқан офицерлер (бәрі дерлік елуден асып кеткен және ұрыстар туралы тек кітаптардан ғана білетін) классикалық соғыстың жақтастары екенін Делеклюз жақсы білді: олар дұшпанды ашық ұрыста соқ, қалғанын басқалар жайғастырады деп пайымдайтын.

Сонымен қатар Делеклюз олардың қатарында әсіресе бұрын Үндіқытайда соғысқан адамдар да барын, мұндай әдеттегіден тыс соғыста, революциялық шайқаста, өз байламдарының үстем болуына тырысатындар барын да жақсы білетін. Сондықтан да лейтенант баянхаттарын аса тыңғылықты етіп жазуға тырысты. Әсіресе ол өз көзқарастарын біртіндеп және дәйекті жеткізуге барын салды. Бірінші баянхатында ұстатпайтын жауға қарсы қызу ұрыстардың салдары тек қана теріс нәтиже беретінін дәлелдесе, ал қазір қол қойған соңғы мәлімдемесінде біріншіден бастап соңғы бетіне дейін соғыс жүргізудің психологиялық тәсілінің артықшылықтары баяндалды.

Және бұл ретте өз бастықтарына қарсы психологиялық ықпал жасау курстарында өздері оқытқан ережелердің бірін алға тартқан: "Қандай мұраттарда болмасын көрініс табатын кез келген ақиқаттың аса сирек жағдайда болмаса, ә дегеннен көкейге қона кетуі неғайбіл. Адамның ақыл-ойы тіпті аса жақсы деген жаңалықтың өзіне бұрынғы қарқынның кесірінен тосырқап, тіпті кейде оған теріс қарап кетеді. Батыс мәдениеті дарыған христиандық ақыл-ойымыз бар біздер бой ұратын ақиқатты оны қабылдауға мүлдем даярлығы жоқ адамдарға жөнсіз тықпаламай, біртіндеп сіңіруге тиіспіз" (Психологиялық ықпал жасау жөніндегі оқу құралы, 102-бет).

Міне, сондықтан да мұның көзқарасынша, басқа да секторлардың бастықтарымен бірге мұны да Тизи-Узуға шақырған "Дүрбі" операциясы қателіктен гөрі, қылмысқа жақын. Бұл операция алты ай бойы төзімділікпен жүргізілген жұмыстардың нәтижесін күл-талқан етіп, тәртіп пен өркениет күштеріне одақтас болуға келіп қалған тұрғылықты халықты бірден феллага жағына шығарып жібереді. Қаншама қиындықтарға қарамастан өзі секілді осындай жұмыстар жүргізген офицерлердің барлығы мынадай қайырсыз операцияның алдында өздерін осы күнге дейін істеп келген жерлерінен алыс аудандарға жіберулерін сұраған еді. Сөйтіп, Делеклюз де өз ротасымен бірге тау арасындағы өзін ешкім танымайтын жырақта орналасқан Айт-Ваабан деревнясына жүріп кетуге тиіс болды. Ертең таң сәріден жолға шықпақ...

Ішке кірген старшина ротаның жорыққа даяр екенін баяндады. Қайта шыға берген оны Делеклюз тоқтатып:

– Әлбетте, жергілікті халық ештеңе білмеуге тиіс... Түнгі шолғындар да әдеттегідей уақытта шығатын болсын, - деген.

Шолғындар қаншама айлар бойы тәулігіне бірнеше рет жер шолып қайтатын. Олар бағыттары мен сағаттарын үнемі өзгертумен болған, әйтеуір алабөтен оқиғаға ұшырап көрген емес.

Бірінші шолғын Оңтүстік қақпаға беттеді. Солтүстік жақтағы деревнядан шұғыл төмен кететін жартас құлама тік болатын. Жолдың екі жағына қалың бұталар өскен. Қалыңға кірмес бұрын шолғын тоқтап, бұта маңын барлап келу үшін әдетте бір солдат жіберетін. Сержант бұл жолы да соны істеді. Барлауға аса қырағы болғандықтан Сілеусін кез атанған Жорж Шодье кеткен. Сәлден кейін қайта оралған ол: "Ештеңе байқалмайды, сержант", -деп баян етті.

Шолғын ілгері жүрді. Ол орманға кіре бергенде алда келе жатқан ІІІодье арқасында себеті бар әйелдің жақындап қалғанын көрді. Комендант сағатына небәрі он бес минөттей уақыт қалған. Әдетте бұл уақытта тұрғындар деревняға қайтып бара жататын. Әлгі жақындап келгенде Фарруджаны таныған Шодьеге ол бірдеңеден шошынған секілді көрінген. "Қане тездет, - деді солдат оған, - өйтпесе күзет бекетінде түнеп жүрерсің".

Өңі бозарып кеткен әйел жымиюға тырысты, шамасы, мұның айтқанын түсінбеген де сияқты, сонсын "рахмет" деді де жүрісін жылдамдатты. Бұдан кейін Шодье біраздан соң оны сержант тоқтатып: "Мұнша кештетіп, не бітіріп жүрсің?" - деген даусын естіген. Фарруджа жауап қатпастан қаша жөнелді. Сержант бұталардың түбін тінтіп шығуға бұйырған.

Арада бір минөт өтпестен Шодье мылтық даусын естіді. Бұған ұзақ автомат кезегі қосылып, орман іші тарс-тұрс атысқа, әлдебір дауыстарға, ысқырық, әлдебір көзге көрінбейтін елестерге айқайлап әмір берумен у-шу болып кетті. Бұл он минөттей уақытқа созылған. Күзет бекетінен лейтенант Делеклюз бастаған солдаттар жүгіріп жеткен кезде сержант өз адамдарын түгендеп жүрген еді. Бес солдат қаза тауыпты. Екеуі жарақаттанған, олардың ыңырсыған дауыстары жол бойындағы кактустардың қасынан шығып жатты. Қалғандары іштерінде сержант пен Шодье бар, аман қалыпты. Солдаттар ағаш - ағашты қалдырмай, бүкіл тоғайды тексеріп шығып, ештеңе таппады. Шодье феллаганың жотадан өзенге түсіп кеткенін айтты.

Сержант Лазрак он солдатпен бірге Айт-Ваабанға баруға, бірақ аса қажет жағдай тумаса, ұрысқа араласпауға бұйрық алған. Күні бойы жүрген олар тым алысқа ұзай алмай, кешке қарай Таланың шетіне зорға іліккен. "Дүрбі" операциясы басталғаннан бері әр сүйем жерді дұшпан солдаттары басып жатқандықтан, солармен ұшырасып қалмау үшін кейде атшаптырым жерден айналып өтуге тура келетін.

Таладан шыға бере олар барлауға Фаруджаны жіберген, бірақ ол кері қайтып оралған жоқ, мұның ақыры дұшпан шолғынына ұшырасып қалумен тынды. Бұлар амалсыз ұрысқа араласуға мәжбүр болып, бұдан кейін іздерін жасырып үлгерген. Әли Фаруджа мен деревня тұрғындарына кесіріміз тимес пе екен деп іштей уайымдаумен болды.

Алдарында кеткен барлаушы қайтып келіп, бұлар өтіп кетпек болған қойнауды дұшпан басып алыпты деген хабар әкелгенде Тигмунинге жетіп те қалған еді. Енді бағдарды ауыстыру керек. Әли жағдайды байқап келу үшін түрлі бағыттарға үш кісі жіберді. Олар көп ұзамай қайтып келіп, барлық жолдың кесіп тасталғанын айткан. Жасаққа таяуда ғана қосылған, Таладағы атысқа қатты еліккен жас жігіт ең соңынан келді. Өзі:

– Сақшы қарауылыма дөп келіп еді, - деп күліп қояды.

– Ақымақтықты қойыңдар, жігіттер, - деді Әли, - ұрысқа кіру жөнінде әңгіме болуы мүмкін емес, есебін тауып, сытылып кету керек.

Тигмунин жотасының аясында мешіттің мұнарасы сорайып көрінеді. Жерге жабыса қалған деревняның сұлбасы алыстан қарауытқанмен, қараңғыдан бір-бірімен сіңісіп кеткен үйлерді жеке көру мүмкін емес-ті. Қойнауда шетен ағашы сыбдырлайды. Енді деревняға бой тасалаудың реті келмейді. Егер ұрыс бола қалса, Тигмунинді бірден жойып жібереді.

Әли күзетші қойып, жігіттердің басын қосты. Екінің бірін істеу керек: не бір-бірінен ажырамай, қорғанысқа ыңғайлы шеп құрып, қашан оқтары таусылғанша шайқасу керек... немесе көздерін жойып жібермей тұрғанда мына тосқауылдан бір-бірлеп шығып кетуге тырысқан ләзім. Жиналатын жер - Айт-Ваабан. Және дұшпан әскері мына жерлерге әбден бекініп алғанша, бір аптадан қалмай діттеген орынға жету керек. Қалай болғанда да, мына тау сілемдерінде дұшпанның қолында жеке қарулары, ең мықтағанда - қол пулеметтері бар. Ал күн шыққанша авиациядан қорқудың реті жоқ.

Әлгі жігіт бірден қызулыққа басқан:

– Шығып кетеміз деймісің? Бір-бірлеп пе? Қайда барсаң да аналардың солдаттары шегірткедей қаптап жүрген жоқ па? Жоқ, шықсақ, бірге шығамыз! Және аналардың әкесін танытып кету керек!

– Түу, малғұн - ай! - деді Акли.

Акли қырықтарда еді, қалғандарының бәрі өздері жас болғандықтан мұны "шал" дейтін.

Жігіт сонда да қояр емес.

– Сен осы данышпандығыңды қоя тұршы! - деп айқайлап тастады Аклиге.

– Саған айттым емес пе, сержант, - деді Акли. - Тым жас жігіттерді бекер алдық деп.

– Ал мен әкелерін таныту керек деймін, - Омар да өзеуреп қояр болмады.

Қалғандары үнсіз тұр.

– Былай болсын, - деді Әли, - бұл саған аңшы - мылтығынан құр дәрімен тарсылдатып жататын деревня мерекесіндегі ат жарыс емес. Сен бірінші шайқаста өлу үшін емес, дұшпанды елден қуу үшін қолыңа қару алдың. Біз бір-бірлеп кетеміз. Барыңдар, жермен жексен болып жылжыңдар, түтінге айналып көкке ұшыңдар. Әйтеуір, Айт-Ваабанда табысатын болайық... Бәріміз де! Түсінікті ме?

Әли автоматқа орнатылған оқтізбекті кіжіне қысып отырған Омарға бұрылды.

– Ал сен, жауынгерім, бірдеңеге ұрынып қалмас үшін менімен бірге жүресің.

– Егер сенің орныңда болсам... - дей берген жігіт.

– Ал көріскенше, жігіттер! - деді Әли. - Және ақымақтық істемеңдер, ұқтыңдар ма? Және көп шулатпаңдар.

Бұлар тұс-тұсқа қойып кетісті.

– Ал сен қала бер, - деді ол орнынан тұрған жігітке. - Менімен бірге жүргің келмей ме?!

– Олай деген жоқпын, - деді жігіт, - жай егер сенің орныңда болсам дегенім ғой...

– Қоя тұр, - деді Әли. - Және мұқият тыңдап ал Осы маңда тағы тоғыз жігіт кетіп барады. Солардың дыбысын естіп тұрмысың?.. Жоқ! Ал сен ажалыңа тура жүгірген болар едің.

– Несі бар? Жасаққа келгенде қашан да болмасын тырапай асарымды жақсы білгем.

– Сен өзің батыр екенсің ғой! - деді Әли.

– Өзің сияқтымын, сержант!

– Жоға, тек үш жыл бұрын өзім де сендей болғам! Бұл мінезің әлі-ақ қалады, көрерсің...

– Олай бола қоймас, - деді жігіт. - Енді не істемексің?

– Біз анда барамыз.

Әли Тигмунинді көрсетті. Ай бұлтқа кіріп, деревня бірден қараңғылық құшағына оранды.

– О!

Әли Омардың қолынан алып, деревня жақты нұсқап, бақылап тұруды тапсырды. Шеткі үйдің қасында бүкшиіп кеткен солдаттың қараңдаған сұлбасы көрінеді. Ол қараңғыда үстірттің ар жағына түсіп, көрінбей кетті. Оның соңынан тағы біреуі пайда болды, содан соң тағы біреуі және тағы да, ақыры ай жарығы түскен тау беткейі солдаттарға толып кетті. Жіті қарасаң, қолдарындағы винтовкаларын байқауға болады. Солдаттардың қарасы көбейіп, өздері Әли мен Омар жаққа келе жатыр.

– Тұра береміз бе? - деп сұрады Омар.

– Ер соңымнан, бұл жер маған жақсы таныс.

Әли алға ұмтылды. Автоматын серт ұстап, қамал алатындай артынан Омар келе жатыр.

– Сыбдырлатпасаңшы, - деп сыбыр етті Әли.

– Өзің тым тез жүресің, - деді Омар.

Әли оны бақа дауыстары шулап жатқан сай түбіне алып келген. Адамдар келген бойда бақа даусы да сап болды. Арна түбінде ақшыл тастар сорайып тұрғанмен, суы жоқ екен.

– Ана бұталарға тығыл, - деді Әли.

– Алдымен оған жету керек қой.

– Иә, оңай емес. Бірақ соған жетсең, аман қаларсың.

Әли көрсеткен бұтаның тамыры сайдың жарлауыт жағына жабыса өсіпті.

– Егер мұнда, сайға солдаттар келіп, айталық, екі қадам жерден жүрегін орнына түсіру үшін бұтаны атып қалса да... сен бәрібір оқ шығарма.

– Иә, әрине, қашан мені өлтіреді деп күтіп жатады екем ғой...

– Мен төменгі бұтада болам. Көріп тұрмысың?

– Иә.

– Егер... Жалпы... Егер аяқ астынан атқың келсе... менің сонда жатқанымды ұмытпа.

Лейтенант Делеклюз тәрізді "Дүрбі" операциясы мүлдем ұнамаған тағы бір адам бар еді. Капитан Лафорэ мінеки қаншама айлар бойы Амалу көпірін күзетіп жатқан ротаны басқаратын. Бұдан небәрі бес-ақ шақырым жерде Афтис деп аталатын тағы бір көпірден өтіп бара жатқандарды басқа бір застава жиі тоқтататын. Оны басқаратын Әли Лазрак еді. Әрине, капитан Лафорэ бұл жайында білетін, бірақ оған араласуды қажет деп тапқан емес.

Өйткені, оның бекетін ешкім шабуылдаған да, мазасын кетірген де жоқ. Егер ол бастықтарынан Әли Лазрактың жасағы жайында нақты бұйрықтар алса, бұл туралы бәріне жария етіп, іс-қимылды жаңадан әскерге алынғандардың үлесіне қалдыратын. Көпір үстінде алғашқы автобус пайда болған сәтте, жұрттың бәрін құжаттарын тексеруге жерге түсіріп, және тым асығыс адамның әлпетін танытатын. "Ал бол, қимылда, бүгін түк уақытымыз жоқ. Кешке жұмыс көп. Ұқтың ба?" дейтін. Басқасына бас қатырып жатудың қажеті жоқ еді. Сержант Әлиге дер кезінде ескертетін де, оның жасағымен қоса ізін жасырып үлгіруіне уақыты жететін еді. Кешкілік капитан Лафорэнің шолғындары орманды сүзіп шыққан кезде оларға аштықтан ұлыған шибөрілер мен қараңғыда қорсылдаған қабандар ғана жолығып қалатын. Бірақ арада екі күн өтпей жатып, таңертең өтіп бара жатқандар Афтис көпірін тағы Әлидің бақылауда ұстап отырғанын хабарлаған.

Құдыққа қатысты мәселе де осындай еді. Суға бармастан бұрын Лафорэнің солдаттары әлгі араны дүрбімен шолып алатын, егер ол жерде тап сол мезетте басқалар жүрсе, бұлар аналар кеткенше күте тұратын. Шамасы, Әлидің де сарбаздары тап осылай істеген болар-ау. Қысқасы, жаңа алынған солдаттар мен алжир партизандары еш уақытта бетпе-бет кездесіп көрген емес.

Өзін Тизи-Узуға бірнеше мәрте шақыртқан "Дүрбі" операциясынан капитан Лафорэнің ешқандай жақсылық күтпегені де содан. Операция барысында мұнда осы өлкені де, оның тұрғындары жайында да ештеңе білмейтін әскерлерді басқа аудандардан әкеліп түсіреді. Олар келе салысымен оңды-солды тарсылдатып атады. Ал сонсын тайып тұрады. Ақырында Лафорэ Әлимен бетпе-бет қалады. Анау абыр-сабырдың басылуын күтіп, қарапайым шаруа кейпін кие тұрады. Ал содан кейін ше? Содан соң Әли егер "Дүрбі" операциясынан кейін аман қалса, Афтистегі зәйтүн тоғайына қайтып келеді. Бұдан кейін Әли өзіне опасыздық жасады деп сезінетіні сөзсіз деп ойлады Лафорэ.

Бір тәуірі, операция жоспары бойынша Лафорэнің бөлімшесін онда өзін ешкім танымайтын Айт-Ваабан секторына бөліп еді. Ол жерде феллаганы көп қиналмай-ақ қыра беруіне болар. Ақыры сол күн жетісімен, капитан ротаға таяудағы тау сілемдерін бетке алып қозғалуға бұйырған. Мұның алдында стратегиялық резервтегі әлдебір жас капитанның бөлімшесі, одан соң Лафорэ танысып үлгерген лейтенант Делеклюздің солдаттары келе жатты.

Стратегиялық резервтегі жігіттердің менмендігінде тіпті шек жоқ. Шамасы іштерінен: "Әлгі феллагаларыңды алдымызға әкеле қойыңдаршы. Бәлемдердің тас-талқанын шығарайық. Қай жерге кірсе де, ізінен қалмай жандарын шығарармыз" деп ойлайтын түрлері бар. Бірақ келіп жеткен барлау мәліметтеріне қарағанда, жағдай тым оңай көрінбейді. Мына дөкейлерге феллага атаулыны қырып жіберудің сәті түспейтін секілді, өйткені, "Дүрбі" операциясын біліп қойған феллага ірі бөлімдерін дербес жеке топтарға бөліп, ұрысқа ең қиын жағдайда ғана кіруге бұйрық беріп қойыпты.

Лафорэнің ротасы стратегиялық резервтегі "сайыпқыран" жігіттердің бөлімшесімен бірге кешкі тоғызда кіруге тиіс болатын.

Олар Тигмуниннен шығып, сайға түсе бергенде ай көкжиекке еңкейіп қалған. Солдаттар шаршады. Олардың бұта - қараған шарлап, қашаларды, сабан лашықтарды сылбыр ғана қарап жүргенін капитан көріп тұр.

Солдаттар сай түбіне түсті, олардың ұзын тізбегі су шайып, жылтыратып тастаған тастардың арасымен ирелеңдеп кетіп бара жатқанын да Лафорэ байқап тұрған.

Сайдың баурайын зәйтүн ағаштары көмкерген, олардың қарауытқан қалың жапырақтары бұлақтың құрғап қалған арнасына төнген құлама жарға дейін бүркеп алған. Бойларын әр сүйем жерде, әрбір төмпешіктің артында феллага бұғып жатуы мүмкін деген қатер билеп алған солдаттар бастарын салбыратып, сенделіп жүр. Дегенмен алжирліктер үшін ең сенімді орын қарсы алдарындағы жарға жабысып өскен мына қалың бұталар болар еді деп ойлады капитан. Ол бір бұтаға, сонан соң, екіншісіне, үшіншісіне көз жүгіртті... Төртіншісіне көз сала бере үлкен жұмыр тастың тасасына құлай кетті. Тапаншасын шығарып, сақтандырғыш тиегін ағытты.

Қарап еді, жуан соқыр құрт тәрізді ирелеңдеген солдаттарының легі сайды бойлап кетіп барады екен. Паналап жатқан тастың қасына тағы бірін домалатып әкелді де арасындағы саңылаудан алдыңғы жаққа көз тастады. Сай түбіне ай сәулесімен түскен көлеңкелер қатып қалған секілді. Қайда қарасаң да ешқандай қозғалыс, лүп еткен жел жоқ. Тек үкінің даусы ғана анда-санда түн тыныштығын бұзып тұр.

Жоқ, әйткенмен әлгі нәрсе көзіне елестеген жоқ. Бұтаның дір ете түскенін көргеніне сенімі кәміл. Капитан сайдың төменгі жағына көз салды: мұның ротасы алыстап кетіпті, енді келе жатқан лейтенант Делеклюздің солдаттарының аяқ дыбыстары құлаққа шалынды. Ол бірнеше қадамдай жерге еңбектеп барды да, содан соң тез тұрып, аяғының астындағы тастар салдыр-күлдір домалап жатқанына қарамастан, төмен қарай сай табанына жүгіре жөнелді. Лафорэ арт жағынан лейтенант Делеклюздің ашулы даусын естіп қалды: "Бұл не...".

Ұзамай ол лектің соңында өзін күтіп келе жатқан атшысын қуып жеткен. Капитан оның қасында қарадай титықтап адымдайды. Әлсін-әлсін артына бұрылып, қатар өскен бұталар жаққа қарап қояды, қазір Делеклюздің солдаттары соған қатарласып та қалған шығар. Сай табанымен төмен түскен сайын бұталардың сұлбасы да көмескіленіп барады. Мінеки, үкінің дамылсыз әупілдеген үні естіліп тұрған түн қараңғылығына ұйысқан жапырақтардың соңғы қалпақшасы да көзден ғайып болған.

Капитан Лафорэнің соңғы солдаты қараңғылыққа сіңіп жоқ болған кезде Әли де тер жуып кеткен бетін сүртті. Жан-жағына қарады: ай сәулесіне шомған ағаштар тым әдемі көрінеді. Ауа жан сарайыңды ашады, алғашқы әтештер де ұйқылы-ояу дауыстарын шығарып, таң да жақындап қалған. Қасындағы бұтадан автоматты оқтап жатқан дыбыс естілді. "Мына малғұн атысты бастап жібермесе жарады", - деп ойлады Әли.

Тап осы сәтте келесі ротаның алғашқы солдаты көрінді, оның соңынан басқалары келеді. Шептің алдында келе жатқан француз жақындаған кезде Әли лейтенант Делеклюзді таныды. Гимнастеркасында ешқандай айырым белгісі, басында дулығасы да жоқ, тек тапаншамен қаруланған. Ол Омардың тап қасынан өте шықты да төмен құлдилай беріп, бірнәрсе есіне түскендей тапаншасымен бұталарды нұсқады: "Мына бұталарды тінтіңдер". Әли жүрегінің аттай тулап кеткенін сезінді.

Солдаттардың бірі Омар отырған бұтаға жақындай берген. "Қазір Омар атады", - деп ойлады Әли. Солдат төменгі бұтаға шап беріп еді, сынып кетіп, анау құлап түсті. "Түу, сайтан!" - деп балағаттады француз. Содан соң бұтаға ту сыртын беріп, лейтенант өзіне қарап тұр ма дегендей сай жаққа қараған. Сонсын қайтадан бұтаға жармасты.

Автомат кезегі түн тыныштығын бұзып жіберді. Бақырған дауыс шықты да солдат қолдарын жайған күйі тастың үстіне ұшып түсті. Тап осы сәтте әлдебір құйындай үйірген би әуеніне бой ұрғандай қалған солдаттардың бәрі орындарынан жапа-тармағай көтеріліп, сай табанына қарай жөңкілді. Олар атыстың қайдан шыққанын әлі білген де жоқ, сөйтіп, біреулері тасты, біреулері ағашты, енді біреулері су орып кеткен шұңқырды паналап жата - жата кеткен. Бір, екі, үш секөнд өтті...

Омар да ұзақ қарап жатпастан автоматтан тағы бір кезек берген. Француздар жауап оқ атқан жоқ. Олар қайдан атып жатқанын анықтай алмай, бір-бірін атып алудан қорқып, беталды оқ жаудыруға батылдары және бармады. Әли автоматының сақтандырғыш тиегін ағытты да саусағын шүріппеден алмаған күйі көлеңкелер мен дыбыстарды аңдып отыр. Омар болса жоғары да, төменге де, алдыңғы жағына да атқылап жатты. Ол әйтеуір дыбыс шығарып, қыбырлады дегеннің бәрін автомат оғымен көміп жатыр. "Жігіт есінен айырылған шығар", - деп ойлады Әли. Ал француздар әлі де жауап оқ шығармады.

Кенет жоғарыдан құлама жардың шетінен Әли біреудің көлеңкесін байқап қалды. Әлгі Омардың автоматы дамылсыз сатырлап жатқан бұтаға қарай жылжып барады. Екі көзі сай жақта болған Омар басына төнген қатерді көрген де, сезген де жоқ. Ал көлеңке болса асығар емес. Жер бауырлап мысық табандап жылжып Омарға таяп та қалған. Бір сәт әлгі кісі жалт қарады. Ай жарығы қарауытқан дулыға астындағы бетіне түсті. Лейтенант Делеклюзді бірден таныған Әли іштей: "Тірідей қолға түсірмек қой оңбаған!" - деп ойлаған.

Ол автоматын жайымен жақындап қалған көлеңкеге кезеді. Көздеп, шүріппені басқан. Шүріппе жылжымады. Қаттырақ басты, одан да түк шықпады! Автомат ырыққа көнбеді. Әли: "Аллаһтан басқа құдай жоқ, Мухаммед оның пайғамбары" деп сиынды іштей күбірлеп. Шүріппені тағы да басуға әрекеттенгенмен, онысынан ештеңе өнбеген. Бұдан соң Әли белінен жалпақ қысқа кездігін суырып алып, ақырын күтті.

Омар тап қасынан домалаған тастардың сылдырын естіді, бірақ лейтенант Делеклюз жетіп те үлгерген екен. Әли қараңғыда алысқан екеудің бірнеше секөндке созылған дыбыстарын құлағы шалды. Содан кейін екеуі де төменге домалай жөнелген. Лейтенант Делеклюз "Мұнда келіңдер! Атпаңдар!" - деп айқайлап жатыр. Алдымен жербауырлап, содан кейін тік тұрып кеткен солдаттар бірте-бірте көбейіп, лейтенант Омармен алысып жатқан жерге жақындай берген. Омар жанталаса алысты, ақыры бір солдат мылтығының дүмімен ұрып, жерге жалп еткізді.

Лейтенант маңайдағы әр тас, әрбір шөпті тегіс тінтіп шығуға бұйырды. Әли тапал қараторы солдаттың автоматын сарт ұстап өзіне қарай тура келе жатқанын көрді. Бұл орнынан тұрып, қолын көтерді де: "Атпа. Берілемін", - деп айқай салды. Қараторы басқаларды көмекке шақырды. Әлиді жасырынған жерінен сүйреп шығарып, қолын байлап, сайға қарай алып кетті. Ол тастың үстінде сұлап жатқан Омарды көрді. Қырылдап жатқан оның самайынан аққан қаны бетіне қатып қалыпты.

Әли Лазрактың жасағы бір-бірлеп шығып кетуге ұйғарым жасаған соң Акли жолдастарымен қоштасып, деревняға бет алған. "Егер сәтін салса, жотаны бөктерлеп, әрі қарай сытылып кетермін", деп ойлаған ол Акли шаршап тұрғанмен, сәл аңғырттық жасасаң, дұшпанның қармағына түсесің, сонсын шаруаңның біткені деп уайымдады. Қарауытқан аспан астынан ол араның ұясы секілді Тигмуниннің қоңыр лашықтарын көрді. Енді бірнеше минөттен кейін жотадан әрі өтіп кетуге тиіс.

Күтпеген жерден көзді қарықтырып, жарқ ете қалған мұнарадағы от таяу маңдағы ағаштардың ұшар бастарына түсті. Бұрыла берген прожектор төңіректің бәрін самаладай жарық қып жіберді. Кейде ол тоғайға қарай бағытталған сәуле бір сәтке тоқтай қалады да, түн бұрынғыдан да қараңғыланып кеткендей болады. Акли жүрісін тежеді. Көзі қараңғыға біртіндеп үйрене бастаған, бірақ мұнара терезесінен қайта шыққан жарық сәулесі төңіректі баяу ғапа кезіп жүр. Ағаш көлеңкелері арасында бұқпантайлап жүрген солдаттарды көзі шалған Акли әрі қарай жүруге болмасын біліп тұр.

Оңды-солын айырып алғанша біраз аялдаған ол жергілікті шаруалар қыста сабан сақтайтын дөңгелек шошақ төбелі бірнеше қадам жерде тұрған күркеге қарай еңбектеді. Жайымен соған кірді де, бұтақтан тоқылған есігін тартып жауып қойды. Жұмыла берген көзін ашу оған зор күшке түскен. Бір апта бойы Акли небәрі жарты - ақ сағаттан бірнеше рет қана көз шырымын алған еді.

Қолына автоматын қысып ұстаған күйі етпетінен жата кетіп, орманда болып жатқандарды саңылаудан сығалап қарауға кірісті. Әлсін-әлсін бір тал шөпке дейін самаладай жарқыратып көрсетіп тұрған прожектордың көмегі бұған мықтап тиді.

Кенет арт жақтан ит үрді. Акли бұрылып қараған. Ұзын бойлы ақсары шашты солдат қарғыбауын жұлқылап келе жатқан қасқыр итке зорға ие болып жүр. "Егер атсам, алдымен итті омақастырармын", - деп ойлады Акли.

Жерге жата кеткен солдат үлкен шетен ағашының діңіне жасырынып, ысқырып жіберді. Үруін тоқтатпаған ит қарғыбауын жұлқылауын қояр емес. Прожектор сәулесі қараңғылықты әлсін-әлсін тілгілеп қояды.

Акли тағы бірнеше ысқырық естіді, содан соң прожектор тағы жарқ ете қалған сәтте ағаш діңдерін тасалап жатқан тағы бірнеше солдатты көрді. Ол біреудің: "Қане, оларды гранатпен", - деген даусын естіді, тап сол сәтте оң қолы қатты ауырып кетті. Оғы алдымен тиген иттің қыңсылаған үні құлағына жетті. Бұдан кейін алдындағы ағаш түбірлерін бетке алып оқты боратып жіберді. Ағаш тасасында жатқандар жалғыз емес деп ойлауы үшін жорта айқайлап бұйрық берді де, жалп етіп сөнген прожектор солдаттардың көзін қарықтырып тастағанын пайдаланып, деревняға қарай жүгіре жөнелді.

Арт жағынан солдаттардың бей-берекет айқайлаған дауыстары құлағына жеткенше біршама уақыт өткен. Олар жазық жаққа кетіп бара жатты да, бір - бірлеріне белгі беріп, ысқырған дауыстары бірте-бірте алыстай берді. Иттен айырылған олар ағаштар мен түбірлердің арасын беталды кезумен болған.

"Егер қолым болмаса, қалғаны ештеңе етпес еді", - деп ойлады Акли. Жансыз салақтап қалған қолы жүгіруіне қатты кедергі жасап келеді. Тигмуниннің шеткі үйлерінің қасынан өте бере қолына не болғанын қарауға тоқтаған. Сүйегі сынып кеткен қолы қан-қан болған терісіне ғана ілініп тұр. Бұл жалпақ қысқа пышағын алып бір қаққаннан қолын кесіп түсті. Содан соң қолын жерден көтеріп алып, жол жиегін көмкеріп тұрған кактустерге қарай лақтырып жіберді.

Акли жарқабаққа қалың өскен бұталар арасымен қойнауға түсті. Шамасы, көп қан кеткен сияқты, қолы да ауырып барады. Ол қолын әлі орнында тұрғандай сезінді. Ең қиыны -түннің салқындығына қарамастан шел қысып барады. "Жаралы адам су іздейді" деген нақыл Аклидің есіне түсті. Тұра бойы безгегі ұстағандай күйіп-жанып барады.

Акли бірден бұлаққа беттеген. Бақытына қарай, француздар алыс қалған, тіпті ысқырғандары да естілмейді. Суға еңкейе бергенде тап қасынан біреудің аяқ дыбысын естіп, таяу өскен бұта түбіне жасырына қалған. Ұзамай ол өз жасағындағы джундияны көрді. Қасынан өте шыққан анау да суға тап беріп, жерге жата кетіп, бұлақ суынан обыға жұтып жатыр. Джундийдің төңірегіндегі су қызғылт түске боялды. "Бұл жігіт те жараланған - ау, сірә", - деп ойлаған Акли бұта түбінен шыға келді. Автоматын шап берген джундий Аклиді таныған соң бетін салқын суға қайта тықты. Акли су түбінен шыққан көпіршіктер жолдасының езуінің қасынан жарылып жатқанын көріп түр. Ұзамай бұларға үшінші джундий келіп қосылды.

Кеш түсті. Үшеуі де жағалаудағы жыңғыл мен талгүл бұталарының арасына жасырынды. Түн ортасында бұларға Тигмуниннен бір шаруа әйелі келді. Сырт түріне қарап жасын шамалау қиын. Ол француз дәрігерінің қайда тығылып жүргенін біледі екен (соңынан ол қолынан бәрі де келетін фельдшер екені анықталды).

Фельдшер қолдың қалдығын иықтан кесу керек, әйтпесе сынығы тегіс болмай тұр дегенді айтты. Акли өз иығына қараған. Сынықтарымен қоса ақшыл сүйек майының қанмен араласып қатып қалғанын көрді.

Фельдшер бір жерден темір кесетін кішкентай ара тауып әкеліп, сүйекті кесе бастады. Мұның азабына төзіп болар емес. Бірақ Акли дыбысын шығармай, көзінен домалап аққан жасын үнсіз жұтып жатты. Фельдшер қолының дал - далы шыққан терісін тап иығының тұсына жинап жіппен тікті де, Аклиге шалқасынан жатуға кеңес берді.

Қалған екеуі жеңіл құтылды. Бірі жамбасынан, екіншісі аяғынан жараланыпты.

Түнде Аклидің жағдайы қиындап кетті. Ыстығы көтеріліп, таң атқанша сандырақтаумен болды. Таңертең фельдшер қайтып оралған. Қасында дәрігер бар. Мұның молақ иығын көрген ол ысқырып жіберді. Акли де өз иығына қараған Кеше тігілген жарақатынан бір кесек мақта секілді аппақ ұзыншақ бірдеңе шығып тұр. "Сүйек майы", - деді де дәрігер қандауырын сілтеп қалған. Әлгі ақшыл бірдеңе жерге ұшып түсті. Дәрігер фельдшерден кесіп түсірген жерін залалсыздандыруын өтінген.

– Сенің кім екеніңді білем, - деді Акли. - Доктор Башир Лазраксыз.

– Иә. Ал сіз Акли "шалсыз" ғой?

– Соның өзімін. Сенің інің Әлидің жасағынанмын.

– Білем.

– Француздардың арасынан сытылып шығу үшін бөлініп кеткенбіз. Інің де жақын маңда жүрген болар.

– Келер, - деді Башир. - Осы арадан ту Айт-Ваабанға дейін сенімді байланыстарымыз бар. Біз сені сонда жібереміз. Сол жақта көрісерсіңдер.

Аклидің халі әлі ауыр болғанмен, ыстығы түсіпті.

– Ал қолыңды тастап кеткенің ақымақтық болған, - деді доктор.

Акли түкке түсінбей доктордың бетіне қарады.

– Француздар қолыңды кактустен тауып алады ғой. Сонсын оның кімдікі екенін анықтау үшін деревняның барлық тұрғындарын қуып барады. Олар кімдікі екенін айтпаса, жандарын шығарады...

Акли мұның сөзін тыңдаған жоқ, іштей: "Қолымнан айырылғаным ақымақтық болды-ау... Сол қолмен мылтық атып жарытпайсың... Өліп те қалу оп-оңай..." деп ойлады.

– Жолға шығу керек, - деді доктор.

Үш ай бойы III вилайи жауынгерлерімен бірге болған Башир Алжирден Сетифке дейінгі жартастардың бәрін зерттеп шыққан шығар - ау. Оның есесіне бұл аудандағы санитарлық қызмет жолға қойылды, дәрі-дәрмектер де негізінен жеткілікті еді. Әйткенмен, оларды табу да қолға қару-жарақтар түсіруден оңай емес-ті. Дегенмен, Баширдің жолы болды. Келе салысымен югославиялық санитарлық сәлемдемелердің тұтас бір партиясын алған. Қалғандарын амалын тауып дәріханалардан алудың сәті түсті.

Рас, "Дүрбі" операциясы басталғалы жұмыс та тым көбейіп кеткен. Бір партизан құрамасынан екіншісіне бару қиын да қатерлі, кейде тіпті мүмкін емес еді. Санитар жасақтарына толық дербестік беріп, бөліп жіберуге тура келген, олар да қажетті дәрі -дәрмектерін өздері іздестіріп, тауып алып жататын.

Тигмуниннің барлық тұрғындарын француздар үйлерінен айдап шығып, алаңға алқақотан тұрғызып болғанша таң әлі атқан жоқ еді. Старшина бұлардың деревняларындағы кактустардан бір зат тауып алыпты, енді соны көрсетіп, анықтағысы келетін көрінеді.

– Өзінің таңбасы бар екен, - деді старшина. - Иесі сендердің феллагаларыңның бірі екені анық.

Старшинаның қасында тұрған тапал сары солдат неге екені белгісіз қиқылдап көңілдене күлді.

– Әлгі феллага, шамасы, қашып кеткен сияқты, - деді старшина. - Бірақ ол осы деревняда болыпты, біреуің жасырып жүріпсіңдер.

Старшина тапал солдатқа бұрылды.

– Қанеки, Сарыбала, бұларға айғақты затты көрсетші.

Сары жігіт жерден бір затты көтеріп алғанда оның не екенін басында ешкім аңғарған жоқ. Сонан соң ол алаңның қақ ортасына шығып, әлгіні тап бір олжадай төбесіне көтерген. Топ ортасында бір әйел шыңғырып жіберіп, ессіз-түссіз құлап түсті.

– Қане, қолыңа ұстаған күйі алаңды бір айналып шықшы, - деді старшина.

Кесілген қолды бұлғақтатқан күйі сары жігіт алаңды айналып өтті. Ол жиналғандардың әрқайсысының алдына тоқтап, әлгі қолды беттеріне тақап көрсетумен болған. Көпшілігі теріс айналып кетті. Әйелдер көздерін жұмып алған. Әлсін-әлсін сары жігіт:

– Немене? Таныдыңдар ма? - деп айқайлап қояды.

Бірақ ешкім де ләм-мим демеді. Сары солдат та алаңды үш-төрт рет айналып шықты. Бірақ бұдан ештеңе шықпады. Бұдан соң старшина бәріне қолдарын желкелеріне айқастырып ұстап, біреуі мойынына алғанша, осылай тұра беретіндіктерін ескерткен.

– Мен асықпаймын, - деді старшина.

Олар осылайша ұзақ тұрды. Әйелдер бірінен соң бірі естерінен танып, құлап жатты. Бірақ тап сол арада оларға сары солдат жетіп барып, бас-көзге қарамай тепкілеп, естерін жиғызады. Содан сағат онға дейін ешкім үн қатпады. Сағат он болғанда старшина:

– Өте жақсы! Әйелдер үйлеріне қайта берсін. Ал еркектер осында, менің қасымда қалады. Бүгін олар осында қонады, ал біздің солдаттар бұлардың үйлеріне барып түнейді, - деген.

Старшина жиналғандардың көзінен шынайы қорқынышты енді ғана аңғарды. Ал сары солдатқа әлгінің айтқанының ұнағаны соншама, сойған түлкідей ыржың-ыржың етеді.

Құлаққа ұрғандай тыныштықты бір әйелдің ойбайлаған даусы жарып жіберді:

– Таладан келген доктордың қайда екенін бұларға Генима айтсын, біз қайдан білейік!

Старшина сөздің бәрін түсінбесе де, әйелдің атын ұғып қалды.

– Генима, Генима деген қайсысың?

Ол әлгі партизандар жас шамасын айыра алмаған әйел болатын. Оны дереу алып кетті...

Генима бірден сырын айта қойған жоқ, бірақ ымырт үйіріле қарауылда тұрған сақшылардың бірі Баширге келіп, бой тасалап жатқан жерлерін француз солдаттары қоршап алғанын баяндаған.

– Қонақтарды лайықты қарсы алайық, - деді Башир.

Ұрыс үш сағатқа созылды, ақыры мешіттің тап қарсы алдына бекініп алған джундий сонда орнатылған қол пулеметінің үнін өшірді. Енді бұл бағыттағы жол ашылды. Француздар пулеметінің үні өшкенін біліп қойғанша, бір минөтті де зая жібермей қимылдап қалу керек.

Алдымен Баширді кетуге мәжбүр еткен. Мешіттің қасынан ол ұйықтап кеткендей сұлап жатқан пулеметшіні көрді. Қасында оқтың бос жездері шашылып жатыр. Жарқабақта тұрған пулеметке бір-ақ қарғып жеткен Башир оны қайысынан шап беріп, жерге сүйрете -мүйрете тұра қашты. Он қадамдай жүгіріп үлгерместен, аяғына біреу отқа қыздырған біз тығып алғандай сезінген. Бөлшектері салдыр-салдыр еткен пулемет қолынан шығып кетіп, өзі де мұрттай ұшты. Жолындағы бөгетті жарып өткен тасқын тура үстін басып қалғандай күй кешті. Сәлден соң қолтығынан ұстай алып, өзін ала жөнелгенін сезіп, аяғы ауырғаннан ойбайлап қоя берген. Олар екі джундий екен. Біреуі бос қолымен пулеметті сүйреп келеді.

– Таста, - деді Башир.

– Тастауға қимаймын. Сен алаң болма, доктор. Біз қауіпсіз жерге өтіп кеткенше, жігіттер дұшпанды бөгей тұрады...

Табиғат бұрын бұған еш уақытта осыншама әдемі болып көрінбеуші еді. Қазір де ұзаққа созылған үш ай ішінде күн сайын көзіне тосылған көріністерге сүйсіне қарайды. Бұрын мұндайға мүлдем көңіл аудармағанын Башир жаңа түсінгендей болды. Бұдан бір ай бұрын үңгірлеріне жетіп, санитарлар жарақатын емдей бастаған сәттен бастап, ол әр таң сайын сыртқа шығып, шығар ауызға сұлай кететін де көкжиекке қарай созылып жатқан тау сілемдерімен оңаша қалатын.

Жоталарды көмкеріп жатқан мына ағаштар, қарауытқан қойнау, таудың жалаңаш күмбезі, сан алуан жасыл түске боянған мына орман осы күнге дейін неге қалтарыста қалып келген? Иә, әрине, мұның бәрі көзіне бұған дейін де көрінді ғой, бірақ ол бұрын енді жүретін қанша шақырым қалды, бұл араға қайтіп жасырынған оңды болар екен, аяқ астынан жаумен бетпе-бет ұшырасып қалмаймын ба, анау сылдыраған бұлақтарда қанша су бар екен дегенді ғана ойлаумен келіпті... Бір қарағанда жақпар тастары бейберекет орналасқан мына таулы өңірге әбден бауыр басып кетіпті. Башир кез келген деревняны атауымен атап, сонау көкжиекке дейінгі кез келген жартас пен бұлақты жатқа біліп алған. Ал мына қарауытқан тау беткейлерінің сұлулығын, қойнаудың қоңыр салқын лебін алғаш рет сезіп отыр.

– Саған хат келді, доктор.

Байланысшы бұған желімделген үлкен конверт ұсынды. Оны ашқан бойда бірден қағаздың аяқ жағына үңілді: Амируштің өзі қол қойыпты.

"Санитарлық қызметті қайта ұйымдастыру тапсырмасын тыңғылықты атқарған III вилайидың докторы Башир Лазрак дұшпанмен ұрыста жарақат алды. Елдің сыртында жүрген әскердің қиын жағдайларында бір жылсыз қызметін қайта жалғастыруға денсаулық жағдайы мүмкіндік берер емес.

Екінші жағынан жоғарғы командование ... күнгі бұйрығына сәйкес бұрынғы испан аймағы Марокконың Ларашындағы жуырда құрылған сыртқы әскердің стационарлық қосынында осындай жұмыс атқаруға қабілетті дәрігер табуды жүктеп отыр.

Осы жоғарыда айтылғандарға байланысты полковник, III вилайидың қолбасшысы әскери дәрігер лейтенант Башир Лазракқа қысқа мерзім ішінде Ларашқа баруға бұйырады.

Лейтенант Лазрак өтетін аудандарда орналасқан Ұлттық азат ету әскерінің барлық бөлімдері Алжир аумағында осы тапсырманы орындауы үшін оған қолдан келген жәрдемдерін тигізетін болсын.

III вилайидың қолбасшысы полковник Амируш ".

Башир жұмыртқасының біразын сатты, себеті жартылай босап та қалған. Әлі құлантаза жазылып та кеткен жоқ, әл-Биарға жету үшін иір-иір әрі тік тау жолдарымен ұзақ уақыт жүруіне тура келген. Анда, төменнен Башир күн сәулесімен жарқыраған айлақты, жағалауда шашақ тәрізді созылып жатқан көбікті көрді. Көшенің екі жағында қаздай тізілген үйлер. Қабырғаларындағы ашық бояулары мен құтырта жазылған атаулары бірігіп кеткендей. Қызғылт, ақшыл, күңгірт - көгілдір, ашық сары қабырғаларға: "Екеу", "Теңіз үстінде", "Мари-Лу", "Хутор", "Қарағайларда" деп жазып тастаған. Көзін бастыра сары сәлде тартып алған Башир әлсін-әлсін ашық тұрған терезелер алдына аялдап, көше кезген саудагерлердің мақамымен: "Жұмыртқа – а - а! Ей - й! Жұмыртқа – а - а!.! деп айқайлайды. Кейде шолғынға ұшырасып қалады. Солдаттарға жасанды құжаттарын көрсеткен Башир оларға да жұмыртқа керек емес пе деп қояды.

Әл-Биардың төбесіне орналасқан өз үйінің алдына тоқтаған Башир пәтерінің есігі ашық екенін көріп, одан музыка үні шығып жатқанын естіді. Ол әншінің дауысын жазбай таныды. Михалия Джексон.

Ол кіреберіске өтіп, сатымен жоғары шықты да есік қоңырауын басты. Музыка тына қалды. Есіктің ар жағынан Клодтың мазасызданған даусы естілді:

– Бұл кім?

– Ханым, сізге жұмыртқа керек пе?

– Жоқ, рахмет!

– Жаңа ғана тауықтың бауырынан алдым. Есікті ашып, қарашы өзің. Саған он - ақ франкке берейін, тек саған ғана, рас айтам, ашшы.

– Жоқ, рахмет, керегі жоқ.

Қыздың есіктен ары кеткенін, Михалия Джексонның қайта әнге басқанын Башир естіп тұр. Ол күйтабақ біткенше күтіп тұрды да, есік қоңырауын тағы басты. Клод ашулана айқайлап жіберген:

– Жұмыртқа алмаймын деп айттым емес пе!

– Небәрі он франкке... ханым, тым құрығанда біреуін көріңізші.

Клод есікті ашты. Башир кіре бергенде, Клод оның жолын бөгеген. Қарсыдағы көршісі, сақтандыру агенті есігін ашып: "Ақырын сөйлеуге болмай ма?"- деді міңгірлеп. Сонан соң бұларға бір қарап, қолын сілтеп, есігін жауып алды. Башир Клодты ығыстырып жіберіп, дәлізге кіріп кеткен. Себетін еденге қойып, сәлдесін лақтырып тастады. "Клод!" Клод бұған таңдана қарап, содан соң көзі жасаурап, Баширге тұра ұмтылды. Михалия Джексонның жылаңқы даусы семер емес.

Башир Клодтан жаңалықтарын үзіп-жұлып естіді...

Рамдан Боссюэ лагерінде екен. "Оған екі рет барып қайттым". Таңданғаннан Баширдің көзі шарасынан шықты.

"Иә, қатаң тәртіп! Ол өкпесінің қалғанынан сол жерде айырылатын шығар, осы айтқанымды ұмытпа... "Апайым келмейді... Қалай болғанда да, жуырда келмейді... Иә, Клод өзі бірдеңе ғып құтылыпты... иә... алғашқы күндері өзін аса нашар сезінген... әрине... қазір жаман емес...

– Төрт әлде бес рет пе пара келіп кеткен... жай, көру үшін келдік дейді... Сені демалысқа кетіп қалған дедім... Солардың біреуі: "Иә, джебелдегі демалысқа шығар!.. деп кекетті..." Ұзаққа келдің бе?

– Ертеңге дейін.

– Ал содан кейін ше?

– Саған соңынан түсіндірем.

Ол Клодты иығынан ұстап, бетін қыздың шашына көміп жіберді. Ол анда-санда: "Түсінем ғой" деп қояды. Бірақ Башир оның түкке түсінбегенін біліп отыр...

Таң сәріде ол ваннаға барып, салқын душ қабылдады.

– Мен кетейін, Клод. Менің еруге киетін көк костюмім қайда?

Клод шкаптан костюмді алып шықты.

Ол қызды қолынан ұстап, көзіне мейіріммен қарап тұрып:

– Ал енді, Клод, мен кеттім. Ұзаққа ма? Білмеймін. Мүмкін, ұзаққа шығар, мүмкін біржолата болар. Біздің айырылысуымыз керек. Бұл жай айтылған сөз емес, түсінесің ғой? Сені алдағым келмейді, өтірік айтқанды жек көретінімді білесің ғой сен. Сенің айтатыныңның бәрін де білем. Неге ашуланбайсың, неге мені кінәламайсың? Әйтпесе бәрі де кеш болады, мен кетіп қалам.

– Одан не пайда, сен кетіп те қалдың емес пе! Көзің мені керіп те тұрған жоқ.

Ол қызды босатып жіберді.

– Егер бұл жерден кететін болсаң, көңілің қалағанның бәрін де ала бер. Апайыңа ол кісі жайында тек жақсылық ойлайды дерсің. Егер осында қалсаң, қалтамдағы ақшам таусылғанша, пәтерақыңды төлеп тұрармын. Маған хат жазудың қажеті бола қоймас. Егер жаза қалсаң, жауап келмесе, таңғалмай-ақ қой.

Клод әйнектелген есікке келіп, оны ашты да балконға шықты.

– Мен мынаны сағынам ғой, - деді ол айлақты нұсқап.

Көзінде жас тұрды.

– Яғни, кетпек те болған екенсің ғой?

– Егер сені ылғи да бес ай күтсем қайтпекпін!.. Маған түсіндіруге әрекеттенгеніңнің байыбына мен, әрине, барып тұрғам жоқ, бірақ батырмен бірге тұруға жаралмағаным хақ. Сен онсыз да мені әлгі хикаяларыңмен шошытып жібердің.

– Нені айтасың?

– Әңгімелегендеріңді айтам да.

Бұл да балконға шыққан. Парашютшілердің шолғыншылары бір - бірлерінен он қадамдай жерде келе жатыр.

– Сен шықпашы.

Қыз мұны бөлмеге қайтадан кіргізіп жіберді.

– Айтқаның рас қой деймін, - деді Башир. - Ондай өмір саған лайық емес. Түн ішінде үйіңе басып кіріп, тергеуге алады, қайта-қайта полицияға шақыртып, маза бермейді.

– О! Оған байланысты да емес.

– Енді не?

– Жай соған лайықты болмай шығам ба деп қорқам.

"Э – э - эко!" Ұйқысын әлі аша алмаған яуледтер таңертеңгі газеттердің аттарын айқайлап айтып жүр. Ол солардың біріне балконнан:

– Екінші пәтерге әкеліп берші, - деген.

– Шықпа, - деді Клод.

Башир сағатына қарады: бестен он минөт кетіпті, комендант сағатының біткеніне он минөт... Клод жылап жіберді.

Башир куәлігін алып, кигелі жатқан бешпентінің қалтасына сұға салды. Яулед әлі жоқ, ол үстіндегі пижамамен есікке беттеген.

– Шамасы, анау таба алмай жүрген болар.

Ол есікті ашып, босағада тоқтай қалды.

– Тұрдыңыз ба, доктор?

Башир біреудің шынтағынан шап беріп ұстай алғанын сезді. Баспалдақ тепкіштерінде автомат ұстаған солдаттар тұр. Баширді ұстап тұрған сержант екен.

– Мырзалар, сіздер қателескен боларсыздар, - деді Башир.

– Әлбетте! - деді сержант. - Тек бұл жөнінде лейтенантпен сөйлесесің...

Ол мұны сатыға қарай итерді.

– Бәлкім, киініп алуыма рұқсат берерсіз? Пижамамен тұрмын ғой, - деді Башир.

– Иә, оныңыз рас, - деді сержант, - келісіп тұрған жоқсыз. Ал мсье киініп алғанша, мен де үйге кіріп шығайын.

Ол есікті аяғымен итеріп ашып, пәтерге кіріп кетті.

Баширдің таңғалғаны Клод бұларды аса лайықты қарсы алды. Солдаттармен бірге жүріп, аналар үйді тінткен кезде тіпті көмектескен секілді әлпет танытқан. Ұзамай бұлардан құтылудың да сәті түсті.

– Мұнда тап-таза, - деді ол аналарға қарап.

Сержант оның нені айтқанын түсінбеген де сияқты.

Башир ақыры киініп болған.

– Қош бол! - деді ол Клодқа.

– Сау бол, - деді қыз, - мен сені күтемін. Ұзақ аялдама, жарай ма?

Жақындай бере құлағына сыбырлады:

– Енді басқаша жасай да алмаймын.

Ол қыздың сарғыш шаштарын сипап, көзінің жасынан суланып тұз татыған ерніне жабысты.

Сержант мұны қолынан ұстады.

– Ұста, мұны Құтырғанға апарасыңдар, - деп бұйырды ол солдаттардың біріне.

Бұдан соң ол Клодқа бұрылған.

– Сіз французбысыз, ханым?

– Иә, французбын, және нағыз французбын, анау-мынау емес...

Сержант есікті аяғымен тарс жапты.

– Жезөкшесің сен, біліп қой!

Баширді айдап келе жатқан пара оны есіктен итеріп кіргізді.

– Мына каидтарыңды алыңдар!

Башир ішке енді. Камера терезесінде қақпағы жоқ, үлкен екен. Еденге төсеген ескі сабаннан көк сасиды. Сабан үстінде қырық шақты адам. Кейбірі жатыр, кейбіреуі отыр. Бұлар жұмысшы комбинизонын киген, көнетоз гандура, немесе алба-жұлба бірдеңеге оранғандар. Әрқайсысының бақытсыздығы барлық ашық-шашықтығымен бірден көз алдына тосылған осы адамдардың арасына тап болған Башир үстіндегі бешпенті мен ағылшын мауытысынан тігілген шалбары, қара жібек галстугі мен ақ жейдесі осы ахуалға тіпті үйлеспей тұрғанын айқын сезінген. Бірақ ол мына киімі түрмешілерге жағымды ықпал ететін шығар деп ойлаған еді. Егер өзің қандай да болмасын форма киеді екенсің, онда басқаларды да осындай киіміне қарап бағалайсың, оларды мундирлерінің жеңіне тіккен жапсырмаларына, киінген матасының сапасына, бәтеңкелерінің жылтырына қарап қоғамдық саты баспалдақтарын аңғарасың.

Бәрі Баширге тұс-тұстан тұра ұмтылған: "Иә, біздің жігіттер қалай аман ба? Өзің қайдан келдің? Еркіндікте немен айналыстың? Менің ұлымды көрген жоқпысың?"

Арада жарты сағат өтпей жатып бұл бәрін де танып алды. Көп азап көрмес үшін амалын тауып қалай бұлтарудың жай-жапсарын үйреткен ана бір екеуі мұнда "Ержүрек қораз" дәмханасына тас- талған бомбаға байланысты тап болыпты. Ал шал ұлына бола түскен. "Ол тауға кетіп қалды. Менің жазығым не? Оны мен жіберген жоқпын ғой". Мұртты тапал көкөніс саудагері екен. Анау кербез сутенер көрінеді. Мұнда оны біраз таяқтап алған соң "келесі биге" дейін денсаулығын дұрыстап алуға мұрсат беріпті. Бірақ түріне қарағанда Кербез биге тым асықпайтын секілді. Ана жатқан осында әкелгеннен бері жарытып тамақ та татпастан, күні бойы бет-аузын шұқылап, көрінгенге келіп: "Менің көзіме қараңдаршы. Сондай жаман боп тұр ма?" деп қоймайтын.

Олардың бәрі жамырай сөйледі. Ал Башир тым құрығанда бес минөт оңаша қалып, өзіне-өзі келіп алмақ болған. Комиссар: "Ойланып алуыңызға алдыңызда әлі ұзақ түн бар", -деген. Бірақ бұдан кейін мұны параға алып кетті, шамасы, жақсылап ойлануға мүмкіндік жасағылары келген болар.

Орталарына жаңа тап болған кісіден білгілері келгендерін сұрап алған соң, әрқайсысы өз сабан төсеніштеріне қайтып оралған. Башир де бір бұрышқа қисая кетті. Қабырғаға сүйенген ол көзін жұмып еді, бүгін болғанның бәрі кинотаспа кадріндегідей көз алдынан шұбырып өтіп жатты.

– О – ля - ля! - Баширді өзіне алып келгенде лейтенанттың даусы шығып кеткен. - Мсье балға барғалы жатыр ма?

Сөйтті де джипке қасына отырғызып алды.

Құтырған деп осыны айтатын. Басқалардан гөрі қатыгез болғандығынан емес. Жоқ. Өйткені, мұндай жұмыс осы Құтырғанның ғана айызын қандыратындықтан. Бұған неғұрлым қаттырақ қарсылық көрсететін феллагаларды әкелсең, соғұрлым жаны кіреді. Өз "клиенттерінен" неғұрлым көп мәліметтер алуға жанын салатындықтан бастықтар да мұны ерекше жақсы көретін. Солай екені де рас - ты. Бірақ ең бастысы бұл емес еді. Бастысы - істің спорттық жағы, адамның жігер-күшін мұқалтудағы мұның алатын айрықша ләззаты болатын. Жаз күнінде тамаша тура жолда спорттық автомобилін барынша жылдам ағызған жүргізуші ғана сондай ғаламат әсер алатын шығар - ау. Ең бастысы - адамның қалай азап шегетінін жаны кіре бақылап тұру. Олардың әрқайсысы өзінше азап шегеді ғой. "Клиенті" аяқ астынан тәубасына келуден бас тартып, бәрін мойындаймын деген бойда уақыт ұту үшін тағы аузына су жұтқандай үнсіз қалса, мұның құдайы тіптен беретін. Ал феллаганың үнсіз ұзаққа созылған қарсылығын көру қандай керемет, әрине мұның ақыры оқиғаның да, комедияның да, феллаганың да, мұның өз жан рақатының аяқталуын да білдіретін еді. Осының бәрі Құтырғанның жанын шынайы бақытқа бөлейтін.

Құтырғанның шын мәнінде кім екенін аңғару Баширге қиынға түскен жоқ. Әңгімеге қызу араласқан Башир оның кім екенін айқындауға және соған сәйкес қорғаныстың неғұрлым дұрыс тәсілін таңдау үшін офицердің өзін сөйлетуге тырысты. Тергеудің басталғанына бес минөт өтпестен Башир Құтырғанға ұзын-сонар дәріс оқуға кірісті: мұнда христиандық өркениет те, БҰҰ да, Батыстың қорғанысы да, француз жазушысы Шарль Моррас та, дәстүрлі француз сыпайыгершілігі де аралас еді. Ол Құтырғанның қызара бөрткен жүзіндегі зымиян мысқылдың жеккөрушілікке ауысып, содан кейін Баширдің айтып жатқандарынан ештеңеге түсінбей отырғандығын айқын аңғарды. Ақыр аяғында Башир оны француз әскерінде қабылданғандағыдай "менің лейтенантым" деуге көшкен. Ақыры Құтырған бөлмеден атып шықты. Башир оның есік сыртынан бақырған даусын естіп отыр:

- Ей! Сержант, осындамысыз... Мына филологты қайдан тапқансыңдар. Мыналарың қатын ғой... Бұл алғашқы соққыдан - ақ ыңырсып жылайды да, екіншіден кейін маған тұтас роман құрастырып берер... Менің мұндай жылбысқыларды ұнатпайтынымды білетін уақыттарың жетті ғой, сержант... Оның үстіне мынау әлі мектепке де бармаған неме екен... Өзі қайдағы жоқты оттайды... Орлеан қызы жайында бірдеңелерді көйітеді... Иттің боғы!.. Көзін құртыңдар бұл жерден, мені әбден жалықтырды. Басқаларға, ең дұрысы ДСТ-беріңдер... олар осындайларга әуес.

ДСТ - да Башир күні бойы комиссардың кабинетінде отырды. Екі жағына полицейлер жайғасқан. Шамасы, араб болуға тиіс, қоңырқай өңді күзетші башмағының табанымен еденді дамылсыз ысқылай береді. Түрі испандыққа ұқсайтын қоңыр өңді екінші сақшы отырғыш арқалығына шалқайып алған. Комиссар сыпайы да сылқым жігіт сияқты. Ол сөзін мақтағаны немесе боқтағаны белгісіз біздің заманымыздың қырсығына қатысты жалпы әңгімемен бастады. "Қайсысымыз қателік жасамадық дейсіз. Біз бар болғаны жай пенде емеспіз бе. Періште едім деп кім мақтана алады дейсіз. Лағып бара жатып: қырсыға бергеннің өзі қылмыс. Қалай деп ойлайсыз, доктор, осы төрт жылға созылған ешбір мән -мағынасы жоқ соғыстан қалжыраған жоқпыз ба. Осы ақымақтықты тоқтату керек емес пе! Бірақ бұл кімнің қолынан келеді. Міне, басты мәселе сонда".

Комиссар Баширдің көзіне тура қарады.

– Сізбен ашық сөйлескім келеді. Ана жақта немесе мына жақта шайқасып жатқандар... тым асқындырып алды. Бірақ бұлардың мүлдем құтырынып кеткенін, - деді ол Башир қарсылық білдіріп жатқандай - ақ, - сізге дәлелдеп жатудың өзі артық қой.

Баб әл-Уэд жақтан естілген автомат кезегі тыныштықты бұзып кетті. Комиссар басын көтерді.

– Естіп тұрмысыз. Цирк ойыны жалғасып жатыр... Иә, қалыптасқан жағдайда сіз бен бізге қалып отырған жалғыз ғана амал - қай жақта соғысып жатса да желігіп жүргендердің бәрін шеттету және көзге ілмеу болуы мүмкін, әйтпесе бұлар әбден жанығып алғандар. Ақыл-санаға кезек беретін кез келді, "ақыл-сананы" көлденең тартатындар шектен шықпауды айтады. Сондықтан біздерге қол алысып, келісімге, ымыраға, жоқ, қалай болса солай емес, екі жаққа да тиімді, адал ымыраға келуіміз қажет.

"Комиссардың мынадай ашық кетуі ерлікпен тең екен", - деп іштей мырс еткен Башир.

Енді сөздің төркінін айту ғана қалып тұр. Ал комиссар сөзінің төркіні неде екенін Башир да жазбай таныған. Бұл кісі бұл күнде талайларды әбден жалықтырып біткен "үшінші күштер", яғни, "орташалар" басқаша айтқанда, жауласып жатқан екі лагерь арасындағы алтын ортаны басатын адамдар іздестіріп жүрген сыңайлы. "Ой-қиялың онша емес екен достым", - деп ойлады Башир. Осы өлсе қолға түспейтін феникс құсын іздеп әуре болғаннан гөрі басқадай ақылға қонатын бірдеңе ойлап таппас па еді. Алайда Башир комиссардың өз міндетін адал атқарып жатқанын да байқап отыр: әр сөзін таңдап айтады, салқынқанды болғысы келеді, алдында отырған француз білімін алған алжирлік зиялының көзін жеткізетін байсалды дәлелдер келтіруге тырысады. Бірақ мұның бәрі, әрине, жай шайнама болатын. "Негізгі сыбағасы алда ғой,"- деп ойлады Башир. Шамасы, комиссар да әлгі айтқандарының тиімділігіне пәлендей үміт артып отырмаған тәрізді. Бірақ тәртіп солай. Алдымен әдеттегі әдістерді қолдану керек, қалғандарына содан соң да баруына болады.

О, иә, әрине, бұл комиссар мырзаның пікірін бөліседі. Әлбетте, ақыл мен парасат қана салтанат құруы керек деп қостап қойды Башир. Комиссар бұған сигарет ұсынып, әңгімесін жалғастыра отырып, әлгі түйіннің нақты шешуін Баширмен бірге ойластырып отырғандай әлпет танытты.

– Бұл оңай емес, - деп мойындады комиссар.

– Тіпті мүмкін де емес шығар, - деді Башир.

– Қалай мүмкін болмайды! - Баширмен үзілді-кесілді келіспейтінін көрсеткісі келген комиссардың даусы шығып кеткен.

Ол қазір мүмкін емес деген нәрсе болмайды және "мүмкін емес" деген сөздің өзі француз рухына жат нәрсе деп айтатын шығар деп ойлады Башир. Бірақ комиссар:

– Бәлкім, сіздікі де дұрыс шығар. Бірақ, әйткенмен, сізге, доктор, табысқа деген үміт соның бұлжымас шарты, және табыстың өзі бастаған істі жалғастыра беруге міндетті нәрсе емес шығар.

"Шамасы бұл мені әбден есеңгіретіп тастағысы келген болар - ау", - деп ойлады Башир.

Комиссар орнынан тұрды.

– Мұның бәрі, әрине, қызықты, бірақ бір жолға осы да жетер.

Комиссар кетісімен ұйып қалған аяғын жазу үшін Башир орнынан тұрып еді.

– Мсьеге отыру қолайсыз болып тұр ма, - деп бақ еткен испандық мұны қайтадан отырғышқа итере салған.

Баширдің даусы шығып кетті, жарақаты әлі толық жазылып болмап еді. Әйткенмен есебін тауып аяқтарын созып жіберген. Бұл жолы испандық байқамаған әлпет танытты.

Осы тергеу төңірегіне неғұрлым көбірек ой жіберген сайын Башир соғұрлым оның мәнін ұғына алмады. Өйткені, басқа қалған кептің бәріне кілт табу үшін бұған: "Бес ай бұрын Рандон көшесіндегі дәрігерлік кабинетіңді тастап кеттің және осы уақыттың ішінде қайда жүрдің" десе бітіп жатыр емес пе. Шаруа киімімен қолына жұмыртқа салған себет ұстап, Клодқа келгенін ешкім көрмегені де абырой болыпты. Ал комиссар бұл жөнінде ләм-мим деген жоқ. "Не ол өз кәсібінің нағыз шебері, сондықтан әлдебір айрықша әдіске жүгініп отыр /Башир бірақ оның қандай әдіс екенін білмейді /, не мұның ештеңеден хабары жоқ. Тіпті нақты айғақтары да болмай, бір ілік табам ба деп отыруы да әбден мүмкін".

Комиссар қайтып оралғанда өзі айрықша ренжіген әрі: "Қызықты әңгімемізді жалғастырғым - ақ келіп еді, бірақ, әрине, түсінесіз ғой, мойныма жүктелген міндеттеріме байланысты..." дегісі келген адамның түрін елестеткен.

Әйткенмен де әңгіме бұрынғысынша аса сыпайыгершілікпен өрбіп, бұл әуенінен комиссар Баширмен сөзіне өзара сенім әрі әлдебір ішкі жақындастық орнатқысы келгендей әрекеттенгенде ғана жаңылды. Комиссардың бұл жағынан белгілі мөлшерде шеберлігіне Башир де тәнті боп отыр. Ең маңызды әрі білгісі келіп отырған сұрақтарын ол басқа мүлдем мәнсіз сауалдарының арасына кезекпе-кезек қыстырып қояды,

– Қаралатын науқастарыңыз көп пе?

– Отандас - мұсылмандарыңыздың арасында ең көп тараған қандай аурулар?

– Майданмен қандай қарым-қатынасыңыз бар?

– Еуропалықтар да сізге қаралып тұра ма? / Жоқ па? Осы жерлік еуропалықтардың ең ақымақтық сауалдарының бірі осы /.

– Амируш, шынында да, жұрт айтып жүргендей аса көрнекті адам ба? Өзім мұндай аңыздарға әдетте сенбестікпен қараймын.

– Модернистік кескіндемені ұнатасыз ба? Ал өзіме келсек, бұл жағынан тіпті түртпеймін де.

– 111 вилайидың сандық құрамы қанша деп ойлайсыз? Партизандарда қанша адам бар?

– Олардың санитарлық қызметтері шынында да жақсы ұйымдастырылған ба? Әй қайдам, ә.

Башир комиссарға өз дәрігерлік қызметінің сипаты мен ауыр жағдайларын ақи-тақи әңгімелеп, нәсілдік кемсітушілікке өкпесін білдірді, тым қызбаланбаса да, модернистік кескіндемені қорғаштады. Бірақ қалғандарының бәрін жоққа шығарды. Жоқ, ФНО - мен ешқандай байланысым жоқ; жоқ, Амирушпен де таныс емеспін; жоқ, партизандардың қанша адамы барын да білмеймін / тіпті сол ФНО - ның өзі де мұны толық білмейтін шығар /; жоқ, олардың санитарлық қызметінің қалай ұйымдастырылғанынан да түк хабарым жоқ...

– Әй,Пепе!

Кербез ішкі бір сырын мойындап жатқандай ақырын ғана сөйлейді:

– Ұқтың ба? Сен маған ештеңе берген жоқсың. Тек тапаншаны ғана, ал автоматтарды - сен көрген де, естіген де жоқсың, ұқтың ба? Және мені де көрген емессің, жарай ма?

Баширдің ойы мына теңкиіп жатқандарға қайта келіп тірелді. Әйтпесе бұлар мүлдем есінен шығып кетіп еді.

Бұлардың әрқайсысы бір белгісіздікке сіңіп кеткен сияқты. Дүниенің ештеңесімен ісі жоқ бұлар өліп қалған секілді үнсіз, танауының астынан бірдеңелерді мыңқылдаған күйі бет-ауызын тағы шұқылана бастаған Кербездің сөзін де естімеген тәрізді. Бейне тасқа айналып кеткендей, ешқандай дауыс - дыбысқа да селт етпейді. Және оның керегі не. Жаңа келгеннің ішек-қарнын түгел ақтарыстырып, керегін біліп алды, енді нені айтпақ. Бірін-бірі әбден біледі, бірі бірдеңе айта қалса, бәрі баяғы мың қайтара естіген әңгімелері. Сондықтан бір-біріне құлақ салудан да қалған. Әйтпесе таспаға жазып алған магнит үнін естігенмен барабар. Ол дауыстың не айтарын да, және ол дауыстың шындықты айтпайтынын, жай ермек үшін өтірік соға салатынын да алдын ала біледі. Сол әбден жалықтырған өтіріктен бір - бірлерін құтқару үшін үнсіз жатуға бекінген. Бұрынғы өмірлері жайында тіс жармауы керек. Оның есесіне осы күндері болып жатқандарды ұзақ уақыт егжей-тегжейіне дейін талқылайды, түрменің еңсені езген ауырлығына жаңа қарсылық тәсілдерін ойлап табады, жауды адастыру үшін жаңадан түрлі айла-тәсілдер ойластырумен болады. Бұл тірі қалудың бірден бір амалы.

Мұны отырғызған отырғыш аласа да, тым жайсыз екен, Башир қайта-қайта қозғалақтап, әбден берекесі кетті. Тергеу бітіп, орнымнан тұрсам екен деп ол комиссарды шыдамсыздана күткен. Қақсатып әкетіп бара жатқан ауруын қойдыру үшін аяғын біресе созды, біресе қайта тартып алды, отырғыштың ағашына да артып байқады, әйткенмен кейде жанын көзіне көрсеткен ауруға шыдамай айқайлап жібере жаздайды.

Арт жағынан комиссардың жақындаған аяқ дыбысын естіп, жүрісінің әлгіндегідей майда еместігіне таңданып қалған. Бірақ бұл комиссар болмай шықты. Отырғышты қатты итеріп қалып, оның орнына әлі жас, шашын тақырлатып қырғызған, қабағы түйілген біреу келіп жайғасты. Оның соңынан ұзын бойлы, қара шашты, қолына папка ұстаған біреу кірді. Ол оқты көзін Баширге қадап, тесіліп қалыпты. Шағын үстелге жайғасқан әлгі сиясауыты мен қаламсабын шығарып, қаламұшын байқап көрді.

– Мен дайынмын, инспектор мырза!

Инспектор мырза көгілдір көзімен Баширді ішіп-жеп отыр.

– Менің сұрақтарыма жауап бересіз.

Өзі біркелкі дауыспен әрі өктемдеу сөйлейді.

Жетінші ақпанда дәрігерлік кабинетіңізді тастап кетіп қалыпсыз. Heгe?

Мен шаршадым, - деді Башир: - сөйтіп демалуға кеткем.

– Қайда?

– Талаға, ол Кабилияда.

– Келгенде лейтенант Делеклюзге тіркеліпсіз. Бірақ онда кеткен уақытыңыз көрсетілмепті.

– Неге олай болғанын білмедім. Деревнядан кеткенде САС - тың бақылау бекеті арқылы өттім ғой.

– Біздің қызметкерлер сізді жеті күн сонда болған дейді. Содан кейін сізді көрмепті.

– іздердің қызметкерлеріңізбен кездескім келмегенін мойындауға тиіспін.

– Неге, қорқатын бірдеңеңіз бар ма еді?

– Жоқ, бірақ олардан жақсылық та шамалы.

– Солай ма?

– Мысалы, олар басқалармен бірге қарауылға шығуымды талап етуі мүмкін еді.

– Мұны өзіңізді қорлау деп түсінемісіз?

– Мен Талаға демалу үшін бардым ғой.

– Біздің барлау қызметінің офицерлері сіз Таладан кеткен сәттен бастап Амируштың санитарлық қызметі айтарлықтай жақсарып кетті дейді. Оған қатысыңыз болған жоқ па?

– Мен Таладан ешқайда кеткен жоқпын.

– Сіздің сонда болғаныңызды жұрт біліпті. Олар сізге жәрдем сұрап келген жоқ па?

– Олар дегеніңіз кім?

– Олар дегенім бүлікшілер.

– Жоқ.

Инспектор тілін салақтатып, тор көзді үлкен дәптерге бірдеңені сүйкектетіп жатқан оқты көздіге бұрылған.

– Үлгеріп отырсыз ба, Пабло?

– Иә, иә, инспектор мырза, бәрі де ойдағыдай, үлгеріп отырмын.

– Сізден жаралыларды емдеуді сұраған жоқ па?

– Жоқ.

– Сізден дәрі-дәрмектер сұраған жоқ па?

– Жоқ.

– Кетіп қалғаннан бері ініңіз Әлимен неше рет кездестіңіз?

– Бір рет те кездеспедік.

– Ол қазір қайда жүр?

– Тауда.

– Қайда дейсіз?

– Бүлікшілермен бірге жүр.

– Қай жерде?

– Оны білмеймін.

– Кімге ұқсайтыныңызды білесіз бе?

Башир оған таңдана қарады.

– Ақымақ сияқтысыз... ал мен ақымақтарды ұнатпаймын.

Ол шеруде жүргендей кеудесін керіп, есіктен атып шықты.

Бұлардың камерасының есігі ашылды да оны етігімен теуіп ашқан параның соңынан ашық қоңыр түсті шекпен киген біреу кірді. Оны көрген бойда тоңып қалмау үшін иықтарын сабанға тыға беретін тұйық жігіт бетін басты. Айқайлап жібермес үшін ернін қыршып алғанын, тіпті оның қаны шығып кеткенін Башир көріп отыр. Башир оны иығынан құшақтаған.

– Бұл менің әкем, - деді жігіт.

Тағы да бәрі сол күйінше қайталанды: сол сұрақтар, тап сондай ақыл-кеңестер. Жаңадан келгенге есіктен кірмей жатып тап берген. Бәрі есік алдында ұйлығып қалған сәтте камераның іші босап, тіпті кеңіп кеткендей көрінген. Тек бұрышқа тығылып алған жігіт қана өксігін басуға тырысады, Башир оны естімеген әлпет танытқан.

Жаңа келгенді тез "сығып" алысты. Оның үстіне өзі тұйықтау әрі тым аз білетінге ұқсайды. Әйткенмен ана жақтан, бостандықтан келген аты бар. Ұлы қасына жақындай бергенде бірдеңеден қысылып тұрғандай бар айтқаны:

– Иә, қалайсың? Үйде бәрі де жақсы. Шешең тәуірленді. .Бұл жерден шыққан соң өзімізге, тауға кетерміз.

Сөйтті де ұлының алыс түкпірдегі астына салатын бір құшақ сабанын мұқият қаққылаумен болған.

Башир шыдай алмай, отырғышынан атып тұрды:

– Әжетханаға барғым келеді.

– Әжетханаға ма? - деп сұрады испандық. - Әжетхана деген немене? Қайда барам дейсің? Өзіңнің қарындасың бар ма? Егер бар болса, ол да әжетханаға бармайтын шығар. Бұтыңа жібере бер, несі бар. Мына әдемі шалбарыңа жібере бер деймін.

Аяғының ауырғаны тұрған соң сәл жеңілдеген сияқты, Башир тұра берген.

Есік ашылып, тағы да комиссар көрінді.

– Менің қызметкеріммен сөйлестіңіз бе?

– Сөйлестік.

– Ол қатты ашулы.

– Мен оған ештеңе деген жоқпын, - деді Башир.

– Ашуланып жүргені де содан ғой.

Хатшы қаламын өршелене сықырлатады.

– Музыкаңды доғар, Пабло, - деді комиссар. - Папкаңды маған бер де, өзің барып серуендеп кел

Пабло көзін алайтып, шығып кетті.

– Инспекторға айтқандарыңыздан басқа бірдеңелер қосқыңыз келер, бәлкім.

– Жоқ.

Комиссар папкадағы қағаздарды немқұрайлы ақтарыстырды.

– Ал достарыңыз ше. Достарыңыз жайында ештеңе айтпапсыз ғой. Ал олар сізді ұмыта қойған жоқ. - Осыны айтқан кезде комиссардың еріндерінен жеңіл жымиыс жүгіріп өткендей болды.

Олар сіз жайында көп әңгімелер айтқан.

"Міне, салқынқандылықпен әрекет жасайтын уақыт жетті", - деп ойлап қойды Башир. Достар. Ол мұның кімді айтып отырғанын аңғаруға тырысты.

– Сіз таныспысыз... - деп сөзін бастады комиссар Баширден көз айырмастан, - сіз Рамдан Фараджиді танимысыз?

Башир бірден жауап қатқан жоқ.

– Сұрағыма жауап бермедіңіз ғой.

– Ол менің бала күнгі досым, - деді Башир.

– Тек бала күнгі ме?

– Оны көрмегеніме көп болды. Бір жерде сабақ беріп жүрген шығар.

– Оның қызметі мұнымен ғана шектелмейді.

– Солай ма? - деді Башир.

– Бұған таңғалып отырмысыз?

– Білесіз бе, онымен кездеспегелі...

– Ал ол сізді ұмытқан жоқ.

Баширдің жүрегі қатты соғып кетті. Папкадан қағаз алған комиссар оны жылдам ақтарыстыра бастады.

– Мұнда сізге байланысты... нақтылы айтылғандар көп. Мұны оқыған соң, - ол болмашы нәрсені ғана анықтап алғысы келген кісідей немқұрайлы сөйлейді, - Амирушпен таныс емеспін, таудағы санитарлық қызмет туралы ештеңе білмеймін және Майданға ешқандай қатысым жоқ дегеніңізге сену қиын болып тұр.

Башир бәрін бастан аяқ жоққа шығарды. Егер әлгі нақұрыс Рамдан әлдебір мәліметтері бар қағазды шынында да сақтап жүріп, комиссардың соған байланысты дәлелі болған күнде де көмейінің бос екенін білдіру ақымақтық болар еді.

– Бұл істеп жүргеніңіз не ойын, доктор? - деп сұрады комиссар.

– Бұл қағаздарда не барын және оның кімдікі екенінде жұмысым жоқ, бірақ онда мен Амирушты біледі десе, онысы барып тұрған жала.

– Жарайды, - деді комиссар, - сізге ашығын айтайын. Сізге бір мүмкіндік берейін деген ұйғарымға келдім, егер соны пайдаланып қалмасаңыз, аса өкінішті болмақ, өйткені, бұл соңғы мүмкіндігіңіз. Рамдан Фараджи біздің қолымызда. Сіз жөнінде бәрін айтып берген де сол Ол қазір лагерьде, бірақ қажет болса, осында алып келеміз. Егер шыныңызды айтатын болсаңыз, оны алып кетеді, сонсын қайтып көрмейсіз де... әлбетте, егер өзіңіздің жүздескіңіз келмесе. Бұған көнбесеңіз, екеуіңізді беттестіремін. Бірақ есіңізде болсын, онда сіз үшін түк те істей алмай қаламын. Сіз қарапайым, қатардағы қылмыскерге айналасыз, ұзын жолдың бойындағы қарапайым лаңкес немесе қарақшы тәрізді. Сондықтан қасарысудың пайдасыз әрі қауіпті екенін салмақтап алуыңыз үшін сізге аз-кем уақыт берейін. Он минөттен кейін қайтып оралам.

Комиссардың шығып кетуі мұң екен, екі полицейге жан бітті.

– Салдырлағыңды жөндеттің бе?

– Он екі қағаз төледім! Осы салдырлақ қалбыр мені тұралататын шығар. Өзінің шару асы бітті әбден!

– Басқасын сатып ал

– Оның бір кедергісі бар.

– Ол не?

– Түсін таңдай алмай жүрмін.

Ол ақшасы жоқ екенін көрсету үшін бас бармағы мен сұқ саусағын ысқылап қойды. Екеуі де күліп жіберген.

– Он екі жарымда барып анизет ішсек қайтеді?

– Тап сол уақытта болмаса! Әйтпесе түскі тамаққа кешіксем, әйелімнің не ойларын кім білсін.

– Оның рас. Бірақ мынадайлармен әуре боп жүргенде, - ол Баширге қарай иегін қатты, -жұмыстың қашан басталып, қашан бітерін бір құдай білсін.

Ол Баширдің қасына келіп, аяғынан басты.

– Ғапу етіңіз, - деді Башир.

– Боқсың! - деді полицей - араб.

Ол бөлме ішінде әрі-бері адымдап жүрді де, Баширдің қасына таяп келіп арабша айқай салды:

Ана жігіт жұмған аузын ашқан жоқ. Сыр бермеді, енді лагерьде отыр.

Сақшының қырылдап шыққан даусында өшпенділік сарыны бар. Башир оған тесіле қараған. Шыны ма, әлде арандатып тұрғаны ма.

– Естимісің, Пепе? Тапанша жайында, жарайды, келістім. Ал автоматтарды көрген де, естіген де емеспін.

Алжирдің бір жақ шеті Бирмандрейс басталатын жақта қарағайлардың қара діңдері жебе сияқты қарауытады. Камерада өлі тыныштық орнаған. Башир жан-жағына қарады. Камера ішін жігіт жатқан бұрыштан бастап қараңғылық тұмшалай бастаған. Жеңгетай - сутенер қайта-қайта сағатына қарайды. Мұртты тапал да сағатына көз салды. Баширдің көршісі де, Пепе де, Кербез де сағаттарына қарағыштайды. Сағаты жоқтар қасындағылардың қолдарына қарап әлек. Суық вокзалда қалып, кешіккен пойыз қашан дыбыс пергенше, қараңғы түн құшағында күту залында тағат таппай отырған жолаушылар тәрізді. Тас түнек қараңғыда бәрі көз айырмай қалған болар-болмас жылтыраған сағат тілінен өзге ештеңе қалмаған сияқты.

– Естимісің, Пепе? Тек тапаншаны ғана, жарай ма?

Баширдің аяғына жігіттің тырнағы қатты батып кетті. Шамасы, бұзылып қалған күйтабақ тәрізді бір сөзді қайталай берген әлгі дауыс әбден жүйкесін тоздырған болар.

Комиссар қайтып келді. Он минөт уақыт өткен.

– Ойландыңыз ба?

Ол ештеңені де ойланған жоқ болатын. Өзін күштеп көргенмен, ештеңе шықпады. Осы уақыттың ішінде бұл өзін үйде де, асханада да үлкен сағаттың маятнигі сияқты сезінген. Маятник оңға - солға, оңға - солға теңселумен болады, бірақ ортада тұрып қалмайды. Бұдан құтылар түрі жоқ. Солға қарай! Егер сақшы шын айтса, онда құтылды. Егер арандатып отырса ше. Оңға қарай! Онда құрыды!

– Ойландым, - деп жауап қатты бұл

Және басқа не айтсын...

– Ақылды ғана емес, саналы адам екеніңізді біліп едім.

– Рамдан осында ма?

– Оны алып келуімізге болады.

– Онда сонымен беттестіріңіз.

Комиссар сәл тосылып қалып, содан кейін:

– Онда өзіңіз біліңіз, - деді.

Башир елеусіз ғана сақшы - арабқа көз жүгіртті. Мұнысы несі екен? Шыны ма немесе арандату ма?

– Олай болса, - деді комиссар, - ол ертең таңертең осында болады... Бірақ бір нәрсе есіңізде болсын, доктор. Мен сізбен ашық сөйлесіп отырмын және алдағы уақытта да сөйтпекпін. Сізге тағы бір түн мұрсат берейін. Рамдан ертең таңертең осында болады. Онымен кездесесіз бе, жоқ па, ол өзіңізге байланысты. Ойлануыңызға және бәрін есіңізге түсіруге тұтас бір түн уақыт беріп отырмын. Сізге айтар ақылым: жақсылап ойланыңыз және сөзіңіз шындыққа сай келетін болсын. Мен соған үміттенем, және бұл өзіңіз үшін. Егер соған қарамастан қырсығатын болсаңыз, доктор, онда Понтий Пилаттың не істегенін білесіз ғой. - Ол қолын уқалады. - Онда менің де шыдамым таусылады.

Есікті тағы сол етік теуіп ашты. Электр қолшамының өткір жарығы камераның түкпіріне түскен. Сорпа әкеліпті. Башир орнынан қозғалған жоқ.

– Менің тамағымды ішкің келе ме? - деп сұрады ол жігіттен.

– Онда өзің әкеліп бер, - деді қорқыныштан даусы өзгеріп кеткен жігіт. Түскен жарықты пайдаланып, бәрі сағаттарына қараған.

– Он минөтсіз он бір, - деді Пепе, - әлі он минөт бар.

– Неге он минөт бар дейсің? - деп сұрады Башир.

– Бұлар он бірде бастайды. Жұрттың бәрі шырт ұйқыда жатқан кезде.

– Сенен ешкім ештеңе сұраған жоқ, - деп біреудің гүжілдеген даусы естілді, - жап аузыңды.

– Айтып тұрғаныңның бәрі жай нәрсе, - деді тағы бір дауыс. - Қайта түнде жақсы естіледі. Сондықтан да ана сұмдар бәрін әдейі істейді.

– Әй, жап деймін ауызыңды, шайтан алғыр! - деді гүжілдек.

– Әй, бері келіп, көзіме қарашы, - дейді Кербез, - әлі ауырып жатырмын ғой деймін. А! Сөйтіп, Пепе, тек тапаншаны ғана, жарай ма?

Шекпен киген кісі жөтеле бастады, басында жайымен жөтелген ол бірте-бірте булығып қатты жөтеліп, жалаңаш қабырғада әлдебір құбыжық көлеңкелер ойнап жүрген спектакльдің дыбыстық күшейтпесі секілді қараңғы камера ішін толтырып жіберген.

– Әкемнің демікпесі бар, - деді Баширдің көршісі.

Башир тоңып жатыр. Бұлардың көрпелері жоқ еді. Бірақ оған шағым айтып жатқан тағы ешкім жоқ. Мұның бауыры ауыратын.

Бауырында кінәраты бар адам суыққа төзе алмайды. Бауыры ауыратын адамның аяғы мен қолы мұздап қалады деп кімге дәріс оқысын.

Дегенмен тап қазір, әбден мұздап қалмай тұрғанда, енді не істейтінін ойластырып алуы керек, әйтпесе оған да мұршасы болмай қалады. Сағат он бір болып қалды.

Жан төзгісіз суық болып кетті. Домаланып жатқан жас жігіттің тізесі мұның беліне тірелген. Өзі біркелкі тыныстап жатыр. Бәрі де біркелкі тыныстайды. Терезеде неге шыны немесе жапқыш та жоқ екен десеңізші.

Дереу жоспарын ойластырып алуы керек. Бәрін де теріске шығару керек... не де болса, ақырына дейін, ең тиімдісі осы болуға тиіс. Және әлгі қоңырқай сақшы ешқандай арандатушы емес шығар.

Мынадай суықта таң атқанша шыдай алмаспын деген бір ой қылаң еткен. Казармада және түрмеде терлеп тұрып мұздай су ішсең де, жел өтінде тұрсаң да, не болса соны іше берсең де бәрібір аяғың аспаннан келмейді деп біреулердің айтқаны есіне түсті.

Енді Башир ғана дөңбекшіп жатқан жоқ. Бәрі де дөңбекшіп, жөтеліп, қараңғыда сыбырласа бастаған. Жас жігіт те оянып кетті.

– Сағат неше болды?

Башир сағатына қарады.

– Бес минөтсіз он бір.

– Ә!

Терезеден батпан - батпан суық ұрып түр. Аяқ дыбысы естілді. Ауыр басқан аяқ дыбысы. Сол есік сыртынан естілген бойда бәрі тым-тырыс қалған. Жөтелдері де сап болды.

Есік ашылды.

– Мезуед Әли.

Кәсіби нық, немқұрайлы... санақтағыдай бәрі естісін деген ұғынықты дауыс.

Жас жігіттің тізесі Баширдің арқасына бата түскен. Құмыға шыққан әлсіз дауыс естілді:

– Мұндамын.

Қол шамның сәулесі бұрыш-бұрышты қыдырғыштап, дауыстың иесін тапты

– Қозғал жылдам!

Ол зорға қозғалады. Жылтылдаған қол шам жарығы қараңғыдан біресе ашылып кеткен ауызды, біресе шарасынан шыққан көз бен салбырап кеткен иықты көрсетіп тұр.

Сенімсіз жүріспен неге жабыса кетерін білмеген соқыр сияқты есікке ілбіп бара жатқан кісіні тірі деп айта қою да қиын еді.

Қараңғыдан дауыс естілді:

– Еңсеңді көтерсеңші!

– Ей, Пепе, - деп тағы үн қатты Кербез.

– Жап аузыңды!

Кербез үнсіз қалды.

– Бәлкім, бізге ұйқы берерсің, ә?

Кербез үнсіз қалғанмен, басқалары шулап қоя берген. Бірақ Мезуедтің айқайы естілген бойда, бұлар тым-тырыс бола қалды. Енді Баширдің тұла бойы күйіп-жанып, тек аяғы қана мұздап жатыр. Мезуед ойбайлауын қояр емес... Ақыры оның айқайы жыртқыштың ұлығаны тәрізді үнге ұласты.

Бір сағаттан соң дауыс та сап болған. Қараңғыдан қайтадан жөтелген дыбыстар шыға бастады. Бүл бес минөттей уақытқа созылды. Жөтелмен де талай нәрсені айтуға болады екен. Башир бұл тілді оп-оңай түсініп алған. Біреуінің жөтелі ойбайын қойды, бәлкім өліп қалған шығар дегенді білдіретін. Жауап ретінде естілген екінші жөтел: олай болмас, тек есінен танып қалған шығар дейді. Ал "Еңсеңді көтер!" дегеннің жөтелі анау ештеңе айтқан жоқ дегенді білдіргендей. Есік сыртынан тағы аяқ дыбысы естілді. Тағы да ауыр басқан аяқтар. Бізге бәрібір дегендей жөтел - әңгімелер жалғаса берген. Есік ашылды. Жым-жырт тыныштық орнады.

– Лахрэш Мұса.

Жас жігіт серіппедей атып тұрған.

– Не? - деп сұрады ол Башир жаққа жасқана қарап. - Не дейді?

– Неге үндемейсің, Лахрэш Мұса? - деп баж-бұж етті пара.

– Мен мұндамын! - деген ұстамды дауыс естілді.

– Менің әкем ғой, - деді жас жігіт.

Мұса орнынан тұрып, бешпентін, жейдесінің жағасын түзеді де шалбарын киіп, есікке беттеді.

– Лахрэш Мухаммед, - деді пара.

Жас жігіттің дауысы шығып кетті:

– Ой!

– Бүкіл әулеттеріңмен осындайсыңдар ма, сұмырайлар! - деп бақырды пара. - Мұнда кел, сүмелек! Қазір әкеңнің қалай билейтінін саған көрсетеміз. Қане жүр жылдам!..

Олар кеткен бойда Мұсаның айқайы естіле бастады да, бір сағаттан астам уақыт оның ойбайы тыныштықты бұзып тұрды. Жас бала секілді өксігін баса алмаған жігіт әлден уақытта қайтып оралған.

Оны алып келген пара тағы айқайлаған:

– Қайда! Ол қайда?

Башир селт еткен жоқ. Пара қаттырақ айқайлады:

– Естімейсің бе немене! Әлгі емшілерің Башир Лазрак қайда?

Башир орнынан көтерілді. Бірден аяғының ауруы есіне түсті.

Сәл тыныққанмен, ұзақ шыдас бере қоймас.

– Киімің биге баруға лайықты екен. Билейсің әлі, - деп кекетіп қойды пара.

Жерге жарық түсіп, таң атып қалыпты. Баширді джипке тыққан бойда машина жүріп кетті. "Қайда апарар екен?" - деп ойлады Башир. Олар Шераги жаққа беттеп, сонан соң Клервалдағы жол айрығында Бузареаға бұрылған. Башир өзін тағы да ДСТ -ға әкеле жатқанын түсінген.

Комиссар терісіне сыймай отыр.

– Есектер!.. Адам емес, сасық есек тобыры өңшең! Сіз отырыңыз, доктор. Түсініспеушілік туып қалғанын өзіңіз де түсініп отырған шығарсыз деп ойлаймын... Бәрі де ана нақұрыстардың кесірі! Мен оларға сізді осында қалдырыңдар деп адамша айтқам, ал олар болса сізді лаңкестермен қоса параға алып кетіпті.

Мына сөзінен Башир де тіксіне бастаған.

– Ал бәлкім, сонысы дұрыс та болған шығар. Әбден ойланып алдыңыз ба?

– Иә, - деді Башир.

– Сөйтіп?

– Рамдан осында ма?

– Оны әкелген болар деп ойлаймын, - деді комиссар.

– Оны көргім келеді.

Комиссар отырғышында тіктеліп, Баширге біртүрлі қарады. Башир да одан көзін тайдырған жоқ. Комиссар жайымен орнынан тұрды.

– Олай болса!.. Мен соған барып келейін. Ол осында болар деп ойлаймын.

Түрі шаршаған, тіпті әлденеден торыққан кісіге ұқсайды. Өзіне сенімді болса сөйте ме.

Башир арқасын есікке беріп отыр. Алдымен арт жағынан Рамданның аяқ дыбысын еститін шығар. Рамдан мұнымен қалай кездесер екен. Өз масқарашылығын сезінген күйде ме, әлде жорта түк білдірмеген бола ма? Сонда ол не айтпақшы?

Ұзамай, Башир, сенің өтірігіңді шығарады, сөйтіп, бәрін де айтып бересің. Осылайша сенің оңбаған екеніңді дәлелдейді. Иә, доктор Лазрак та басқалар сияқты барып тұрған сілімтік екен. Сонан сон не болмақ?.. Бұған дейін сенімен Парижде медицина университетін бітірген доктор ретінде тілдесіп келген. Енді міне, бірнеше минөттен кейін өтірік айтып жүргеніңді әшкерелейді де, басқаша сайрайтын боласың. Сөйтіп, бүгін түнде Әли Мезуедке, Мұса Лахрэшке істегенін пара саған да істейді. Ешқандай жібек галстук те, ағылшын мауытысынан тігілген костюм де, университеттік диплом да құтқарып қала алмайды.

Арт жағынан жайымен сенімсіздеу басқан аяқ дыбысы құлағына шалынды, біреу шатқаяқтап зорға келе жатқан сияқты... бір адым... екі... үш... торт... міне жақындап келіп те қалды.

Башир өз жүрегінің дүрсілін анық естіп отыр. Аяқ дыбысы мұның отырғышының арт жағынан келіп семді. Ол кешірім өтіне жалынған Рамданның көзін, жарықшақтана шыққан даусын, жөтелін естімеу үшін, сөйлей бастаған кезінде қызарып қоя берген бет -жүзін көрмеу үшін, Рамдан өз алдында ұяттан шала өлмеуі үшін "жарайды, сіз жеңдіңіз!" деп ағынан жарылуға оңтайлана беріп еді.

– Жарайды, - деді комиссар, - сіз үлкен ойынға бас тігіп, ақыры жеңіп шықтыңыз.

Башир артына бұрылды. Комиссар жалғыз келіпті.

– Рамдан мұнда жоқ. Ол лагерь емханасында... Көрдіңіз бе, оның денсаулығы онша емес... орнынан тұра алмайды... Қалай болғанда да, оның айтуы мүмкін әңгімесінің бастылары сіздің ісіңізде жазулы түр ғой.

Башир қыл кеңірдегіне дейін батып кеткен құй батпақтан әупіріммен шыққандай күйде отыр. Комиссар тағы қарсы алдына жайғасты.

– Егер босатып жіберсем, не істемексіз?

– Тағы өз кабинетімді ашам да.

– Сіз соны қажет... әрі ойланып істелген іс демекпісіз?

– Кәсібім сол емес пе, - деді Башир.

– Құлақ салыңыз, доктор. Бүлікшілер біз туралы нетүрлі айуандық көрсетеді деп жазғандарымен, сізге тым қаталдық жасамағанымызды... тіпті жөнсіз әуесқойлық та танытпағанымызды мойындайтын шығарсыз. Сайып келгенде, сізді өзіңіздің сүйікті ғылымыңызға қайтарсақ па дейміз... Оңай құтылғаныңызды да мойындауға тиіссіз. Ол үшін сізден бірдеңе талап етуге толық қақымыз бар деп есептеймін. Сондықтан өз басыңыздың қамы үшін Алжирден кетіп қалуыңыз керек. Мұнда ілініп қалатын шатақтар көп және соның бәрінен аулақ жүру де өте қиын. Егер сізбен тағы кездесіп қалсақ, бұл жерден аман-сау құтылып кетуіңіз мүмкін бола қоймас. Мынау сіздің атыңызға жазылған рұқсатнама. Қайда баратыныңызды сұрамай-ақ қояйын, бірақ тағы да ұшырасып қалатын жаққа енді беттемессіз деп үміттенем.

Ол орнынан тұрды.

– Доктор Лазракты шығарып сал, - деді ол алжирлік полицейге.

– Әңгімеміз осымен бітті.

Полицей Баширдің астындағы отырғышты жұлып алып, өзін есікке қарай итеріп жіберді. Оны аула арқылы сүйрелеп бара жатып, жайымен күбірлеп қойды:

– Сенің досың ештеңе айтқан жоқ... Оны бүгін түнде кердім... Нағыз жігіт екен... Тек қатты ауру көрінеді... Білмеймін, тірі қала ма...

Қала күн сәулесіне шомылған. Жұрттың дауыстары бұған қуанышты да шат-шадыман сияқты көрінді... Ауа қандай тамаша... О – ля - ля, мына Алжирдің ауасы қандай жанға жайлы еді!.. Башир Бузареаға баратын бірінші троллейбустың "Паскаль" аялдамасына қарай жүгіре жөнелді. Аяғы да қатты ауырмайтын секілді.

Бұларды түн ішінде көздерін таңып тастап жеткізген. Бірақ күн шығуы мұң екен, жан-жағына қараған Әли такудың ар жағынан Буирдың үстінен келіп шыққандарын түсінді. Омар екеуін қашан тергеуге алар екен. Әлде алдымен азаптай ма. Бәлкім, азаптау дегеннің бәрі өтірік болып шығып, француздар тұтқындармен істес болғанда халықаралық конвенцияны ұстанатын шығар.

Омар баяғыда оянған, бірақ ләм-мим деген жоқ. Алдында ғана қайта-қайта жылап: "Осының бәрі менің кесірімнен ғой, бауырым Әли! Атқан мен ғой", - деп дамылсыз қайталай берген еді. Әли оған жауап ретінде ендігі ең бастысы, қашып кетудің амалын табу дегенді ұқтырғысы келді. "Біз Буирдың үстіндеміз", - деді ол. "Буир" деген сөзді құлағы шалып қалған сақшы ауыздарын жабуға бұйырды. "Буирға қашуға тырысамыз", -деді Әли.

– Мен кімге айтып тұрмын! - деп барқ ете қалды сақшы. - Жағыңды қарыстыр және қашып кетем деп ойламай-ақ қой. Мұны саған мен, Жорж Шодье - Сілеусін Көз айтып тұрмын.

Екі тұтқынды осы Шодьеге лейтенант Делеклюз тапсырған. Ол бұлардан мүмкін болған мәліметтерді өзі біліп алудан дәмеленіп, бастықтарына әлі ештеңені баяндамаған еді. Әрине, училищеде бұларға әскердегі офицер барлау саласына өз бетімен араласуға болмайтынын ескерткен. Әскерде әркімнің өз міндеті болады. Делеклюз Бесінші бюрода қызмет етпейді ғой.

Бірақ екінші жағынан, кім біледі, бұл өз рапортында жіберген үлкен қателігін түзеу үшін мына феллаганы тәңірдің өзі жіберген сыйы шығар. "Дүрбі" іс-шаралары басталғалы екі апта өтсе де Амируштың ешқандай ізін де таптырмағанын бұл білетін. Бәлкім, мына феллага соның ізіне түсуге көмегі тиер.

Делеклюз осының бәрін бәрін Шодьеге тәптіштеп түсіндірген. "Ұқтың ба? Өлтіре салуға әзір асықпа. Алдымен сөйлетуге тырыс. Бұлардан қажетті мәліметтер алуымыз керек", -деген. Әрине, егер қажет болса бұлардың жоқтауын бірақ асыру Жорждың қолынан келеді. Бірақ әзірге оған асығудың қажеті жоқ және шынын айтса, кісі өлтіруге пәлендей зауқы да соғып тұрған жоқ.

Жорж осы феллагалардан - ақ жалықты. Түрлері де пәлендей қорқынышты емес, егер дұрыстап қарасаң, өз ротасындағы жігіттерден аумайды, әсіресе бір кінәсіне бола таяқ жеген баланың түріне ұқсайтын мына бір жастауын айтсаңшы. Рас, түрлері қоңырқайлау әрі мұның жігіттеріндей қарындары тоқ емес. Аш екендері өңдерінен - ақ көрініп тұр. Дегенмен солар сияқты жас та, солардай олбыр-солбыр.

Сержанттың келуі оның ойын бөліп кетті. Шодьеге бірдеңе деген сержант Омарға бұрылды.

– Сен қане жүр. Лейтенант шақырып жатыр. Сенімен әңгімесі бар екен.

Омар сөлбірейіп орнынан тұрды. Ол сілейген күйде Әлиге қараған, бірақ анау басқа жаққа қарап қалыпты.

– Болсаңшы, - деді сержант, - түс алға.

Омар бойын тіктеп ұстауға тырысты.

– Досың қорқақ жігіт емес пе? - деп сұрады Шодье.

– Оны кім білсін. Менің жасағымнан емес, өзін кездейсоқ жолықтырғам.

Бақылау нүктесі орналасқан абажадай үлкен шатырдан ұзамай лейтенанттың қатты даусы шықты да, содан соң ұрып жатқан дыбыстар естілді.

"Мына феллага нақұрыс екен, тіпті айқайламайды да. Айқайлағанда жеңілірек болады ғой. Жігіттер де тым қатты кетіп қалмаса бопты", - деп ойлады Шодье.

Ол Әлиге бұрылды.

– Досың оңбаған екен. Қанша уақыт бекініп жатқандарыңды көзіме елестете алам. Орманның сенімді жеріне жасырынып аласыңдар да, біз көрінгенше шыдамдылықпен күтесіңдер. Сонсын атасыңдар, кісі өлтірген бойда тырағайлап қашасыңдар. Сендерді де жауынгер дейді-ау!

Тергеу созылып кетті. "Ылғи да осы, - деп ойлады Жорж. - Басқаша болуы да мүмкін емес". Делеклюздің бақырып-шақырған даусы аракідік естіліп қалады. Бұршақтай жауған соққы арасынан Жорж: "Амируш... Амируш..." дегенді естіп қалады.

– Лейтенант Амируштың қайда екенін білгісі келеді. Сен оны танимысың? - деп сұрады.

– Амируш бастық қой, - деді Әли.

– Қанды қол бастық.

Әли ештеңе демеді.

– Қанды қол деймін!

– Түсінбедім, - деді Әли.

– Яғни, ол адам қанын жыртқыштар сияқты жақсы көреді.

– Онысын білмедім, - деді Әли.





– Онысын, бәлкім, білмейтін де шығарсың, бірақ оның қайда жүргенін білесің.

– Жоқ, - деді Әли.

Үлкен шатырдан Делеклюз да тақымдап қоймайды: "Амируш!"

Содан кейін лейтенант:

– Әкетіңдер! - деп бақырды.

Қайда әкететінін Жорж білетін, бірақ қаншалықты ұрып жатқанда да феллага аузын ашпай қойған соң мұнысы бекер ғой деп ойлады.

Шатырдан феллаганың қалай шыққанын Жорж көріп тұр. Аяғын зорға басады. Сержант оны тепкілеп қуып келеді. Феллаганың қан жуған бет-ауызынан оның не ойлап келе жатқанын білу мүмкін емес еді. Феллага мен сержанттың арт жағында Делеклюз келе жатыр.

Жарты сағаттан кейін бұлар қайтып оралған кезде феллаганың түрінен түр қалмапты. Бірақ көз тоқтатып қараған адам лейтенанттың да жетісіп тұрмағанын аңғарар еді: түрі қап-қара боп түтігіп, тер жуып, көзі алайып, аузы ашылып кеткен.. Жоқ, анау ештеңе айтпаған сияқты.

Осы арада Жорж бір оғаш көріністің куәсі болды. Феллаганы жерге тұрғызып қойған. Ол бір-екі минөттей тұрды да, сонан соң бір жағына қарай қисая берді. "Жорта істеп тұр оңбаған!" - деп лейтенант оны тұрғызу үшін тағы тепкілей бастады. Бірақ феллага әдейі істемеген тәрізді. Ыңырсиды, бірақ орнынан тұра алмайды.

Бұдан соң жерге ұшатын банан аталған тікұшақ келіп қонды. Осындайға өте қолайлы машина. Лейтенант феллаганы осы "бананға" салуға бұйырды. Оны сүйреп апаруға тура келген. Оны сүйреп бара жатқан кезде Жорж сержантқа:

– Он күн госпитальда жатса, емдеп шығаратын шығар, ә, сержант, - деген.

Лейтенант оған мысқылдай қарады.

– Иә, оның рас. Бифштекс, қаймақ қатқан кофе, май жаққан нанмен сыйлайды ғой.

Ол ыржиып қойды.

– Ертең екіншісіне келем.

Ол сержант пен тұтқынның соңынан тікұшаққа мінді. Абажадай жәндік секілді тікұшақ көкке көтеріле берген. Жорж оның соңынан көз алмай қарып тұр.

"Банан" әлі де ызылдап, төбелерінен айналып жүр.

– Құрмет шеңбері сияқты рәсім ғой, - деді Жорж.

"Бананды" жақсырақ көру үшін Жорж көзін қолымен көлегейлеп алған. Әли де анда-санда аспанға қарап қояды.

– Әне көрдің бе, - деді Жорж, - сендер бізді өлтіресіңдер, ал біз сендерді тегінен - тегін аспанда қыдыртамыз.

Кенет бұлардың төбесінен құлақ тұндырған айқай естілді де, "бананнан" бір домалақ нәрсе бөлініп, іле әлгі домалаққа аяқ-қол пайда болып көкте жанталаса ербеңдеп келеді. Омар жерге келіп құлады.

Тағы бір рет айналып шыққан "банан" кешкі ымырт бояуы біліне бастаған көкжиекке сіңіп, көзден ғайып болды.

Жорж теріс айналды. Әли шекпенін жұлып алған.

– Үстіне жауып келейін, - деді ол

– Өлтірем, - деді Жорж, - қозғалма орныңнан!

Қанға бөккен рабайсыз денені көрмес үшін екеуі де теріс айналды.

– Бәлкім, әлі тірі шығар, - деді Әли.

– Айтарсың!

Қайдан тап болғаны белгісіз бұлардың үстінен бір топ қара қарғаның қарқылдаған үні естілді, содан кейін зембіл көтеріп түксиген санитарлар келген.

– Тірісі де, өлгені де сілімтіктер кілең!

Ертең тағы келетін "бананмен" лейтенант келетіні Жорждың есіне түсті. Қазір қасында отырған феллаганың тағдырын Жорж шамалап отыр: тікұшақ тағы да көкке көтеріледі, сонан соң әлден уақытта "бананнан" оны да лақтырып жібереді. Шіркін, өз орнына басқа біреуді жібергенде ғой. Иә, келер саған! Таң атқанша мына бейшараны мұның күзетуге тура келеді.

Жорж феллагаға қарады. Ол үнсіз жылап отыр екен.

– Лейтенант ертең келем деді.

– Естідім, - деді Әли.

– Саған келеді.

– Білем.

– Иә, сөйтіп.

– Әлі уақыт бар ғой.

– Бар айтарың осы ма?

Әли жауап қатпады.

Иә, бұл феллага да әңгімеге жоқ екен. Ертең мұның да ана алғашқысы сияқты ештеңе айтпасы анық.

– Қорқамысың?

– Иә.

– Сен, шамасы, ержүрек жігітке ұқсамайсың!

– Білмеймін.

– Өзің бізбен соғысып жүрсің.

– Онда винтовкам бар еді... әрі жалғыз емес едім.

Көкжиектегі тау үстіне қып-қызыл болып ай шықты.

– Тергеуде сөйлейсің бе?

– Білмеймін. - Әли сәл үнсіз қалды да сонан соң: - Жоқ, олай етпеспін, - деді.

– Оны бәрі де айтады.

Жорж "бәрі де солай дейді" дегенінің күлкілі де сұмпайылық екенін сезіп отыр. Ләм-мим деп аузын ашпаған жігіттің сүйегін жаңа ғана алып кеткен жоқ па. Өзі әлгі айтқанынан қарадай қысылып: "Қазір ата салсам қайтеді. Ақыры бәрібір ештеңе айтпайды ғой" деп ойлаған.

Құлағында лейтенанттың: "Мұны өлтіруге асықпа!.." деген сөзі ызыңдап тұрып алды.

– Әй, тыңдашы!

– Иә?

– Қазір қараңғы түсті, сені жалғыз күзетіп отырмын. Рас, мен қарулымын, ал сенде ол жоқ. Мен бірдеңеге айналып, қалғып кетуім, не дүзге отырып келуім мүмкін ғой. Сенің де ішің ауыруы ғажап емес.

Әли оған таңдана қарады.

– Ұқпадың ба? Құлақ сал, қазір бұл жерден тайып тұр, ұқтың ба? Енді қайтып мына қарақшылық сықпытыңды көрмейтін болайын! Кет дедім ғой, шайтан алғыр!

Әли селт еткен жоқ.

– Тайып тұр деймін, ақымақ, қашсаңшы. Немене... Санаңа жетпей тұр ма? Боссың деймін, боссың, қалаған жағыңа қарай тарта бер. Егер он бес минөттен кейін автомат даусын естісең, қорықпа, мен оны аналарға сені аттым деу үшін. Ол кезде ұзап та кетерсің. Ұқтың ба өзің? Тіпті оларға басқа жақты да нұсқап жіберермін, сен, малғұн неме, қашып кеткен бойда.

Бірақ феллага орнынан да қозғалмады. Шыдамы таусылған Жорж электр қол шамын алып, өзінің есі дұрыс па дегендей феллаганың бетіне жарық түсірді. Бірақ оған қараған бойда бәрін түсінді. Феллага құп-қу болып кеткен, көзінде зәре-құты қалмай қорқу табы бар. Әрине, Жорждың айтқанының бәрі санасына жетіп отыр, сондықтан да қорқыныштан түсі бұзылып кеткен. Ол мұның өзіне қандай бостандық әзірлеп отырғанын біліп отыр. "Қане кете бер, боссың!" - дейді де бірнеше қадам жасап үлгермес бұрын автомат кезегін береді, немесе арқасынан жалғыз оқпен - ақ жер жастандырады... "Франция-5" радиостансасы сол күні кеште: "... қашуға әрекеттенген кезде оққа ұшты" деп хабарлай салады.

Жорж күліп жіберді. Бұларға көктен дөп-дөңгелек ай тесіле қарап тұр.

– Атып тастайды деп ойладың ба?

– Иә.

– Ақымақсың. Тіпті солай болған күнде де сол жақсы ғой, әлгі...

Ол сөзін аяқтаған жоқ.

– Жарайды, өзің біл, шалым! Өздерің айтқандай, Шамасы, құдай "бананнан" құлап өлгеніңді хош көріп тұрған шығар. Жасың нешеде?

– Жиырма екідемін.

– Құрдас екенбіз. - Осы арада Жорж өзін барып тұрған ақымақ секілді сезінді. Ертең мына феллага лейтенантқа сақшының өзін қашуға итермелегенін айтып қойса ше?.. Жарайды, енді болары болды. Мұны да төбеден лақтырып жібергеніне бәрібір төзе алмайды енді. -Тыңдашы, - деді ол, - бәлкім, сен тым ақылды да болмассың, бірақ аса жарымес те емес шығарсың? Мына автоматты көріп тұрмысың? Басқа қаруым жоқ екенін көріп тұрсың ғой? Қарашы! Мен мұны ана бір ағаштың қасына қоямын. Көріп тұрмысың? Ол жер алыс. Мен бұған келгенше сен кетіп те қаласың... кетіп қаласың деймін, ұқтың ба? Бұл жерден тайып тұрасың... Менің қолымда автоматым болмайды. Сөйтіп, келісемісің?

– Жөн ғой.

Жорж ағашқа барып, автоматын сүйеп қойды. Ол қайтып келгенде, феллага жоқ болып шықты.

"Тіпті рахмет те айтпағанын қарашы оңбағанның! Қалай кеткенін білмей де қалдым-ау".

Жорж қараңғылыққа тесілді: феллаганың қараңдаған сұлбасы зорға көрінеді. Анда-санда бұрылып, өзін Жорж қуып келе ме дегендей артына қарап қояды. Сонан соң қараңғылыққа сіңіп жоқ болды.

Жорж автоматын алып, қайтып келді. Өзімен-өзі оңаша қалған кезінде не істегенін енді түсінгендей болған. Бұл, Жорж Шодье феллаганы босатып жіберді. Енді өзін не күтіп тұр? Дарға аспағанмен, тым есіркей қоймайды. Ол: "Старшина не дер екен?" - деп ойлады. Бұдан кейін ашудан жарыла жаздайтын лейтенанттың, содан кейін "француз Алжирінің" әсіре жақтасы полковникті, әпербақан генералды есіне түсірді. Содан соң мұның бәріне таныстарының, әкесінің, Жан - Маридың, қарындасы Никольдің не дейтіндерін ойлады... Ай да бұған мүсіркей қарайтындай. Осы ойларынан қарадай денесі мұздап кетті.

Енді ол көп ойланып жатпады. Зат қапшығын тексеріп шықты: көрпесі, қалбырдағы бұқтырылған ет, "Лаки-страйк" сигареті, кепкен наны, айнасы, хат жазатын қағаздары -бәрі де орнында екен. Оқтізбегі де толық. Автоматы? Сарт-сарт еткізді, иә, майланған, ұрысқа дайын. Автоматын иығына асып, жан-жағына бір қарап алды да, феллага кеткен жаққа бар пәрменімен жүгіре жөнелді. Анда-санда артына бұрылып, қарап қояды. Түн жап-жарық. Егер өзін қуып жетсе, ана феллага, оңбаған қашып кетіп, соны қуып бара жатырмын, қуып жетсем, ішек-қарнын аяғының басына түсірермін деп құтылар.

Бірақ түн ішінде өз аяғының дыбысы ғана естіледі. Біраз алыстап кеттім - ау деген кезде ол маңайды жап-жарық қылып тұрған ай сәулесінің астында құлып ерен болып безіп келеді. Зат қапшығындағы қазаншасы мен саптыаяғы бір-біріне соқтығысып, тасыр-тұсыр етеді. Жорждың бойындағы қорқынышы әлі сейілген жоқ. Феллаганың аяқ дыбысын есту үшін тұра қалып, тың тыңдайды. Жоқ, ештеңе естілмейді. Ол қайтадан жүгірді. Тағы да соңынан біреулер қуып келе жатқан сияқты елестеген. Жорж тағы да тоқтай қалды. Бұдан көзін алмай келе жатқан ай табағынан басқа ешкім жоқ. Ол феллаганы айқайлап тоқтатқысы келген, бірақ оның атын да білмейтіні есіне түсті. Бірақ үнсіз жүру одан да бетер қорқынышты болғандықтан: "Ей! Феллага! Тоқта! Бұл мен ғой! Тоқташы! Бірге кетейік! Феллага! Сен қайдасың!" - деп дамылсыз айқайлап келеді.

Әйткенмен, ол ай жарығында қиқалақтап кетіп бара жатқан феллаганы, дұрысында оның көлеңкесін көзі шалды. Жорж феллаганың ақсаңдай басқанын байқап келеді. Ол тағы да айқайлаған. Анау бұрынғыдан да қаттырақ жүгірді. Өзі әлсін-әлсін Жорж жаққа бұрылып қарап қояды, оның жанталасқан қимылы мен жүрісінен қорқып келе жатқанын Жорж сезіп тұр. "Тоқтасаңшы, нақұрыс, сенімен бірге феллагаларыңа барамын. Мен де қашып кеттім, естимісің?" - деп қаншалықты айқайлағанмен, онысы бекер болыпты. Анау қашып барады, бұрылып қарайды да, қайта құлайды, тұрып алып, тағы безе жөнеледі. Бірақ жүруінен құлауы көп болды. Сөйтіп, Жорж оны қуып жетіп те қалған. Ақыры қараңғылықтан өкпесі өшкен феллаганың қырылдаған үні де естіле бастады.

– Тоқтасаңшы, шайтан алғыр, бәрін де саған түсіндірем дедім ғой.

Феллага тоқтады. Өзі қарағайдың артына жасырынғанмен, сұлбасы бәрібір көрініп тұр. Өзінің серіппедей жиырылып, атылуға даяр тұрғанын көрді Жорж. "Әйткенмен, мықты жігіт. Үш күн тамақ ішпесе де, автоматы бар менімен алыса кетуден тайынар емес. Сақтандырғыш тиекті ағытып тастап, шүріппені басып қалсам ғой, сау тамтығы қалмас еді. Итжандысың қарашы өзінің," - деп ойлады.

Тым жақындамай, айқай салған:

– Ақымақтықты қой. Шық бері.

Анау естімей ме, әлде ақылынан алжасқан ба?

– Тыңдасаңшы! Түні бойы бір-бірімізді қуып жүре береміз бе? Ана сұмдықтардан әбден жалыққан соң қашып кеттім деп тұрмын ғой саған! Мені өз жігіттеріңе ертіп апар, қарасаңшы, толық оқтізбекті автоматым бар. Ол да кәдеге асатын шығар, солай емес пе? Сен жер жағдайын білесің, сондықтан мені бастап апар. Тек қимылдау керек. Аналар артымыздан қуғын да жіберген болар. Сондықтан уақытты өлтірмей, таң атқанша діттеген жерге жету керек.

Әли әлі де ентігін баса алмай тұр дегенмен:

– Автоматыңды мына жерге қой, - деп қырылдады.

– Мені ақымақ деп тұрмысың. Автоматымды ол жерге қойсам, шап еткізіп ала сала мені жайратып тастамайсың ба! Жоқ, достым, автомат өзімде болады.

Түннің қалған бөлігін бұлар осылайша келіссөздермен өткізген, ақыры сөзден тиылған кездерінде орманда ауыр тыныштық орнады, оны тек шибөрілердің ұлығаны ғана бұзып тұр.

"Ал егер феллаганы өлтіріп, ротаға қайтып барсам ше: басымды қатерге тіге отырып, қылмыскерді талай шақырым қуып барып, жаудың аумағында жайратып келдім" - десем. Жоқ, тым сенгісіз, ондай болмайды.

Жағдай тым күрделі еді. Анау болса басын қарағайға сүйеп, қараңғы түнге тесіле көз тігеді. Қорқыныштан, үрей мен аштықтан көзі шарасынан шығып бара жатқан сияқты.

Таң сәріде Жорж бен феллага арбасып тұрған жерге кесілген отынын жинау үшін бір мұртты шаруа келді. Өгіз терісінен тігілген шақайымен оның қалай жетіп келгенін екеуі де аңғармай қалыпты. Шаруа алдымен феллаганы көрді.

– Сәлем, - деді анау.

Феллага сонда ғана қарағайдың тасасынан шықты, шаруа Әли мен Жорждың екі ортасында қалып қойған.

– Үйің алыс па? - деп сұрады анау.

– Жоға, осы маңда.

– Алға түс... жоқ, менің соңымнан жүріп, жол көрсет. Күндіз сенің үйіңді паналаймын да, түнде кетіп қалам. Мұнда шибөрілер жоқ па?

– Олар бұдан жиырма бес шақырымдай жерде.

"Шибөрі" деп жау әскерін айтып тұрғанын шаруа жақсы түсінген.

Әли алға түсті. Оның соңынан ілесе берген шаруа Жоржды сонда бірақ байқаған.

– Ал анау ше? - деп сұрады шаруа.

Әли Жоржға ашулана қараған. Ал бұл болса жидек теріп жүргендей - ақ күлімсіреп, жақындап келеді.

– Менің досым. Тапсырмаға бірге барғанбыз! Кеттік, - деді Әли Жоржға.

Әлі де жымиып тұрған Жорж:

– Ұйқыны бір қандыратын болдық қой, - деді.

– Жолдасың французша жақсы сөйлейді екен, - деді шаруа.

– Иә, - деді Әли, - біздің бауырлардың бірі. Өзі өмір бойы Францияда тұрған.

Шаруаның үйі кішкентай екен. Ол бұларды қорасына ертіп барды. Ол жер қараңғы да салқын болып шықты.

– Ұзақ уақыт бірге болып па едіңдер? - деп сұрады Жорж.

– Кіммен?

– Ана досыңды айтам.

Әли жауап берген жоқ.

– Аты кім өзінің?

– Ұмытып қалыппын.

– Ал өз атың кім?

– Әли.

– Әйелі болып па еді?

– Білмеймін.

– Сұлу ма екен?

– Қой, мен ұйықтап... тыңайып алайын. Қайырлы түн!

– Қайдағы түн, сағат таңғы бес емес пе, - деді Жорж. - Одан да қайырлы таң десеңші!

Көзі ашық жатқан Әлидің есіне Омар түсті. Бұлар бес ай бойы бірге жүріпті. Жоқ, Омар ұзаққа төзе алмайтын еді. Онысы әу . бастан-ақ белгілі болған. Өмірдің жалына жармасып бағатын адам ол емес-ті.

Әли Омардың алғаш өздеріне келген күнін есіне алды. Қолында аңшы мылтығы бар екен. "Мынау әкемнің мылтығы. Шешем оны баяғыда жерлеген". Сол күні кеште шолғыншы бұлар паналап жатқан жерге қарай екі әйел келе жатқанын айтқан. Алдында таяғына сүйенген кәрі кемпір, ал оның соңында арқасына себет көтерген жас келіншек. Жас әйелді бұлар өздеріне әбден жақындап келген кезде бірақ көрді. Содан бері Әли оның бейнесін бір сәт естен шығарған емес. Бұлар Омардың шешесі Тити мен келіншегі Тасадит болатын, тандыр нан мен ыстық кускус әкеліпті. Тасадит Омарды "амрар" яғни "шал" деп қояды. Өзі он сегізде, күйеуі жиырмада ғана еді. Тасадит Омарды шал деген сайын Акли қарадай ашуланып қалатын:

– Шал дейді? Екеуіңнің жасыңды қосса да менен кішісіңдер.

Қырықтағы Акли жасақтың ардагері саналатын.

Келесі күні Омар алғашқы айқасқа да қатысты. Ержүректікпен шайқасқан ол үсті-басы қанға боялып қайтып оралған. Ал Тити мен Тасадит алып келген ыстық кускусты басқалар жеп қойып, бұған ештеңе де қалмапты.

Тасадит бұларға жиі келіп жүрді. Тіпті жасақ басқа жерге кетіп қалса да, екі-үш күннен кейін ағаш арасынан шығып келе жатқан мұны және артынан ілбіп келе жатқан Титиді көретін. Бөтен біреулердің көзіне ілікпеу үшін Тасадит алба-жұлба бірдеңелер киіп алатын, бірақ сонымен - ақ өте әдемі еді. Сонан соң "Дүрбі" операциясы басталысымен бәрі де басқаша сипат алды. Әлидің жасағы әр түн сайын қонысын өзгертуге мәжбүр болған...

Әлидің кірпігі айқаспады. Жорж ұйықтап жатыр. Қасына қисайған ол автоматын астына басып, феллагадан сақтанған түрі болса керек, мылтығының бауын қолына орап алыпты.

Түн келісімен олар жолға шыққан.

– Қайда барамыз? - деп сұрады Жорж.

– Білмеймін. Бұл аудан маған таныс емес.

– Онда шаруадан неге сұрап алмадың?

– Егер ол жансыз болса қайтесің?

Олар түні бойы орман ішін кезіп жүрген. Алакөбең жарықта әлдебір шаруа лашығы кездеспес пе екен деп елеңдеумен болды. Бірақ орманнан тірі жан кезікпеді. Олар үңгірге ұқсайтын жартастың қуысына келіп паналаған. Бірі ұйықтап жатқанда, екіншісі күзетте тұрды. Жорждың қолында оқтаулы автоматы болса, Әли жай тұра берген. "Автоматты береді екен деп дәметпе. Егер бірдеңені көрсең, немесе естісең, мені оятарсың". Бірақ оқыс оқиға болмады. Жорждың ала шыққан кепкен нанын баяғыда жеп тауысқан. Шаруаның үйінен бірдеңе қаужаған Әлидің қарны бұрынғыдан бетер аша түсті.

Түн келісімен ешкіммен ұшырасып қалмауға тырысып, бұлар қайта жолға шыққан. Анда-санда тасжол жақтан баяу жылдамдықпен келе жатқан әскери машиналар легінің дауыстары естіліп қалады. Жорждың зат қапшығында бұқтырылған еттің жалғыз қалбыры ғана қалған. Олары да таусылған кезде Ұлт-азаттық әскерінің қандай да болмасын бөлімін іздеуге немесе шаруаларға баруға тура келер. Әйтпесе аштан қатпай ма.

Таң алдында бұлар күміс түстес бәйтеректер көлеңкесі суға түсіп тұрған өзен жағасына келіп ұйықтап алды. Жорждың аяқтары әбден қажалып, қанап әрі қызыл иегінен де қан шыға бастапты. "Құрқұлақ болмаса игі еді... Қарай қоятын дәрігер де жоқ".

– Әлі алыс па?

– Нені айтасың?

– Бара жатқан жерімізді айтам.

– Қайдам, бұл жерлерді жақсы білмеймін.

Тіпті қап-қара сақал басқан Әлидің бетінен жақ сүйектері шодырайып шығып тұр. Шіркін, алаңсыз бір тынықса ғой.

Жорж зат қапшығынан бұқтырылған еті бар соңғы қалбыры мен тығып қойған екі шылым тұқылын шығарды. Содан соң қалбырды консерві пышағымен ашып, Әлиге ұсынды.

– Жартысын ала ғой.

– Бұл шошқаның еті, - деді Әли, - жемеймін.

– Шошқаның еті? Онда не тұр. Оқи алмаймысың немене? Қарашы, мұнда "beef" деп жазылған. Яғни, сиыр еті.

Анау тағы қасарысып үндемей отыр. Әй ақымақ неме - ай десеңші.

– Бұл шошқа еті. Менің дінім шошқа етін жеуге тыйым салады.

– Құлақ салшы, достым, бұл шынында да, шошқа еті емес. Түріне қарасаңшы, дәмі де мүлдем шошқаныкіне ұқсамайды. Шошқаның еті қандай боларын білем ғой мен... Менің дінім мұндайды жеуге тыйым салмайды деймін, шайтан алғыр! Айтып тұрмын ғой: бұдан шошқа етінің иісі де шықпайды деп.

Әлидің көзін жеткізу үшін қалбырдан шығып тұрған бір кесегін аузына салып, басын көтергенде Әлидің әбден ашыққан көзін көрген.

– Жорж шайнаңдауын қойды. Аузына салғанын шөптің үстіне түкіре салып, қалбырын қолына қысқан күйі Әлиге қарап:

– Жесеңші, - деген.

– Бұл күнә.

Жорж сонан соң бар пәрменімен стадионда диска лақтырғандай қалбырды алысқа құлаштап жіберіп қалды. Суға шолп ете түскен қалбыр ағыспен біраз уақыт сырғанап барды да иірімге түсіп көзден ғайып болды. Екеуі де содан көз айырмай қарап қалыпты.

– Бітті енді, соңғысы осы еді. Аштан қатуға тура келеді.

– Өзің жеуіңе болатын еді ғой.

– Жоқ, - деді Жорж, - ондайға менің дінім тыйым салады. Жолдасым аштан өлгелі жатқанда тамақ ішкенді менің дінім хош көрмейді.

Әли ұзақ уақыт үнсіз отырды. Әлден уақытта бұған жымия қарап:

– Діттеген жерімізге таң атқанша жетіп те қаламыз, енді көп қалған жоқ, - деді.

Арада бірнеше күн өткен соң Ларашқа жеткен Баширді лагерь командирі капитан Мұса шақырды.

Революция жайында жалпы бірдеңелер айтып (Баширге мұнысы ұнамады, өйткені, тауда соғыс туралы ешкім бұлай айтып көрген емес), ақырында капитан:

– Енді іске көшейік. Сені мұнда әрі емделуге, әрі лагерьдегі санитарлық қызметті жолға қоюға жіберді ғой. Біз жолда келе жатқан югославиялық дәрі-дәрмектер күтіп отырмыз. Бірақ әлі де құлантаза жазылып кетпеген сияқтысың. Мұндай жағдайда саған әлі де біраз тынығып алу керек қой деп ойлаймын, - деген.

– Жұмысқа дереу кірісіп кетуіме болады, - деді Башир.

– Лагерьдегі қызмет өте ауыр. Бұған енді ештеңе істей алмайсың. Соғыста жеңіп шығу керек. - Капитан әр сөзін салмақтап, жайымен сөйлеп отырды. - Жалпы өзің таңда: не Мароккодағы алжирлік отбасылардың біріне орналасасың, не егер ақшаң болса, өз қалаған жеріңде тұрып, тіршілік етесің.

Башир өз бетімен тұруға шешім қабылдады.

– Онда орналасқан бойда бізге әдірісіңді жібер. Марокконы білетін бе едің?

– Жоқ, мүлдем білмеймін, - деді Башир.

– Онда Орталық Атлас тауларының бір жеріне тұруға кеңес берем: ол жер тыныш, әр асу сайын тосқауылдар да, бақылау нүктелері де жоқ. Қысқасы, колледждің шәкірті сияқты жазғы каникулге барасың.

Башир кетуге оқталған.

– Тоқтай тұршы... Саған тап қазір бір жұмыс тапсырсам ба деп тұрмын.

– Әрине.

– Көп уақыт алмайды. Содан кейін жүре бер. Оның үстіне... Бұл өзіңе де қызықты бола ма деп ойлаймын.

– Дауасыз ауру ма?

– Қалай болғанда да, сирек кездеседі... Бізде жаңадан алынған біреу бар... Өзі Лионнан, бізбен жұмыс істеуге келіпті... Соны байқап көргім келген... Бірақ зиялы біреу екен, ал менің әдебиеттен...

– Маған не істе деп тұрғаныңызды түсінбедім, - деді Башир. Және іштей: "Егер әлгі жігітті тәубаға келтір, одан қандай да болмасын мәлімет алуға тырыс десе, қайтадан Алжирге өз еркіммен сұранайын. Тіпті революция үшін болса да... жансыз болу... менің қолым емес" деп ойлап та үлгерді.

– Ол осында тап болғаннан бері, - деді капитан, - революция жайында және басқаның емес, біздің революциямыз жайында жағы сембей айта береді. Үш-төрт мәрте менің отаршылдыққа неге қарсы шыққаным жайында да бірдеңелер айтты. Және қайта-қайта: "Әрине, онда менің жұмысым да жоқ қой, бұл менің революциям емес, сіздердікі" деп қояды. Содан кейін әлгісінің бәрін қайтадан бастайды... Алжир революциясы деген не және не істеуіміз керек, қандай қауіп-қатерлер төніп тұр, қандай сілімтіктерден сақтану керек және неге оларды атып тастау керек деген сияқты. Соған алжир революциясы жайында... біздің түсінігіміз туралы айтып беретін біреуді көптен іздеп жүрмін. Өзім де тырысып көргем, бірақ, шынымды айтсам, оған шамам келмеді. Шақырайын ба?

Ұзамай Баширдің алдында бет-аузы мыж - тыж, сақалы қауғадай боп өсіп кеткен, көздері жанып тұрған, құдай жолында жан беруге әзір секілді уағызшы кейіпті біреу тұрды.

Капитан орнынан көтерілді.

– Доктор танысып қойыңыз, бұл кісі...

Ол сәл бөгеліп қалған.

– Юбер, - деді "уағызшы".

– Юбер, Башир бауырмен таныстырып қояйын. Бұл дәрігер.

– Мен ауру емеспін, доктор, - деді Юбер, - тіпті ауру болған күнде де, мені бұл науқасымнан ешкім емдеп жаза алмайды.

Екеуі де күліп жіберген.

– Мен асықпаймын, - деді Юбер тағы да.

– Өйткені, жассыз, ондай - ондай болады... Сіздің жасыңызда өмірден баз кешуге болмайды... Францияны қайта көрмей, өлгіңіз келмейтін шығар?

– Францияны ма? Неге?

– О жағын менен гөрі өзіңіз жақсырақ білерсіз. Білмеймін... тым құрығанда, картоп қосылған бифштекс, бір бақал "Божоле", Париж тәңіриясының ғибадатханасы, "Кәне көгершін ұясы" театры, Сена үстіндегі көпір үшін болса да... Жай Францияға болса да. Соғыс қашан да болмасын бір бітетін шығар.

– Францияға қайту деймісің? Тапқан екенсің!.. "Сен" дегенім үшін айыпқа бұйырмассың... Францияда мен бітіретін түк те жоқ.

– Былай болсын, - деді капитан орнынан тұра беріп, - Францияда қала беріңіздер, ал менің Ларашта да жұмысым көп.

Осы жігіттің сөзіне құлақ салып отырған Баширдің ойы сан-саққа кеткен. Өзі соғыс біткен соң әлгі айтып шыққандарының бәрін көруге үміт артып жүрген еді.

– Сен коммуниспісің? - деп сұрады ол

– Егер коммунист болсам, мұнда жүрмеген де болар едім.

– Неге?

– Өйткені, коммунистер өздері бақылап отыратын революцияларға ғана қол ұшын береді.

– Қолыңды әкелші...Түсінбедім? Бізде солай дейді. Яғни, мұныңа келісемін, дұрыс айтасың. Ұқсастығымыз бар екен.

– Мен коммунист болмаған себепті ме? Онда не тұр?

– Жоқ... Айтайын дегенім, өзіме ұнайтын жігіт екенсің.

– Бұл да мені пәлендей селт еткізе алмайды.

– Сен екі тақтада да жеңіліске ұшырайтындар тобынан екенсің.

– О! Жеңіліс, жеңіліс де! Бәрі де сенің нені "жеңіліс" деп отырғаныңа байланысты... Өзіме бәрінен жеңгеннен гөрі сол екі тақтадан бірден жеңілген жақынырақ.

– Мұндай романтикалық көзқараспен өмір бойы бақытсыздыққа ұшырайсың ғой.

– Мені қойшы... одан да басқаларды айтсаңшы. Менің қамын ойлап жүргендерімді айтам.

"Иисус Христос заманында өмір сүргенде, апостолдың өзі болып шыға келер еді", - деп ойлады Башир.

– Ал соғыстан кейін немен айналыспақсыз?

– Бұл сіздерге байланысты.

– Бізге ме?

– Иә. Егер революцияларыңызды жүзеге асырсаңыздар, сіздермен бірге қалып, жан-тәніммен жұмыс істеймін. Егер басқалар секілді бәрін буржуйларға берсеңіздер...

– Басқалар деп отырғаныңыз кімдер?

– Барлық басқа африка елдерін айтам. Егер олай болып шықса, достым... жоқ... рахмет, жалынды сәлем деймін.

– Басқа бір жерде революция жасауға кетемісің?

– Кетсе несі бар? Тағы бір елге...

– Мысалы Францияға ма? - Осылай деп қалса да, Башир тек жаңсақтық қана емес, дөрекілік жібергенін түсінді. - Яғни, айтайын дегенім... - ол қателігін жөндеуге тырысқан.

– Мені жәбірледім деп ойлап қалдың ба? - деді Юбер. - Егер менің бойымда ұсақ буржуазиялық сезімталдықтың бір түйірі қалғанда, мені бұл жерден кере алмас едің... Жоқ, Францияға емес... Францияда ондай дүниелер енді болмайды. Француздар соғысты, бейбітшілікті, немістерді, ағылшындарды, діни соғыстарды, азық-түлік кәртішкелерін және ағыл-тегіл берекенің де бәрін көрген. Олар үш әлде төрт пе революция жасады, не соларға ұрынды, соғыста жеңіске де жетті, барлық шайқастарда жеңіліске де ұшырады. Оларды ештеңемен таңғалдыра алмайсың, өйткені, Франция тарихында болған нәрсенің бәрін адамзат өз басынан өткізуге қабілетсіз. Француздар ешкімнен ештеңе дәметпейді: олардың болашағы өткендерінде.

– Сен буржуйлар жайында айтып отырмысың?

– Жоқ, - деді Юбер, - бәрі туралы. Пролетарийлер буржуйлардан да сорақы, олардың өз артықшылығымыз бен жайлы тұрмысымызды қорғап отырмыз дейтіндей себептері де жоқ. Капиталистік жүйенің бітеу жарасы оларды мүлдем тұралатып тастаған. Француз халқының немен айналысып жатқанын көруіңе болады.

Ол шалбарының артқы қалтасынан мұқият бүктелген қалың газетті алып шығып, үстелге тастай салды. Башир үлкен қызыл әріптермен "Репюбликэн" деп жазылған газет атауын оқыды.

– Бұл менің қаламда шығады, - деді Юбер, - маған үнемі жіберіп тұрады, бірақ оқи алмаймын, өйткені жүрегімді айнытады. Мә, оқи ғой, кез келген жерінен оқуыңа болады... сабақ болар нәрселер баршылық!

Башир "Репюбликэннің" бетін ашуға асықпады.

– Мінеки, көріңіз, - деді Юбер газетті ала беріп, - үш беті спорт, бір парағы комикстер, тәбет ашуға қажетті таблетка тәрізді асқазанға тез қорытылып кететін "Муссон" да сонда, және "Данышпан Косинус", атауының өзі зәре-құтыңды алатын "Кешірім жоқ" романы жалғасымен. Қалғандары - қылмыстар, өсек-аяңдар, хабарландырулар, негізгі мақала түріндегісі - "Үшінші дүниенің оянуы" тақырыбына терең мәнді мәтін. Мұны мен оқып шыққам: африкандық үш лидердің жеке өмірінен қыртымбай үш анекдот, француз қауымдастығы істері жөніндегі министрдің мәлімдемесі және Котонудағы базардың сипаттамасы.

Юбердің жіңішке саусақтары сыбдырлаған газет парақтарын умаждай бастады.

– Асырып айтып отырсың дегің келе ме? Онда өзің қарасаңшы: жарымес біреу полиция комиссарын өлтірген, украин есепшісін өлім жазасына кесіпті, СПА құрметіне ұланғайыр салтанат (СПА дегеннің не екенін сайтан білсін), ұлттық чех балеті, казинодағы жаңалықтар, автомобиль жарыстары.

Осыларды тізбелеп айтқан сайын оның азап шегуші ғұламалық көздері бұрынғыдан бетер жана түскен.

– Panem et circenses - міне халыққа керегі не, қалғанына оның басы ауырмайды. Ал саясатқа келсек, халық депутаттар сайлап алған, саясатпен солар айналыссын, ал басқалардың басын қатырмасын. Халықты формалинге салып, ұйықтатып тастағылары келеді. Ал ол есірткіні ешқандай жамандықты естіп-білмей, шала мас мәңгіріп жүру үшін қажетсінеді. Жазғы демалыс кездерінде ең көп қыдыратындар да кімдер? Сол жаңағы айтқан қарапайым халық. Неге? Күнге қыздырыну үшін бе? Әй қайдам! Күнге қыздырыну өз алдына, демалысқа кеткен кезде барлық қам - қарекеттеріңді ұмытып, өмірдің мәні жайындағы азапты ойлардан арылуға болады.

Бұлардың үстінен ұйқыдан азап шеккен сақшы өтіп кетті. Оны жаңа ғана тұрып, әлі ұйқысын аша алмай жүрген басқа жауынгер ауыстырды. Алыс бір жерден автоматтың сатырлаған даусы шықты.

– Бізде де жұрт арман - қиял, ертегі, өткен замандардың әсем әдіптелген хикаяларына үйір келеді, - деді Башир.

Юбер мұның сөзін елемеген сияқты.

– Адам ақыры өз тағдырын жасаудан бас тартқан екен, оған шынайы өмір құбылыстарынан жалтарып, ойдан шығарған қияли дүниеде өмір сүрген артық көрінеді.

Кенет газеттен әлденені көзі шалып қалған ол жынды адамша қарқылдап күлді:

– Әне, саған айттым емес пе! Міне, мынаны оқышы өзің, оқышы!

Башир селт етпеген соң Юбер оны өзі оқыды:

– "Француз терістігінің көне ескерткіштерін қорғау қауымдастығы..." Естіп отырмысың? "... Қарбалас қызметінен аз-кем тынығу үшін Пьер де Клезантен мырза Б-ден В-ға тұрақты барып тұрады. Жуырда ол жарна төлеуге қабілетті бес мың мүше кіретін француз терістігі көне ескерткіштер қауымдастығының мәжілісіне қайтадан төрағалық етті..." Жарна төлеуге қабілетті - міне, мәселе қайда! "Қауымдастық тарихи құндылықты жәдігерлердің бәрін: фермалар, күтіміне өз қожайындарының шамасы келмейтін ескі қорғандарды қамқорлығына алуды өзіне мақсат тұтады. Мысалы, Қайта өрлеу дәуірінің әлдебір терезе жақтауы - тіпті ғимарат қайта салынған жағдайда да - сақталып қалуға тиіс".

– Мен ескі үйлерді ұнатамын, - деді Башир.

– Яғни, Францияны жақсы көретін болдың ғой. Франция - сол айтып отырған ескі үй, ескі-құсқының мұражайы, еркін тыныс ала алмайсың. Әне, Франция деген не...

– Мен өйтпеймін, - деді Башир, - меніңше, сонда еркін тыныс алуға болатын сияқты.

– Онда неге оған қарсы күресіп жүрсің?

– Оған қарсы күресіп жүрген жоқпын.

– Сөзің қисынсыз... Ал қисын деген, Декарт, тура сызықты байламдар - Францияны жақсы көретінің рас болса, соның бәрі де саған ұнауға тиіс! Тамаша! Шынымен тамаша шарапты, тәтті тағамды, ПМЮ, "Тур де Франс" велосипед жарысын, ескі үйлерді, Құрметті легион иегерлерін, "Шанель" әтірін, түкке тұрғысыз борсыған әдебиетті, біздің сайқал қыздарды, "Марсельезаны" және "Канар аншене" газетін ұнатады екенсің, ұната бер, жақсы көре бер Францияңды!

Сөйлеген сайын өз-өзінен қызынып, дәлел, айыптауларды үсті-үстіне төпелеп жатқан әңгімелесушісін Башир қызыға бақылап отыр. "Рамдан екеуі тамаша тіл табысып кетер еді", - деп ойлады іштей.

Юбер бөлмеден атып шықты, Башир оның капитанмен бір-екі ауыз тіл қатысқанын құлағы шалды.

– Иә, емшімен сөйлестің бе? Қалай екен?

– Буржуй. Іріп-шіріген буржуй - космополит. Парасатты да ақылды үкімет құрып алған бойда оны бірден атып тастауларыңыз керек.

Капитан күліп, кабинетке кірді.

– Шаруаң бітті, доктор! Юбер сені өлім жазасына кесті.

– Естідім.

– Рас, соғыстан кейін. Оған дейін тірі жүре бер... Сеніңше, бұл . қандай адам?

– Жазылмайды деп айттым ғой саған.

– Жұқпалы емес пе? Солдаттарға дегенім ғой.

– Жоға!.. Бұл қағидатпен ауырғандар тобынан. Бұларға басқа жұрт олардың қағидаттарына тәнті болу үшін жаралған секілді көрінеді. Егер адам белгілі бір шектеуден шығып кетсе - бірақ адам баласы өздерін қамап қойғысы келетін шектеуге сыймайтыны белгілі - онда мұндай фанатиктер қауіпті, олар өз ілімін құтқарып қалу үшін бәрін атып-асып, өртеп, қиратып жіберуден тайынбайды.

Демалыс уақытында Башир Айн-Лехтан сәл жоғарырақ, таудан шағын үй жалдап алды. Елу метрдей биіктіктегі үйдің қасынан емен тоғайы, одан әрі самырсын орманы жалғасып жататын. Төмендегі сәмбі тал мен райхан бұталарының арасында жарқырып жатқан тоған суы сағат он бірге дейін жыли қоймайтын. Тау беткейіндегі топырақ кертпешіне орналасқан Айн-Лех деревнясы сол шабылған жермен бірігіп жатқандай әсер қалдыратын.

Мұнда жазда демалуға келген марокколықтардың кейбіреулері төңірегіндегілерге титтей де назар аудармастан, өздерімен - өзі болып, серуендеп жүретін; ал аяқтарының басына түскен джеллаба киген осы жердің тұрғындары қайта бұлардың көздеріне түспеуге тырысатын. Башир осылайша қиыр шетте, жұрттан жырақта тұрып . жатты. Бірде түн ішінде өзін біреудің: "доктор Башир", - деп атын атап шақырғанда таңғалғаны да сондықтан.

Ол қара шашты ұзын бойлы жігіт болып шықты.

– Оятып жібергеніме ғапу етіңіз, доктор. Үйде біреудің ауырып қалғаны. Алыс емес, мына тоғанның тұсында...

Башир жалма-жан киінді.

– Менің атым Бушаиб, - деді жігіт жолда келе жатқанда.

Баширді үлкен бөлмеге кіргізді. Бөлмені бұл келер алдында ғана жанталаса тәртіпке келтіруге тырысқан түрі байқалады. Бұрышта шарап шөлмектеріне толы себетті қызыл орамалмен қымтап жауып қойыпты. Оның қасында өткен қыстан қалған шаңғы тұр. Темекі тұқылына толы үш-төрт күлсалғыш жанындағы музыка аспабынан шығыс әуендері төгіледі. Күнге әбден күйген екі жігіт бет-жүздерінен қиналған кейіп танытуға тырысып, орындарынан көтерілді. Қабырғада бір-біріне тақап қойылған аласа дивандар тұр.

Солардың бірінің алдына төселген кілемде күйіп-жанған бетін алақандарымен басып, жап-жас қыз жайымен ыңырсып жатыр.

– Бұған не болған?- деп сұрады Башир.

– Іші ауырып жатыр, құса береді. Меніңше, безгек сияқты.

– Тым көп ішкен ғой, - деді Башир.

– Жоға, доктор, бір тамшы да ішкен жоқ.

Башир себеттегі шөлмектерді нұсқады.

– Жоқ, оны ішкен біз, - деді Бушаиб.

Башир қызды қарай бастады. Қыз: "Әуре болмаңыз, мен сап - саумын", - деп әлсін-әлсін айта береді.

– Рас айтады, - деді Башир, - шынында да, сап - cay.

Содан соң еңкейіп, қыздың құлағына:

– Көп ішпеу керек, - деп сыбырлады.

Қыз жылып жіберді. Есік ашылды. Бұдан гөрі үлкендеу тағы бір қыз кірді. Өзі әдемі және мерекедегідей жасанып киінген. Өзі ешкімді көрмегендей көзін алыс бір түкпірге қадаған күйі бөлмені кесіп өтті. Сөйтті де құрбысын кілем үстіне қатар отырғызып, шашынан сипап, жас балаша жұбата бастаған:

– Махсен, жаным, жыламашы. Енді бір аптадан кейін бәрін де ұмытасың. Ұмытып үйрену керек.

Махсен көз жасына булығып:

– Олар кетеді, бәрі де кетеді... және сен де кетесің, Итто, мені тастап кетесіңдер, - дейді.

Музыка аспабы үнсіз қалды.

– Мысыр музыкасын ұнатасыз ба, доктор? - деп сұрады Бушиаб, басқа күйтабақты ала беріп.

– Әзірге жоқ.

Бушаиб күліп жіберді.

– Ал науқас жөнінде не дейсіз? Оған бірдеңе керек пе?

– Жақсылап тынықсын... және бір тамшы сыра ішпесін.

– Ал өзіңіз ше? Сыра ішемісіз? Жоқ па? Виски ше?

Башир қожайындардың көңілін қалдырғысы келмеді. Вискиді бірақ тартқан күйі сыртқа беттеген.

Есікті аша бергенде арт жағынан әйел даусы шықты. Ол Итто болатын.

– Доктор, Махсенге дәріңіз жоқ па?

– Оның қажеті жоқ, - деді Башир.

– Бұған не болғанын білдіңіз бе?

– Тым көп ішкен.

– Неге көп ішкенін білемісіз?

– Сенен қалмау үшін шығар.

– Жоқ, мен татып алмаймын. Махсен жаңа ғана түсік тастады.

– Қашан? - деп сұрады Башир.

– Бүгін кешке. Және бірінші рет, түсінесіз ғой.

– Сонда анаусы кім?

Башир мұның аузын жапты.

– Сондай сұрақ қоя ма екен? Бейшара Махсен! Үш ай болып қалып еді.

– Тым кеш екен, - деді Башир, - ақыры жаманға соғып жүрмесе болыпты.

– Басында баланы сақтап қалғысы келіп: "Соған тартатын шығар", - деп жүретін.

– Ал содан кейін ше?

– Анау тастап кетті. Сондықтан түсік тастауына тура келді...

– Ал өзің ше, - деді Башир, - өзің қалай амалын тауып жүрсің?

– Ой! Мен бе... Жарайды, доктор, қайырлы түн. Дәрі жөнінде ұмытпаңыз.

Келесі күні Бушаиб тағы келген.

– Халі жақсарды ма? - деп сұрады Башир.

– Білмеймін, доктор, ол қашып кетіпті. Таңсәріде Итто екеуі кетіп қалыпты. Итто есіңізде ме? Үлкенін айтам. Қайтып келеміз деген. Бірақ содан қайтып көрмедік.

Содан кейін Бушаиб революция, Мекнестегі қыздар, виски, лицейдегі емтихандар, балық аулау жайында бірдеңелерді айтты.

– Сіз Кенифрде болдыңыз ба? Қалайша, Қызыл Кенифрді білмеймісіз?

Келесі күні таңертең Башир машинамен Кенифрге жүріп кетті. Айн-Лехтен он шақырым бойы төмен құлдаған жол Азра аңғарына . дейін алып баратын. Сол жерде Башир Айт-Мгилдің соңғы жоталарына бұрылды.

Жота үстінде желбіреген қызғылт бөкебайды көрген Башир машинасын тоқтатты. Белдемшесі желп-желп еткен қыз машинаға қарай келе жатыр. Сұлбасы бұрын да естіген бір әуен сияқты көзіне бірдеңені елестеткендей болған. Бір жерден көрген, бірақ қайдан екен? Міне, қасына келіп те қалды. Мөлдір желектің ар жағынан Башир қыздың ернін, қыр мұрнын көрді. Қыз бұған қолын ұсынған:

– Мэ-таанит

Башир есікті ашты. Шаршаған кейіппен қасына немқұрайды түрде отыра кеткен қыз сыпайыгершілік салтымен аман-саулық сұрау сияқты бір-екі ауыз тіл қатқан. Содан соң Башир сұрамаса да:

– Мен Мриртқа бара жатырмын. Жолыңда ма еді? - деді.

Башир ләм-мим деген жоқ, қыз Мриртқа бара жатыр екен, яғни, мұның да барар жері сол болғаны да. Ол қызға қарады.

– Мынау саған кедергі жасай ма? - деді ол желегін көрсетіп.

– Мұндайға үйренбегем. Әрі саған қарап отырғаным да жақсы емес пе.

Қыз желегін сыпырып, бетін ашып тастады.

Башир сұлу қыз екенсің деген. Қыз иығын қомдап қойды:

– Оны өзім де білем.

Екеуі де үнсіз қалған, содан соң Итто:

– Асығыспысың? - деп сұрады.

Мүлдем басқа бірдеңені ойлап келе жатқан Башир машинаны түйсікпен ғана жүргізіп келеді. Аяғы акселяторды түбіне дейін басқанын да аңғарар емес. Матор үні де естілмейді, доңғалақтар тегіс кілем бетімен тынымсыз зырқырайды... Қарсы жолыққан машиналар қастарынан зу етіп өте шыққан бойда тағы жым-жырт тыныштық орнайды.

– Мен бе? Жоқ, - деді ол. - Ал өзің ше?

– О! Мен... бүгін бе, ертең бе, заманақырға дейін бе... онда не тұр!..

– Сен Мриртеде тұрамысың?

– Жоқ.

– Онда жұмысың бар ма?

– Жұмысым да жоқ.

– Мриртке бармасаң болмай ма?

– Жоқ. Жаңа ғана Мриртке барғым келген. Енді маған бәрібір. Қайда жүргің келсе, сонда апар.

– Қорықпаймысың?

– О! Әрине, - деді де ол басын Баширдің иығына сүйеді.

Қызғылт бөкебайы жігіттің ерніне, ал шашы көзіне тиіп келеді.

– Сенің мыналарыңнан ештеңе көрмей келемін, - деді ол. - Мынадай жылдамдықпен бұрылысты байқамай қалсам, машина да, сенің шашың да, бөкебайың да, мен де о дүниеге аттанып кете барамыз.

– Жақсы болар еді! - деді қыз.

Ол көзін жұмып, Баширдің иығына бұрынғыдан да жабыса түсті.

– Жанармайың толық па?

– Толық.

– Мұнымен қанша жерге жете аласың?

– Бес жүз шақырымға.

– Ол көп пе?

– Марракештен әрі баруға да жетеді. Жай ма?

– Менің ешқайда жеткім келмейді.

Доңғалақ асфальт үстінде сыр-сыр етеді. Жылдамдықты көрсететін қызыл тіл жүз қырықтың маңайында еді, одан әрі кете бастады, кенет кері серпіліп, тежегіштің төбе құйқаны шымырлатқан шиқылы естілді. Отыз қадамдай жерде тасжолдың екі жағынан шыға келген ағаштар жапырақтарымен машина әйнегін сипап екі жақта көз ілеспес жылдамдықпен қалып жатыр... Итто көзін жұмып алған.

– Жапырақтарға тырсылдап тамған жаңбыр ғой, - деді ол Мрирттан өтіп кеткендерін қыз байқамай да қалыпты. Деревнядан шыға берістегі жол бағыттарын нұсқайтын көрсеткішті қалқаншаның жанында біреу күн сәулесінен қалқанша көлеңкесінде қарайып тұр. Үстінде балақсыз көгілдір шалбар, көкшіл жейде, жүндес аяғы, қызыл қолдары, күн сәулесіне жарқыраған мылтық дүмі көрінеді.

"Жүрек жұтқан біреу ме, жоқ ақымақ неме ме?" - деп ойлады Башир.

Елу шақырымнан тақау маңда бір де бір еуропалық жоқ қой. Шұғыл тежелген машина аласа бойлы домалақ кісінің қасына келіп тоқтады. Ол жүгіріп келеді.

– Кенифрға барамысыз?

– Иә, отырыңыз.

Ол барлық асай-мүсейлерімен артқы отырғышқа жайғасты. Алғыс айтқан бойда дереу сөзге кіріскен:

– Муфлон аулауға барамын. Ех, қандай аң десеңші, ондайды қазір жасамайды ғой. Мароккоға тек муфлонға бола келемін... Мсье де, әрине, аңшы болар?

Башир түсініксіз бірдеңені міңгірледі.

– Өзім де солай ойлап едім. - Ол Итто жаққа көзін қысып қойды.

– Сіз ірі аңды ұнататын сияқтысыз... - Сөйтті де қарқ-қарқ күлді:

– Әдемі аң... Иә, өте әдемі!.. Бұлай дегеніме ашуланбайсыз ба?

– О не дегеніңіз, - деді Башир.

– Мұны қашан лақтырып тастайсың?- деді Итто.

– Саған кедергі жасап отыр ма?

– Бұл мені әдемі дейді...

– Сіз арабша білесіз бе, мсье?

– Берберше.

– Айырмасы қанша. Жақсы сөйлейді екенсіз.

– Ана тілім ғой.

Муфлон аулаушының кебежедей қарны селкілдеп кетті. Күлкі қысқаннан тіпті дем ала алмай қалыпты.

– О! Міне керемет, міне ғажап! - Күлкісі басталғандағыдай сап тыйылды. - Өзім, тегінде, аңдарды жақсы көрем. Олар мылжыңдамайды, қыңырлық та жасамайды, айна алдында бес сағат тұрып та алмайды, боянбайды. Олармен істес болсаң, анау-мынауға әуре боп та жатпайсың. Пам! Оқ аттың - бітті үлкен аңды жалманынан түсірдің, түу, құдайым-ай, қандай ғажап еді!.. Басыңызды ауыртып жібердім бе?

– Ім! Жоқ, жоқ... Муфлон өте сұлу жануар ғой...

– Айтпаңыз!

Ол есікті ашып, түкіріп тастады.

– Қуып жіберші, - деді Итто.

– Ал енді міне әйеліме қайтып барамын. Менің әйелім... Ол қандай әйел десеңізші!

– Үйлі-баранды болдыңыз ғой?- деп сұрады Башир.

– Енді қалай! - Некеге кеңірдектен тойғанын саусағымен көрсетіп қойып, көзін сығырайтып сөзін жалғады: - Менің кім екенімді білесіз бе? Ақынмын. Табиғатты, тауды, орманды, аңдарды жақсы көремін. Жұрттан, әсіресе әйеліңнен қашқанда соларға барып тынығасың.

– Әйеліңіз Францияда ма?

– Қайда екенін ит біліп пе! Әйтеуір, Касабланкада қалдырғам. Бірақ... дәу де болса қазіргі көңілдесінің жанында жүрген шығар. Сізге кедергі жасағам жоқ па?

– Керісінше, - деді Башир, - қолым боста, өзім де ақын болып кетем.

– Онда бір-бірімізді түсінуге тиіспіз. Көз алдыңызға келтіріңізші, кешкілік шатырда жатып, ашықтан қарасаңыз, өзіңізді Версалдағыдай сезінесіз: ай самырсын ағаштарын жап-жарық қылып тұрады, титтей құстар шиқылдайды, сондай әсем әндетеді найсаптар. Дуадақ, үйрек аулайсың, сізге айта кетейін, олар көлге үйір - үйірімен қонады. Мысалы, бар ғой Тизлитте, сіз Тизлитте болып па едіңіз?

Башир онда болған жоқ еді.

– О! Тизлит - қоңыр жамылтқылы қыздар өлкесі ғой.

– Сіз жалпы бәрін аулай беретін сияқтысыз?- деп сұрады Башир.

– Бәрін де! Мысалы, сұр көкқұтанды! Ал аққұтанның еті дәмсіз. Есіңізде болсын, көгершінді ұшқан бойында ату керек, өйткені, ол алдымен жебе секілді тік ұшады. Ал енді бірнеше минөттен кейін мергенді алдау үшін айналшықтап ұшады, ол кезде тигізу қиын.

Итто қалғып кетті.

– Қоянның соңынан қуған кезде небәрі үш-ақ із көресің, екеуі алдыңғы, біреуі артқы аяғыныкі. Ал шибөрінікі екеу ғана: бірі алдыңғы, бірі артқы аяғы. Құр ұшқанда шошынып қаласың, бірақ бұл енді қызық нәрсе, құрдың ұшқанын айтам: олардың бәрі бір мезгілде көтеріледі, өздері көп, дауыл тәрізді ұшады. Имузер маңында - ол Мармуш аймағында -олар үйірімен ұшырасады, әр бұта сайын бір үйірден. Тіпті қай жаққа атарыңды білмей, аңырып қаласың. Ал кейде солай үйірімен қырылып қалады: құстың обасы оларды жүздеп баудай түсіреді. Қауырсындары кемпірқосақша түрленіп, денелері қозғалмай, бір сызықтың бойында жататынын қайтерсің. Майдан даласындағы сияқты! Қатар жатады, сенесіз бе осыған? Бірде біз, ха-ха-ха, досымыз екеуміз оларды етікпен. Жүндерінің бұрқырап ұшқанын айтсаңыз! Ұшқын тәрізді.

Ол басын отырғышқа сүйеген Итто жаққа иегін қағып қойды.

– Ұйықтап отыр ма?

– Шаршаған ғой, - деді Башир.

– Менің әйелім еш уақытта ұйықтамайды.

– Бұл менің әйелім емес.

– Көрініп тұр. Күйеуге тигенше бәрі періште. Содан кейін бұзылады, көгерген май сияқты иістеніп кетеді... Иә! Талай аңшылық хикаяны білем! Бірақ не десеңіз де, муфлоннан артығы жоқ. Муфлонды Миделта және Риштің қасынан атуға болады. Жас муфлонның еті тәтті, ал кәрісінікі дәмсіз келеді. Өздері табын-табын болып, кейде үш немесе төрт жүздеп жүреді, бірақ қауіп-қатер сезінді ме, бітті, көз жазып қаласыз. Оңай аулай алмайсыз, тым көреген, пәтшағарлар. Шыны бір шақырым жерден жылт етсе болды, қаша жөнеледі. Сондықтан да дүрбінің қажеті жоқ, муфлон дүрбі шынысының жарқылын алыстан көзі шалады. Ең бастысы иіс сезіну қабілеті. О жағы керемет! Берберлердің не дейтінін білемісіз? Бірде муфлон былай депті: "Көзімді алдауға болар, бірақ иіс сезгіштігімді алдау еш мүмкін емес". Міне, сондықтан да оған тек ық жақтан келу керек. Иә, тыңдап алыңыз. Бірде... сол күні құдай жолымды бергені... Қанша шақырым жүргенімді білмеймін... Түк жоқ... Кенет тау басынан маған кішкентай муфлонның көз айырмай қарап тұрғанын көрдім. Қарайды, бірақ қашпайды. Жатады, тұрады, сонан соң қайта жатады. Жақын маңда енесі жүргені бірден басыма сарт ете түсті. Жылжып келем... білесіз бе? Асқан сақтықпен жылжимын.

Башир айнадан артқы отырғыштағы кісінің әр дыбысқа құлағын тігіп, олжасына жақындап келе жатқанын көріп отыр.

– Жел де мен жаққа соғып тұрған... Көрдіңіз бе! Енесі жебедей атылды... Содан соң тоқтай қалды, қозысын күтіп түр, оған енесіне ілесу қиын ғой... Содан кейін тағы зымырай жөнелген... сонсын тағы тоқтады... Пам! Атып жібердім.

Итто оянып кетті:

– Тоқта, бұдан әрі бармаймын.

Башир күліп жіберді. Олжасына қуанып отырған аңшы басқадай оны-мұныны елер емес.

– Үлкен ақ жануар екен, иә! Жүз елу келі ет. Мүйізінің өзі он бес келідей.

Итто тағы қалғып кеткен.

– Аңшылық хикаяларыммен басыңызды ауырттым ғой деймін, мсье.

– О не дегеніңіз, қайта қызық емес пе.

– Яғни, менің әйелім сияқты емес екенсіз. Ол ылғи да: "Лeo, осы аңшылық хикаяларыңнан - ақ тойдым", - деп бұрқылдайды да жүреді.

– Ал құралай ше? - деп сұрады Башир. - Құралай аулап көрген жоқпысыз?

– Ой, мсье! Маған құралай жайында айтпаңыз! Ол жайында айта бастасам, дегбірім қалмайды.

– Оны жақсы көрмеймісіз?

– Оны ма? Құралайды жақсы көрмеймін бе? Бір құралай атып алғаныма тіпті не берерімді де білмеймін. Ол нағыз ұрғашы ғой, ондайды, айтып жүргендегідей, қазір жасамайды. Мен ылғи да құралайды қолға үйретуді армандадым, әлбетте, ұрғашысын, бірақ олар өліп қала береді. Оған кең дала мен еркіндік керек.

– Шамасы, оны аулау қиын болар?

– Оны джиппен қуу керек. Кейде ол сағатына жүз шақырым жылдамдықпен қашады. Содан кейін шаршайды. Бұдан соң джиптен иттерді түсіресіз, олар аңды сағатына шамамен жетпіс шақырым жылдамдықпен қуады. Ал анау әбден титықтап қалған кезде иттер оны қамап алады, айналшықтап қанша қашқанмен ізінен айырылмай, өкшелейді. Ақыры аң жығылады. Сіз машинадан шығасыз, ал анау болса тұп-тура құшағыңызға құлайды, сізге шошынған құралай көзімен тесіле қарап, аяушылық жасауыңызды өтінеді, сізді жақсы көруге ант-су ішеді. О иә, бұл аңдар сүюді де біледі, тек сіз оны көз алдыңызға келтіре алмайсыз! Ал арада тағы ширек сағат өткен соң осыншама қуғыннан әбден өкпесі өшкен құралай бейшара өліп қалады. Оның аяқтары жіп-жіңішке, әйткенмен сан жағы үш келідей тартады. Сіз, сірә, білмейтін де шығарсыз, Будениба маңындағы аңшылар бірден оның асқазанын кесіп алып, істікке шаншып, қуырады. Менің әйелім: "Қан дәмі сендердің кеңірдектеріңде тарихқа дейінгі адам кездеріңнен қалған, тілдерің де сондай. "Ішегіңді суырып аламын" немесе "Бауырыңды қақтаймын" деген не сөз? Оның орнына: "Көзіңнен сүйейін және бұрымыңды өріп берейін" демейсің бе деп кінәлайды.

Кенифра алдында жол қызыл топырақпен жыланша ирелеңдеді. Бұлар Ум-эр-Ребия өзеніне салынған екінші көпірдің қасына келіп тоқтады.

– Мінеки, сіз келдіңіз, - деді Башир.

– Қашан да болмасын Касабланкаға келерсіз деп үміттенем... Сізге әлгі муфлонның мүйізін көрсетер едім.

Бүкіл асай-мүсейлерімен машинадан домалап түскен соң қалаға баратын жолға қарай беттеді.

– Анау мынасын ұмытып кетіпті, - деді оянып кеткен Итто.

Бұл жалпақ жүзді аңшы пышағы екен. Башир:

– Мсье... Мсье... - деп шақырды да ақыры айқай салған: - Немврод

Артына бұрылған аңшы Башир бұлғап тұрған пышақты көріп, қайта кері жүрді. Өзін күлкі қысып келеді.

– Мені кім деп атадыңыз? Немврод деймісіз? Ха-ха! Маған ұнайды. Әйтпесе әйелім мені Тартарен, Бен-Мсикалық Тартарен деп атайды. Бен-Мсик - тұрған жеріміздің атауы.

Ол пышақты қоржынға тыққан, сабы піл сүйегінен жасалған пышақ жарқ етіп, жоқ болды.

– Мұны мен еш уақытта ұмытып керген жоқ едім!

Сөйтті де пышақты қайта алып шықты.

– Жоқ! Алыңыздар, тартуым болсын. Менен бір естілік болсын, алыңыз...

Күннің ыстық бөлігін бұлар Кенифрде өткізді. Көпір үстінде Моха-у-Хамудың қабырғалары асқақтайды, олардың кетілген тістерінің сұлбасы суға түсіп тұр. Баяғы замандарда осы жерден көсем басып алатын елдеріне атты әскерін жіберген болатын. Қазір қамал атқораға айналған: базар күндері жұрт малдарын осында қамайды. Бір замандарда зеңбіректер күркірі естілген жерде мал айдаған дауыстар шығып, қидың иісі аңқиды.

Кешке қарай бұлар Азигза көліне аттанған.

– Ол алыс па? - деп сұрады Башир.

– Иә. Бірақ онда тірі жан жоқ. Тек самырсын ағаштары ғана бар.

Олар арт жақтарына тас үйінділерін қалдырып, жотаның қырқасына шықты, орман да едәуір алыста қалған. Кенет көлеңкелі ойпат түбінен Азигзаның айдыны жарқырап, оның жағалауынан тағы орман көрінді.

Шынында да, тірі жан жоқ, тек самырсындар ғана. Анда-санда алыстан бір көрініп қалатын бақташылар табындарын орман алқабына қарай айдап барады. Күні бойы бұлар толқынның құмдауыт жағалауға соққанын, құстардың сайраған үндерін және мына жағадан ана жағаға жаңғырыққан өз дауыстарын ғана естіп келеді.

Бұлар кері қайтқан кезде күн де еңкейе бастаған. Әбден шаршаған олар жол бойы үнсіз отырды. Тек Мриртке жеткен кезде ғана Башир:

– Енді не істегің келеді? - деп сұраған.

– Енді менің өлгім келеді.

Жігіт күлген кейіп танытты. Қыз ұзақ уақыт үнсіз отырды да сонан соң:

– Дәрі таптың ба? - деп сұрады.

– Қандай дәрі?

– Махсенге.

– Оның халі қалай? - деп сұрады Башир.

– Жалғыз оған ғана емес. Маған да қажет болуы мүмкін.

– Не дейсің?

– Махсеннің не дегенің білемісің?- деді Итто. - Ол: "Бұлар әлгілерін естелікке қалдырады да, кетіп қалады, тіпті өздеріне ұқсайтын - ұқсамайтынын да көргілері келмейді", - дейді.

Түн келді.

– Сені Айн-Лехке жеткізіп салуыма болады, - деді Башир.

– Айн-Лехте не бітірмекпін? Өйтсем, ертең барар жеріме де үлгермеймін.

– Ертең қайда бармақшы едің? Апарып салайын.

– Шешеме... мерекеге... ол жоғарыда... тауда... Ум-эр-Ребия басталатын тұста.

Қыз оңтүстік жаққа қарай қолын сілтеді.

– Ол қандай мереке? - деп сұрады Башир.

– Ертең... Ум-эр-Ребияда менің атастырылуымды атап өтеді.

– Есің дұрыс па?

– Рас. Ақылды қыздардың бәрі де тұрмысқа шықпай ма. Ертең Рехоның қалыңдығы атанам... ал бір айдан кейін үйленеміз.

– Атастырылар алдында серуендеп жүргенің бе мұның?

– Рехомен ертең атастырады, ал бүгін... бүгін сенімен болам.

Жігіт оң қолымен қыздың шашынан сипап, жүзін өзіне бұрып алды. Машинаны сол қолымен жүргізіп келеді. Иттоның басын рульге қойып, ернінен ұзақ-ұзақ сүйді.

– Менімен болғың келе ме? - деп сұрады қыз.

– Қазір емес, ал сенің ше?

– Сені қатты ұнатып қалдым емес пе.

Ол жолдағы бағанға соқтығысып қала жаздады. Машина шұғыл бұрылып, жолдан шығып кетті. Башир оны абайлап қайтадан жолға салды. Доңғалақтар өздерінше бірдеңені сыбырлағандай болады. Башир Иттоға қарады. Қыз қыбыр етер емес.

– Керемет болар еді! - деді қыз.

– Сені қазір үйіңе, шешеңе жеткізіп салайын.

– Иә, бірақ жолда апайыма кіріп шығуым керек, оның аты Туда, ал ұлының есімі Моха. Солардан қонақасы ішерміз.

Туда апайға апаратын сүрлеу жол тәп-тәуір екен, бірақ біраздан кейін тас үйінділері, ойықтар мен шұңқырлар жиі ұшыраса бастады. Апай Танефниттің үстінде тұрады екен.

Моха қонақтарға арнап қой сойды.

Басында ештеңе жемей отырған Итто біраздан кейін Баширдің тәбетіне қызықты ма, шафранмен қосқан дәмдеуішті алды, семіз тауықты да ықыластана жеді. Қой етін өздеріне аңшы сыйлаған кысқа, бірақ жалпақ жүзді пышақпен кесті.

– Қой союға жақсы екен. Бұл етті сүйегіне дейін қырқып түсетін шығар, - деді Моха аппақ тістерін жарқырата жымиып.

Башир пышақты жаңа ғана қайрап еді, біліктен бір жүргізіп өткенде түктерін қырқып түсірген.

– Қылпып тұр екен, - деді Моха. - Мұндай пышақпен бауыздаған қой етінің ауырғанын да білмей қалады.

ЬІстық та тым тәтті жақсы шыққан шайға хош иісті жалбыз қосылыпты. Башир көзін жұмып, ыстық стақанды аузына апарған. Моха да оны әлсін-әлсін толтыра береді. Баширдің сол жағына жайғасқан Итто да шай ішіп отыр. Өзі қайта-қайта:

– Шешеме кетуім керек, - деп қояды.

– Оған сәлем айт, - деді Туда, - шешең бір жақсы адам.

Көзін ашқан Башир Туда кемпірдің ыдыс-аяқ жуып жатқанын көрді: өмір бақи тек осы іспен ғана шұғылданған адам сияқты біркелкі қимылмен тарелка, аяқ, қасық, сонан соң піл сүйекті пышақты жуып шықты. Пышақты мұқият тазалап, құрғақтап сүртті.

– Пышағымды беріңізші, - деді ол

Пышақты қызыл түсті барқыт жастықтың астына тығып жіберіп, соған өзі қисайған.

Моха одан көзін алмайды, пышақты қатты ұнатып қалған түрі бар.

– Мұны саған берем, - деді Башир, - өзіме қажеті болмаған кезде... ертең немесе бүрсігүні...

– Шешеме кетуім керек, - деді Итто.

– Оған сәлем айт, - деді Туда, - анаң жақсы адам ғой.

Иттоның жігітінің туыстары келесі күні бұлардың шатырына келіп, дәстүр бойынша тарту-таралғыларын әкеліп, қызды керіп, той туралы ақылдасып алуы керек екен,

Жуырда шешесі Рехоға тұрмысқа шығуға келісемісің дегенде, бұл "иә" дей салған. Сонда бәрі де таңғалып еді. Рехо жас болғанмен, кеспірсіз, бойы тапал, бірақ дәулетті болатын. Қыз жас әдемі, бірақ жарлы еді. Бұған дейін талай сұлу жігіттерге, тіпті Реходан да дәулеттілерге көнбей жүрген. Бірақ "иә" деуін дегенмен, қайтып Рехо жайында айтып көрген емес. Бірде қыз оны Мрирт көсемінің туған күні құрметіне жасалған мерекеде кезіктірді, өзімен жылы тіл қатысқан.

– Шешеме баруым керек.

– Оған міндетті түрде сәлем айт, - деді Туда.

Итто үнсіз қалды да сонан соң:

– Мен қандай бақыттымын, Башир! - деген.

Дауысы мен көзі мұңға толы еді. Кемпір шығып кетті. Моха да оның соңынан кеткен.

– Ет пен шайдан кейін аздап тынығып алу керек, - деген ол - Ұйықтап алыңдар.

Ол шатырдың түрілген жерінен шығып кету үшін еңкейген.

– Моха, өзіме қажеті болмаған кезде пышақты саған берем, - деді Башир.

Моха аппақ болып қаз-қатар жарқыраған тістерін көрсетіп күлді.

Екеуі оңаша қалған соң Итто:

– Менің ұйқым келмейді, соңынан ұйықтап алам ғой, - деген.

– Мен де.

Содан соң кепке белгілі бір әнді баяулата бастаған: "Жүрегім, неге үнсізсің." Әр сөзін айтқан сайын Итто күрсініп қояды, еңкілдеп жылып отырған сияқты. Көзі шала жұмулы, алақандарымен тізесін жауып тұрған көпшікті соққылап қояды.

Достарым, қайда жүрсеңдер,

Ойымда әркез кіл сендер.

Жүрегім, неге үнсізсің?

Шала жұмулы көздері Баширдің көзінің түбінен әлгі достарын сағынып іздейтіндей, солармен бірге кеткісі келгендей. Бірақ таппаған сияқты.

Суықта тоңып, бүрсеңдеп,

Өлермін, өлсем бір сен деп.

Жүрегім, неге үнсізсің?

Аяғын байлаған жіпті тартқылап, бұзау мөңіреді. Бір жерде Моха күлді. Туда кемпір үрген иттерге тас лақтырып жатыр.

– Жұртқа ұйқы берсеңдерші!

Иттоның саусақтары ән ырғағына орай тізесін соққылайды. Башир жастық астына қолын жүгіртті. Пышақ жүзі шатыр ішінде жарқ етті. Сүйек сабы жып-жылтыр әрі сұп-суық. Жүзін байқап көріп еді, қылпып тұр. Ет кескеннен тіпті қайтпапты да.

Бұзау мөңіреді. Иттің баяу ырылынан ашуын зорға тежеп жатқаны білінеді.

– Сен, кемпір, әлі ұйықтаған жоқпысың?- деді Моха.

Башир пышақ жүзін өңірін ашып тастаған жейдесінің жеңімен жайлап сүртті.

Ол Иттоның басын екі қолымен ұстап жастыққа жатқызды. Қыз үнсіз дегеніне көнген. Бейне біреу еркелеткен мысықтай шалқасынан жатыр.

– Міне солай, - деді Башир.

Қыз ырғаққа елтігенін қойып, жайымен сыбырлайды:

– Жүрегім, неге үнсізсің.

Ол әуенін аяқтай алмады. Қан-сөлсіз саусақтардың піл сүйегін сығымдай қысқанын, пышақ жүзінің жоғарыдан өзін тура нысанаға алғанын, ал Баширдің көзі алыс бір жаққа қадалғанын ғана көрген. Ол еріндерімен Иттоның көзіне жабысып, ал сол жақта қыз жүрегі соғып жатқан тұсқа бірдеңенің тигенін сезді... Алдымен жайлап, содан соң қаттырақ, ақыры тіпті ауыртып жіберген. Қас қаққанша қалай жұлқынып шыққанын өзі де білмейді. Орнынан тұрды, қолдары жансыз салбырап, көздері бақырайып кеткен. Башир жатыр. Әбден шаршаған түрі бар. Пышақ шатырдың бұрышында жалт-жұлт етеді.

– Есің дұрыс па?

Ол қызға тесіле қарады.

– Жақсы болатын еді ғой, - деді жігіт.

Қыз айналысына абыржи қараған. Құп-қу жүзіне қан жүгірді. Тұла бойы сәл дірілдеп, ұзын белдемшесі де желп-желп еткен. Башир жастықта қозғалмастан әлі жатыр. Моха көшеде Иттоның: "Жүрегім, неге үнсізсің?" - әуеніне салып жүр.

Қыз отырды да басын Баширдің иығына сүйеп, жылап қоя берді. Башир оның көз жасына булыға айтқан сөздерін естіп отыр:

– Кешір! Мен шынында да солай болуын қалап едім, бірақ ол тап бүгін... менің атастырылатын күнімнің қарсаңында болар деп ойламаппын...

– Жарайды, - деді жігіт. - Солай болғаны жақсы шығар деп ойлап едім.

Ол сағатына қарады:

– Түн ауыпты! Сенің шешеңе баруың керек.

Қыз мұның кеудесіне басын сүйеп, әлі жылап отыр. Содан кейін шатқаяқтап орнынан көтерілген.

Моха! Пышақты ала бер... енді оның маған керегі жоқ.

Мереке келісі күні бойы жалғасты. Салтанатты шерумен келген күйеу жігіттің туыстары Марокконың қызыл-жасыл жұлдызды жалауын көтеріп алыпты. Жеті әйел Иттоның шатырын айналып өтіп, жалауды тап соның ортасына қадады. Сонсын түнімен шырқалды. Итто бір де бір биді құр жібермей, түнімен биледі. Башир де биге араласқанмен, қыздан оқ бойы аулақ жүрген. Ол да бір биді құр жіберген жоқ. Содан таң атқанша билеген. Таңертең бәрі де мас адамдардай аяқтарынан сүрініп, әр жерге сұлай кетіскен. Ақырында ең төзімді деген шағын топ қалған, бірақ олар да бірте-бірте титықтап, тарай бастады. Башир бубеннің терісін ұрғылап жүрген қолдары басқа біреудікі секілді сезінді. Көздері де құр қарағаны болмаса, ештеңе көрмейді. Өзімен билеген адамдардың бәрі баяу, біркелкі қимылдарын тынымсыз қайталаған қуыршақтар сияқты көрінген. Сұмдық бір айқайға басатын секілді ме қалай. Анда-санда әйелдердің көйлектерінде өрт жалыны бұрқ ете қалып, қайтадан қараңғылық жұтып қоятындай. Баширдің кірпіктерін бір ауырлық басып, иықтарын шомбал тастар жаншып бара жатқандай болса да, оның қолдары қасірет үнін шығарған бубенді өршелене соққылайды. Иә, әрине, мынау жерлеу шеруі ғой. Бұл, Башир солардың алдында келеді. Итто өліпті. Ол қыздың көйлегін жел жұлмалағанын көріп тұр. Итто әліпті, міне ол, жансыз, аузы ашылып қалған. Ал дауыстар болса мұңды бір әуенді қайталай береді. Түн бе, жоқ күндіз бе? Маңай ақшыл әрі күңгірт. Шеру баяу жылжиды. Зират шамасы алыста болар. Башир әлі келеді, әлі келеді, жел Иттоның көйлегін желбіретіп, жұрттың бәрі ыңырси ма, жылай ма... Қашан жетер екен? Молаға... ажалға... Иттоның өліміне...

– Ұйықтап отырмысың, бауырым?

Мұны Моха шынтағымен түртіп, оятып жіберді. Ол көзін ашты. Қолдары тағы да тынымсыз бубен қағып, басқалармен бірге:

Жүрегім, неге үнсізсің? - деп тағы да қайталайды.

Иттоның жалт-жұлт еткен көздері таудың басынан жаңа күн шұғыласы көтеріле бастаған алысқа самарқау қарап отыр. Бұл күні екеуі де кез ілген жоқ. Итто болашақ қайын атасы мен енесінің алдынан кесе өтпеді. Күні бойы солардың қасынан аттап шыққан жоқ. Таңертең Рехоның әкесінің сүйікті асы даярлады, содан кейін оларды жастыққа қисайтып, балаларды да шулатпай, иттерді де үргізбей, олардың ұйқысын қорғаштаған. Ұзын белдемшесінің етегімен Рехоның әкесін қаға-маға қасынан еткен сайын анау: көп ұзамай мынадай сұлу, қамқор қыз біздің шатырымызға кіреді ғой деген ойдан қуана күлімсіреп қояды. Құрбылары: "Бақыттысың!" - деді. Еркектер жағы Рехоның әке-шешесін құттықтады. Қыз тек Баширмен ғана күні бойы ләм деп тіл қатысқан жоқ.

Күйеу жігіттің ата-анасы мен қонақтар қайтуға жиналғанда күн де көкжиекке еңкейіп қалып еді. Олар астық жиналған соң бір айдан кейін үйлену тойын өткізуге уағдаласты. Ұзамай шатыр ішінде Башир, Итто, оның әке-шешесі, Моха мен Туда кемпірден өзге ешкім де қалмаған.

– Қымбатты қожайындар, алла берекесін беріп, мына неке ұзағынан сүйіндірсін! Қоштасар уақыт болды, менің де кетуім керек, - деді Башир.

Иттодан басқалардың бәрі бұған тағы да қонақ бол деп жабысып жатыр. Қыз үнсіз отыр, көзі мұның маңайын ғана шарлайды.

– Жоқ, - деді Башир, - достары бақытты болса, дос та риза күйде кетпей ме.

– Онда әдірісіңді қалдырып кет, - деді Иттоның әкесі. - Той болатын күнді алдын ала хабарлап, хат жазып жіберейік.

– Бір айдан кейін қайда боларымды өзім де білмеймін, - деді Башир.

Моха күлді:

– Оқымыстылар мен бай адамдар қаңғыбастармен бірдей ғой: аяқтарында тұсауы жоқ.

– Адамның басы алланың добы деген, - деді Иттоның әкесі Саид.

Башир әрқайсысына жазылмай қалған бүгулі қолын ұсынды.

Ақыры Иттоға таянды.

– Бақытты бол!

– Мен сенімен кетем.

Безектеп тұрған Туда үнсіз қалды. Қарт Саид жөтеліп қойды. Иттоға тесіле қараған шешесінің көзінде ашу мен таңданыс қоса білінді. Жалғыз Моха ғана қулана күлген. Башир ештеңе деген жоқ, тек Итто:

– Иә, иә. Тойға дейін әлі бір ай бар емес пе, - деген.

Башир ештеңе демеді, тек кетуді ертеңге қалдырды.

Күн тау асып кетті. Қызғылт шапағы да сөнді. Ана жақта тек бір көгілжім жарық қана қалған. Анда-санда алыстан иттің үрген даусы естіледі. Көгілдір көл бетіне қалқып шыққан тат басқан темір кесегіндей боп көкте ай туды. Шатырдың қасындағы көне лава жартасына қисайған Башир айдың жұлдыздар жолын жанап кетіп бара жатқанынан көз алмай қарайды. Анадайда тұрған машина неге екені белгісіз бұған тынығуға жатқан алып аң сияқты болып керінді. Кеткендерді шабалана үріп шығарып салған иттер де қайтып келіп, шатыр маңында жүр. Әлгінде ғана осы жерде мереке думан өтіп еді. Сан алуан дауыстар, алабажақ бояулар, маңғаз сұлбалар, сүйкімді бет - пішіндер, еркектердің қырылдаған үндері мен әйелдердің көңілге мұң ұялатқан зарлы әуендері мына түнде қайта жаңғырығып жатқандай. Баширдің бұл маңнан тұра қашқысы келген.

Шатырдағылардың бәрі ұйықтап жатыр. Оларды оятудың қажеті жоқ. Ол бәрімен қоштасып та қойған. Иттер бастабында үреді де, машина түн қараңғылығына сүңгіп көзден ғайып болысымен қояды.

Ол орнынан тұрып, жолда қарауытып тұрған машинасына беттеді. Аяғы домалақ майда тастардан тайғанақтап, қайыс сандалына шөгір кіріп келеді. Ол сипалақтап жүріп машинасына мінді. Үстіне самырсындардың қою көлеңкелері түсіп тұр. Ол кілтін бұрады да, қанша жанармайы қалғанын көрді: отыз литр. Қалай болғанда да бірінші кездескен жанармай құятын жерге дейін жетіп қалар. Ол стартерді басты, терезеден жаңбыр тамшылары ұрғылап жатқандай мотор дырылдай жөнелген. Башир жайымен машинаны жолға шығарды.

Екі жағынан құрметті қарауылда тұрғандай самырсын ағаштары сап түзеген. Жол қараңғылық құшағында мүлгіп жатыр. Машина шамының жарығы бұта - қарағандарды тілгілеп, орман шоғырын нысаналайды, бұрыла бергенде орман тағы да қараңғылық құшағында қалады. Мінеки, жарық тұп-тура аспанға шырқады. Машина ай жарығында мүлгіп жатқан Зайан аңғарына кірді. Жол жақсарған сайын Башир де жылдамдықты арттырғысы келген Аяғы акселяторды қаттырақ баса берді де, кенет шұғыл тежегішті басты. Күрт тоқтаған доңғалақтар шиқылы жым-жырт түн тыныштығын бұзып жіберген. Машина құрыс-тырысы ұстап қалғандай селк етті; доңғалақтар шиқылдап барып кілт тоқтады.

Арт жақтағы отырғышта біреу қимылдайды. Башир жалт қараған.

– Менің алдына отырғаным дұрыс шығар, - деді Итто айылын да жимастан.

– Сен мұнда не ғып жүрсің?

– Түнде кетіп қалатыныңды білгем. Шатырдан шығып, осында келіп жатқанымды ешкім де байқамай қалды.

– Бірақ ертең...

– О! Ертең... мен бәрібір... сенімен бе... жоқ, басқамен бе, бәрібір кетіп қалар едім.

– Есің дұрыс па! Күйеуің бар емес пе.

– Сен де солай ойлаймысың? Несі бар! Сабыр ет, және бәрі де бекер дүрлігіп жүр! Мен оны тастап кетпеймін. Бір айдан кейін. Жоқ, енді жиырма тоғыз күннен кейін оған қайтып барам. Сонан соң өмір бойы қасындамын ғой. Жиырма тоғыз күн! Бүкіл өмірім үшін бұл соншалықты тым жоғары баға ма?..

– Ол сені тастап кетуі мүмкін ғой!

– Сонысы жақсы болар еді! - деді қыз.

Есікті ашты да Итто алдыңғы жаққа келіп отырды. Өзі бұдан қашықтау бұрышқа тығылып алыпты.

– Сенімен бе, басқамен бе...

– Онда басқа біреумен кет, сонымен бақытты болуың мүмкін. Ал менімен...

– Сен ештеңені де білмейсің, - деді қыз. - Бір айдан кейін бәрібір Рехоға қайтып барамын деймін... Ал қазір процеске кетіп барам.

– Қайдағы процеске?

– Адди-у-Бихидегі. Сот ертең басталады.

– Оны қайдан білесің?

Қыз күлді:

– Ол жайында біздегілердің бәрі де біледі. Жалғыз сен, шетелдік, білмейсің.

– Ондағылар арабша сөйлейді ғой, сен бәрібір ештеңе ұқпайсың.

– Онда не тұр. Радиодан оны сатқын дейді. Сатқындардың қалай болатынын көрейін деп едім.

– Тыңдашы, жоқ-жоқ, тыныш отыр да сөзіме құлақ сал Сенің кішкентай досың Махсен сияқты мен де шетелдікпін. Күндердің күнінде мен де кетіп қалам.

– Бәрің де кетесіңдер, - деді Итто.

– Оның үстіне қалада жұмыстарым бар.

– Қай қалада?- деп сұрады Итто.

– Сен білмейсің, бұл жерден алыста, Ларашта. Сондықтан айтқанды тыңда, пальтоңды бері әкелші. Киіп ал мұны, міне дұрыс! Түймелеп ал! Ал кебісің қайда? Шешіп тастап па едің? Киіп ал. Осылай! Енді ойыңа не келсе, соны істейтін кішкентай шолжаң қызға ұқсамай, ақылы кірген бойжеткен қыз секілді машинадан шығасың да, ана жаққа кетесің, -ол Танефнит жақтығы орманды нұсқады, - сөйтіп, жалғыз өзің ешқайда бұрылмастан, тоқтамастан кете бересің. Жолды білесің, оны ешкімнен сұрамайсың. Сөйтіп, шатырыңа да жетесің. Жайлап қана оған кіресің. Сонсын ұйықтап, таңертең тұрып, әкең мен ағаңа тамақ даярлайсың, олар жұмыстан келген соң, тамақтандырасың. Жиырма тоғыз күн бойы осымен айналысып, отызыншы күні ең әдемі киімдеріңді киесің де, Рехо - у -Хэридің әйелі боласың. Егер мұршам болса, сенің тойыңды көру үшін келем. Бәрі де жақсы болады, бақытты боласың. Ал егер мұны істемейтін болсаң, Итто, онда тап қазір біржолата қоштасамыз.

– Қандай келістіріп сөйлейсің! - деді қыз. - Тек қазір ұйқым келіп тұр. Мұның бәрін мен оянған соң, ертең айтарсың.

Қыз мұның иығына жабыса түсті. Қыз көкірегінің өзіне жанасқанын сезген жігіт ұзамай соғып тұрған өзінікі ме, болмаса қыздың жүрегі ме, оны да ажыратудан қалған.

– Егер тоңсаң, пальтоны ал, - деді қыз. - Тек мені қумашы. Сен ешқайда асықпайсың ғой, ал қайтып келуге мен қашанда үлгеремін.

Ол ештеңе деген жоқ, пальтоның етегімен қымтанып, Иттоны иығынан құшақтады. Бұларды жым-жырт тыныштық пен қараңғылық бүркеп алған, аңғардағы машина айдында адасқан қайық секілді жайымен жылжып келеді.

– Сонымен жиырма тоғыз күн бойы не бітіреміз?

– Алаң болма, ертең сені Мрирттің каидына тапсырамын, ол сені үйіңе қайтарады.

– Ол алдымен мені түрмеге отырғызып қояды деп ойлаймысың?

– Сол саған сауап болар еді.

– Түрмеге келіп тұрарсың. Сені күтумен жүрсем, ішім де пыса қоймас.

– Менің оған қолым тимейді.

– Революциядан ба?

– Онда шаруаң болмасын.

Қыз көзін жұмып ұзақ отырды да, сонан соң:

– Азигзада не айтқаның есіңде ме? - деп сұрады.

– Жоқ, Азигзада не айтқаным есімде жоқ, бірақ не айтсам да, оны есіңнен шығар.

– Оны байқап көргем... Ұмыта алмадым!.. Одан да ештеңе айтпай-ақ қойғаның дұрыс еді.

– Азигзада не айтып едім?

– Сөзбе сөз айтып бере алмауым мүмкін, бірақ мағынасы есімде. Азигзада маған: "Қой өз отарында, қорасында тұра беруге бейіл, тек жем тастап тұрса болғаны. Ал арыстан орманда жалғыз тұрып, аштан өлуге бар", - дегенсің.

– Тамаша! Құттықтаймын! Өзің аумайсың! Ол Құранның барлық сүрелерін жатқа айтып шыққанмен, түгіне де түсінбейді. Сен де сол сияқтысың.

– Ұйқым келді, - деді қыз.

Мрирттен кейін Феске апаратын үлкен тасжол жотаны кесіп өтетін. Машина жарығы пісіп тұрған бидай алқабын шарлап келеді, тік сабақтарда толысқан дәндер тізіп қойған моншақ тәрізді. Бірнеше шақырым жүрген соң Башир айдаладағы иесіз қарауыл үйінің қасына келіп тоқтады.

– Менің де ұйқым келді, - деді ол

– Мына сарайда бізге жақсы болатын шығар, - деді Итто.

Суық болған соң қыз пальтосын ала шыққан. Башир жүк салғыштан ескі жамылтқыны алды...

Олар келесі күні жеткен Мекнесте қыз мұны базарға апарған. Ауыр жүк теңдеген арық есектер тар да қараңғы көшелердегі бүкіл жолды жауып тастағанмен, Итто өмір бойы осы қалада тұратын адамдай лып-лып етіп, безіп барады.

– Жүр. Менің тойыма қажетті заттар сатып аламыз.

Керекті - керексіз талай зат сатып алған қыз оның бәрін Баширге ұстатып қойды. Ақыры оның қалталары мен қолдары қына салған пакет, түрлі дәмдеуіштер, әтірлер және сан алуан түсті маталарға толып кетті.

– Мыналарды жоғалтып алмасам жарады.

Ақыры осылардың бәрін орын-орнымен жайғастыру үшін бұлар баққа келген Көрші отырғышта үстіне кір-кір ақшыл джеллаб пен басына ақ қалпақ киген әлдебір клерк қолындағы газеттің мазмұнын айтып отыр. Газет парақтарын әрлі-берлі судырлатқан ол төңірегіндегілерге маңыздана қарап қойып, әрі қарай көсілтеді:

– "Бұл кісі сарай қызметшілері мен аш-жалаңаш құлдар арасында шонжар сияқты өмір кешті. Біздің сүйікті отанымыз Мароккода королдіктегі әділдіктің бірінші жоқтаушысы болып табылатын корольден басқа азаматтардың бәрінің құқықтары да, міндеттері де бірдей екендігін оған ешкім айтпаған әрі өзі де сауатсыз болған соң оқи алмаған ғой".

Итто оны қызыға тыңдады. Талеб те қыз жаққа бұрылған.

– Көздерінде жалғандық бар екен, - деді Башир.

– "Марокколықтар ма, шетелдіктер ме, біздің елімізге отаршылдық бұғауын кигізуден дәмететіндер болса, ондайлар өздерін өздері алдамай-ақ қойсын, - деп сөзін жалғады клерк. - Біздің тәуелсіздігіміздің басты сақшылары король, үкімет, сот, полиция мен әскер олардың пасық ойларын жүзеге асыруларына мүмкіндік бермейді. Иә, тіпті халықтың өзі, отаршылдық бұғауында зардап шеккен және тәуелсіздігіміз үшін қан төккен халқымыздың өзі-ақ қажет болса, бұл іске араласады және қылмыскерлер жасаған қылмыстары үшін заңды жазаларын алуына қол жеткізеді..."

Итто көзін ұзын кірпіктерімен жасырып, тұқырып үнсіз отыр. Қолы жібек матаны умаждай береді.

Жігіт әр сөз сайын бөгеліп, сөйлемдерін бірнеше мәрте қайталап, ақыры үнсіз қалған. Шамасы, одан әрі өзі де түкке түсінбей отырған сыңайы бар. Бірақ бұл аудармасын әрі қарай жалғастыруына титтей де бөгет болмады.

– "Адди-у-Бихидің жаңа отаршылдық тіміскіленуіне зығырданы қайнап отырған бүкіл халық бізбен бірге сот шешімін күтеді, өйткені, ымырасыз, аяусыз, әділ сот бәрін де әділетпен шешіп, жымысқылардың сазайын тартқызатынын жақсы біледі".

Талеб аударуын тоқтатты. Газетін маңғаздана бүктеп:

– Бәрі де Аллаһтың ісі, - деді. Жиналғандарды жалғандыққа толы ойнақтап тұрған көзімен бір шолып өтіп, беті бүлк етпей үнсіз тұрып қалған. Тыңдаушылар сонда ғана қозғалақтап, ұғымға ауыр тілмен талебтің мазмұндап бергенін өзара талқылай бастаған. Итто кенет орнынан тұрып, соларға келді.

– Саған бұл үшін қанша төледі, талеб?

– Бұл менің газетім, қарындасым.

– Қымбат тұра ма? - деп сұрады Итто.

– Жиырма бес франк, бірақ саған сыйлауыма болады.

– Небәрі жиырма бес-ақ франк па?- деп қайталап сұрады қыз. - Бәрібір мұндай өтірік үшін қымбаттау екен!

Башир қызды қалқалап алған Ол аналар бұған тап беріп, ұрып-соғып, таптап тастар деп қорықты... Жоқ, оның орнына төпеген боқтық пен айқай естілді және бәрі бірдей бөрідей шулағандықтан сөздерін де ұғыну мүмкін емес.

– Жоғал әрі күнәкар неме!

– Аллаһтың қаһарына ұшырағыр!

– Үйіңнің төбесі ортасына түскір!

Бұлар алыстап кеткен кезде:

– Жүрегіңде мұсылман қызына тән бір түйір ар-ұят қалса, қасыңдағы кәпірмен сенделіп жүрмес едің ғой, - деген сөз қуып жеткен.

Бұлар тағы да машинаға мініп, Рабатқа аттанған. Мухаммед V көшесіне тоқтаған, Башир ұйықтап жатқан Иттоны оятты.

– Сені мейманханаға жеткізіп салам. Сол жерде ұйқыңды қандыра бер. Ал өзімнің күні бойы қолым тимейді... Иә, иә, революциямен, - деді ол - Және маған бұлай қарамай-ақ қой.

– Сендердің революцияларыңнан кейінгі өз опасыздарың туралы ойлап отырғаным ғой.

– Ондайлар бізде жоқ, о жағын алдан ала ойластырып қойғанбыз.

– Тым ұмытшақ екенсің.

– Сондай біреуді білетін бе едің?

– Жоқ, бірақ сен өз айтқан уағызыңды ұмытып қалыпсың: революция алма өсірген алма бағы секілді опасыздар да туғызады. Халыққа беретін наны таусылған кезде билеушілер оған опасыздарды лек-легімен жібереді. Бұл сенің сөзің емес пе еді?

– Одан да барып ұйықтасаңшы.

– Жоқ. Мына адамдарға қарашы, бәрі де соттың есігі ашылуын күтіп тұр. Соларға қосылып, сот басталғанша күн сайын осында келіп жүремін.

Сот қоршауының алдында көп адам жиналған: иі түскен бешпенттер мен сұр джеллабтар қашаға араның ұясындай үймелеп алыпты. Ғимаратқа кірер ауызда ұйқысы қанбаған полицей тұр.

– Бұл жерде тұрып не бітірмексің? Мыналарға қарасаңшы: қудай арық, көздері кіртиіп кеткен әрі, әрине, шеттерінен ашқұрсақ. Жей қоятын нандары жоқ, сондықтан аш қарындарын алдау үшін сатқынды көруге келгендер. Қарны тоқтар мұнда жоқ. Сен ұзамай оларды көресің, тек қоршаудың ар жағынан. Мына спектакльді ұйымдастырып жүрген де солар. Ашқұрсақ тобырдың жеуіне сатқындарды лақтырып тастайды. Олар келген кезде анықтап қарашы. Майдан жарылғалы жүргендер кілең. Және есіңде болсын, көздеріндегі өшпенділіктерін, тұла бойларын жайлаған қорқыныштарын зымиян жымиыстарымен міндетті түрде бүркемелейді.

– Қалай болғанда да, мына кісілерге баруым керек, солай ма? Мына балахонды алшы, -деп қыз бұған джеллабаны ұстата салды, - бұдан тынысым тарылып кетеді. Егер сот мәжілісінің аяғына дейін мен есіңе түссем, қайтып кел, әйтпесе қаланы мүлдем білмеймін ғой.

– Жоқ. Мейманханадан бөлме тапқан бойда сені сонда апару үшін қайтып келем. Өзім Ларашқа кетем. Егер мені ұмытып кетпесең, қайтып оралғанымша, Рабатта күт.

Үстіне әдемі киім киген Итто топқа кіргенде, ана жер, мына жерден дауыстар естіген:

– Мынау соның қызы болар.

– Әй қайдам! Көңілдесі, әрине!

– Бұлар сегізде бастай ма? Аяқтарым ұйып қалды.

– Ал мен оған: партияда болғаныма он жыл дедім. Партияға соңғы сәттерде өткендерге, партия билетін елу мың франкқа сатып алғандарға орын табылған, ал мені мүлдем ұмытып кетіпті.

– Бар үміт Аллаһта ғой, бауырым!

Бір қыз жұлына сөйлеп тұр:

– Ол аймақтағы тұрмысқа шығатын қыз атаулы алдымен соның астынан өтуі керек қой. -Аз-кем үнсіз қалып, содан соң: - Өзі кәрі, түрі маймыл сияқты, аузынан сасық иіс мүңкиді, - деп қосып қойды.

Қатын дауысты біреу беталды кіжініп тұр:

– Оның басын кесіп, өзін қазыққа отырғызып, жергілікті каидтың дуалының қасына қою керек, жұрт ел арасына жік туғызатындарға не боларын көрсін!

Қайдағы-жайдағы өсек-аяңдар Иттоға ұнамады. Ақыры ол ұйықтауға кеткен.

– Ә, доктор, осындамысың? Жақсы болғанын қарашы. Осы қазір маңызды мәселеге арналған лагерь комитетінің жиналысына бара жатыр едім... Бірге барасың ба?

Капитанның қарадай көңілі өрекпіп тұр. Джунудтар екі күн бойы лейтенанттардың бірінің бұйрығын орындаудан бас тартыпты.

– Тіпті не істерімді білмеймін. Джундтардың көпшілігі осы біздің тауларда жарақаттанғандар, ал лейтенант Абдаллах шен - дәрежелерін Мароккода алған. Бір жағынан, оларды тәртіпке бағынуға көндіруім керек. Екінші жағынан, лейтенант Абдаллах... оның отанға сүйіспеншілігіне шүбәланғаным емес... әйткенмен... Ол, мысалы үшін, жеңіске қаталдықпен ғана жетуге болады деп есептейді. Неғұрлым қатал болсаң, соғұрлым жақсы.

Комитет толық құрамында отыр екен. Салтанатты жағдай байқалады. Капитан Баширді қысқаша таныстырды.

– Жиналысты бастамас бұрын комитеттен Алжирдің бостандығы үшін құрбан болған бауырларымызды бір минөт үнсіз еске түсіруді сұраймын.

Башир отырғандардың қайсысы лейтенант Абдаллах екенін ажыратуға тырысты. Бірақ ешқайсысында айырым белгісі көрінбеді.

Капитан жұртты мәселемен таныстырып, ақырында:

– Жиналыс алдағы уақыттарда мұндай жағдай қайталанбас үшін қандай шара қолдану керектігін шешуге тиіс. Кімнің сөйлегісі келеді?

Біреу қол көтерді.

– Лейтенант Абдаллах! - деді капитан.

– Бауырлар! - деді лейтенант Абдаллах, - жаңа ғана айтылған жағдайды елеусіз қалдыруға болмайды, өйткені, мұндай жайттар революциямыздың негізіне де елеулі қатер төндіреді. 1954 жылдың бірінші қарашасында Ұлт-азаттық армиясы еліміздің аумағын жүз жылға созылған басқыншылықтан азат етудің ұлы міндетін алды. Бұл армияға бүкіл әлем көз тігіп отыр. Ал бұл біздің джунудтардың жанқиярлық ерлігімен қоса темірдей тәртіптің арқасы екенін кім білмейді? Тәртіп әскердің басты күші екенін, әсіресе оның еріктілер армиясына қажет екенін қайсысымыз білмейміз? Бір топ бүлікшілер, бізде нақты мәліметтер жазылған құжаттар бар... - Ол жиналғандардың бәрін шолып шықты. - Белгілі бір мақсат көздеген бір топ бүлікшілер джунудтардың сенімін пайдаланып қалуға тырысты. Әңгіме сол бір топ бұзақыны жазалау туралы болып отыр. Егер сұр жыланды өлтіргің келсе, басынан көзде.

Тегінде, бір де бір алжирліктің, осында отырғандардың ішінен ешкімнің революция жауларын қолдамайтыны айдан анық.

Башир оның сөзінің жұртқа пәлендей әсері болмағанын көрді. Қалай болғанда да, ешкім сөз сұраған жоқ, бәрі үнсіз отыр.

– Сонда қандай шара қолдануды ұсынасың, бауырым Абдаллах? - деп сұрады капитан.

– Қандай да болмасын шара қолданбас бұрын әлгілерді жазалау керек.

– Сонда қандай жаза беру керек деп ойлайсың?

– Джунудтардың басым көпшілігін жазалаудың қажеті жоқ. Ал бір топ зымиянға келетін болсақ, жау жағадан алғанда, бұлар өз командирге бағынбаған кінәлары ап-анық. Бұл үшін барлық армияларда да қолданылатын жаза біреу ғана.

Капитан оның сөзін бөліп:

– Қорытынды шығармас бұрын барлық бауырлардың пікірлерін тыңдап алған артық болмас, - деді.

Капитан отырғандардың өзінен көздерін алып қашып отырғандарын көріп тұр. Тек бұрышта қисық ілінген сағат қана қылмыскерді атуға апара жатқан солдаттардың аяғының дыбысындай сарт-сұрт етіп, тыныштықты бұзады.

– Капитан, - деді Башир, - меніңше, Абдаллах бауырдың айыптау сөзіне екі нақтылауды қосу керек сияқты. Ең алдымен, қазіргі уақытта жағадан алып тұрған ешқандай жау жоқ. Екінші: ХАА - бұл еріктілер әскері. Кез келген түйінді шешпес бұрын бұрынғы атқарған қызметтерін де ескеру керек.

– Башир бауыр... - Лейтенант Абдаллах ашу-ызасын зорға тежеп тұр. - Башир бауырым, біз соғыс жүргізіп жатырмыз. Біз ең айуан отаршылдық режиммен айқасып жүрміз. Тап осы қазіргі уақытта алжирліктердің біреулері жалдамалылардың оғына ұшса, енді біреулері Алжир түрмелерінде мерт болуда. Осы соғыс пен жеңіс үшін жауапты партия әрбір жекелеген жағдайларды қарастырып, түкке арзымайтын қайдағы бірдеңелермен айналысуға тиіс емес. Адамдардың екі түрі ғана бар: біреулері революцияны қолдайды, енді біреулері оған кедергі жасайды.

– Қалай болғанда да, Алжирде шайқасқандар өздерінің қай санатқа жататынын дәлелдеп шықты емес пе.

Бір қызығы, Баширді жиналғандардың бәрі қолдады. Саяси комиссарға джунудтардың өз борыштарына нұқсан келтіргендерін, бұйрыққа бағынбау дұшпанның алдында қашумен тең екенін түсіндіру тапсырылды. Ал Абдаллах бәрін бастаған осы деп көрсеткен жауынгер он бес тәулік карцерге қамау жазасына кесілді.

Басқалармен бірге Башир бөлмеден шыққанда, оның құлағына капитанмен оңаша қалған Абдаллахтың сөзі жеткен:

– Мен саған ылғи да айтам ғой, Мұса. Сайып келгенде, зиялылар революция сатқындары. Олардың бірін қалдырмай атып тастау керек.

Кешкілік капитан Баширдің шатырына кірді.

– Саған ескертейін дегенім, тағы бір "дос" таптың, лейтенант Абдаллах деген.

Башир иығын қомдап қойды.

– Әйткенмен сақ бол. Ол әй - шайға қарайтын жігіт емес, кез келген сәтте оқыс шешім қабылдауы мүмкін.

Капитан саусағымен шүріппені басып жатқандай әлпет танытты.

– Комитеттің басқа мүшелерінің үнсіз қалғаны несі?

– Олар қорықты... Егер Абдаллахты мен тоқтатпағанда, бүлікшіге не талап етерін білдің бе? Өлім жазасын сұрар еді! Ойнайтын адам емес...

– Онысы көрініп тұр! - деді Башир.

– Солай. Жарайды... Тағы бір жаңалық бар.

– Жақсы жаңалық па?

– Кімге қалай дегендей. Командованиеден нұсқау алдым, сені Амируш шақыртып жатыр. Ол: "Мен оны марокколықтарға уақытша жібергем, бірақ басыбүтін бергем жоқ", - деп жазыпты. Марокколықтар деп отырғаны біз. Шамасы, сені бағалайтын сияқты.

– Қашан жүруім керек?

– Екі аптадан кейін.

– Одан да ертерек кетейін, - деді Башир.

– Жоқ. Алдымен аяғыңды емде. Оның саған қажеті болады. Бізге Алжирден ашықхат жібер.

– Міндетте түрде, - деді Башир.

Башир Ларашта тағы бір жеті болып, жетінші күні кешке Рабатқа жүріп кетті. Ол бірден Итто тоқтаған Агдальға жөнелген. Баспалдақпен жүгіріп шығып, есіктің кәрлен тұтқасын тартып қалған. Бірден Иттоға көзі түсті. Қыздың бет-жүзі алабұртып, көздер! әлдебір алысқа қадалып, қабағы ісіңкі тартыпты.

– Жылап отырмысың?

– Кетуім керек, - деді қыз, - мерекеге баруым керек қой.

– Ә, иә, мерекеге! - Мұның мүлдем есінен шығып кетіпті. Сот процесін енді есіне түсірді. Алдында ғана газет сататын балалардың сот ертең болады деп айқайлап, жүгіріп жүргендерін көрген.

– Оны соттады ма? - деп сұрады бұл.

– Жоқ, - деді Итто тісінің арасынан сыздықтатып.

– Бүгінге белгілеген сияқты еді ғой.

– Олар соттаған жоқ, үкім шығара салды.

– Қаншаға?

– Өлім жазасына, - қыз солқылдап жылағанын басу үшін төсекке құлай кеткен.

Содан соң орнынан тұрды.

– Кешір мені, - деді қыз, - енді жыламаймын. Оған көз жасыңмен көмектесе алмайсың.

Башир қызға қарады. Қыз тағы бей-жай күйде отыр.

– Алдымен апиын, сонан соң таяқ.

Баширдің көзқарасынан таңданыс байқаған қыз:

– Өз сөзің ғой, - деген.

– Білем, тек мұны неге айтқаныңды ұқпай тұрмын.

– Газет апиынынан кейін соттың таяғы. Сенің еліңде де сондай бола ма?

– Қайдан білейін? Біздің еліміз әзірге өз иелігімізде емес.

Қыз қолжуғышқа барып, ісінген бетін суық сумен шайды.

– Мінеки, осымен менің қаладағы серуенім де аяқталды, - деді қыз. - Еркіндігім де бітті! Үйге қайтуым керек, ондағылардың екі көздері төрт болып отырған шығар. Үйге барып... Рехо-у-Хэримен заңды өмір сүрем. Қош бол!..

Қыз бұған қаны қашқан еріндерін ұмсынды.

– Шығарып салайын ба?

– Ал өз жұмыстарыңды қайтесің?

– Жұмыстарым біткен.

– Онда кетейік... бір жағынан менімен жата қалуға ынтық боп, ауыздарының суы құрып жүрген мына қотыр, қыршаңқы, келте танау, қышымасы бар иттерден құтқарарсың... Тьфу! Көзін қыспай, сүйкенбей, алтын тісін немесе американдық машинасын көрсетпей, қасымнан жай өткен бірі жоқ. Тіпті қарадай жүрегім айныды!

– Жолға шығар алдында бірдеңе қаужап аламыз ба?

– Жоқ, тәбетім тартпайды. Өзіме - өзім әлі келе алар емеспін.

Қыз кеңірдегін көрсетті.

Башир қызды өзіне қарай тартты.

– Көрерсің, ұзамай бәрін де ұмытып кетесің, сөйтіп, бәрі де бұрынғысынша орнына келеді.

– Жарайды, уақыт болды, - деді қыз, - әйтпесе басым айналып барады. Сен кеткен соң жүрегімнің ауырғаны да басылар, оны мүлдем естен шығаратын да уақыт келер.

– Өзің бақытты болуың үшін, мені естен шығаратын кезің болды.

– Есімнен шығып та кеттің. Қазір маған сен тым алысқа, өте алысқа кетіп қалған сияқтысың, мен бәрінен де айырылған тәріздімін.

Бұл Алжирге қайтатынын айтқан.

– Қашан? - деп сұрады қыз.

– Бір аптадан кейін.

– Ал менің тойымды қайтпексің?

– Тойың да тамаша өтер, өзің де бақытты боларсың.

– Шынында да, менен алысқа кетіп қалған адамдай сөйлейсің ғой.

Бұлар бір апта уақытты Танжер мен Тетуанның арасында өткізді. Жетінші күні кешке бұлар Айн-Лехке аттанып кеткен.

– Меніңше, енді біз еш уақытта кездеспейтін сияқтымыз, - деді қыз.

– Маған да солай. Екеуміз жол үстінде кезіктік. Біраз жолды бірге жүріп өттік. Енді айырылысуымыз керек, өйткені, мына жол айрығында бағытымыз әр жаққа кетеді. Сол дұрыс болар.

– Солай деп ойлаймысың?

Жігіт күлді.

– Жоқ, әрине! Бірақ мұндайда ылғи да осылай дейді ғой.

– Біздің жолымыз еш уақытта айырылмайды. Тек сен үлкен жолмен, ал мен соқпақпен кетем.

Жұмылған кірпіктерінің арасынан қыздың көзі батып бара жатқан күннің соңынан әлдебір жыраққа қадалып қалған.

–... жолың қайда бастаса да, - деді қыз.

– Ал тұйыққа бастайтын жол болса ше?

– Несі бар, ол жерге де бірге барамыз...

Жігіт ұйқыдан оянғандай тұла бойы дір еткен.

– Қоштасар алдында сенен бірдеңе сұрайын деп едім...

– Нені?

– Екеуміз кездескен күні жолда не ғып жүрдің?

– Сені күткем.

Қыз күлді. Оған қосылып жігіт те күлген.

– Мені тым ұзақ күтіп қалған жоқпысың?

– Сені көруге пәлендей асыққан да жоқпын.

– Жетістірдің ғой!

– Сенімен ұзақ болмайтынымды білгем. Сен де кететіндер тобынансың, оны да білдім.

Қыз қызғылт көйлегін көгілдір жамылтқының шетімен бүркеп қойды.

– Күн де ұясына кірді, - деді қыз.

– Ол да кететіндер тобынан ба?

– Түн келеді, содан соң...

– Бірақ...

– Ертең ертемен оны Айт-Мгилда жотасынан күтіп алам... оның қайтып келерін білем ғой.

Қыз басын Баширдің иығына сүйеді. Олар ұзақ уақыт үнсіз қалған. Көкжиектің мыс бояулары қызғылт дақтарға айналып, алтындаған түспен шашырады да, ақыры қою қараңғылық құшағына сіңіп, сөніп жоқ болды.

– Сен де кетіп қалмай тұрғанда сұрайын деп едім.

– Нені?

– Ол алыс па?

– Не?

– Сенің жолыңды айтам?

– Білмеймін, оны көрерміз, бірақ...

– Бірақ?

– Ол шынында да алыс қой деп қорқам...

– Өзім жалғыз жүруге тура келетін жолдарды ұнатпаймын, олар тым алыс секілді көрінеді.

Қыз Айт-Мгилда жоталарына қарады. Бірақ оларды көре алмады. Бәрін қараңғы түнек жұтып қойған. Күн жарығымен өмір сүргеннің бәрі күнмен бірге өлген. Ештеңе де қалмапты! Тек жолдың сұрғылт таспасы және шексіз қараңғылықты жайымен сырып келе жатқан машина шамының қос жарығы ғана бар. Заманақыр келген секілді.

– Жанымдағы күмән көлеңкесі сейілмей, ұстаздан ажырағым келмейді.

Башир тыңдап отыр.

– Тұйыққа апаратын жол туралы кезінде мұғалім айтқан. Осының бәрі поэзия, шындықтан жалтарып кету тәсілдерінің бірі, өйткені, шындық дейтін ол, бұл ылғи да проза және ең тұрпайының бірі. Мұғалім мені жолға шығарып жіберді, ал кез келген жол әйтеуір, бір жаққа бастап апарады дейтін. Мұғалімнің жолы қайда бастап апарар екен?

Қыз ақиқатты көруге немесе даусын естуге тырысып, қараңғылыққа тесіле түскен. Жігіт машина жүргізіп келеді. Өзі қатты шаршап келе жатқан секілді көрінді. Аяқ астынан қараңғы түнектен шыға келген шибөрілер бірдеңеге наразы болғандай төбе құйқаны шымырлата ұлыды, содан кейін түн қараңғылығына сіңіп жоқ болды.

– Сен: "Мақсаты жол жүруінің өзінен туындайтын адамдар басқаларды соңынан ертіп жүруге қақысы жоқ, өйткені, онда жұрттың сапары жүгенсіздікке тәуелді болады", - деп едің.

– Егер сен мұны түсінсең, - деді жігіт, - онда борышымды атқарған адам ретінде жайбарақат кете беруіме болады екен. Мен саған мақсатты көрсете алмаймын, тек соны іздеуге деген құштарлығыңды оятуым ғана мүмкін. Егер соны табуға құштарлығың оянса, соны мақтан тұтуыма болады. Кассандра Трояның күйреуіне аза тұтады, бірақ жауды жеңу мен қаланы құтқарып қалу Гектордың ісі.

– Не дейсің?

– Сен мұны түсінбейсің, бірақ онда тұрған ештеңе жоқ.

Азрада Башир машинаға жанармай құйғызып алды. Ол жерден шыққанда түн келген еді. Итто даусын ашық тұрған терезеден үрген жел үнінен асыруға тырысты:

– Сенің еліңде бейбітшілік қашан орнайды?

– Оны ешкім де білмейді.

– Бейбітшілік келгенде бәрің де еркін әрі бақытты боламысыңдар?

– Бәрі де солай дейді, бірақ оны да ешкім анық білмейді.

– Қызық қой, ә?

– Еркін әрі бақытты болу ма? Бұл қиын, бар айтарым осы!

– Жоқ. Енді қайтып кездеспейміз деп ойлау қызық. Саған бауыр басып кетіп едім.

– Мен де, - деді Башир. - Өйткені, біз аралда тұрдық, оның үстіне демалыс кезі ғой. Жаз да аяқталды, екеуміз де бұл аралды қалдырып, үлкен жерге, күзгі дауылдарға, тастақ жолдарға, күнделікті күйбең тіршілікке қайта ораламыз.

– Оншама түсінбедім, - деді қыз.

– Яғни, біз тағы да басқалармен бірге тіршілік етеміз.

– Бақыттың құпиясы - қасқырлармен бірге тұру, қасқырша ұлу..

Бұлар бір-біріне қарап, күліп жіберді: бұл жігіттің жақсы көретін мәтелі болатын.

Кеннфра жақтағы бүкіл аспанды ала бұлттар торлап алған кезде бұлар Тунфитке жеткен.

Қыркүйектің соңғы күндері өзіне тықыр таянып қалғанын сезген жаз әбден күшіне кіреді. Таңертеңгі мезгілде долы желдер әлі соқпай тұрған мезгілде түске қарай күн денеңді күйдіріп жібереді. Бірақ оның есесіне күн көзінде немесе көлеңкеде тұрғаның белгісіз тамыз айы емес. Қыркүйектің аяғындағы бұл құбылысқа еріксіз таңғаласың. Күнде тұрсаң қуырып жіберуге бар, ал көлеңкеде тіпті баяу жел лебінің өзі тұла бойыңды қалтыратады. Аспан әлемі қызықты бір түске боялып, ауадан майда қоңыр леп еседі. Шілденің ми қайнатар ыстығы сап болған.

Үрген иттерді шақырып жүрген інісі Дристі Итто алыстан таныған. Қой отары үйге беттеп барады. Қыз Баширге машинасын тоқтатты да, шабаданын алып, тастақ жазықтың үстіне шыққан арша бұтасын айналып кетті. Қыз қайтып оралғанда, мүлдем адам танығысыз еді. Бақташының сұр киімін, аяғына қара киген ол бұрынғыдан да сұлуланып кеткен сияқты көрінді.

– Көрдің бе, - деді қыз шабаданын нұсқап, - мына титтей қорапшаға қалалық киім-кешегіңді... барлық естегілеріңмен... уайым - мұңыңмен бірге тығып тастауға болады.

Бұларды таныған Дрис жүгіріп келеді, оның соңынан абалап үрген бір топ ит іліскен. Бала таяғын көкке бұлғаңдатып қояды.

Ол екеуінің де қолдарынан сүйді.

– Сен кете бер, - деді Итто, - отарды өзім айдап барам.

– Байқа, - деді Дрис, - қара қой артқы аяғын жарақаттап алды.

– Сен тас лақтырған шығарсың? - деді Итто.

Дрис басын салбыратып жіберген.

– Ол әлі кішкентай ғой, қолыңа көтеріп алсаң да болады.

Бала жүгіре жөнелген. Итто Баширге бұрылды.

– Қара қой аяғын жарақаттап алыпты, қолға көтеріп алу керек... Мінеки, бәрі де қайта басталды.

Шатырда Иттоның шешесі Фатмадан басқа ешкім жоқ екен. Бұлар сүйіскен соң Фатма бірден шай мен мелуи әзірлей бастаған. Итто шатырдың ортасындағы бағанға сүйеніп тұр. Қозғалыссыз қалған қарашықтары ештеңені көрмей тұрған тәрізді...

Фатма қызына:

– Сенің үйден кеткеніңді ешкім де білмей қалды. Жұртқа ағасы екеуі орманның ана бетіне кеткен дедік. Қонаққа аударып берші, -деп сыбырлаған.

– Мен түсіндім, - деді Башир.

– Оның үстіне Рехоның әкесі күн құрғатпай келіп, тойды қашан жасаймыз деп сұрай береді, әкең де не дерін білмей жүр.

Шешесі Иттодан анда болдық, мұнда болдық деп айтатын шығар деп күткен секілді. Бірақ Иттоның тұлғасы жансыз зат сияқты баған қалтарысында тым-тырыс тұра берген.

– Біз Рабатта, Адди-у-Бихидің сотына бардық, - деді Башир.

Фатма қарадай әбігерленіп, үлкен көздеріне үрей ұялап, сонан соң қайтадан жайбарақат қалпына көшкен. Әлден уақытта немкетті үнмен:

– Оған үкім шығарды ма?- деп сұрады.

– Иә.

– Қанша берді?

– Өлім жазасына кесті.

Кенет ұйтқып соққан суық жел шатырдың ашық тұрған есіктің пердесін салпылтата соққылады. Алыстағы шамшырақтың жарығы көкжиектен жарқ ете қалды да жоқ болды. Қараңғыда қимылсыз тұрған сұлба бағанмен тұтаса бірігіп кеткендей.

Башир ыссы да тәтті шайдың үш кесесін бірінен соң бірін төңкерген. Содан кейін май салған мелуи жеп алды.

– Қонақ осында түнесін, біздің шатырды өз үйіндей көрсін. Солай деп аудар.

– Мен түсіндім, - деді Башир.

– Рас-ау. Біз бауырлармыз ғой, тіліміз де бір.

– Құрметті қожайындар, үйлеріңізге береке дарысын. Мен кетейін.

Ол орнынан тұрды. Баған қасында тұрған сұлба да шалт қимылдаған сияқты. Иттерді қуып жіберейін деген сылтаумен Фатма шатырдан шыққан.

– Бақытты бол! - деді Башир, қараңғыда қасында тұрған сұлбаға қарап.

Алақандары бір-біріне тиген. Итто дір-дір еткен қолдарымен ұстайтын бірдеңе іздеп қарманды. Сөйтті де:

– Сен де бақытты бол! - деп сыбырлады.

Жігіт соңынан Фатманың бірдеңе айтып жатқанына да, артынан шабалаңдап үрген иттерге де қарамастан жүгіріп бара жатты.

Алжирдегі Форум аталатын алаңда - бауыздауды құшақтауға алмастыру жөніндегі сол кезде өткізілген науқан бөлімдерінің бірі - "Франко - мұсылман бауырластығы" тақырыбына арналған қойылымның соңғы оттары сөнген. Трамвайда еуропалықтар пәренже жамылған әйелдерге орын бере бастады. Бұрын олардың кез келгені әйелді жай ғана "фатма" деп атаса, енді "Өтінемін, ханым!" - дейтін болған. Бірақ бұл шараларға жаратқанның шапағаты тимеген еді, Рамдан айтқандай, оның бастамашылары фактілер детерминизмін елеусіз қалдырыпты. Қанша уақыттардан бері барлық қылықтар мен пиғылдарға сіңіп қалған жек көрушілікті, мына өмірге барынша қара күйедей жұғып қалған өшпенділікті қанша сүйгенмен кетіру мүмкін емес-ті. Өшпенділік өмірге батпан -батпан қара ниеттерді алып келіп, қаншама ізгі ниеттердің күлін көкке ұшырды десеңізші! Оның үстіне, өшпенділікті сезіну мен өрбітуден оңай нәрсе жоқ. Сөйтіп, бұл жолы да тағы бір үзілген үмітке титтей де жандары ауырмастан, құшаққа алу науқанынан бұрынғы тәртіпке қайтып оралуға асыққан.

Елдің барлық жеріндегі жағдай мәз емес-ті. Соғыс барша соғыс заңдарын тәрк етумен жүріп жатқан, оны тоқтатудың тәсілін ешкім де таба алмады. Отаршыл әскердің қарсыласына оңдырмай соққы берудің сәті түспеді, өйткені, анау шабуылдаған бойда ізін жасырып үлгеретін. Сондықтан әскер бүлікшілер өздерін судағы балықтай сезінетін қарапайым халыққа өш алудан аспады. Бірақ қарапайым халықтың мүлдем жуас екендігі, былайша айтқанда, түссіз де, иіссіз екендігі, оны ешқандай мұраттар да толғандырмайтыны, өшпенділікте де, махаббатта да ешқандай жұмысының жоқтығы, қысқасы, оны ештеңеге иліктіре алмайтының белгілі. Тек қана қорқыныш болмаса! Психологиялық қызметтер деректері негізінде жасалған командование бұйрықтары үзілді-кесілді: Ұлт-азаттық армиясы (редакторлар: "бүлікшілер" деп түзеткен) мен жазалаушылар (әлгі редакторлар: "тәртіп сақтау күштері" деп түзетті) арасындағы текетіресте ең бастысы, кімді кімнің көбірек қорқытуына байланысты делінген.

Әйткенмен, адам біткеннің бәрі қоянжүрек қорқақ емес деген шала-шарпы түсініктен болар бастықтар әрбір бұйрықтағы бірнеше абзацты мектеп, жол, аурухана, жұмыс сияқтылардың да пайдасын дәлелдей отырып, лаңкестікті жұрт көзін жеткізу сияқты тәсілмен тұздықтап отыру керектігіне арнапты... Армия өз ісінің дұрыстығына шек келтірместен, тапсырманы қалтқысыз орындаумен болды. Уақыт пен жағдайға қарай солдаттар азаптады, өртеді, атты немесе жол, аурухана, мектептер тұрғызды. Бірақ әр сәт сайын, ай сайын, күн сайын әскерге бәрін қайта бастауларына тура келетін. Сонымен лаңкестік күшейе түсті... Бірақ одан қайран да болмады! Содан кейін қорлап, масқаралаған алжирліктерге итке тастаған сүйек сияқты бірнеше мектеп, аурухана, жол, бос сенделгендерге жұмыс секілді бірдеңелер тастайтын. Ал келесі күні шолғыншылар қайтпай қалады. Қарсыластар ойын ережесін сақтаудан бас тартты. Сөйтіп, армия қайтадан аяусыз лаңкестікке көшетін.

"Дүрбі" операциясы ең белсенді сатысында аяқталған. Ұлт-азаттық армиясының көптеген құрамалары талқандалды, бірақ Амируш қолға түспеді, оның таңдаулы "екпінді" жасақтары толығынан сақталып қалды. III вилайға басшылық ететін полковниктің өмірі аңызға айналып, жұрт арасында ауыздан ауызға тараған. Осыдан былай джебелде қызмет ететін әр лейтенанттың көкейтесті арманы Амирушты қолға түсіру болды.

Талада лейтенант Делеклюзді капитан Марсийак алмастырған. Деревня тұрғындары ұзамай бұл алмастырудан өздері ештеңе ұтпағандарына көздері жетті...

Алжирде соғыс басталғаннан бері осында келген капитанның жанын жеген ең алдымен белгісіздік болды. Отбасылық дәстүрді берік сақтаған ол (Нансидегі үйлерінің үлкен қонақжайында қолына жалаң қылыш ұстап Рейхшоффендегі шайқасқа бара жатқан арғы атасы бейнеленген картина ілулі тұратын) Сен - өз еркімен түскен еді.

Армия - Франция даңқын шығаратын киелі борыштардың соңғы шебі іспетті. Ең бастысы - жайбарақат сенімділік патшалығы. Марсийак күмәндану, шүбәлану, оны-мұнының жай-жапсарын шұқылап тексеру дегенді суқаны сүймейтін. Училищеде қарапайым сабақтардан ол ылғи да орташа баға алатын, өйткені, онда бірдеңелер жөнінде таласуға, бірдеңелерді дәлелдеуге тура келетін. Одан да мынау дұрыс, ал мынау қисық деген әлдеқайда маңызды емес пе. Бірін екіншісімен шатыстыру мүмкін емес, өйткені, жарғыда солай жазылған. Осы екі ұғымның ортасында ештеңе де жоқ қой.

Жауынгерге жақсы жарғысы болса бітті емес пе. Жылдың кез келген күнінде, кез келген минөтінде не айтып, не істейтінің белгілі. Ешқандай шабыттың да, ешқандай шүбәланудың да қажеті жоқ. Жарғыда бәрі де қарастырылған, жүріс-тұрысың, сөйлер сөзің, ойлар ойың, кімге бағынатының бәрі де айтылып, жазылып қойылған.

Мұны алды да қиян түкпірдегі Ореске қызметке жіберді, ұзамай ол мұнда болып жатқандардың ешбірін Сен-Сирде де, бірде-бір жарғыдан да оқымағанына айқын көзі жетті. Мына жерде соғысып жүргендері Сен-Сирде де, басқа оқу орындарында да оқып көрмегендер, тіпті ешкім бұларды сапта жүруге де үйретпеген. Бұлар бар болғаны қолдарына аңшы мылтықтарын ұстата салған бақташылар және қаруларын да бұрын соқа мен орақты қалай ұстаса, солай ұстайтынын қайтерсің.

Және соғысты да бас айналдыратын қызғылықты ойын деп түсінбейді. Олар тек егін орағы туралы ғана ойлайды бейшаралар. Соғыс кезінде жарақат, ажал, жапсырма, орден мен биттен басқа бірдеңе табуға болатындай. Сөйтіп, бұлар өздері тіленгеннен емес, қажеттілік үшін соғысып жүргендер. Бүйте берсе, әскери киімді де жек көріп кету киын болмас!

Осының бәріне қолды бір сілтеп, қандай да болмасын нағыз жауынгер қызу қимылдап жатқан бөлімге, мысалы, параға кетіп-ақ қалғысы бар. Әне сонда әлгі феллагаларға көресіні көрсетіп... немесе өзі жанын қияр еді. Осы екеуі де капитанға шынайы жауынгерге тән, патриоттық байлам боп көрінетін. Мұны тоқтатып жүрген сонау училищеде оқып жүргеннен қалған қайда жіберсе, сонда адал қызмет атқару керек деген тәртіп туралы ой болатын.

Және Алжирге келіп, психологиялық әдістер бойынша соғыс жүргізу үшін тәжірибеден өтуге бел байлауы да содан ғой. Классикалық соғыс жүргізудің бірде-бір ережесінде көрініс таппаған мына бәлдір - батпақ әрекеттер мұның жынына тиетін. Тәжірибелік сабақтар кездерінде Үндіқытай соғысының ардагерлері бұларға өз көздерімен көрген жайттарды ылғи да әңгімелеп отыратын. Сөйтіп, су басқан күріш алқаптары, вьетнамдық су түбінен тыныстап отырған бамбук түтік, кемінде үш жүз келі қару-жарақ артқан велосипедтерін жетелеп тау асып бара жатқан қысық көзді шаруалар тізбегі ақыры мұның санасынан Вогездің көгілдір желісі мен Эльзастың жазық қойнауындағы классикалық шайқастар көрінісін ығыстырып шығарған. Жаттығулар кезінде бұларға басқалармен қатар Мао Цзедунның революциялық соғыс туралы еңбектерін де оқуды және сілтеме жасауды талап ететін. Басқа да қосалқы ережелермен қатар Марсийактың есінде әсіресе сондағы: "Армия халық арасында өзін судағы балықтай сезінуі керек", - деген қағидат жатталып қалыпты.

Сөйтіп, белгілі дәрежеде Марсийактың көңілі орнына түскен: сәл ауытқыған тепе-теңдік орнына келіп, бұрынғы жаттағандарының орнын жаңа сенім, жаңа ережелер басты, сөйтіп, қайтадан тәртіп орнағандай күй кешкен. Ол Ореске жаңа қағидаттарға мүлдем ден қойып кетпесе де, әйтеуір, жаңа білімін батыл іс жүзіне асыруға деген құлшыныспен қайтып оралған еді.

Тегінде, Франция ылғи да бір соғыс артта қалып қойған десіп жатады. Осы аңызды жоққа шығару керек. Франция қазіргі заманғы соғыс жүргізуге тиіс, ал қазіргі соғыс - бұл революциялық соғыс. Сонда бұл не деген сөз? Яғни, бұл Жоғары политехникалық мектеп түлегі жас полковник жеріне жеткізе түсіндіргендей, біздің заманымыздағы барлық соғыстар зиянкес коммунистік іс-қимылдар мен Батыстың христиан өркениетінің әлемдік көлемдегі қақтығысуына апарып соқтырады. Отаршылдық соғыстар - бұл бар болғаны күллі әлемді жаулап алу үшін тек мұхиттың бер жағынан жасалып жатқан кеңестік операция. Вьетнамдықпен немесе феллагамен, кубалықпен немесе кәріспен соғысу - бұл, сайып келгенде, тағылықтан өркениетті қорғау соғысын жүргізу, шайтанның қосынына қарсы құдай жағында крест жорығына қатысу дегенді білдіреді.

Ал киелі ақиқатты қарудан басқа құралдармен қорғау мүмкін еместігіне біздің кінәміз жоқ. Осындай құралды таңдап алған дұшпан бізді де осыған мәжбүр етіп отырса, басқадай амалымыз жоқ - тек жеңуіміз немесе құрып кетуіміз ғана қалады.

Әйткенмен, Марсийак та қатысқан "Дүрбі" операциясының нәтижесі оның енді қалыптаса бастаған сеніміне көлеңке түсіріп, қылышын жалаңдата Рейхшоффендегі шайқасқа кірген атасының классикалық соғысы қайтадан жанына жақын көріне бастаған. Ол осы екі тәсілдің қайсысы тиімді екенін түсінбей әрі-сәрі жүрген кезде Талаға келген еді; ол бірінші тәсілді ұстануға мәжбүр ететін тәртіпке жата жабысып қалған қасаң түсінігі мен өз жүрегі бұрып тұратын тәсіл арасында екі оттың ортасында қалғандай күй кешті. Ақыры аяғында ол мұның шешімін жағдайдың өзі табар деген ұйғарымға келген.

Таланы алғаш көргенде көңілі қалыңқырап қойған. Мұнда келгенге дейін Орестегі шақырайған күннен азап шегіп жүрген бұған терістікте, әсіресе Кабилияда анағұрлым салқын деп еді. Бірақ капитан Марсийак Талаға нағыз күн күйіп тұрған шақта келді, мұндайды ол тіптен Арристе де көрмеген екен. Делеклюзден қалған папкаларды қарап отырған бөлменің терезесін ашуы мұң екен, ішке лап қойған қапырық ыстық ауа бет-аузын үтік басқандай қарыды. Ал егер терезені жауып қойса, бөлменің іші мавритан моншасы сияқты буланып, капитан тұншығып қалатын.

Мұның себебі мінеки бірнеше күн бойы Тала маңайындағы орман өртеніп жатқан. Алдымен напалм бомбасының ұлыған үні естіледі де, жерге таяй бергенде қараңғылықты түріп кішкентай от көрінеді. Сол бірте-бірте ұлғайып, қоршаған төңірегін жалмап, ұзамай таяудағы тау бөктерлерін шарпып, ағаш - бұта біткенді заматта үйтіп жібереді. Ду-Целнин алаңынан немесе үйлердің терезелерінен жалынның жалақтаған ұзын тілі ай астында қалай билеп жүргенін айқын көруге болатын. Олар кейде қарадай кібіртіктеп, әлдебір кедергіге кездескендей кері серпіліп, әне-міне сөніп қалардай кішірейіп бара жатады да, содан соң ұйқысынан оянып кеткендей қараңғы түн қойнауына көкжиекті жалмап жатқан үлкен оттар шашып, деревнядағылар құрғақ ағаштардың сатырлап жанған дыбысын еститін. Әдетте бұл жақта түндер тіпті жаздың ыстық кезінде де салқын болғанмен, бірақ өрт шығып, жел тау жақтан соққалы тыныс алу мұң болып қалған. Жұрт зәйтүн тоғайының да өртеніп жатқанын білгенде, жота түбінде өскен өз зәйтүн ағаштарына үрейлене көз тастаған; өйткені, тіршілік етіп отырғандары да солардың арқасы емес пе!

Капитанның кешкілік көз алмастан бақылап отыратыны да сол Тала төңірегіндегі өрт болар. Келгеніне бір аптадай уақыт өткен соң ол Тайебке деревня тұрғындарын жиынға шақыруға әмір еткен.

– Бұларға айтшы: қолдарында жақсы мылтықтары бар, кеш сайын қарауылға тұрады, оның үстіне соқыр - мылқау емес шығар.

Тайеб мұның айтқанын аударып тұр. Шаруалар капитанның нені меңзеп тұрғанын түсіне алмаған.

– Айттың ба?

– Иә, капитан мырза.

– Бәрі де түсінікті ме?

– Капитан бәрі де түсінікті ме дейді?

Бәрі де түсінген сияқты.

– Өте жақсы. Бірақ менің дәлелім бар, бұлтартпайтын дәлел... сендерге феллагалар келіп жүреді екен. Олар қалаған кездерінде келеді, қалаған уақыттарында кетеді. Аударып берші.

Тайеб аударып берді.

– Сонымен екінің бірі: не сендердің солармен ым - жымдарың бір... олай болса, бұдан тиісті қорытынды шығарамын, не қорқақсыңдар. Осыған дереу жауап беріңдер.

Сөз алған бір шал алыстан қайыра бастап еді, Тайеб оның сөзін бөліп:

– Қысқартып айт, сенің сөзің ұзаққа созылады, ал ирумьендердің уақыты жоқ.

Шал кібіртіктеп қалды.

– Капитан мырза, - деді Тайеб, - бұлар деревняда бүлікшілер жоқ, ал далада зәйтүн ағаштарының тасасынан оларды көру қиын, - дейді.

– Ә, солай ма! - деді капитан. - Несі бар, оның жарасы жеңіл! Сөйтіп, феллагаларды өз зәйтүндеріміздің тасасынан көре алмай қаламыз деңдер. Олай болса, ағаштарды отау керек... Айт бұларға, - деді ол Тайебке. - Ертең, комендаттық сағат аяқталысымен, бұлардың бәрі осында... САС - тың қасына... балта, ара, пышақтарын алып келетін болсын... қысқасы, феллагалар телефон бағандарын кескен кезде нені қолданатын болса, соларды әкелсін...

Келесі күні шекпен жамылған шаруалардың алды келген кезде Тайеб алаңда жүрген. Ұзамай үн-түнсіз басқалары да жетті. Соңғысы болып әйелдер мен балалар келді, олардың қарасы тіптен көп екен. Әйелдер күбір-күбір сөйлеседі. Тайеб бірінің шашынын шап беріп, сақшы үйшігіне лақтырып тастады. Қалғандары жым болды. Алакөбең мезгілде сақшының әрі-бері жүрген аяқ дыбысы мен Тайебтің боқтығы ғана естіледі.

Сержант Гамлет шаруаларды бес топқа бөлді. Олардың әрқайсысына шаруаларды қуып отыратын солдат пен харки қосты. Жұмыс уақыты да белгіленген: таң атқаннан қараңғы түскенге дейін, түсте жарты сағатқа үзіліс.

Жалаңаяқ әйелдер тізбегі қойнауға түсіп барады. Кейбіреулері арқасына бала көтеріп алған. Әрқайсысының қолында, немесе беліне қыстырған балтасы, пышағы немесе арасы бар. Балалар түскі тамаққа кускус салған қазаншалармен ойнайды. Шалдар лектің соңынан зорға ілесіп келеді. Ер жігіттерден ешкім жоқ деуге болады.

Қалай жұмыс істеу керектігін көрсету үшін харкидің құлаштай сілтеген балтасының соққысы естілген кезде бір жас шаруа әйелі шыңғырып жіберді. Бұдан кейін басқа солдаттар мен харкилер де балтаға жармасқан. Шаруаларды учаскелерге бөлді, сөйтіп, жұмыс та басталып кетті.

Іс өнбей қойғандықтан солдаттар мен харкилер топтардың бірінен соң біріне барған. Өйткені, ағашты кеспес бұрын шаруалар екі ойлы кейіппен оның қасында ұзақ тұрып қалысты. Ескі ағаш діңінің түбіне басын иген бір кемпір бірдеңелерді міңгірлеп ұзақ сөйледі, оның не айтқанын солдаттар, әрине, түсінген жоқ. Кейуана ағаш қабығын кәрі қолдарымен сипалап, бір жағынан көзінің жасын да сүртіп қояды.

Бастабында солдаттар шаруалармен әзілдесуге тырысып көріп еді, бірақ аналар жауап қатпай, үнсіз сазарып қалған. Тыныштықты тек араның біркелкі ызылы мен ағаш діңіне тиген балтаның даусы ғана бұзып тұр.

Жұмыс зорға жүруде. "Егер феллагалар телефон бағанын кестірсе ғой, қолдарың қолдарыңа жұқпас еді!" Ешкім ләм-мим деп үн қатпайды. "Әлде бірдеңеге риза емессіңдер ме?" Харки әлгі ағашын жоқтап, сипалап жүрген кемпірді аяғымен теуіп қалған: тым құрығанда айқай салса екен, қарғыс атқыр. Бірақ кейуана қыңқ еткен жоқ, артына бұрылып, әлгі немеге бір қарады да, қайтадан орынан тұрып, ағашын сипалай бастаған.

Жұмыс екі аптаға созылды. Алаңда Тайеб те құзғынша қарқылдауын қоймады:

– Ата-бабаларың мына зәйтүн ағаштарын он бес ғасырда зорға өсіріп еді, соларды отап тастауға шетелдіктердің он бес-ақ күн уақыттары кетті. Енді ай қарап жүрмісіңдер, пайғамбарларыңды, әулиелерің мен әскерлеріңді неге шақырмайсыңдар? Тіпті Аллаһ та сендерге сырт берген тәрізді.

Шаруалар Тайебке тесіле қарағандары болмаса, ләм-мим деп тіл қатпайды.

– Зәйтүн ағаштарыңа мақтанып, менде жоқ болғаны үшін менсінбеп едіңдер. Маған зәйтүн майын үш есе қымбатқа сатқандарың естеріңде ме, оңбағандар? Айлар бойы кускусты майсыз жейтін едім, өйткені, сендерге төлейтін ақшам болмайтын. Ал енді мен емес, сендер аштан қатасыңдар. Дүние кезек деген осы! Енді сендердің балаларың төсекке аш жататын болады. Ал менің балаларымның наны бар... және ақ нан!..

Ол күн сайын САС - қа барып алып қайтатын бір бөлке ақ нанын суырып алды.

– Мұны тіпті сендердің Аллаһтарың да менің қолымнан тартып ала алмайды. Сендердің сиынып жүрген тәңірлеріңнен айлап, жылдап балаларыма тым құрығанда бір кесек қара нан бере гөр деп жалындым. Қайдағы! Сендердің Аллаһтарың мені аш қалдырды. Бәлкім, оның қолынан ештеңе де келмейтін шығар, ә? Менің балаларыма оның тауып бере алмаған нанын енді күн сайын кәпірлерден алып жүргем жоқ па... Егер сендердің Аллаһтарың шынында да, нағыз еркек болса, мына нанды менен тартып алып көрсінші! Әлде жоқ, тоқта, мұсылман құдайы, мен мына нанды саған берейін, сен мұнымен өз діндарларыңды, "қасиетті соғыс" сарбаздарын тойдырарсың! Оларға бұл нан сондай керек. Қабан сияқты орманға кетіп қалғалы... сен үшін айқасқалы... аштан бұратылып жүр... сенің жұмағыңа тап болудан үміттеніп... егеуқұйрықтар сияқты қамбаларға жасырынып жүр... Мә, мә.. мә!

Тайеб бөлкені үшке бөліп, аяғымен әр жаққа теуіп жіберді.

– Ха-ха-ха!

Шек-сілесі қатып, иықтары селкілдеп кеткен.

Шаруалар жерде жатқан үш кесек нанға қарап тұр.

– Не, нан жегің келе ме? - деді Тайеб қасында тұрған балаға. Анау нанға ашкөздене тесіліп қалған. - Бар, бар, ала ғой, мұны саған христиан құдайы жіберді. Не қарап тұрсың? Жүгір деймін, уланған нан емес, жүгір.

Бала шын айтып тұр ма дегендей алдымен Тайебке қарады, содан кейін тас тақташаларда отырған кісілерге көз салды. Олардың ешкімі бұған қарамайды. Бала Тайебтен көз алмастан бір бүйірлеп нанға қарай жылжып барады. Жеткен бойда оны жұлып алып, сүю үшін ауызына тақаған, мұнда Аллаһтың ризығы нанды лақтыру күнә болып есептеледі. Ол Тайебке қарады. Тайеб әлі қарқылдап күліп тұр. Содан соң шаруаларға көз тігіп еді, олар ештеңе деместен бұған қарады. Ол мына нанды ал немесе таста деп біреу айта ма деген дәмемен күтіп тұр, бірақ аналар тас болып қатып қалғандай ештеңе демейді. Қып-қызыл болып кеткен баланың қолдары сылқ еткенде, кесек нан жерге түсіп кетті. Бала жайымен кері қайтып барады. Алаңды кесіп өту үшін еркектердің екі қатарының арасынан өтуге тиіс еді. Ол әлі де ілбіп келеді. Жұрт одан көз айырмай үнсіз отыр. Ақыры алаңға жеткен бала тас тақтайшаға құлап түсіп, еңіреп қоя берген. Оның өксіп жылағанын Тайебтің қарқылдаған күлкісі көміп жіберді.

– Зәйтүн енді жоқ! Нан да жоқ! Ар-ұяттан да жұрдайсыңдар! Таланың жамағаты, сендердің осындай бейшара күйлеріңді көруді армандап едім! - деді Тайеб.

Ешкім оған жауап қатпаған соң, ол да кетіп қалған. Ұзақ уақыт бойы оның қарқылдаған күлкісі шаруалардың құлағына жетіп тұрды.

Сержант Әли Лазрактың жасағы Акфаду орманы бағытына қарай келе жатты. Бұлар Махмұдтың қол астындағы аймаққа жетуге тиіс болатын. "Дүрбі" операциясынан кейін туындаған жаңа жағдайларға жауап беретін тың тактикалар жасау үшін Амируш вилайидың бүкіл басқарушы құрамын сонда жинауға бұйрық берген. Бұл жиынға кімдер қатысатынын анық білмесе де Әли Мароккодан оралған Баширді сол жерде жолықтырармын деп үміттенді. Қалай болғанда да, Тала жолдарында жатыр. Онда бармағалы да екі жыл өткен. Егер байланыс дұрыс болып, француз әскерінде шолғынға шығатын уақыт өзгеріп кетпесе, бұлар деревняда тым құрығанда бірнеше сағат аялдай алар еді.

Әрбір сарбаздың арқасына артып алған оқ дәрілері бар. Азық-түлікті деревня тұрғындарынан алуға тура келеді. Кофеге малып нан жеумен ғана келе жатқандарына екінші күн. Кофенің иісінен Әлидің жүрегі айныды.

Екінші күні кешке қарай бұлар мұржасынан түтін шығып жатқан бір ескі үйге жеткен. Дөңгелек черепицалы шатыры үстінен төнген ағаштың астында қалыпты. Жел осылай қарай соғып тұрғандықтан, мұрындарына піскен ыстық нан иісі келеді.

Жауынгерлер маңайды түгел шарлап шығып, үш сақшы қойды. Әли ағаш басына шығып, одан шатырға түсті. Жолдастары оның үйдің арғы бетіне қарғып түскен дыбысын естіді.

– Қайырлы кеш,.- деді Әли.

Бұған жамырап:

– Қайырлы кеш, - деп жауап қатты.

Нан пісіріп жатқан кемпір, жүрелеп отырған шал және үлкен табақ төңірегінде топырлап отырған үш бала бәрі де бұған жалт бұрылған.

Әли зәйтүн майын сұрады.

– Ахмет, мына бауырға май әкеліп берші, - деді кемпір баланың үлкеніне.

Әли табаққа еңкейіп, ыстық таба нанды екі қолымен алды. Одан бір тістеп, содан соң сындырды да, нан кесегін қапшығына сүңгітті. Кемпір орнынан тұрып, үнсіз үйге кіріп кетті. Шал мұның әр қимылын бағып отыр. Балалардың көздері бақырайып кетті, ал ересектеуі түкірігін жұтынып, бейтанысқа зәйтүн майы құйылған ыдысты ұсына берген. Әли нанды қайтадан аузына апарды.

– Егер мына нанды алып кетсең, - деді шал, - құдай зауалыңды береді. Балалар екі күннен бері нәр татқан жоқ.

– Міне ақша, - деді Әли, - үн сатып аласыңдар.

– Ұн табу мүмкін еместігін білесің ғой. Армия үлес қана береді.

Әли жайымен сөйлеп тұрған шалға, көздеріне жас үйірілген балаларға қарады. Ол қапшығынан нанды алып, бұрышта бұйығып отырған шалдың тізесіне тастай салды.

– Кешір, ұлым, - деді қайта шыққан кемпір, - өзіміз де өлместің күнін көріп отырмыз. Шал екеуміз шыдай да берер едік, бірақ мына титтей балалар болмаса...

– Бұлардың әкелері қайда? - деп сұрады Әли.

– Бір жаққа кеткен, - деді кемпір, - ұзамай қайтып оралады.

– Есікті ашшы, - деді Әли.

Кемпір есікке барып, ағаш тиекті ағытты. Әли табалдырықтан аттай бергенде кемпір құлағына сыбырлады:

– Ұлым қаза тапқан... Солдаттар өлтіріп кетті... тек балалары білмейді.

Әли асығыс шығып кетті. Бүкіл жасақтың басы қосылған кезде:

– Кемпір-шал екен, өздерінің тіске басарлары жоқ... Жарайды, бес минөттей тынығып алайық, - деді.

Күзетте тұрған сақшыдан басқаның бәрі жата кеткен.

– Омар болғанда ыстық кускус та келіп қалар еді. Шешесі бір себетін бірақ әкелер еді шіркін, - деді Акли.

Бәрі де үнсіз қалып, ақыры біреуі:

– Қайдағыны айтатын болып барасың, шал, қартайғанбысың? Тұғырыңнан таяйын дегенсің - ау, шамасы! - деген.

– Не бопты? Осы жолда қолымнан айырылған жоқпын ба?

– Әйткенмен ыстық кускус жуыр маңда аузыңа тие қоймас.

Бұлардың аузына тамақтан басқа әңгіме түспеді.

– Кускусты тап қазір-ақ тауып келуіме болар еді, - деді Акли.

– Және сорпасымен етті де ме?

– Енді қалай? Майымен бірге!

– Ұйытқан айран ше?

– Ұйытқан айранын да...

– Оның бәрін қайдан аласың?

– Сержант, рұқсат етемісің?

– Енді қалай!

Аш көздерімен өзін ішіп-жеп жатқанын Акли сезіп жатыр.

– Әрине, Тасадиттен, деревня бұл арадан алыс емес қой. Алғашында бәрі де бұған өре тұра қарсы болған.

– Өйтіп алғаның тамағыңнан өте ме? Қақалып қаларсың... Ұлы туралы сұрағанда кемпірге не бетіңді айтасың? Біздің арамыздан күйеуін іздеген Тасадитке не демексің?

– Солар ештеңені білмейді деп ойлаймысыңдар? Және сонсын оларға естірту де керек емес пе?.. Әли сол үшін келдік деп айтар.

– Деревняда бой тасалайтын жер бар ма? - деп сұрады Әли.

– Бақандай үшеу.





– Сен онда болып па едің?

– Оншақты рет болған шығармын.

– Сенімді байланысшы да бар ма?

– Тасадит!

– Егер ол күйеуіне ұқсаса...

– Ол сол жердегі ең сенімді байланысшы. Әли жігіттеріне қарады.

– Иә, не айтасыңдар? Кемпірге естірткеніміз дұрыс шығар... Бұлар деревняға жете бере тоқтаған. Бір сағат өтпей Тасадит те келді.

– Ғажап, - деді Акли, - бұрынғыдан да әдеміленіп кетіпті! Әли бәрін екі құпия орынға бөлді. Өзі Аклимен бірге Тасадиттікіне кетті.

Омар қаза тапқаннан бері Әли бұларға қалай естіртетінін ойлап, тіпті айтатын сөздерін де сайлап алған еді. Бірақ жеме-жемге келгенде бәрін ұмытып, тіпті неден бастарын да білмеді. Ол міңгірлеп:

– Ал Омар... - дей беріп еді.

– Біз білеміз, - деді Тасадит, - сенің ағаң Белаид бәрін де айтқан Әли Титиге бұрылып, ұлының ерлікпен қазаға ұшырағанын айтуға оқтала бергенде, Омардың шешесі де:

– Одан басқа ешкімім де жоқ еді. Құдай басқа салған соң не шара! - деп күрсінді.

Сәл үнсіздіктен соң Тити:

– Ал әкесінің мылтығы қайда? - деп сұраған.

– Біз оны бір жауынгерге бердік. Жоғалтқан жоқпыз. Соғыс біткен соң қайтарып береміз. Жақсы мылтық!

Тоқыма аспабының арт жағында қабырғада бір кесек қабықпен қымтап жауып қоятын құпия орынға кірер ауыз бар екен. Бұлар соған зорға кірген. Тесіктің аузын қымтап үлгергені сол екен, бірін-бірі итермелеп, күлісіп, солдаттар кіріп келгені. Іштеріндегі жас әйел де сылқ-сылқ күледі. Бірнеше солдат тыста қалған.

Әли оқтізбегін шығарып, үш гранатасын, жалпақ жүзді пышағын әзірлеп, саусағын автомат шүріппесінен алмаған күйі қабағын түйіп отыр. Тұтқыннан қашып шыққалы қабағын түйіп жүретін әдет тауып алған. Қорыққаннан Тасадиттің көзі қарайып кеткен: солдаттар ерте жетіпті. Ұзын бойлы, күнге күйген, бет-аузын сақал басқан Әли солдаттар жетіп келуі мүмкін ауыздан көзін айырмайды. Жазатайым оққа ұшып кете ме деп Тасадитте зәре жоқ.

Кенет бөлмеден біреу қағып кеткен қабық құлап түсті. Өзі саудырап домалап барады. Тесіктен "томсон" автоматының ұңғысы, оны қыса ұстап отырған сағаты бар жүндес қол көрінді.

Әли аяғымен қабықты ысырып, мылтығын кезеп отыр. Біреудің күле сөйлеген даусы естілді:

– Қытықтама деймін, қаншық!

Әйелдің сылқылдай күлгені тағы құлаққа шалынды. Тити кемпір сынған ыдысына кейіп сөйлеп жатыр.

Кенет автомат ұңғысы, сонымен бірге сағат таққан жүндес қол да ғайып болған. Бұлар біреулердің күлгенін, аз-кем дауласқанын естіді, ақыры бәрі де сап болды.

Командант сағаты басталғаннан кейінгі түн секілді жым-жырт тыныштық орнады. Тасадит алыстап бара жатқан аяқ дыбыстарын естіп отыр. Ол Әлиге қараған. Анау оқтізбегі мен гранаталарын қапшығына тығып жатыр. Пышағының жүзін бір сипады да, қынына салып қойды. Өзі осында келген кезіндегідей өлердей шаршап отырған сияқты.

Солдаттар кеткен бойда қалқаны үш рет асығыс қаққан, Тасадит те әбігерлене қалыпты. Өзі әрі-бері жүріп, дамылсыз:

– Сендерді сақтап қалған Мальха ғой. Мальха еш уақытта саспайды. Мальханың жолы болғыш, - дей береді.

Акли күртесінің түймесін ағытты.

– Мына жерде тұншығып қалуға болады екен.

Ал Әли үнсіз отыр.

– Сен неге мұңайып отырсың? - деді Тасадит.

– Шаршағаннан ғой, - деп жауап қатты жігіт, - ештеңе етпес.

– Қорықтың ба?

– Білмеймін. Ол туралы ойлағам да жоқ, ең бастысы, олардан бұрын атып үлгеру ғой.

– Сен оны өлтірер ме едің?

Ол қолын екіұшты сілтей салды, бірақ үндеген жоқ.

– Шамасы, қайдағыны айтып, сені жалықтырып жіберген болармын. Ұйқың келді ме?

– Жоқ, - деді жігіт, - жалықтырған жоқсың. Мені еш уақытта жалықтырмайсың да.

Қабырғаны жағалап қуысқа қарай үлкен егеуқұйрық жүгіріп өтті. Әли алдыңғы жағынан көз алмай отыр.

– Маған... тап өзің секілді қыз керек... Тап өзің сияқты...

Тасидат ештеңе деген жоқ.

– Егер өзің біреуді танысаң... Тек маған кім болса сол емес... тап сен сияқты қыз... төзімді болса және соғыс біткенше мені күтсе.

Акли автоматын шұқылап отырған. Тасидиттің жүрегі қатты соғып кетті. Бұрышқа тығылып алған ол қазіргі көңіл күйін ешкім байқап қалмас деп үміттенді. Қарадай тынысы тарылып, сәл тұтығып, зорға тіл қатқан:

– Құдай жолыңды оңғартсын, бауырым! Бірақ менің де басқалардан ешбір айырмам жоқ қой.

Бұлары бірін-бірі қолпаштап қойған сияқты көрінген.

Ұзақ уақыт үнсіз қалған Әли ойын әрі қарай сабақтап:

– Маған керегі тап өзің сияқты қыз, - деді.

– Қарындасым, - деді Акли, - басқаны қоя тұршы. Жігіттерге не керек екенін білемісің? ЬІстық кускус пен айран болса... Түсіндің бе? Мейрамханадағы сияқты!

– Менде кускус бар, таңертең ғана даярлап қойып едім.

Әйел шығуға кедергі жасап тұрған қабықты былай ысырып тастады.

Ол шығып кетісімен Акли:

– Әй, оңбаған екенсің ғой, сержант. Мұның күйеуін тікұшақтан лақтырып жібергенін көргеніңе үш ай да болған жоқ қой, - деді.

– Нені айтып отырсың? - деп сұрады Әли.

– Кетуіміз керек. Енді қайда барамыз?

– Талаға. Тала - менің туған деревням. Онда бес құпия орын бар... және оның бәрін де білем. Ыстық кускус, тоқаш, айран дейсің бе, бәріне де тоямыз әлі!

– Біреуді алдын ала жіберіп, оларға ескертіп қою керек шығар.

– Несі бар... Тасадиттің қолынан келе ме?

– Ол аумақтағы таңдаулы байланысшы ғой.

– Құпия орынның бірі біздің үйде. Бірден менің қарындасым Фарруджаға бару керек.

– Сол дұрыс бола ма? Одан да алдымен Таладағы ОПА- офицерімен сөйлескені дұрыс емес пе?

– Ол менің ағам Белаид.

– Ал керек болса! Бір ағаң III вилайеде емші. Сонда бүкіл отбасыларың түгел қағынғансыңдар ма!

– Баширді, бәлкім, Акфада көріп қалармыз... Қайырлы түн!

Көзі жұмылып барады. Ұзамай екеуі де ұйықтап кеткен.

Марсийактың кабинетіне сержант Гамлет кірді. Капитанның әлденеге көңілі өрекпіп отыр.

– Егер бәрі де ойдағыдай болса, сержант, екеуміз тарихта қаламыз! Мына қағазды көрдің бе? Бұл бізбен көрші Армала аймағына басшылық ететін капитан Лафорэден келген хат. Не жазғанын тыңда: "Сенімді ақпарат көзі Амируштің өзі бастаған бүлікшілердің шағын жасағы Тала секторына бағыт алғанын хабарлайды. Шамасы, олар ұзамай феллагалардың III вилайиы басты офицерлерінің жиыны ететін Акфада орманына бара жатқан сияқты. Мұны командованиеге мәлім еттім. Әйткенмен қандай да болмасын әрекет жасағандай болсаң деп саған хабарлауға ұйғарып отырмын, өйткені уақытты жоғалтуға болмайды, әр сағат қымбат!.."

Капитан еліріп отыр. Гамлет оның сәл сабасына түсуін күтіп тұрды да, содан соң енді не істейтін ойы барын сұрады.

– Не істеуші едік? II жоспар іске қосылады.

Бұрқыраған қағаздардың арасынан Марсийак қызыл бояумен II деген рим саны жазылған бір парақты алып шықты да, Кабилия таулы ауданының ірі көлемді картасын ашты.

– Міне қарашы! Бәрін де алдын ала ойластырғам, осылай боларын өзім де сезгем. Жадыңа мықтап түйіп ал, сержант. Басшылық жасау - бәрін алдын ала білу деген сөз... Жоспар дайын, зәйтүн ағаштары кесілген. Бәлкім, ертең...

Картаның он бойын қызыл және көк дөңгелектермен және сызықтармен баттастырып тастапты.

– Міне қара. Қызыл сызықпен олар өтуі мүмкін нүктелер, сондай-ақ өтіп кететін тұстары белгіленген. Көк қарындашпен бүкіл Тала аумағы көз алдыда тұратын біздің бақылау нүктелеріміз көрсетілген. Осындағы қызылмен білгіленген нүктелердің әрқайсысына сенімді байланыспен қамтамасыз етілген жасақ жібересің. Сонымен дұшпан қай жерден пайда болса сонда қажетті күштерді бірден шоғырландырамыз. Және ешқандай атыс, у-шу болмасын. Қалғаны жасақ командирлерінің өз қалауына байланысты. Ал резервте қалған бөлімшелер қажет болған жағдайда аталған нүктелерге дереу жетіп баруы үшін толық жауынгерлік даярлықта тұруға тиіс. Бір сөзбен айтқанда, бұл екі апта уақыт бұрын жүргізген жаттығуларды қайталау болып табылады, есіңде ме?

– Әрине, есімде, - деді Гамлет.

– Бұйрықты орындауға дереу кірісу керек! Бәлкім, бұл бірнеше сағаттың, тіпті бірнеше минөттің ісі болуы әбден мүмкін.

Түскен кейін Гамлет уақытының басым бөлігін ротаны операцияға даярлауға жұмсады да, жасақтар жорыққа тек сағат бес кезінде зорға шықты. Гамлеттің өзі капитанның резерв деп атаған тобымен қалған.

Кабинетіне тарс бекініп алған Марсийак құлағын рацияға тосып, кезегімен барлық жасақтармен байланысын реттеп отырды. Бәрі де жауап беріп жатыр. Мұндағы радиобайланыс өте жақсы болатын да, капитан соны мақтаныш тұтатын еді. Содан соң тағы да картаға үңіліп, француз жасақтарының шырмауына Амирушты қалай іліктірудің амалын ойластыра бастады...

Мылтық дауыстары бұл күтпеген жерден естілді. Ол орнынан атып тұрған. Тап осы сәтте бөлмеге Гамлет те кіріп келіп еді. Тағы атыс. Капитан естіп тұр. Бұдан кейін бірінен соң бірі тағы екі рет мылтық даусы естілді. Сонсын тіпті үдеп кетті.

– Бұлар біздікі! - деді капитан.

– Иә, бірақ мұның алдындағы...

– Жеке атылған мылтық даусы солардікі... Сержант, әйткенмен олардың үлкен ағаларын ұстап алуымыз да ғажап емес.

Автоматтардың жанталаса дарылдаған үні мен қол пулеметтерінің құлақ тұндырған үніне қосыла тағы жеке үш мылтық даусы естілді; сонан соң бәрі де сап болған.

– Жеті рет атты, - деді Марсийак, - шамаларының келгені де сол-ақ шығар. Жұрттың бәрін жауынгерлік дабылмен жина, Гамлет. Ал мен әзірге Лежандрмен байланысып көрейін...

Гамлет шығысымен, капитан рацияға ұмтылған.

– Алло, алло... Инелік, мен Қабыланмын, естіп тұрмысың?.. Тыңда... Алло, алло... Инелік, естіп тұрмысың?.. Алло...

"Инелік" жауап бермеді. Капитан радиске байланысты реттеуге бұйырды. Бірақ бұл оның да қолынан келмеді. Марсийак оның қолынан құлақшынды жұлып алған.

– Алло, Инелік! Алло!...

Ол айқай салды. Бірақ жауап ретінде бірдеңе тысыр-тысыр етеді. Капитан құлақшынды үстелге лақтырып тастады.

– Мынау консервінің қалбыры ма немене!... Американдықтар бізге өтпейтін тауарларын тығып жіберуін қашан қояды осы!

Ол маңдайын сүртті де, қайтадан II жоспарға үңілді. Сержант Лежандрдың бекеті ең оқшауы болатын. Одан үш шақырымдай жерде капрал Меркадьенің басшылығындағы "Бирюза" жасағы бар. Лежандр бекетіне "Бирюзаға" шамамен жиырма минөтте жете алады. Капитан тағы рацияға отырды.

– Алло, Бирюза... Мен Қабыланмын, естіп тұрмысыңдар? Жауап бер...

– Алло, Қабылан... Мен Бирюзамын... Естіп тұрмын.. Өте жақсы естіп тұрмын...

– Ей, Меркадье, сен қайдасың?

"Міне, тағы да шифрды ұмытып қалды", - деп ойлады радист.

– Феллагаға Лежандр шабуыл жасады ма?

– Білмеймін, капитан мырза, атыс алыстан естіледі. Инелікпен байланыс жасауға бірнеше рет тырысып көрдім, бірақ нәтиже шықпады.

– Жасағыңда қанша адам бар?

– Өзіммен жетеу, капитан мырза.

– Өте жақсы! Дереу өз бекетіңізді тастап, Инелікке көмекке жөнеліңдер. Ротаның қалғанын алып мен де сол жаққа барам.

Сержант Гамлет есікті ашты.

– Адамдар дайын, капитан мырза.

Марсийак радиске барлық бекеттерге жібер деп бұйрық қалдырды: "Инелік" дұшпанға шабуыл жасаған сияқты. Барлық жасақтар қырағылықты күшейтсін. Қуғыннан қашқан бүлікшілер сендердің жандарыңнан шығуы да ғажап емес. Қажет болған жағдайда "Инелік" бекетіне баруға даяр болыңдар, ал әзірге өз бекеттеріңде қала беріңдер".

Түн келді. Жасақтар өзара байланыстарын жоғалтпауға тырысып қиындықпен жылжып келеді. Лек соңында Марсийак пен Гамлет. Бұлар қозғалғаннан бері ширек сағат өтпестен алғашқы естілгендей тағы бір мылтық даусы шықты. Жауап ретінде де төпеп атып жатыр.

– Меркадье де шабуылға шықты, - деді Марсийак. - Жылдамдатыңдар, дұшпанның көзін жою немесе шегінер жерін кесіп тастау керек.

Гамлет лек алдына қарай жүгіріп кеткен. Атыс үдеп барады. Аз-кем саябырсығанда Марсийак жеке атыстарды санап қояды:

– Алты... жеті!

Ол атыстың жалғасын күтті, бірақ қайтадан тыныштық орнады. Феллагалардың да, Лежандр мен Меркадье солдаттарының да мылтық дауыстары қайтып естілмеді.

Алдыңғы взводқа Ленжандр жасағы тұрған қырқаны қоршап алып, жотаға жақындап келгенше біраз уақыт өткен. Дұшпанның қайда жасырынғанын ешкім де білмеді. Бұлардың алғашқы көргені капрал Меркадьенің солдаттары болды. Гамлет емен ағаштарының ортасындағы алаңда жатқан жасақты алыстан көзі шалған. Өз ротасының солдаттарын оның танымауы мүмкін емес еді. Бірақ аналар қозғалмады. Асқан сақтықпен Гамлет оларға таяп барған. Қастарына келген кезде жетеуінің де қимылсыз шалқасынан жатқандарын көрді. Басқалар жеткенше, ол күтіп тұрды. Бұлар мүмкін жатқандардың бірі қимылдар немесе дұшпан белгі беріп қалар деп ұзақ уақыт тың тыңдаумен болды. Ақыры бұдан ештеңе шықпаған соң, алаңға келген. Меркадьенің солдаттарында қару-жарақтары да қалмапты. Өздері ұйықтап жатқан сияқты. Тек әрқайсысының басында, кеудесінде немесе қарнындағы кішкентай тесіктерден басқа алабөтен ештеңе байқалмайды.

Лежандрдың жасағы жоғарыға, қырқаға бекінген болатын. Олардың да әрқайсысы сол жатқан жерлерінде қалыпты, тек олардың да қаруларын сыпырып кеткен. Күйіп кеткен Марсийактың даусы тамағына кептеліп, шықпай қалды. Ақыры шарасыз кейіппен тіл қатқан:

– Он төрт оқ шығарыпты... Он төрт солдатты жер жастандырған... Оқ-дәрілерін үнемдейді екен, найсаптар!

Түннің қалған бөлігі мен келесі күннің жартысын ол осы маңайдың қуыс - қуысын қалдырмай, тінтіп шығуға арнады. Бірақ феллагалар зым-зия жоғалып кеткен. Марсийак барлық жасақтарымен байланыс жасап, сұрастырғанмен, бірде-бірі маңызды ештеңе айта алмады.

Капитан қайтып оралғанда, хатшысы полковниктің хабарласқанын, келген бойда телефон соғуды тапсырғанын баян етті.

– Онымен жалғастыршы, - деді Марсийак.

Гамлет шығып кетпек болған.

– Отыра бер, - деді капитан. - Не айтатынын да біліп тұрмын. Бірақ бәрі де кеш, полковник мырза. Қосымша күшті кеше жіберуіңіз керек еді.

Өзінде әбден титықтаған адамның кейпі бар.

Сәлден кейін полковниктің не дегенін Гамлет анық естіді.

– Қанеки, Марсийак, не жағдай болғанын баяндай беріңіз!

– Біздің шолғыншылардың бірі дұшпанның ірі бөлімшесіне шабуыл жасады. Сізге дереу рапорт жіберем. Әлгі бөлімшеде аса жоғары лауазымды офицер болуы да мүмкін сияқты.

– Жоғары лауазымды деймісіз? Енді қалай деп едіңіз? Амируштың өзі болса! Және ол, әлбетте, саусағыңыздың арасынан сусып та кеткен шығар?

– Оның бөлімшесінің аса ірі болғаны күмән туғызбайды, және маған да ең соңғы минөтте ғана ескертті, полковник мырза...

– Иә, оны басқалардан естіп отырмын. Амирушке жергілікті халық тарапынан... соның ішінде өзін-өзі қорғау топтарыңызға қарамастан, сіздің деревнядан да күшті қолдау бар секілді... Әлде сіздің күштеріңіз, іс-қимылдарыңыз, бөлімшелеріңіздің орналасқан жері туралы оның алдын ала біліп отырғаны әлі санаңызға жеткен жоқ па?.. Шығындар жөнінде баяндаңыз!

– Он төрт кісі қаза болды, полковник мырза... Бірақ дұшпан жағы бұдан әлдеқайда көп шығынға ұшыраған тәрізді... Сізге рапорт жіберем...

– Он төрт кісі деймісің!

Гамлет тіпті полковниктің телефон тұтқасына ысқырып жібергенін де естіді.

– Амируштың осы жаққа келгенін естіген бойда естерің шығып кеткен бе немене? Түстеріңде де соны арқанға матап жатқандарыңды көресіңдер - ау деймін, сірә?

Енді ақыра бастаған.

– Сайтан алғыр, училищеде ие бітіргенсіңдер осы? Әлде түнгі операцияны қалай болса солай жасай салуға болмайтынын өмірі естімегенбісіз... Амируш сияқты қанқұмар жыртқыштың екпінді күштерін оп-оңай жер жастандырам деп жүрмісіз... және шеттерінен құралайды көзінен ататын мерген болса...

Марсийак егер қолында жеткілікті күші болса Амируштың шегінер жерін кесіп тастауға болатынын айтып, ақталмақ болған.

– Соғысты деревня мерекесіндегі мылтық атумен шатыстырмаңыз, Марсийак!... Баяхнатыңызды жіберіңіз.

Капитан тұтқаны орнына қойды. Құп-қу болып кеткен ол тұла бойын құрыстырып бара жатқан ашу-ызасын жасыра алмады.

– Қай сайтаныма?... Қай сайтаныма бола осында отырмыз? Оларға ұнамайды екен! Олай болса, басқа жерге жіберсін! Мылтық ату дейді... Жазу үстелінің басында қонжиып алып, билік айтатын осындай мұражайлық бастықсымақтардан қалай жалықтым десеңші!

Марсийак хатшысын жіберіп, сержантқа бұрылды:

– Гамлет, мәйіттерді жеткізуді қадағалаңыз, және бұл туралы бірде-бір адам... Белаид та, Тайеб те білмейтін болсын...

Кешке бөлмесіне кірген Марсийактың көзі ілінбеді. Өз баянатында ол өткен түндегі екі қақтығыстың салдарын жұмсартуға тырысты, бірақ бұған өзінен басқа ешкімнің кінәлі еместігін ішінен сезіп жатыр. Амирушты ұстай алмағаны өзіне сұмдық жеңіліс болып көрінді. Және полковниктің кекетіп: "Соғысты деревнядағы мерекеде мылтық атумен шатыстырмаңыз," - деген сөзі де өтіп кетті. Егер ойының сәті түскенде сол полковник мұны көкке көтерерін де жақсы біледі. Және бәрінен бұрын полковниктің: "жергілікті тұрғындар, оның ішінде Таланың да адамдары бар, Амирушке қолдау көрсетеді", - дегені де қайран қалдырған. Ал барлау және психологиялық қызмет жүктелген Гамлет Таланың тұрғындары біздің жаққа шығып кетуге даяр тұр, тек феллаганың айуандық әрекеттерінен қорықпағанда, баяғыда-ақ солай болар еді деп пайымдайды. Капитан Марсийак деревняның әр тұрғынына Делеклюз толтырып, Гамлет толықтырған істерді көріп шығу үшін кабинетіне түсті.

Мұның кабинетімен жапсарлас бөлмеде взвод командирлері ішуге жиналыпты. Орталарында Белаид бар. Дауыс ырғағына қарағанда, біраз жерге барып қалған сияқты. Басқалары да cay сиырдың боғы емес. Әрине, өткен түнгі оқиғаны талдап жатқандары анық. Әңгіме капитанның ауданды шағын телімдерге бөлгені дұрыс болды ма, одан да шашырап кеткен бөлімдерді бір жерге шоғырландырып, атыс қуатын арттырғаны жөн емес пе еді, бірақ олай болғанда, дұшпан басқа жерден сытылып кетер ме еді деген талас төңірегінде өрбіген. Пікірлер де ала-құла. Ақыр аяғында старшина:

– Бәрі феллагалар анда, далада жүр деп ойлайды, бәлкім, олар осында, Таладағы бір жылы жерде жатқан шығар, - дегенді айтқан.

Бұған бәрі өре тұра қарсылық білдірді.

– Қалай болғанда да, - деді Белаид, - істің жайын капитан біледі ғой. Тамаша офицер.

– Капитанның тамаша офицер екенінде талас жоқ, - деді Гамлет, - әйткенмен, іс-әрекетінің сипатымен таласуға болады.

– Нақтырақ айт! Сөзіңіз түсініксіз, сержант, - деді старшина.

– Марсийактың кім екенін білгілерің келе ме? Сайтан алғыр - ау, ол байырғы офицерлердің классикалық үлгісі емес пе, әлгі шпор тағып, шабуылға ақ биалай киіп шығу керек деп түсінетін. Қымс етсе, "училище" дейді, нақты иені айтып отырғанын білмейді, училище ол үшін еврейлердің Сионы секілді. Әр таң сайын мұқият қырынады, әр жексенбі сайын шіркеуден шыққан соң атқа мініп серуендейді және дұшпандарының жылтырақ иен шпор таққан, дәстүрлі жарғымен қимылдайтын нағыз солдаттар болмағанына шәт-шәлекей ашуланатынын қайтерсің!

Старшина бірдеңе деуге оқталған.

– Олай емес пе немене? - деді Гамлет. - Қазір болған жағдай осыған тамаша дәлел: феллагалар адал соғыспапты. Олардың бізді күтіп тұруы, тарс-тұрс мылтық атуы, улап-шулауы керек екен... Содан соң біздің күшіміз басым болғандықтан, олар, әрине берілулері керек, бұдан кейін капитан олардың басшыларына: "Жеңілген жауынгерге де құрмет көрсету керек!" - деген болар еді. Ал оның орнына аналар шабуыл жасаған бойда... үлкен жолдағы қарақшылар тәрізді ізін жасырып үлгерген.

Капитан Марсийак орнынан атып тұрды. "Қазір барып тұмсығын бұзсам ба екен!"

Бірақ ол жерде Белаид та бар екені есіне түсіп, орнына кайта отырды. Жоқ, мына сержант тіпті шектен шығып барады!

Бұдан алты ай бұрын полковник телефон арқылы бұған Жоғары политехникалық мектеп бітірген біреуді жіберіп отырмын дегенде Марсийактың көз алдына соғысты атыс алдындағы даярлық санайтын көзілдірікті алпамсадай біреу елестеген. Әйткенмен, басына фуражка киіп, Париж көшелерінде беліне қылыш қыстырып жүрген әскери шығар деп ойлап еді. Бірақ алғаш көргеннен-ақ көңілі қалды.

Сержант Гамлет бойы тапал, беті мен қолдарын сепкіл басып кеткен, үлкен мүйіз көзілдірігінің астынан жасқаншақтай қарайтын, кеспір - келбеті келіспей қалған біреу болып шықты.

Қысқасы, "Тэмуаньяж крэтьен оқып, жұма сайын ораза тұтатын қудың өзі. Сандалып әскерге несіне келіп жүр? Теңдеулерін шығарып, үйінде отыра бермеді ме? Өйткені, егер әскери болғың келсе, қайда болса сонда бармай, мына Марсийак сияқты Сен-Сирге түсуі керек еді. Мұндай ергежейлі немелер сызу сыза алуы мүмкін, бірақ бұлармен соғысып жарыта қоймассың. Гамлет міне сондай берекесіз бала болып шықты. Амируш бастаған феллагаларға қарсы тұратын кезде бұған, Марсийакқа көмекшілікке басқа адам құрып қалғандай, онысы жібергенін қарасаңшы.

Бір қызығы, Марсийакта да және басқаларда да өзі туралы бейшара пікір қалыптасуына түрткі болған тағы Гамлеттің өзі. Ең бастысы, қайдағы жоқ идеяларды шығарады. Жарайды, онысына да төзуге болар. Бірақ ол сол идеяларын жұрттың бәріне таратып, адасқандардың көзін ақиқатқа жеткізем, ақиқат күшінің арқасында лағып кеткендерді тура жолға салам деп әлек болатынын қайтерсің.

Гамлеттің жеке басының ісі қолына түскен бойда Марсийак одан қандай да болмасын бір кемшілік табармын деп кенедей жабысқан. Бірақ онысы бекер екен. Ешқандай кемшілік те, тіпті тарыдай ақау таппады. Бейшара Гамлеттің басқалардан титтей да айырмашылығы жоқ екен. Әлгілерден басқа өзі жайында ұзынсонар әңгіме айтып кеткен кездерінде Марсийактың түйгені: бұл кәдуелгі, орта дәрежелі француз деген пікір ғана болды.

Ал шыққан тегі, алған біліміне қарасаң, мұндай пікір қалыптастыруға болмайтын секілді. Марсийак екеуінің де өткендерінде ортақ белгілер көп болған дегенді іштей мойындайтын.

Гамлеттің әке-шешесі католиктер екен, өзі айтқандай, анау - мынаусы жоқ парасатты католиктер, өйткені, католик болмаудың өзі жарамсыз нәрсе ғой. Бұлардың уағыздайтын католицизмі: құдайға құлшылық ету, қайырымдылық, бәріне бірдей ортақ балаларға арналған иезуит колледжі, және өз ар-ожданымен ешқандай алауыздық болмауын көздейтін ешбір кедір-бұдыры жоқ дін болатын. Бір сөзбен айтқанда, тамаша майланып, реттелген католицизм. Отбасында ғасырлар бойы қалыптасқан діндеріне байланысты ой-саналарында да, тұрмыс-тіршілігінде де бір де бір ойда жоқ қиындық кездеспейтін. Гамлеттің де тұрған бойы осы еді.

Алжирге жолдама алған ол мұндағы соғысқа пәлендей құлшыныспен де (бұлардың үйінде құлшыныс деген қарабайыр халыққа тән, тіпті өрескел нәрсе болып саналатын) келмеген, бірақ соншалықты қарсы да болмаған. Христостың өзі: "Мен сендерге бейбітшілік емес, семсер әкелдім", - деген жоқ па? Сөйткенмен, Рене бұл жөнінде дауыс көтеріп айтуға да міндетті емес-ті, ақиқат туралы айқайлап айтуға бола ма? Ақиқат бәрін өзі-ақ айтады, ал Батыс, Өркениет, Франция, Киелі католик шіреуі дегендердің бәрі талас тудырмайтын ақиқаттар.

Мұндағыларды жөнге салумен айналысып жатқан әскерге келісімен ол феллага аталатындарды тепкілеп, ұрып-соғудан бастады. Ол ешкімді зорлаған жоқ, бірақ мұнысы жүрегі айнығандықтан, өзінің әлсіздігінен еді. Әзірге жөні келмеген сон, әлі ешкімді азаптаған да жоқ, бірақ басқалардың азаптап жатқандарын көрді, бірақ ол жерде айрықша ләззат та, ар-ұяттың мазалауын да сезінбеді, әйткенмен, ақиқат жолында азаптап жатыр деген сеніммен аздап қанағат та алғаны шындық.

Сөйтіп жүргенде, өзі айтқандай, бір күні кешке кезекті шолғын кезінде көкірек көзі ашылды. Катехизис сабақтарында миына сіңірген күмән, ар-ұяттың мазалауы, жан азаптайтын сұрақтардың бәрі, бұған дейін шіркеу уағызының қажетсіз сарындары болып көрінгендердің бәрі кенет санасын оятып жіберген тәрізді болған. Осыдан кейін ұзамай демалыс алған Гамлет жас шағының естеліктерімен қаншама байланысты сиырлары, жасыл шалғыны, күшті шарабы, ескі шіркеулері, жым-жырт тыныштығы ұйып тұратын, қалыңдығы мен аббаты бар, туып-өскен Бургундиясына тартып кеткен. Әскери бөліміне Гамлет мүлдем басқа адам болып оралды. Ол қайта оралған діні жолында өлуге даяр мехнат шегушіден аумайтын. Содан бері жыл өткеніне қарамастан, әлгі ұмтылысы титтей де кеміген жоқ. Өзін маңдайына дүниеге мейірімділік пен махаббат әкелу жазылған Хрис, тым құрығанда соның апостолдарының бірі ретінде сезінген ол осы сөзді реті келгенде де, келмегенде де айта жүретін. "Көбіне ретсіз жерде", - дейтін Марсийак.

Ол Талаға қайтып келген бойда оның САС - ты жаулап алуға тиіс қамал деп қарайтынын; ротаны ақиқат дінге тартуға тиісті мәжусилер санайтыны; ал офицерлерді ізгілік жолынан адасқан пенделер ретінде шайтанның азғыруынан құтқарып, мейірімділік сәулесі шапақ шашқан ақиқат жолына бұрғысы келетіні айқын болды.

Даяр тіркестерге жаны әуес ол бірде:

– Өркениет жолында тағылардың қаруларымен шайқаспас болар, - деген күннен бастап "Гамлет" атанып кеткен еді.

Капитан мұндай әдеттен тыс әдістер өтпелі құбылыс қой деп қарсылық білдірмек болған.

– Дұрыс айтасыз, - деген Гамлет, - өтпелі құбылыс! Қазір осындай әдістерді қолданар болсақ, түптің түбінде бәрін нөлден бастауға тура келер. Жоқ, мырзалар, отпен ойнауға болмайды. Баяғыда Эльсинора мұнарасында Гамлет...

Сол кезден бастап бұл Гамлет атанып кетті.

Үлкен бөлмедегілердің бәрі бір мезгілде сөйлеп жатыр. Бірақ Марсийак олардың мылжыңын тыңдауды қойды. Ол полковникпен телефон арқылы сөйлескен сөзі жайында ойлады. "Амируш жергілікті тұрғындардың көмегіне сүйенеді..." Бірақ бұл соншалықты анық нәрсе емес! Өйткені, Делеклюз жасаған құжаттарға, Тайебтің көрсетулеріне, Гамлеттің тапқан мәліметтеріне қарамастан, бұл Тала тұрғындарының нақты қайсысы феллаганың жақтасы екенін білуі былай тұрсын, тіпті сондай жақтастарының бар-жоғын да анық білмейтін. Капитан Марсийак жазуын доғарды. Орнынан тұрып, жазылған екі парақты алды да, Гамлет тағы бір ойының ұшына енді жете бергенде көрші бөлмеге кіріп барған.

– ... Бұдан ешкім де қашып құтыла алмайды. Сондықтан таңдау жасау керек... мұның екі жолы бар...

– Сөйтіп, сержант, - капитан оның сөзін бөліп жіберді, - сеніңше, екі тақтада бірдей жеңіске жетуге болмайды: не жеңіске жетесің, не жаныңды сатасың дейсің ғой.

– Менің айтпағым нақты бұл емес...

– Сөйтіп, сержант, мына бір қарапайым ақиқатты құлағыңа құйып ал: мен үшін және менің кез келген офицерім үшін соғыста жеңілу туралы тіпті әңгіме болуы мүмкін емес... -Ол бөлменің бұрышында үнсіз қалған взвод командирлерін шолып өтті. - Мырзалар, өзім де сіздерді шақыртайын деп едім... Ақыры бастарыңыз қосылып қалған екен... Өткен түнде болған жағдайға қайта оралып жатуға менің уақытым да... құлқым да жоқ... Менің борышым, сіздердікі де сондай, - алдағы іс-қимылдарға даярлықтарды ойластырып алу... Амируштың сытылып кеткен себебі жергілікті тұрғындар арасында, оның ішінде осында да, оның сыбайластары бар екенін полковниктің өзі айтты... Осы қатерлі жағдайды жою үшін шешім қабылдадым.

Бәрі қыбыр етпей, капитанды тыңдап тұр. Жалғыз Белаид қана бұрышта ұйықтап отыр.

– Мынау жиырма әйел мен он еркектен тұратын отыз адамның тізімі, бәрі де күдіктілер. Осыларды тергеп, қажетті мәліметтер беруге мәжбүр ету керек... - Ол сәл үнсіз қалды да, содан соң: - ... кез келген әдіспен мәжбүр ету керек, - дегенді қосып қойды.

Гамлет отырғышын сықырлата бастап еді, қалғандары: "Қазір бірдеңені қойып қалар", -деп ойлаған. Капитан сол жаққа бұрылды.

– Болуы мүмкін қателіктерді азайту үшін, - ол әлі де Гамлеттен көз айырар емес, - сондай-ақ іс-қимылдар тиімді өтуі үшін мен психологиялық қызметтің кәртішкесін қарап шықтым.

Ол көпшілігіне қызыл әріптермен біреулердің аты-жөндері жазылған кәртішкелерді үстелге тастады.

– Неғұрлым күдікті дегендерді іріктеп алдым. Мынау, тергеу жүргізудің үлгісі.

Ол машинкаға басылған қағазды көрсетті. Әрқайсысына соның бір-бір көшірмесін берді.

– Әлбетте, осы сауалнамаға тастай қатып қалудың қажеті жоқ. Бұл сіздерге ұсынып отырғанымды жоба деуге болар.

Ол тағы да бөгелді. Гамлет тағы отырғышын қозғалта бастаған Марсийак оны ишарамен тоқтатты.

– Бұл мәліметтерді міндетті түрде алу керек! - Содан соң буын - буынға бөліп, тағы қайталады: - Мін–дет-ті түр-де!

Әрине, капитан заң шегінен асып кеткенін өзі де біліп тұр. Расында, мұндай "қыспақтап" тергеуге тыйым салынған. Бірақ онда не тұр? Мұның мақсаты кез келген әдісті ақтайды. Ештеңеден тайсалмайтын халықаралық бүлікші элементтер алдында қайдағы бірдеңелермен тайсақтаудың ешбір жөні жоқ. Егер командование мұның бұл бастамасын білсе, құптай қоймас, бірақ жасырып қалатыны анық, ең бастысы да осы емес пе.

Башир үшін ең қиыны шекарадан өту болды. Қоршау бойлары қосымша күштермен нығайтылған, әрі-бері шолғыншылар тынымсыз кезіп жүреді. Ал қоршау әлі орнатылмаған оңтүстікке қарай тақыр жер еді де, оның үстінен ұшып өтіп жатқан ұшақтар мен тікұшақтардың көзіне түсіп қалу оп-оңай болатын

Түн ішінде Башир келіп жеткен бекет Ужданың түстік жағына орналасқан. Мұнда жараланған соң жуырда ғана ауысып келген жас лейтенант басшылық ететін. Тегінде, Марокко әскерінің бекеті болып саналатын бұған мейрам сайын Марокко королдігінің бес бұрыш жұлдызды қызыл-жасыл туы ілінгенмен, іс жүзінде бұл бекетте Алжир азаттық армиясының бір бөлімшесі тұратын. Әйткенмен, мұны француздар да білетін. Сондықтан да түндерде қандай да болмасын көрнекті жерлерге, шекараның осы бетіне алжирліктердің мәйіттерін әкеліп тастайтын. Шамасы, мұндай ермек өздеріне ұнаған болуы керек, өйткені, соңғы айда үш бірдей мәйітті лақтырып кетіпті.

Бөлме бұрышында отырған қудай арық аласа бойлы джундий Баширге күле қарады.

– Танысып қой, мынау Маса, - деді лейтенант Баширге. - Арғы бетке осыған ілесіп барасың.

Башир Масаның қолын қысты.

– Иә. Мұны бізге жазда шегіртке және напалм бомбаларымен бірге әкелген

Осыны есту тым күлкілі болғандықтан шығар, Маса бүктеліп қалған.

– Шілде айында болған оқиға. Күн аяусыз күйдіріп тұрған. Қазір тап сен жайғасқан жерде қалғып отырып, кенет көзімді ашсам, құртша ирелеңдеп бірдеңе жүр, қарасам адам. Қалай кіргенін тіпті білмей қалыппын.

– Маса кез келген жерден кіріп кетеді ғой, - деді Башир.

– Қалай кіріп кеттің деп сұраймын. Ол арт жағын нұсқайды, ағаш көлеңкесінде тұрған сақшыны сонда бірақ көрдім. Маса қалай болса солай емес... нөкерімен келіпті! "Саған не керек?" - деймін. "Мен харкимін", - дейді бұл. "Мақтанатын нәрсені тапқан екенсің!" "Иә, мен сондықтан да..." "Қашып кеттің бе?" - деп сұрадым. "Сол жағын білмедім," - деп қояды. Мұнысына не дерсің енді! Маса қашқын ба, жоқ па, онысын өзі де білмейді екен. Содан соң хикаясын бастады. Қанеки, Маса, соныңды өзің айтып берші!

Маса отырғышта қозғалақтап, жымиып күлді, бірақ ләм-мим деген жоқ.

– Ерліктерің туралы айтқың келмей ме?.. Көрдің бе, Масамыз оның үстіне тым ұялшақ... Қысқасы, мәселе былай болған. Ол шекарадан таң сәріде, біздің екі бекетіміздің арасынан, соңғы түнгі шолғын кеткен бойда, өтіп кеткен. Көпірді жарып жіберуге тапсырма алған... иә, иә, соның өзін! Маған келген бойда: "Менде бомба бар" - дейді. "Қайда?" - "Анда, кіре берісте". Мен оның күртесіне көз тіктім. "Қалтамда ештеңе жоқ, - дейді бұл, - тек мына гранаттар болмаса". Сөйтіп, гранаттарды үстелге тастай салды. Бұған қарасам, "бәрі де сақтандырғыш тиегінде тұр", - дейді. "Ал көпірді неге жармадың?" - деп сұраймын. -"Білмеймін, жара алмадым". - "Сені көріп қойды ма?" - "Жоқ". - "Қорықтың ба?" - "Жоқ". -"Онда мәселе неде?" - "Менің тағы бір тапсырмам сақшылар тұрған орындарын... сенің бөліміңнің жалпы санын, қару-жарақтарын, оқдәрілерін - жалпы барлығын білу еді. Мен ұзақ уақыт бақыладым. Мен, - деп тіпті мақтана бастады, - осы жерде таңертеңнен бері не болып, не қойғанын тіпті сенен артық білем деуіме болады". Сөйтті де, айта бастады. Шынында да, кинотаспаға жазып алғандай. Ештеңені назардан тыс қалдырмапты. Мен оған: "Тоқта. Жарайсың, әрине. Енді қайтпексің?" - деймін. - "Не болсын. Сендерге опасыздық жасай алмадым". Мен бұған: "Сен жай қорыққансың ғой... бірақ оныңа түкіргенім бар, бәрібір сені атқызып тастаймын", - дедім. - "Қорықтың деймісің? Жоқ... бірақ..." - "Не бірақ?" - "Бұлардың да өзім секілді алжирліктер екенін көрдім". "Тыңдашы мені", - дейді. - Иә, харки екенім рас, бірақ қайткенмен де алжирлікпін ғой". - "Атың кім?" - деп сұрадым. Бұл тағы ойланып қалды. "Иә, тағы не болды? Енді атыңды ұмытып қалдың ба?" "Ана жақта мені Маса деп атайтын еді". (Өзіне көз тоқтатып қарасам, шынында да, қудай арық, жаңа гимнастеркасы олпы-солпы боп зорға ілініп тұр). - Аналар: "Маса саңылау тауып, ұшып кіріп, шағады да, қайта ұшып кетеді", - дейді.

Лейтенант оған бұрылды.

– Маса, сигарет алып келші...

Сөйтті де әңгімесін жалғастырды:

– Ол орнынан тұрып, кете бергенде жас толған көзіне қарадым. Содан соң неге жылайсың деп сұраймын. "Ана жақта қалғандарды ойлап көңілім босап тұр", - дейді. - "Егер олардан ажырағаныңа қиналатын болсаң, бүгін түнде кері қайтарып жіберейін. Тек ол жақтан ашықхат жіберіп тұруды ұмытпа", - дедім. Ал бұл маған: "Оларды айтпаймын. Әйелім мен балаларымды уайымдап тұрмын", - дегені. Бұл не оттағаны деймін ғой баяғы. Менің де отбасымды көрмегеніме төрт жыл болған жоқ па. Бірақ Маса: "Кетер алдында француздар маған: "Бар. Саған сенеміз, бірақ былай шыға бере құйтырқыға бассаң, бала-шағаңды ойла. Қайтып келмесең, солардың жазасын береміз", - деген.

Лейтенант қолындағы кілттерін сылдырлатып, үнсіз қалды.

– Сөйтіп кеткен жоқ па?- деп сұрады Башир.

– Көріп тұрсың ғой.

– Ал әйелі не болды?

– Жақын маңға әкеліп лақтырып кеткен алғашқы мәйіт осының әйелі болып шықты.

Маса жартылай ашық есіктен сып етіп кірді де, сигаретті үстелге тастады.

– "Голуаз бле", сіздің жақсы көретініңіз, лейтенант. Ал өзім жеңілдеу темекіні ұнатамын.

Ол әлденеге тағы күлді де, теңселе басып, өз орнына келді.

– Масамен жүрсең, қауіп-қатерден аман боласың, доктор, - деді лейтенант. - Ол үшін қоршаудан өтіп кету бұйым емес... Әйтеуір, өзінің жолы болғыш жігіт.

Екі күн бұрын Талаға жіберген байланысшы әйел қайтып оралмады.

– Егер оны ұстап алса, - деген Әли, - бәрін айтып қояды. Дереу бұл жерден тайып тұру керек.

– Ол осы маңның ең таңдаулы байланысшысы. Өлсе де ештеңе айтпайды! - деп қарсылық білдірді Акли.

– Бірақ кемпір келмей жатқан жоқ па. Қалғандарына ескерту керек. Жарты сағаттан кейін шығамыз.

– Қайда?

– Талаға.

– Есің дұрыс па?! Байланысшы сол жақтан келмей жатқан жоқ па?

– Басқа жол жоқ.

– Тоқташы, сержант, ақылға салып көрші! Ойланып алсаңшы алдымен! Деревняңның қасынан өтіп бара жатасың. Онда бармағаныңа көп болған. Кәрі шешеңді, қарындасың Фарруджаны көрместен, көшелеріңнің, алаңның жанынан қалай өтіп кетпексің? Саған осыны несіне айтып тұрмын? Өзің де білесің ғой. Алдыңда тор құрулы тұрғанын біле тұра, бәрібір соған барып түсетін ақылсыз құс сияқты мұның қалай?

– Басқа қалған жолдардың бәрін француздар бақылап отыр. Қайта басқа жерлерден гөрі Талада қауіпсізірек болуы мүмкін.

– Жарайды, өзің білесің, маған бәрібір, бұл менің соңғы жорығым. Орманнан да, шибөрілерден де, жиырма жасар шөпжелке байланысшылардан да, асқазан түйнемесінен де, арпа нанынан да өткен жылы шыққан інжірден де әбден жалықтым. Осыдан кейін Туниске кетем де, қалған өмірімді сонда өткізем.

– Тунисте сені казармаға тығып қояды, көрген күнің бұдан да . сорақы болады. Ал Тәуелсіздік мейрамында қасымда қатар жүрсең, аяғыңды баса алмай қалсаң да, өзім сүйреп жүретін болам әлі. Рас айтам...

Акли қолынан айырылғаннан бері ішкі әскер қызметіне жарамсыз деген куәлік алған. Оған таяу уақыттарда бөлімшелердің бірімен Туниске өтіп кетуге бұйырылған еді. Сондықтан Акфадаға жорығы Аклидің өзі айтқандай соңғысы болатын.

Бірнеше минөттен кейін бүкіл жасақ аласа шошақ төбелері деревняға кірер жерден көрініп тұрған сабан лашықтардың маңына жиналған. Жергілікті бір бала бұларды деревнядан бастап алып шықты, жасақ сұп-суық түн қойынында келе жатыр.

Балақай кетісімен, Әли Аклидің қасында келе жатқан екі джунудқа:

– Талаға жолымыз солай болған соң бара жатырмыз дейді, бірақ шындығында Тасидитке бола емес пе! - деген сөзін құлағы шалып қалған.

"Шал бізден кететін болған соң уайымдап жүргені ғой. Кез келген нәрсеге қитығады", -деп ойлады бұл.

Түні бойы үнсіз жүріп келеді. Талаға жақындаған сайын дала, бұлақтар мен жолдар Әлидің көзіне жылы ұшырайды.

Қасында қатар адымдаған Акли де үнсіз. Өзі қатты шаршағанда сөйтетін.

– Ұзамай жетіп те қалармыз, - деді Әли.

– Сөйтсек қой!

– Автоматыңды әкелші.

Егер қолыңды ауыстырып отырмасаң, автоматтың зіл қара тастай басатынын Әли білетін.

Акли автоматын бұған ұстатты.

– Ал қалай? - деп сұрады Әли.

– Әй, шолақ қолмен қиын екен, - деді Акли. - Қолымды кактуске лақтырып кеттім емес пе, сонда да ауырып қоймайды... Бұған не дерсің!

– Кезінде ешкі баққан шалғынды көру қандай ғажап.

– Айттым емес пе, сөйтесің деп!.. Тек төңіректің бәрі қырылып қалғандай болғаны несі? Солдаттар да, жай адамдар да көрінбейді. Саған оғаш көрінбей ме?

– О! Естимсің?

Екеуі де тұра қалып, тың тыңдаған. Ай Тамгут қырқасының үстінде ғана тұрғандықтан, оның бас жағы ғана жарықтанып, ал дала қараңғылығы қоюлана түскендей.

– Күн күркіреген шығар, - деді Әли.

– Аспан ап-ашық тұрып па?

Сан мыңдаған жұлдыздар жымың-жымың қағады.

– Тасжолмен әскер машиналар легі келе жатқан сияқты.

– Бізбен жолыққалы шыққан тәрізді, - деді Әли. - Осы жерде күтейік. Егер алты немесе жеті машина болса, лайықты қарсы алармыз. Егер көбірек болса, өткізіп жіберу керек.

– Қой! - деді Акли. - Бірақ менің соңғы жорығым болғандықтан...

Машиналар легі жақындаған сайын темір-терсектің салдыр - күлдірі анығырақ естілген. Олар жолдың ай жарығы түсіп тұрған тұсына таяғанда сұлбасын алыстан көруге болатын еді. Өздері жарықтарын өшіріп, ақырын жүріп келеді. Әли санап тұр. Сегіз машина екен.

– Меніңше, алдыңғы екі жүк машинасындағылар әскерилер емес, - деді Әли. - Олар басқаларына ұқсамайды... Ал жүк машиналарын басып озып бара жатқан жеңіл машинадағы, сірә, офицер болар.

– Содан бастау керек, - деді Әли.

– Солай деп ойлаймысың?

– Иә!

Әли жасағын жолды көмкеріп ұйысып өскен қысқа бұталардың арасына жасырды. Мотор даусы енді анық естілген. Олардың ар жағындағы Таланың үйлерінің қарауытқан сұлбалары ағара бастаған аспан аясында айқындала бастаған еді.

Күдіктілерді алаңға тез жинады, бірақ оларды шығарып салуға бүкіл деревня тұрғындары шыққандықтан, ұзамай олар екі топқа бөлінді: ортада бір шоғыр адам тұр да, ал төңірегінде саны бұлардан әлдеқайда көп, бей-берекет тобыр. Қалып бара жатқандар аналарға ұрлана қарайды, ал кетіп бара жатқандар қалатындарға ешбір назар аударар емес. Тап осы сәтте олар тек бір ғана нәрсені: өздерін алдан не күтіп тұрғанын ғана ойлаған. Бұлар өздерінен не сұрауы мүмкін соны табуға тырысып, қорғанысқа даярлана бастады. Бірақ бәрінен бұрын олар солдаттардан емес, Тайеб пен харкиден қорқатын.

Топ жиналған кезде Тайеб сержанттан ұмытып кеткен біреуге барып келуге рұқсат сұрады. Гамлет: "бір... екі... жиырма тоғыз, отыз... бәрі де осында емес пе" дей беріп еді, Тайеб сол екі ортада көзден ғайып болыпты. Содан көп ұзамай қайтып оралған. Алдымен оның қырылдаған даусы естіліп, сонсын өзі де пайда болды. "Қаншық, қаншықтың қызы! Тайеб еркек пе, жоқ па, көрсетермін саған! Тайебтің соққысынан еркектердің қалай өкіріп жылайтынын көріп ал сен!" Оның бақырып-шақырған боқтығының арасынан анда-санда әйелдің шыңғырған үні естіліп қалады. Тайеб қараторы кішкентай ғана әйелді жалбыраған шашынан сүйретіп топқа алып келіпті. Содан кейін оны ортаға итеріп жібергенде, анау денесі ауырып кеткендіктен тағы шыңғырып жіберген. Еркектер теріс бұрылып, әйелдер жаңа келгенге зәрелері ұша қарап қалыпты: бұл Тайебтің әйелі болатын.

Лек САС - қа қарай түсе бастаған. Ең алдында Тайеб пен Амер, оның соңынан отыз адамдық топ, бұдан кейін солдаттар мен харкилер. Қызын ерткен Фарруджа ең соңында келеді. Бұлардың кәртішкесінен капитан Марсийак: "Қосалқы ойынмен айналысып жүрулері мүмкін", - деген ескертпе тапқан. Әйелдер Тайеб тықсыра қуып келе жатқан шалдарды сүйемелдейді. Ұзын ақ шекпенге оранып алған Моханд Саидтың жүзінде бәріне немқұрайды бірдеңе бар, шыны осы ма, әлде әдейі істей ме, Мохандтың алыс туысқаны болып келетін Тайебтің әсіресе жынына тиетіні осы қылығы еді.

Бұлар деревнядан шыға бере зират қасынан Фарруджа өздеріне қарсы келе жатқан арқасына бала көтерген жас әйел мен оның соңынан ерген бүкірейген кемпірді көрген. Ол Тасадит мен Титти кейуананы бірден таныды. Өңі қуарып кеткен Фарруджа көзін жұма қойды да, әлгі әйелдер қатарласа бергенде ғана ашты. Тасидит төмен қарады, ал Фаруджаның жүрегі атқалақтап қоя берген. Әлгі екеуі лектің қасынан өтіп кеткен кезде ғана Фарруджа жеңілдене күрсініп еді, кенет Тайеб есіне бірдеңе түскендей, аналарға айқай салған:

– Ей, сен екеуің!

Әйелдер тоқтай қалысты.

– Рұқсатнамаларың бар ма?

– Не дейсің, ұлым?- деп сұрады кемпір.

– Ирумьендерден алған қағаздарың бар ма деймін?

Ол жас әйелдің қолынан шап берген. Анау қызарып кетіп, тоқтай қалды.

– Қандай қағаз? - деп сұрады әйел.

Бір жаққа бара жатыр екенсің, қағазың болуға тиіс.

– Ә, құжаттар ма? Мінеки.

Қойнына қолын жүгірткен ол бір бума қағаз шығарып, Тайебке көрсетті.

Тайеб оларды бір-бірлеп қарап шықты.

– Бәрі де ойдағыдай екен!

Сөйтті де бума қағазды жиренішпен лақтырып тастады. Желге ұша бастаған қағаздарды жинап алуға Тасадит еңкейе берген.

– Таста оларды, - деді Тайеб. - Олардың енді саған қажеті жоқ. Бізбен жүресің.

– Мен Авизарға бара жатырмын, - деді келіншек, - Авизарға, әпкемнің үйіне.

– Мен әкеңдей адаммын... ал сен мені бала деп ойлаймысың! - деді Тайеб. - Әпкеңе емес, бауырларыңа бара жатырсың ғой, - ол ырсиып күлді, - партизан бауырларыңа! Сен солардың байланысшысысың, оларға мәлімет жеткізесің, қойындарына жатасың, жезөкше қаншық... Өзі әп-әдемі, жап-жас, мына кәрі мыстанмен бірге жолда қаңғырып жүргенін қарашы... Балаңның әкесі кім? А? Ол қайда? Неге басыңды салбыратып жібердің? Ұялған түрін мұның, бала жасағанда ғой ұялған жоқ шығарсың... оны тіпті кім жасағанын да білмейсің!

Әйелдер Тасадит пен Тайебке қарамауға тырысты. Бұл аймақта әйелмен бұлай сөйлесуге болмайды ғой. Тайеб жұдырықпен бір періп, кемпірді шұңқырға ұшырып түсірді, баланы келіншектің қолынан жұлып алып, жол ортасына отырғызды: "Осы жерде күт, феллаганың күшігі!" - деп зекіп, ал шешесін шашынан сүйрей жөнелген. Мұның қолынан босанып шыққан бойда Тасадит баласына қарай тұра жүгірді. Тайеб мылтық дүмімен бір ұрып, әйелді қайтадан топқа қарай тықсырды. Бір жағынан Фарруджа келіп қолтығынан сүйемелдеген. Шекесінен қан ағып, қолаң шашы жалбырап кеткен.

Тайеб Титиге бұрылды:

– Жоқ, сен де бізбен бірге жүресің, қозғал жылдам!

Бірақ кәрі Тити қозғалмай жатқандықтан, ол қайтып барып, кемпірді жағасынан алған күйі кері сүйреп әкелді. Тититің қол-аяқтары тірі адамдыкі емес, ағаш қуыршақтыкі сияқты ербең-ербең еткеніне солдаттар мәз болып күліп жатыр.

Лектің соңында еңірегенде етегі толып Тасидит сүйретіліп келеді. Ол қайта-қайта артына қарағыштайды, ал Тайеб автоматымен нұқып орнына қуып әкеледі.

– Сен де анадан туған шығарсың, Тайеб, баламды ала кетейінші.

– Солай ма! Өзің осы аранікі болмасаң, мені қайдан танисың? - деді Тайеб.

– Баламды өзіме қайтаршы, оның саған қылған жазығы не?

– Иә, оның жазығы жоқ, ал сенің ше?

– Мен Авизарға, әпкеме бара жатырмын... Егер сен де анадан тусаң...

Бет-аузын дамылсыз жас жуып келеді. Бір қырындап келе жатқан бойы баланы көру үшін әлсін-әлсін артына қарағыштайды. Бала жол ортасында әлі жылап жатыр. Бұлар САС - қа жақындаған сайын оның даусы да бірте-бірте азайып, титтей сұлбасы кішірейе - кішірейе енді бір бұрылыста мүлдем көзден ғайып болды, әйткенмен сәбидің бақырған даусы талайға дейін естіліп тұрды.

САС мектеп үйіне орналасқан болатын. Шаруалар тобы осында жеткен соң капитан он екі адамды бөліп алып, оларды жеркепедегі қабырға шкаптарына қамауға бұйырды. Қалғандарын бос жатқан тоғанға итере салған.

Жеркепеге бастайтын тастай қараңғыдағы сатының бір жеріндегі тепкіші болмағандықтан, талайлар құлап түсіп жатты. Қараңғыдан бір-бірінің үстіне құлап жатқандарға қарап, солдаттар шек-сілелері қатып күліп тұр.

Тұтқынға алынғандар қамалған шкаптарға аспалы құлыптар салыныпты. Өйткені, солдаттар оларға ішкілік жасырады деп тиектерінің бәрін сындырып тастапты. Енді ішке қамалғандар аздаған ауа кіруі үшін есікті итеріп, аздаған саңылау қалдыруға болатын еді. Түстен кейінгі уақытын Тайеб жеркепе мен тоған арасын әрлі - бері кезімен өткізген. Сәл ашылған шкапты ол аяғымен теуіп қалып, жауып тастайтын. Тар саңылаудан Фарруджа жабық шкаптардың бірінен соң біріне барып, тіміскіленіп жүрген Тайебтің алпамсадай денесін көріп отыр. Қай шкапта кімнің қамаулы отырғанын жақсы білетін ол тұтқындардың аттарын атап, жайлы отырсыңдар ма деп кекетіп қояды.

Тергеуді түн ортасында еркектерден бастаған. Фарруджа түні бойы олардың айқайлаған -ойбайлаған дауыстарын естіп отырды. Ол тіпті әлгілердің дауыстарын ажырата бастап еді. Құлағын тығындап көріп еді, одан ештеңе шықпады. Аш шибөрілердің тап мектеп қабырғасының қасына келіп ұлығаны адамдардың айқай - ойбайларымен араласып кеткен. Ұзамай қарадай ой-санасы шатысып, мұның өңі мен түсі ме, ұлып жатқан шибөрілер ме, жоқ адамдар ма, соның бәрін ажыратудан қалды. Жүрегі айнып, бірнеше рет құсып та тастады. Шыдай алмаған кейбіреулер шкаптың ішіне дүзге отырып қойғандықтан, қолқаны қапқан иіс өлтіріп барады.

Еркектерден кейін жауапқа алу кезегі әйелдерге келген. Фарруджаны таңға қарай бірақ шақырды. Бұған өзі қуанып та қалған. Шкап ішінде ауа жоқ, аяқтары, бүйірі мен тізелері қан қақсап ауырады. Тек түрегеп қана тұратын орын бар, ал мұның ұйқы басып, әкетіп барады.

Тайеб мұны баспалдаққа қарай итеріп жіберді. Үшінші тепкішке жете бере оның жоқ екенін білетін Фарруджа аттап өтіп кетпек болған. Тайеб көйлегінің етегінен тартып қалды.

– Аяғыңды тепкішке сал, - деді ол, - қазір тепкіш бар.

Фарруджа құлап кетпес үшін Тайебтің қолынан ұстай алған: аяғының асты былқ-былқ етеді. Фарруджа мұның не екенін ұқпады. Қараңғыдан жарыққа шыға келгенде, көзі ештеңе көрмей қалды. Тайеб қарқылдап күлді:

– Көрдің бе, Фарруджа, басым істейді ғой, әрі сендердің қамдарыңды жеймін! Әлгі жердің тепкіші жоқ болатын. Сонсын оның орнына өзімнің жақыным Мохандты жатқызып қойдым. Ол жатқалы бір сағаттан асты, әйтпесе төмен құлап, желкелеріңді үзіп алар едіңдер! Енді соны бас та, жоғары көтеріле бер. Мендей қамқоршыларың бар, бақыттысыңдар ғой! Ех! Менің көзім жоғалса, Таланың жамағаты қалай күн көрер екенсіңдер!

Әйел Тайеб өзін алып келген бөлмені көзбен шолып шықты. Жоқ, мұнда жалаңаш электр сымдары да, азаптайтын астау да көрінбейді, тек үлкен екі кәрлен ыдыс түр: бірінде тұз, енді бірінде көбікті сұйық бар, шамасы, сабынды су сияқты. Жарқырап шам жанған ұзын үстел басында капитан отыр. Есік алдында қасқыр иттің қарғыбауын ұстаған тапал солдат тұр.

Тайеб Фарруджаны бөлме ортасына итеріп апарды.

– Бұл Белаидтың қарындасы ғой, сен байқа, - деді капитан.

– Бұл Әлидің әпкесі, капитан мырза.

Капитан бұдан жауап алумен ғана шектелді. Ал бетінен аяусыз ұрған Тайеб еді. Әйел капитанның шақырайған шамының жарығынан көзі қарығып, төңірегіндегілерді дұрыс көре де алмаған.

Алғашында аузынан шыққан сөздеріне мұқият болуға тырысып бақты. Тайеб аударып, ақсары хатшы қағазға жазғанша, ойланып, сөзін жұптап алатын уақыты да болған. Партизан, Таладағы ОПА офицері, құпия орындар, байланыс, жарна жинау дегеннің бәрін теріске шығарды. "Әйел адаммын, мектеп есігін ашып та көрген емеспін, соғыс менің не теңім!" - деген.

Аяқтары, бүйірі мен іші қатты ауыра бастады. Шақырайған шам көзінен жас ағызды. Өзін қазір құлап қалардай сезінген.

– Отыруға бола ма? - деп сұрады.

Тайеб бетінен салып жіберді. Капитан немқұрайды ғана:

– Жоқ, - деген. Өзі әлсін-әлсін аузын Фарруджаға қаратып, үлкен тапаншасымен ойнап отыр.

Тергеу созылып кетті. Фарруджа енді не айтып жатқанын анық түсініп те тұрған жоқ; өз сөзіне өзі қайшы келіп жатқан жоқ па, оны да білмеді. Осы азаптың бәрінен құтылу үшін: "Иә, иә! Мен байланысшымын! Партизандарға мәлімет, ақша мен қару-жарақ жеткізіп жүрген де менмін. Талада орманнан шыққан біздің сарбаздар бой тасалайтын бес құпия орын бар, оларда қару-жарақтар мен оқ-дәрілер жеткілікті. Құпия орынның бірі менің үйімдегі шкаптың арт жағында!" - деп айқайлап жіберуге шақ қалған.

Ақыры мұның көзі түк көрмей, капитанның даусы бұл жерден сандаған шақырым алыстан естілгендей болған.

– Амируш... Шамға қара... Амируш қайда?.. Шамға қара... Амируш қашан өтеді? Амируш... Амируш... Амируш... Шамға қара... Амируш қайдан өтеді?..

Тергеу біткен кезде Тайеб мұны есікке қарай итеріп жіберіп, шалқасынан түсіре жаздады.

Далада жарық түсті. Әтештер шақырғанын қойды.

– Уиза қайда?- деп сұрады ол Тайебтен.

– Тоғанда. Сонда мүрдем қататын шығар. Қызың құсам деп, ішек-қарнын ақтарып алды -ау деймін.

Бұлар жеркепеге қарай келе жатыр. Енді Фарруджа бәрін де көріп келеді. Әйел сатымен түскенде үшінші тепкіштен аттап өтіп кетпек еді, Тайеб қолынан ауырта жұлқып қалған.

– Тепкішті ұмытып кеттің бе, немене?

Мохандтың ақшыл шекпені әбден ластанып, түрі баспалдақтан айырғысыз болып қалыпты.

– Өте ыңғайлы. Қалай өткенімді қарасаңшы!

Тайеб "тепкішекке" тұрып алды. Моханд Саид кірпігін де қақпастан бұдан көзін айырар емес.

– О! Осы өшпенділікке толы көзің - ай! - деді Тайеб. - Сенің көзіңнен өшпенділік отын көруді ұнатамын, жиен... Енді не істерсің! Бұл саған Панама емес, бұл жер Алжир, соғыстағы Алжир. Мұнда жатқаныңа қанша болды? Бір сағаттан асты ма? Ал көзіңе өшпенділік тонналап жиналып қалыпты... Әйткенмен, ештеңең кетпес... Мені өмір бойы аяқтарыңмен таптағансыңдар, есіңде ме?.. Сонда да рахмет айтқам!.. А?.. Бұған не дейсің?

Моханд мұның бетіне тесіліп қараумен жатыр.

– Бұлай қарағаның жарамайды, Моханд жиен, жарамайды... Сенің орныңда болсам, теріс қарар едім...

Фарруджа тамағына бірдеңенің кептеліп тұрып алғанын сезді, бірақ лоқситын да ішінде ештеңе қалмапты. Көзі қайтадан қарауытып кеткен. Кенет Тайеб Мохандқа тұра ұмтылып, оны жұлып алды. Жұдырығымен соққылап, балағаттап жүр:

– Жетер енді, жоғал! Жоғал деймін! Көзіңдегі өшпенділігіңді көрдім... Жоғал! Екеуің де қараларыңды батырыңдар!

Сөйтіп, екеуін жеркепеге итеріп жіберген.

Әйелдерді бес күннен кейін босатты. Бір омартаның аралары сияқты бұлар топтанып алып, үйлеріне қарай аяңдаған. Үн-түнсіз, осындай кіріптар халде жолда әлдебір еркектер кездесіп қала ма деп қорқады. Қарадай қысылып, бір - бірлерінің беттеріне қарамауға тырысады. Бастарын салбыратып, ілбіп келе жатыр. Кейбіреулері дал - дұлы шыққан көйлектерімен әр-әр жерін қымтаған болады.

Фарруджа Тайебтен шапалақ жеп, бірде шкаптың ішінен есігін тарсылдата қаққаны үшін мылтық дүмімен де ұрып жіберген.

Әйелдердің ортасында келе жатқан Тайебтің зайыбы күйеуін дамылсыз қарғап-сілеумен келеді:

– Ой, қарғыс атқыр оңбаған - ай! Сол оңбаған күйіңде бір күні сілең қатар!.. Көрге түскенше сол сілімтік күйіңде кетерсің!.. Мұндай мұсылманның жауымен бірге тұрғаннан гөрі өлгенім артық еді!..

Басқалар оның сөзін естіп келе жатқанмен, ештеңе демеді.

Тайеб баланы тастап кеткен жерге келгенде, Тасадит тоқтай қалған Әйел кішкентайы бір жерінде жатқандай жолдың үстін, ар жақ, бер жағын қарап шықты, содан кейін тұрған орнында зырылдауық секілді алдымен баяу, сонсын шыр айналып барып, қолдарын салбыратып жіберіп, қарқылдап күліп қоя берген.

– Сөйтіп, бәрі де бітті! Енді менің соңымнан жүгіріп, шыбынша ызыңдап келіп, мойныма асылмайсың, қандалаша қадалмайсың! Ақыры сенен құтылдым ба?! Ой, керемет - ай! Сен менің қанымды, емшегімді, жілігімнің майын сорып болып едің! Енді ұйықтайын десем, бақырып қоя беретін едің! Уа! Уа! - Ол балаша бақырды.

– Бір жаққа шығайын десем, етегіме оратылып, ойбайлайтынсың!

– Ол тағы баланың жылағанын келтірді. - Қарның ашқанда омырауымның көк шандырын жұлып ала жаздайтынсың. - Әйел өз кеудесіне еңкейіп, көйлегінің астындағы омырауын жындана тістелеп жатқандай кейіп танытты. Осы қылығын сансыз рет қайталап, сонан соң кеудесін ашып тастап, қасындағы әйелдерге кезекпен көрсетіп жүр. - Қараңдаршы, қараңдаршы, әпке - сіңлілерім - ау, әбден қанын шығарып тістеп тастаған жоқ па! Түу, оңбаған - ай! Ол емшекте сүт болуы үшін қарным тоқ болуы керек екенін білмей ме? Сонда мені кім ішкізіп - жегізеді дейді екен? Әкесі қаза тапқан... менің басқа ешкімім де жоқ!.. Ал ол... ол өліп қалған.

Әйел саусағымен жолды көрсетті.

– Ол осы жерде болған, қашандағыдай азынап жылап отырған! Қасында шешесі бар деп ойлаған шығар... Ал енді бітті, бәрі де бітті, бітті!..

Ол жындана сақылдап күле бастады, содан тынысы тарылып, ақыры көзінен жасы ағып, ықылықтай бастады. Бұдан кейін кенет өксігі басылмай, еңіреп жылап қоя берді. Әйелдер оны қоршап алып, жас баланы алдандырғандай жұбатып жатты. Фарруджа оны иығынан құшақтады.

– Жүр, жүр, Тасадит, сіңлім, жүр деревняға барайық.

III вилаийға барар жолда Башир тағы да астанаға соғуға тиіс еді. Сондағы гараждардың бірінде жасырын баспана болатын. Бұл мініп келе жатқан көкөніс тасымалдайтын шағын жүк машинасының темір-терсектері тынымсыз салдыр-күлдір етеді. Кабинада отырған Башир қалғып отырған адамның кейпін аңғартады. Жасанды сақал-мұрты өңін әжептәуір мосқал көрсетіп тұр. Тартып алған сәлдесі милығына түсе берген соң жұлып алып, лақтырып жібергісі келді. Сан алуан оттарға бөккен қала да жақындап қалған. Шаһар тым құлпырып кетпегенмен, қазіргі заманға сай деуге әбден боларлықтай: мұнда Константин сәйкес үлкен ғимараттар көптеп салына бастапты.

– Әл-Биар арқылы өтейікші, - деді Башир жүргізушіге.

– Қайда барам десең де еркің, көңілің соқса, орталық полиция комиссариатына тартып кетуге де болады.

– Әл-Биарда жұмысым бар еді... Бес-ақ минөттік.

– Түні бойы сонда қалам десең де еркің. Менің шаруам қанша.

Башир осыншама машинаның шоғырланғанын бұрын көрмепті.

Және автомабильдердің тең жартысы әскерилердікі екен.

– Мынадай аласапыранда бізді біреулер байқап қалар ма екен?

– Жансыздар толып жүр емес пе, - деді жүргізуші.

Башир үйінен алыстау жерге тоқтауын өтінді. Бұл уақытқа дейін Клод әдетте үйге келіп те қалатын...

Көше мүлдем өзгермепті. Маңдайшалар да сол күйінде. Қабырғаларда қан қызыл немесе қара бояулармен жазылған: "Дюнкерктен Таманрасетке дейін Франция қалғып отырған жоқ", "Жерорта теңізі Францияны кесіп өтеді", "Франция жасампаз - феллага бүлдіруші", "Франция мәңгі осында қалады" деген жазулар самсап тұр.

Пәтерінің терезелері жабық тұр екен. Ол жан-жағына қарады, ешкім байқамаған сияқты. Содан соң кіреберістен өтіп, екінші қабатқа шықты да, есіктің қоңырауын басты. Ешкім жоқ. Ол есіктес көршісі сақтандыру агенті шыға ма деп біраз күтті, бірақ оның есігінің саңылауынан да жарық көрінбейді, ешкімнің аяқ дыбысы да естілмеді.

Башир қайтадан төмен түсті. Кіреберістегі пошта жәшігінде мұның аты-жөні, қасында Клодтікі жазылған. Ол жәшікті ашты. Судың, электрдің шоттары, француз армиясы тарататын медициналық проспектілер, үнпарақтар, және екі хат жатыр екен.

Біріншісі Клодтан келіпті.

"Бұл пәтерге қашан келесің, жалпы келесің бе, оны да білмеймін. Қалай болғанда да, мұнда тұрмағаныма бір аптадан асты, әйтпесе жынданып кететін түрім бар. Мына үй елеске толы, әсіресе ет пен сүйектен жаратылған елестер зәремді ұшырып бітті. Әйткенмен, зәремді ұшырғаннан гөрі... Саған қалай айтсам екен? Жүрегімді айнытады. Егер солар осы хатты ашып оқыса, оған да түкіргенім бар. Саған "қош" деп айтсам ба екен, бірақ тым екпінді сөздерді жаратпайтыныңды да білем ғой. Мен, әрине, Парижге кетем. Тәуелсіздік алған кездеріңде теңіздің ар жағынан бізге келетін тым құрығанда бір кеме, не ұшақтарың қалса, менің әдірісімді анықтамалықтан табарсың (былайша ұмытып қалатыныңды білем), ол сонда бар..."

Екінші хат Рамданнан келіпті.

"Сенің әлі іздеп жүргеніңе және әлі таппағаныңа бәстесуге бармын... жеті жылға созылған көз жасы, өлім-жітімдер, эпикалық стильдегі батырлық, азаптаулар, шегіне жеткен азап шегу, қиналу, адам күші мүмкіндігінің ақырына жеткен жеті жылдық мехнат саған сабақ болмапты. Сен бұрынғысынша жұлдыздар мен періштелер арасынан жұмақ іздейсің. Соны іздеуді доғар: сен жоғалған жұмақтан өзге ештеңе де таппайсың. Және басқалардың шолақ қолының тұқылы немесе құрт ауруы секілді өз ағзаңның жазылмайтын кемшілігі дегенді де айтпа. Қазір егер өзің қаласаң жазылмайтын ауру жоқ (мұны саған мен айтып тұрмын...), ал уыстап жеген дәрі сені бұл дертіңе дауа бола алмаған екен, онда ол біз үшін у болғанмен, саған тамақ болғаны. Осыған көн, тіпті осы айтқаным саған қорлау боп көрінсе де, өзіңе-өзің сауал қой. Сен ескі тәртіпте тынысың тарылған, әйткенмен қанша қиналсаң да, сол ауамен тыныстадың, әр жұтымы көрге бір табан жақындатып бара жатқанын білгенмен, ішкіліктен айырса, ақылынан қоса айырылатын маскүнем тәрізді, сен де бұрынғы уланған ауаңсыз өмір сүре алмайсың. Саған бұйырған кеңістік тарылған сайын жүйкелерің мен тамырларың, күш-қуатың мен тәкаппарлығың қасаң тарта берген. Арман - тілегің де сүйреткен шынжырыңмен шектелген, тұтқындаулы жүрегіңмен сүйесің, аспаның - алабажақ сұрқай көкжиек, бірақ, сынған қанатың сені оған жеткізе алмайды. Арманыңның бір тұтамы қалғанына да қынжылмайсың, бойыңды күмән торлап, бірдеңеге құлшынам деп өзіңді-өзің алдағың келеді, бірақ ол небәрі шарасыздық, өзімшілдік немесе қуыс кеуде ғана боп жүрмесе қайтсін? Ә? Онда қайтесің?

Өйткені, сайып келгенде... сенде тууы мүмкін сұрақтардың бәріне Маркс жауап беріп те қойған... Жарайды! Солай-ақ болсын. Сені марксизм жөніндегі бір дәрістен құтқарайын, ол туралы саған онсыз да көп айтқалы, тіпті жаттап алатын уақытың да болып еді!

Ә, иә, тағы бір нәрсе... Менің ауруханада жатқаныма екі ай болды... Дәрігерлер мен мейірбикелер аса қайырымды және ұзамай талқаным таусыларын өзімнен жасырып бағады... Оған көп қалған жоқ!.. Бірақ ұзаққа бармасымды өзім де білгем... Әйтпесе тым жақсы боп кетпей ме!.. Сөйтіп, оны, сендердің Тәуелсіздіктеріңді көре алмаспын... Бірақ жүрегімдегі соның бейнесімен кетіп барам... Және оны осында қалдырып кетем. Жаназамды өзің шығарарсың. Саған ашу-ызамды, әділетсіз тас-талқаны шыққан ерік-жігерімді, ақыры Адамдар Шаһарын тұрғызу жөніндегі талабымды қалдырамын Егер маған опасыздық жасасаң, онда нағыз оңбаған болғаның... Сенің діндарларың айтатын о дүниеге сенбейтінім өкінішті: әйтпесе сол жерде сені күтіп алып, есеп беруіңді талап етер ем... Әкеме ең қорқыныштысы біздің әулеттің менімен бірге бітетіні емес екенін түсіндір... Ең бастысы - менің не үшін өліп бара жатқанымда... Жарайды, енді шамам келер емес. Қағаздағы әріптер көзіме шұбартып көрінеді... Жарайды, қош бол, Башир.

P.S. Лагерь басшыларынан мына хатты жіберулерін өтінермін. Бұл соңғы хатым. Бұған дейін жазған сегіз хатыма жауап қайтармадың! Сәлем!"

– Жылдам келдің ғой! - деді жүргізуші.

– Көп жұмысым жоқ демедім бе!..

Гараж кір-қоқысқа толы лашықтар толып тұрған Бузареа орманының маңында еді. Башир төменге көз тастады: тат басқан темір сынығы, кактустар, шүберектер, сынған тақтайлар, картон жыртықтары, ал тұтас тастан қаланған қабырғалар жоқтың қасы. Нәжіс төгілген соқпақ жолмен үсті-бастары алба-жұлба біреулер жоғары-төмен өтіп жатыр. Сай түбінен әлдекімдердің дауыстары естіледі. Олар қалай ғана тұншығып қалмай аман жүр десеңізші!

Гараж қожайыны Баширді көзімен бағып тұр.

– Осылай өмір сүріп жатыр!

– Таңғалатын нәрсе!

Анау сайдың түбін нұсқап:

– Қайыршылар! Революция армиясы осы, - деді.

Ол Баширді гараждың арт жағына ертіп апарды.

– Әдетте бұл жаққа француздар көз салмайды. Ертеңге дейін аман болсақ, ініммен таныстырармын, ол сені әрі қарай алып кетеді.

Гараж қожайынының даусы бей-жай естілді. Ол өмірге де, қасында өзін аңдып жүрген ажалға да әбден көндігіп кеткен сияқты. "Олар мені ұстаған кезде", немесе "Революция жеңген кезде" дегенді немқұрайды үнмен бірдей айтады. Әйткенмен, Баширге бұрыннан да бұл қаладағы үйлер ғана емес, адамдар да қатты өзгеріп кеткен секілді көрінген: біреулері әбден жасып, бұғынып қалған, енді біреулері - және олар көпшілігі - мүлдем ширығып, серіппедей атылғалы тұрған секілді көрінген.

Түні бойы Башир көз ілген жоқ. Таңертең, комендат сағаты аяқталысымен, ол үйден шығып, осы ара тұрғындарының жуынды - шайынды төгетін, түзге отыратын жерін бойлай кактус өскен түспен жүріп келеді. Ұйқы көрмеген кірпіктері көзіне жабысып, ештеңені көріп те жарытпаған күйі ойылып - ойылып кеткен шандақ жолмен адымдай басты. Қосақталған пулеметтің екі ұңғысы сорайып тұрған үлкен доңғалақ жолын кескестей берген сәтте ғана ол алғашқы құрышсауыт машинаны көрген. Алғашында ұңғының тесігін ғана байқады. Тек сонан соң ғана барып қалғандарын: абажадай машинаны, пулеметтің қос тұтқасына жабысып алған параның қызыл телпегін, - шамасы, көмекшілері болар - оның қасында қозғалыссыз қатып қалған басқа да параларды, сықалған оқ таспасын көрген; енді артына бұрылуға болмайды, бірден күдік тууы мүмкін.

Башир параға қарамауға тырысты. Тап сол сәтте жол үстіне болып жатқанға көзі түсті. Бүкіл жол бойында сай табанымен иректеле құрышсауыт машиналардың ұзын тізбегі тұр екен. Сайдың жиегінде, әр ағаштың, әр бұтаның тасасында, тіпті ағаш бұтақтарында да қызыл және жасыл телпекті паралар жайғасып алған. Осы арада: "Дереу бұл жерден тайып тұрып, басқаларға ескерту керек екен", - деген ой сап ете түскен.

Әйткенмен, ол еңіске қарай түсе берді. Кактустардың арт жағында да қызыл телпектер көрінеді. Парашютшілер ауыр бәтеңкелерімен кактусты мыжғылап, оның шырыны былғары қоныштарына жабысып жатыр. Жасыл телпекті екі пара неміс қасқыр итін шаужайлап ұстап тұр.

– Қайт кейін! - Біреу алқымынан қысып қалғандай, Башир тоқтай қалды. Қараса, бұған емес, итіне айқайлап тұр екен. Бұл жеңілдене дем алды.

Соқпақ жол біткен жерде солдаттар көрінбеді. Башир айналасын бір шолып өтті. Ешкім жоқ. Ол тағы біраз уақыт жайымен жүріп отырды да, содан соң тас жолға апаратын соқпақпен жоғары қарай жүгіре жөнелген. Ол әбден жоғарыға шыққан кезде сол жақтан түсіп келе жатқан шерушілер тобын көрді. Мұның құлағына айқайлаған дауыстар да, сөздер де естілмеді. Тек тас төселген жолмен жалаңаяқ, шабата ілген, тозығы жеткен бәтеңке киген аяқтардың дүбірі ғана шалынды. Олар бір-біріне тығыла түсіп, қоян-қолтық жүріп келеді; алыс түстіктен Мэзон-Каредегі базарға, одан қасапханаға айдап келе жатқан қой отары ғана осылай жүретін еді.

Әйелдер пәренжесіз келеді. Солардың бірі терезе пердесін ілетін металл жақтауға үлкен ақ - жасыл ту қыстырып алыпты. Міне, бұлар мұнымен қатарласа берген. Тек сол жерде ғана Башир біреулерінің қолдарында темір шыбық, таяқ, тас барын байқады. Ал көпшілігі құр қол келеді.

Башир шерудің басшысы болар деген біреуіне:

– Құлақ салшы, мен сай жақтан келемін. Ол жерде кемі жиырма шақты құрышсауыт машина тұр. Ал жолдың бойы толған солдат, - деді.

– Білемін.

Башир шоқпыт-шоқпыт кигендер мен әйел жаулықтары ағараңдаған топты нұсқап:

– Қасапханаға апара жатырмысың? - деген.

– Әй, жігітім, - деді топ басшысы, - қаласаң лекке қосылып, бірге жүр. Қаламасаң, жолыңнан қалмай кете бер, бауырым.

Башир шерушілерге қосылды.

Бұлар көрген алғашқы солдаттар да үнсіз келеді. Олар әскерге жаңадан шақырылғандар болатын. Автоматтарын көлденең ұстап, жол жиегімен шеп құрып келе жатыр. Қастарында иттері жоқ.

Қысқа ғана бұйрық берілді. Солдаттар келе жатқан жерлерінде тоқтай қалған. Шерушілердің алдыңғы қатары екі ойлы кейіпте бір толқып кетіп, сонан соң олар да сол орындарында кідіріп қалды. Жым-жырт тыныштық орнады. Екі жақ та бір - бірлерінен көз айырмай қарап тұр. Ақ - жасыл ту жайымен толқыды. Бір жақтан қасқыр иттің үргені естілді. Шерушілер легіне қарай төрт солдат ерткен лейтенант жақындап келеді. "Қазір мыналардың әкелерін танытатын шығар", - деп ойлады Башир. Лейтенант анадай жерге келіп тоқтады.

– Үкімет шерулеріңе рұқсат береді, бірақ оны мынадай бүлікшілік рәмізбен өткізуге тыйым салады. Бұл жалауды дереу маған тапсыруға бұйырамын.

Ешкім тырс етіп үн қатқан жоқ, Башир бір жасөспірім жас әйелдің қолындағы желбіреп тұрған туды жұлып алып, шерудің орта тұсына қарай тұра ұмтылғанын көрген. Қолдан қолға өткен үлкен жалау жүздері қоңырқай адамдар тобырының үстімен қалықтап бара жатты. Ақыры топтың ортасына жетіп барып қана тоқтаған. Енді ол жасыл - ақшыл қанаттарын қағып, көптің үстімен ұшып бара жатқан алып құсқа ұқсайтын еді. Солдаттар қай жағынан келсе де туға жетпес бұрын көздері қанталап, өрепкіген тобырдың қалың қатарын жарып өтуге тиіс болатын.

Лейтенант әлгі бұйрығын екі, үш рет қайталады. Ешкім жауап қатқан жоқ. Бұдан кейін әлдекімнің берген жарлығымен бе, әлде ешқандай бұйрық-жарлықсыз ба, тобыр жайымен алға жылжыды.

Сәл бөгеліп қалған лейтенант солдаттарына бірдеңе айтып үлгерді. Содан соң бесеуі де өздерін қалған әскер күтіп тұрған жаққа қарай жүгіре жөнелген. Солдаттардың бірі артына жалтақ-жалтақ қарап қояды. Бұдан кейін алжирліктердің құлағына әлдебір бұйрық беріп жатқан лейтенанттың даусы естілген. Шерушілер легі ылдиға қарай түсіп келеді, тап ортасында ту желбіреп тұр.

– Оқтаңдар! - деп әмір етті лейтенант. Содан кейін шеруге тоқта деп тағы бұйырған. Шеру тоқтады.

– Енді алға бір қадам бассаңдар, атамыз!

Өлі тыныштықта оның әрбір сөзі айқын естіліп тұр.

Топтың қалың ортасынан бес жігіт шыға келді. Олар солдаттарға қарсы бірнеше қадам алға шығып, бұдан кейін жол ортасына тоқтай қалып, тозығы жеткен көйлектерін, жыртық күртелерінің өңірін айқара ашып тастап:

– Әй! Атыңдар! Не қарап тұрсыңдар? Еркек болсаңдар, атыңдар! - деп айқай салды.

Сөйтіп, өңірлерін ашқан күйі тағы да ілгері адымдады. Қастарына тіптен таяп келген кезде лейтенанттың жанында тұрған солдат жоғарыға автомат кезегін берген. Біреу:

– Бауырлар, қырып жатыр! - деп айқай салды.

Тобырдың қатары дір ете қалды. Содан кейін шабуылға шыққандай алға қарай тұра жүгірген. Иыққа иық тірестіріп, жүгіріп келеді. Бәрі бірдей демдерін үзіп - үзіп алады, пыс-пыс еткен тыныстары дүбірлеген аяқ дыбыстарымен қоса шығады. Әйелдердің төбе құйқаны шымырлата шыңғырған дауыстары естілді. Жолда олардың ақ желектері шашылып қалып жатыр, жүгіруге жеңіл болуы үшін еркектер шақайларын тастап кетіп барады. Кенет бірдеңе болған сияқты елестеген. Не болғанын Башир ұқпады. Ол солдаттардың бұрылып алып, құрышсауыт машиналар тұрған сай табанына қарай жүгіріп бара жатқандарын көзі шалып қалды. Арттарынан аюдай ақырған тобыр келеді. "Бітті енді, - деп ойлады Башир. - Қазір бұлар сай табанына қарай жөңкілген сәтте қос ұңғылы пулеметтер мына жынданған тобырға қорғасыннан нөсер жаудырады".

Ол лектің алдына жетіп, басшысын жағасынан алған.

– Мыналарға тоқта десеңші! Тоқтат, әйтпесе бәрін де қырып салады қазір. - Ол өзін де киіп-жарып итермелеп, бірге әкетіп бара жатқандар естісін деп даусы жеткенше айқайлап жүр.

– Қолымнан енді ештеңе келмейтінін көріп тұрсың ғой. Бұлар әбден жынданған.

Башир лек жетекшісін қолынан ұстай алып, жұрттың алдына шыққанша жүгіріп отыруға мәжбүр етті. Тек сонда ғана тобырға қарсы бұрылып, екі қолын көтеріп, алғашқы қатарды бөгеуге тырысты.

– Тоқтаңдар! Мен Майдан өкілімін! Бұйырамын...

Халықтық майданның өз өкілі мұның құлағына:

– Есің дұрыс па?! - деп айқай салды.

Бұлардың үстіне төнген тобыр киіп-жарып, өздерімен бірге әкетіп барады. Аспан асты ойбайлаған, айқайлаған, шыңғырған дауыстарға толып кеткен. Доға болып иіліп кеткен сырықтағы ту аласұра желбірейді. Мінеки, пулемет. Анада, екі кактустың арасында. Ұңғысы тура тобырға бағытталған Оның артына жасырынған пулеметшінің дулығасы ғана көрініп қалады.

Тоқтап қалған алдыңғы қатар артынан келіп жеткен нөпірдің тықсыруымен алға қарай тағы жиырма шақты қадам жасаған. Содан соң олар артқа бұрылып, жотаға қайта өрмелеп, неге бүйткендерін біреулерге түсіндіріп жатқанда, баз біреулер әлі де төменге қарай жүгіріп бара жатты. Ақыры бәрі де тоқтаған.

Бұларға қарай жалғыз өзі жүрген манағы лейтенант солдаттар мен тобыр арасындағы жерге келіп тоқтап, туды беріңдер деген талабын тағы қайталады.

– Шамасы, мынау батыр болар, - деген дауыстар естілді топ ортасынан. - Басқаларынан батыл сияқты.

Лейтенант:

– Енді бір минөттен кейін... - дей беріп еді...

Баширдің бар естігені де осы болды.

Тобыр лейтенантқа тап берді. Анау қаша жөнелген. Пулеметтің сақылдаған дауысы ауаны жарып өтті. Бір жігіт құлап түсті. Әйелдер оны жұрт таптап кетпес үшін жол жиегіне шығарып тастады.

Енді бәрі ессіз бір жанталасқан қимылға айналып кеткен. Бір топ жігіттер туға ұмтылды. "Бұлар бізді өлтіруі мүмкін, бірақ туды ала алмайды". Алдыңғы жақтағылар бір -бірлерінің қолдарынан ұстап, тірі тізбек құрып, туды бұлғалаңдатып, билеп жүрген жігітті қоршап алған. Жақын келгендердің бәріне бұлар: "Аллаһтың жолында кім құрбан болғысы келеді?" - деп айқайлайды. Жұрт бірте-бірте осы топқа көптеп кіре бастаған Ақыры күн сәулесіне бөленген ақшыл - жасыл туды тұтастай төрт тізбек қоршап алды. Және бәрінің қолдарында да ешқандай құралдары жоқ. Минөт сайын осы тізбектегі жігіттер қатары көбейіп барады. Және бәрі бірдей: "Аллаһтың ақ жолына кім құрбан болғысы келеді?" - деп тынымсыз айқайлап қояды. Тізбек барған сайын ұлғая түскен.

Солдаттар алға қарай қозғалды. Өлген жігітті қолдарына алған топ кері лықсыды. Ту ұстағанды қоршаған төрт тізбек тастай қатып қалған қолдарын жазбастан, шегіне бастаған...

Башир деревняға соңғылардың бірі болып жетті. Солдаттар шерушілерден біршама қалып қойған. Ол үйлердің бірінің биік дуалының қасына келіп тоқтады. Дуал қабырғаларына қадап қойған шыны сынықтарына жарақаттанып алмас үшін орамалын екіге бөліп жыртып, қолдарын орап алды да дуалға асыла беріп, екінші жағына қарғып түсті. Отырғышы, ортасында құдығы бар шағын ауладан келіп шығыпты.

Ол бұл үй алжирліктікі ме, әлде еуропалықтыкі ме деп, тас құдықтың тасасына жасырынып тұрған кемпірді көргенше аз-кем аялдап қалған. Кейуана алжирлік екен. Бұлар бір-біріне қарсы жүрді. Башир әлі де ентігін баса алмай:

– Қорықпаңыз, шеше, мен ұзамай кетем, - деді.

Ал кемпір шошынған даусымен:

– Сен де қорықпа, ұлым, қорықпа, өз үйіңдей көр, - деді.

Ол есікті ашты.

– Кіре бер, ұзамай ұлым да келіп қалар.

Тап осы сәтте біреу қақпаны дүңкілдетіп қаға бастады.

– Мынау, сірә, сол болар, - деді кемпір.

Жолы болмаған капитан Марсийак жынданудың аз-ақ алдында еді. Ол шаруалардың мәліметтері жазылған барлық магнитофон таспаларын тыңдап шықты. Осылардың бәрін төрт хатшы қағазға түсірген. Капитан сержант Гамлетпен бірге мәліметтердің бәрін оқып, зерттеп, талдап әлекке түсті. Бірақ ілік болар ештеңе таппады. Бәрі түкке тұрғысыз бірдеңелер.

Тайеб қайта-қайта:

– Оларды көбірек таяқтау керек еді. Феллаганың деревняда жасырынып жүргеніне ант ішуге бармын, - деп болмайды.

– Онда неге осы күнге дейін таба алмай жүрсің?- деп оның бетінен алып тастады Гамлет.

– Бұл жерде таяқ керек. Ал менде таяқ жоқ! - деді Тайеб.

Мұны тұмсықтан қойып жібергісі келіп Марсийактың қолы қышып-ақ отыр. Тайебтің ұзын-сонар сөзін естіген сайын мұның бойын ашу-ыза ма, әлде жиреніш пе, әйтеуір бірдеңе буып алады.

– Әсіресе ана бір келімсек әйел күдікті, - дейді Тайеб, - өзінің бар құжаты дұп-дұрыс, ондай болмайды ғой.

– Жарайды, Тайеб, бара бер, - деді Марсийак.

Сонсын оны дереу қайта шақырды.

– Әлгі бала қайда? Сен баланы не істедің?

– Ол сенімді жерде, капитан мырза.

– Басты қатырма, Тайеб, ұқтың ба? Оны шешесіне қайтарып беруің керек.

Тайеб саусағымен шекесін түртті.

– Шешесі жынданып кетті ғой.

Капитан бұған сенімсіздікпен қараған.

– Иә, капитан мырза, жынданып кетті, айтып тұрмын ғой! - ол даусын бәсеңдетті: - Оның баласын қайтем, өзімдікінен де шаршап жүрмін!

Тайеб әскерилерше ізет көрсетіп, шығып кеткен.

Үйдің қасында кемпір мен Тасидит отыр.

– Біз баланы алуға келдік, - деді кемпір.

– Ол сенімді жерде отыр, - деді Тайеб.

– Оның қамын жегеніңе рахмет, Тайеб, енді біздің Авизарға қайтуымыз керек.

– Рұқсатнамаң бар ма?

– Оны өзіңе берген жоқпыз ба?

– Ол жарамайды. Жаңасын алуың керек.

– Егер соны бізге тауып берсең, - деді кемпір, - аллаһ тілегіңді берер еді.

– Сенің аллаһың қарызын қайтаруды білмейді, - деп күлді Тайеб. - Ол жағын жақсы білем ғой.

Дөрекі матадан тіккен көйлегінің ішінде бүріскен кемпір теріс қарады. Тасидит Тайебтің жүзіне үрейлене көз тастады. Оның әп-әдемі екенін Тайеб сонда ғана байқаған.

– Ирумьендер құдайға сенбейді. Ирумьендердің неге сенетінін білемісің?

Ол қалтасынан бірнеше бақыр шығарып, оларды алақанымен қақпақылдады.

– Былай болсын! Егер құжат алғың келсе, капитанға ақша әкеп бер.

– Қалтамда ақшам жоқ қой, - деді Тити, - бірақ Авизарға жеткен бойда саған ақша жіберейін.

– Ал мынау ше?- деді Тайеб. - Мынау ақша емес пе немене?

Ол Тасадиттің күміс алқасын ұстай алды. Онысы сыңғыр - сыңғыр етеді.

– Авизар да алыс жер емес қой, - деді кемпір.

– Өзің білесің, - деді де Тайеб үйге кіріп кетті.

Түстен кейін үйден шықса, Титти әлі сонда отыр екен.

– Мә, - деді ол, - ала ғой.

Ол бұған алқаны ұсынды. Тайеб САС - қа кіріп, ұзамай бір жапырақ ақ қағаз алып шықты.

– Енді қайтып сені бұл жерден көрмейтін болайын, - деді сонсын.

– Рахмет, - деді кемпір, - ал бала қайда?

– Оған ертең келесің.

Тасадит жылап қоя берді. Кемпір оны жас баланы жұбатқандай өбектеп жатыр:

– Жылама, қызым, жылама, күнім! - Тайебтің кетіп бара жатқанын көріп артынан айқай салған: - Тайеб, балам, оны қазір берсең қайтеді?

Тайеб шарт ашуланды.

– Сен немене, берберлік тілді түсінбеймісің, кәрі мыстан? Ертең деп айттым ғой, сол айтқаным айтқан. Болды жетер енді. Raus!

Бұл сөзді ол солдаттардан үйренген. Мұның неміс сөзі екенін білетін. Кейде капитан Тайебті шығарып жібергенде осыны айтатын. Осы сөз бұған ұнап қалыпты.

Кемпір жерден тұрды, екі әйел құшақтасқан күйі жылап кетіп бара жатты.

– Әй, - деді Тайеб бұлардың соңдарынан айқайлап, - ертең ақша ала келуді ұмытпа, ертең басқа рұқсатнама қажет болады...

Келесі күні Тайеб әдеттегідей үйінен таңсәріде шыққан. Есігінің алдында бүкшиіп екі әйел күтіп отыр.

– Сендер деревняға комендант сағаты бітпей келгенсіңдер ме? Қақпаны кім ашты?

– Біз ешқайда кеткен жоқпыз, - деді кемпір.

– Түнде қайда болдыңдар?

– Мешітте.

– Ал шолғыншылар қайтті?

– Олар көшеде жүрді, ішке кірген жоқ.

Жаратпай бетін тыржитқан Тайеб:

– Ал егер олар партизандар болса қайтер едіңдер? - деген.

Жас келіншек үндеген жоқ. Ұйқысыз өткізген түннен бет-жүзі сорайып, көгілдір көздері кіртиіп кетіпті.

– Тайеб, анадан туғаның рас болса...

Тайеб бұларға бір түрлі көзбен қараған.

– Кіріңдер де, мені үйден күтіңдер, әйелім оянған.

Тайеб ұзамай қайтып оралды, соңында бала көтерген пәренжелі бір әйел бар. Тасадит оған тұра ұмтылған.

– Тсс! - деді Тайеб. - Тыныш, тұра тұр... Ал сен тайып тұр! - деп бұйырды әйеліне.

– Елең - алаңнан қайда барам?

– Қайда барсаң да еркің.

Пәренжелі әйел кіреберісте тұр. Тайеб тісін ақситты.

– Мынау кофе мен қант, - деді ол, - құйып ала беріңдер.

Екі әйел де бас тартты.

– Бұл жолы шынайы кофе! - деп күлді Тайеб.

Тергеу кезінде ол Тасадитке сабынды су ішкізген. "Іш, қарындасым, бұл сүт қосылған кофе", - деген еді. Әйел үн қатпаған. Сонда бұл оның басын шалқайтып жіберіп, мұрнын қысып тұрып, еріксіз ашылған аузына кеседегіні құйып жіберген болатын.

Тайеб есіктің екі жармасын да жауып, кілттеді де, кілтін қалтасына салып алды.

– Мінеки енді, - деді ол, - енді асықпай әңгімелесуімізге болады.

Есік сыртынан бала жылады. Тасадит онымен қосылып еңіреп тұр.

– Даусын естіп тұрмысың? - деді Тайеб.

Әйел шарасыз қолдарын айқастырған.

– Мынау сол! Көргің келе ме?

Әйел дірілдеуін қойды.

– Міне, осының дұрыс болды! Отыр мұнда! Егер білетініңнің бәрін айтып берсең, оны қолыңа ұстатам... бірден қайтарып берем.

Бұл әйелдің қолынан ұстауға әрекеттеніп еді, анау дереу бойын жиып ала қойды.

– Егер айтпайтын болсаң, балаңды қайтып көре алмайсың. Ол да суық, аштық, ұрып-соғу, көздің жасы дегеннің бәрін де білетін болады. Сөйтіп, аллаһқа жанын бергенше жылайтын болады, көзінде жылайтын жасы да қалмайды... Өзіңдікі сияқты көгілдір көздерінде, ұмытып қалған жоқпысың? Әлде ұмытып қалдың ба?

Келіншек жаңа ғана Тайебтің әйелі от жаққан ошақ қасындағы аласа отырғышқа отыра кетті. Тізелерін құшақтап, басы салбырап кеткен.

– Сөйт, - деді Тайеб, - ақылды болсаңшы! Енді мынаны айт, сен байланысшысың ғой, ә?

Тасадит ернін жымқырып алған, ләм-мим деп тіл қатпады.

– Партизандар қашаннан бері Талаға келіп жүр?

Тасадит бұған көзінің астымен бір қарап қойды.

– Олардың саны қанша?

Әйел тізелерін бұрынғыдан да гөрі қыса түскен.

– Жарайды. Айтқың келмейді ғой?

Тайеб кіре беріске беттеді. Тити кемпір бұрышта жылап отыр. Бала қайтадан бақыра бастады. Есікке жете бере Тайеб артына бұрылып:

– Осымен бітті, енді мұны қайтып көрмейсің, - деген. Содан кейін пәренже киген әйелге қарап: - Мұны САС - қа апар! - деп бұйырды.

– Жеті айдан бері! - деді кенет Тасадит.

– Жеті айдан бері деймісің? - деп қайталап сұрады Тайеб. - Олардың саны қанша?

– Алдымен жеті немесе сегіз болып, содан кейін ондап келіп - жүрді.

– Олар кімге барады?

– Тайеб, балам, аясаңшы біздерді. Есі дұрыс еместігін көрмей тұрмысың?

– Айт! - деп ақырды Тайеб. - Олардың құпия орындары қайда? Қайда? Феллаганы кім жасырып жүр?

Тасадит ештеңеге түсінбей қалды. Есіктің сыртында бала бақырып жатыр. Пәренже жамылған әйел де солқ-солқ жылайды. Тайебтің дөрекі даусы тыныштықты бишікпен ұрғандай бұзып тұр. Ал Тасадит зар еңіреп, қара апанда жатқан баласына қолын созады. Бірақ қолын қанша созғанмен, анау әрі қарай кетіп барады, кетіп барады, бұл да тынымсыз сөйлеумен болған. Не айтып, не қойғанын да білген жоқ. Әлгі шұңқырдан шығып, баласын құшақтай берем дегенде Тайебті көрген. Анау пыс-пыс етіп, бетін тер жуып кетіпті. Қара көздері бұған келемеждей қарап тұр.

Бәрін айтып бергенін өзі сонда ғана түсінген.

Есік сыртындағы бала үнсіз қалыпты. Есікке жетіп барған Тайеб тиекті бар күшімен тартып қалды. Есіктің жармалары қабырғаға соғылды. Тайеб жынды кісіше қарқ-қарқ күледі.

– Міне! Қарашы!

Тасадит солай қарай тұра ұмтылды. Кіре берістегі бұрышта әйел әлі жылап отыр. Кірпіктеріне жаққан сүрмесі көз жасымен бетін айғыз-айғыз етіпті. Өзі баланы уатып отыр. Сүрме бояуы . баланың да бетіне тамып, айғыздап тастапты.

Тасадит балаға, содан соң әйелге қарап, ыңырсып еденге құлай кеткен.

– Мынау Фарруджа ғой! Бала да соныкі!

Тайеб ырқ-ырқ күледі:

– Досы мен досы кезіккеннен артық нәрсе бола ма екен!

Талада осындай бір мәтел айтылатын.

– Ал менің балам қайда?.. Менің баламды қайда жібердің?..

Тасадит Тайебке тұра ұмтылып, тырнақтарымен бетіне жармасқан. Тайеб мұны аяусыз соққылап жатқанына қарамастан:

– Менің балам қайда?! - деп бақырумен болған.

Фарруджа жайымен ғана:

– Тасадит! Тасадит, сіңлім, кешір, - дей береді.

Тайеб оған бұрылды:

– Сен күшігіңді ал да бұл жерден тайып тұр!

– Тасадит, сіңлім, бұл мені мәжбүр етті...

Тасадит балаға жақындап келіп, оны қолдарынан, бетінен, танауынан шөпілдетіп сүйе бастады. Содан кейін Фарруджаға қарап, бұлар бір-бірінің құшақтарына құлай кеткен.

Тайеб бұларға жақындады.

– Мына қатындар шикі өкпелерімен бірге әбден жынымды келтіргенін қарашы. Жетер енді! Raus! Екеуің де бұл жерден дереу тайып тұрыңдар! - Ол есікті жұлқи тартып қалды. -Жетер! Raus! Екеуіңнен де... күйеулеріңнен де... жалпы барлық мұсылман атаулыдан жүрегім айниды. Еркектері де, әйелдері де, феллагасы да, феллага емесі де, сатқындары да, сатқын еместері де... Бәріңнен де әбден жалықтым, ұқтыңдар ма?.. Болды... жетер!

Ол есікті аяғымен теуіп қалды, содан кейін Тасадит, Фарруджа мен кемпірдің үсті -бастарына соққы жауып кетті.

Тити мен Фарруджа шығып кетті де, Тасадит Тайебтің қолына жармасты.

– Өлтір мені, Тайеб, оны өзіме бер, әйтпесе мені өлтір.

– Оп-оңай құтылып кеткің келеді ғой, - деді Тайеб. - Азап шек, айқайлап жыла... Тайебтің соққысынан, мына қолды, өзіңді ұрып жатқан қолдан сүй. - Ол сәл жұмсарғандай болған. -Енді әулиелеріңді, мұсылман әулиелерін көмекке шақырмай неғып тұрсың? Мен христиандарға, кәпірлерге қызмет қып жүрмін емес пе! Сондықтан мұсылмандық дінің неге саған көмекке келмейді, ә?

– Тайеб, сенде де бала бар ғой...

– Одан да, жоқ, бауырларыңды, шақырсаңшы! Олар не бітіріп жүр, сенің бауырларың, неге келіп саған қол ұшын бермейді? Олар мені қайдан табуға болатынын біледі, олар бәрін де біледі, енді келсін!..

– Мені өз қолыңнан өлтірші.

– Жарайды, жетер, әйтпесе шынында мүрдем кетіріп жүрермін... Зарладың да қалдың... Өлтір, өлтір мені деп... Сенің өлігіңнен қандай пайда бар? Текке сасығаннан басқа... Жетер енді! Raus! Жоқ, тоқта!.. Екеуің де әбден жалықтырдыңдар... Мә, ала бер күшігіңді!..

Тасадит ұйықтап жатқан балаға тұра ұмтылып, оны жұлып алып, кеудесіне қысты. Бала бақырып қоя берді. Табалдырықтан жылдам аттап, көшеге шыққан Тасадит артынан бір қора ит қуып келе жатқандай тұра қашты, өзі әлсін-әлсін артына қарағыштап қояды. Тайеб соңынан айқайлап жатыр:

– Деревнядан кетіп қалушы болма, сен әлі капитанға қажетсің.

Ол көйлегі күннің алғашқы сәулесімен қызылды-жасылды, көк түспен құбылып, алыстап бара жатқан талдырмаш сұлбаның артынан қарап отырды. Сонан соң шек-сілесі қата күліп, тіпті жерге отыра кеткен. Бұдан кейін жын соққандай орнынан атып тұрды да, САС - қа қарай жүгіре жөнелді.

Капитан Марсийактың айызы қанып отыр. Оқиға Гамлеттің қаншалықты оттағанына қарамастан, мұның пікірін айнытпай дәлелдеп отыр. Алдында тұрған сержант бұтына кіш етіп қойған бала сияқты жерге қарап тұқырады, қой көзіндегі оты сөнген.

Бұл оңбаған Гамлет ұзақ уақыттар бойы жұрттың бәрін мұны, Марсийакты ақымақ қып көрсетуге тырысты... Өз жеңісіне капитанның айрықша жырғап отырғаны да сондықтан...

– Иә, қашанда екінші бетін соққыға тосуға даяр, әулие Франциск, қалай екен? Сен ылғи да мейірімділік көрсетіп, жәбірге кешіріммен жауап беруге даяр едің. Асықпа! Феллага мұндай мүмкіндікті саған қанша қажет болса, сонша рет туғызады... Жоқ, сен ойлап көрші! Бес бірдей құпия орын! Және қайда? Сенің қайырымдылыққа толы жаның іздемейтін жердің бәріне ұялай беріпті. Бірі мешітте, дәрет алатын жерде! Естіп тұрмысың, сержант? Сенің құдай үйіңде! Екіншісі – САС - тан жүз - ақ қадам жерде, сенің тап терезеңнің алдындағы күні бойы өзің тесіліп отыратын бос тұрған үйдің ішінде екен... Феллага, шамасы, сенің жұмыс істеп жатқан кейпіңді бақылап та отырған шығар... Бұл олардың батылдығы ма, жоқ әсіре әуесқойлығы ма, ол жағын білмедім. Үшіншісі - сенің қамқорлығыңдағы Фарруджаның шкабының артында екен, сержант мырза. Францияның үлкен досы Белаид Лазрактың қарындасы, біздің тағы бір досымыз Әли Лазрактың әпкесі... Әлидің бізді жақсы көретіні соншама, бізге деген сүйіспеншілігі мен достығын қолына мылтық алып, дәлелдеумен жүр. Ал тағы екі құпия орын бейкүнә екі шаруаның үйінде көрінеді. Олар жеркепе үстінде сені кофемен сыйлап отырғанда, сірә, феллага психологиялық оттаубайларыңды талай рет тыңдаған болар. Әй, өздерінің айыздары қанып, саған талай рет күлген де шығар - ау!

Сержант Гамлет қайта-қайта: "Ал онда не тұр? Бұл сонда нені дәлелдейді? Түкті де дәлелдей алмайды!"- деп қарсылық білдіріп жатқан ішкі даусын тұншықтыруға тырысып, үнсіз тұр.

– Менің қателесуім де мүмкін, - деді ол үні құмыға шығып. - Өйткені, адамгершілікке сендім. Идеал, капитан мырза...

Марсийак жарылуға шақ қалды:

– Идеал!.. Идеал!.. Өзіме салса, "идеал" деген сезді естіген бойда тапаншама жармаса кетемін... Адамның жүрегіне жол не арқылы өтінетінін білесің бе, сержант?.. Ол қарны арқылы өтеді! Ал жүректің өзіне келсек, ол тұрақты нәрсе емес, ақыл-ой деген де жай нәрсе, үп еткен жел ғана. Ал желге үміт артуға бола ма? Ал қарынның жөні бір басқа. Ол сенімді, байсалды... Алдап кетпейді. Басты негізің де сол... Және оның талаптары да қарапайым... Тек солай... енді қалай деп едің!

– Әлбетте! Тек, көрдіңіз бе, Белаид сияқты адамға ақшаның қажеті жоқ қой, әйткенмен де ол бізді жақтайды...

– Ә, кімді айтып тұрмын де! Белаид па? Несі бар, Белаид жайында әңгімелесейік! Сол сенің Белаидыңның сатқын екенін ондаған шақырым жерден сезем! Қандай да болмасын алжирлік Отан жайында, Францияны туған анасы сияқты көретінін, оған адалдығын айта бастағанда жыртқыштық сезімім оянады. Сенің Белаидың күндіз бізбен бірге, түнде феллаганың адамы. Тіпті қазір кімге опасыздық жасап жүргенін өзі де білмейтін шығар. Тек қалай шатысып қалмайтынын ғана ұқпадым.

– Оның бізге хабарлаған мәліметтері....

– Әй, сержант, қанша айтқанмен политехникалық мектеп бітірдің ғой, басыңмен ойласаңшы! Таладағы құпия орындарды кім тапты, айта қойшы, кім? Оларды табуға жанын салған кім деймін! Қолын шынтағына дейін нәжіске тығып жіберуден қорықпаған кім? Сенің джентльменің Белаид па, жоқ әлгі оңбаған Тайеб пе? Ал? Кім? Жоқ, сен әңгіме не жайында болып жатқанын түсініп тұрмысың? Біздің танауымыздың астында! Күзет бекетінен жүз қадам жерде. Қаншама ай уақыт бойында. Феллага келіп, кетіп жүрген... Ал сенің бейкүнә діндарларың... Таланың қайырымды тұрғындары... Біздің ісіміздің оң екенін түсініп... әне-міне біздің жаққа шыққалы жүр деген кім? Олар қанішерлерді жасырып жүр, түсіндің бе? Және біз туралы баскесерлерге мәлімет беріп жүрген де солар...

Марсийак тіптен бажылдап кеткен. Гамлет аяғының басынан көз алмайды. Кенет капитан дауыс ырғағын өзгертті:

– Жарайды. Саған мынадай бұйрық бар. Кім жауапты, кімнің кінәсі үлкен, кімдікі кіші деп, уақыт өлтіріп отыруға болмайды. Бұлардың бәрі де дұшпан. Шолғыншылардың қажеті жоқ, ондай көз алдаудан да тойдым. Жай адамдарды қарауылға шығармаңдар, олар бізді қарауылдап жүріпті ғой. Мен қолдануға тиісті түпкілікті шараларды жасап қойдым. Бір ойым бар, бірақ оны әбден пысықтап алуым керек. Бүгін кешке сонымен айналысамын. Нұсқау алуға ертең келесің... Иә, және тағы! Жаңа ғана полковниктен хат алдым. Акфаду орманында феллага басшылары жиналуға тиіс екен. Соңғы мәліметтерге қарағанда, Амируш та сонда болады. Командованиенің жоспары бойынша, бүлікшілердің неғұрлым көп бөлігін сонда өткізіп жіберіп, сонан соң барлық кірер және шығар ауыздарды бекітіп, осы орманға қамап тастау керек. Ертең бізге көмекке тағы бір рота келеді. Бәріміз де сақадай сай болуымыз керек!

Гамлет кетуге жиналды.

– Жоспардың құпия екені өз-өзінен түсінікті, - деп қосып қойды капитан.

Талада бір оғаштау тыныштық орнады. Құпия орындарды тазартып шыққан соң, солдаттар да көзге түспеді. Тіпті күніне көшелерді тұрақты кезіп жүретін шолғыншылар да көрінбейді. Тайеб күні бойына жоғалып кетті. Әмірге бір солдат келіп, бұдан былай өзін-өзі қорғау топтарының қарауылға тұрмай-ақ қоюларына болады депті. Белаид ішуді сылтауратып, Гамлет немесе Марсийакпен жолығу үшін САС - қа үш рет келіп кетті. Бірақ келген сайын әлгілердің екеуінің де қолдары тимей жатыр деген сөз естіді.

Бұдан кейін Белаид аминнің үйіне жүгірген.

Жұрттың бәрі оны бұрынғысынша амин деп атайтын, бірақ шындап келгенде, - өзі де қиналып па, кекесінмен бе, айтқанындай, - ол жағынан қазір ешкімге керегі жоқ еді.

– Да Мезиан, - деді оған Белаид, - бірдеңе істеу керек. Күні бойы руми офицері де, Тайеб те көзіме түспеді. Бәлкім, бүгін түнде шабуылдағалы жатқан шығар.

– Жастармен сөйлес, - деді амин, - әйтпесе сендердің ойындарыңнан ештеңе түсінбеймін.

– Деревняны жина, әркім өз ойын айтсын. Ата-бабаларымыз солай істеген жоқ па. Және комендант сағатына дейін үлгеру керек. Жұрттың ирумьендермен бетпе-бет қалуларына болмайды.

– Жиналыс шақырсам, Тайеб те жетіп келмей ме?

– Сен оған деревня тұрғындарын жинағаным, олардың тағдырына жауапты емеспін бе де. Бір топ ессіздерге бола бәріміз жазаға тартыламыз ба, Таланы құтқару керек, ол үшін айыптыларды ирумьендерге ұстап беруіміз керек қой десеңші.

– Олардың аттарын атауға тура келмей ме?

– Онда не тұр? Құпия орын бесеу, яғни, кінәлілер де бесеуден аспайды.

– Саған айтып тұрғаным да осы ғой: сендер, қазіргі толқын мен біздер әр тілде сөйлейміз.

– Тіпті бесеу де емес, үшеу-ақ. Бос үйдің иесі жоқ, ал мешітке тек аллаһ ие... Аллаһты өлтіре алмайды ғой!

– Ал Фарруджа, өз қарындасың ше?.. Тағы екеу бар.

– Оларды өзім бірдеңе етермін.

– Жастармен сөйлес, сендердің істеріңнен ештеңе түсінбеймін. Біз сендерді дүниеге келтірдік, бірақ істерің мен ойларың мүлдем бөтен, дүниенің басқа түкпірінде тұратын адам сияқтысыңдар.

– Да Мезиан, жастардан ешбір қайран жоғын білесің. Қаншама ай уақыттан бері жастар тек өлтіру және өздері өлуден басқа түк білмейтінін білесің ғой.

– Онда Тайебпен сөйлес.

– Оның да қолынан енді ештеңе келмейді, мұны да жақсы білесің. Таланы тек Таланың тұрғындары ғана сақтап қалады. Есіңде болсын, Да Мезиан, капитан Марсийакты да, мұндағы басқа да офицерлерді білем ғой: егер алдын алмасақ, олар Таланы жойып жібереді.

– Егер шынымен ажал уақыты жетсе, Белаид, сен де, мен де оны бір сәтке де кідірте алмаймыз... жер бетіндегі кез келген әулиенің қолынан келмейді бұл.

Белаид зират жақты нұсқады.

– Ана жаққа қарашы, Да Мезиан, біздің ата-бабаларымыз, әкелеріміз ықылым замандардан бері сонда жерленіп келеді. Өзіміз де сонда барып жататын күн де алыс емес. Ертең деревня тегіс қырылып қалса, өлгендер жауапты жастардан емес, бізден алады!

Амин қарауытқан ағаш жапырақтарының тасасындағы молаларға қарады.

– Жарайды, айтқаның болсын. Смайлға жұртты алаңға жинасын деп айта салшы.

Белаид жүріп кетті. Біраз жерге барғанда мұны аминнің даусы қуып жеткен:

– Сенің бұл жиналысың, Белиад, қоштасу жиыны болатын шығар.

Смайл жұртты алаңға жинамағалы да жылдан асып еді. Делеклюз көбіне осының қызметіне жүгінетін Өйткені, Психологиялық ықпал жасау жөніндегі оқу құралының 43-бетінде: "Түзімдіктердің бейкүнә салт-дәстүрлерін пайдалану арқылы олардың барлық зиянды да қатерлі бастамаларын жойып отыруға болады", - делінген. Смайл Делеклюзге "жоқ" дей алмайтын және ылғи да өзін күнәлі бірдеңе істеп қойғандай сезінетін. Бір қызығы, осындайда баяғыда бақташы болып жүрген кезіндегі қой отарын қайырып алатыны көз алдына елестейтін еді. Бірер кесек тас лақтырсаң әрі тамаша итің болса, барлық малды заматта иіріп алуға болатын. Дегенмен Делеклюздің заманы өтті, ал Марсийак бұлардың салт-дәстүрін керек те қылмады, сол себепті мұның уақытында деревняны бір де бір рет жинаудың қажеті болған жоқ.

– Сен әзілдеп тұрған жоқпысың? - деп алғашында Смайл Белаидке сенбеген.

– Амин жылдам жина деп жатыр.

– Амин деймісің? Шамасы, бүгінгі жағдайдан кейін ол, сірә, әлгі...

Ақ шекпенін жамылып алған Смайл баяғыдағы кездері сияқты жорығын төменгі көшелерден бастады, өйткені, ол осы жүрісін ең жоғарыда, мешітке кіре берісте, кейде мұнараға шығып барып аяқтауды ұнататын. Сол сәттерде өзін Таланың үстімен қалықтап бара жатқандай сезінетін, оның ащы даусы дөңгелек черепица жапқан шатырларды жанап өтіп, жұрттың құлағына жететін: "Құрметті жамағат, алаңға жиналыңдар, құдай тілеулеріңді берсін!"

Оның даусын алғаш естігендер таңғалып: "Ирумьендерге қызметке кіргенбісің, Смайл?" -деп еді. Бұдан кейін ол жұрт теріс түсініп қалмасын деген оймен:

– Амин алаңға жиналсын деп жатыр, құрметті жамағат... - деп айқайын жалғастыра берді.

Бірте-бірте мұның үні барлық бұрыш - қуыстарға жетіп, ауласында қалғып жатқан шалдар да, деревня сыртында жұмыс істеп жүрген әйелдер де, тіпті тау қырқаларына дейін жетіп жатқан Смайлдың даусын естімей қала алмады. Алғашында олар бұл Смайлдың даусы емес шығар деп ойлаған, өйткені, онысы әлсіздеу әрі жарықшақтанып шыққандай көрініп еді. Себебі, даусы көптен айқайламағандықтан, қарлығыңқы тартқан болатын. Бірақ өзіне кәнігі жолдармен жар салып келе жатқан кезде айқайына бүкіл деревня құлақ түріп, және әрқайсысының көмейінде: "Смайл неге жұртты алаңға шақырып жатыр екен?" - деген үрейлі сауалдың тұрғанын да айқын сезіне бастады. Соның арқасында жүрегі орнына түсіп, даусы да бұрынғыдан қаттырақ шықты. Жаймен келе жатқан ол даусы тұс-тұсқа еркін тарап, дала жұмыстарынан келе жатқандар да құлақтансын деген оймен жол айырығына жеткенде тоқтай қалады. Ақыры шалдар ойлағандай өз жастық шақтары мен Смайлдың жас кезімен қоса келмеске кетті деп ойлаған мұның даусы қайтадан бұрынғы қалпына келгендей болды. Ал деревняның төменгі жағынан соңынан еріп, бірте-бірте қатары қалыңдай берген балалардың қоршауында мешітке жеткен кезінде оның жар салған үні тек жиын туралы шақыру ғана емес, бәрі үнсіз құлақ түріп тұрған жеңіс жырындай сезілген еді!

Ол жотаның басында тұр. Кенет тура қарсы алдынан көкжиекті тасалап жатқан тауды көрді, - әлі көк - жасыл желекке орана қоймаған биіктер күн сәулесімен аппақ болып көрінеді. Ол бастары қалпақтай шегелер қағып тастаған мешіт есігін итеріп ашты.

Топсалары сықыр-сықыр етеді. Төрт ғасыр болды! Тала мешітінің тұрғанына төрт ғасыр болыпты! Мына қабырғалар төрт ғасыр бойы Тала тұрғындарының құдайға құлшылық ету, жиналыс өткізу, мереке - мейрам, қайғы - қуаныштарына куә болып келеді. Смайл мұнараға көтерілді. Бір-біріне тығылыса ұйлығып тұрған қызыл және қарауытқан үйлердің шатырлары өзінен әлдеқайда төменде жатыр. Кейбіреулерінің төбелерінен бұрқылдап түтін шығады. Дауыстар! Смайл қай дауыстың иесі кім екенін жазбай таниды, сол дауыстар мұның көз алдына селоластары: Шаабан, Секура, Мулуд, Тамазузттардың бейнелерін елестетіп тұр. Ол тағы да төменге көз тастады. Ауыр қорап тәрізді САС үйінің төбесінде қанаты қиылған құс тәрізді үлкен жалау желбірейді.

Смайлдың үні бүкіл Талаға тарады. Мұнара терезелері дүниенің төрт бұрышына тегіс қарап тұр. Смайл солардың әрқайсысына жақындап: "Амин алаңға шақырып жатыр..." -деп бірнеше рет айқайлады.

Бүкіл деревня Ду-Целнинге лап берген. Әйелдер алаң сыртындағы қоршаудың ар жағында қалған, қаншалықты ақырын сөйлеуге тырысқандарымен, бәрібір еркектерге олардың күмбірлеген дауыстары жетіп тұр.

Да Мезиан сөзін тез бастады: комендант сағатына дейін айтарын айтып үлгеруі керек қой.

– Жамағат, - деді амин, - сендерді жинап отырған менмін. Бірақ шақырған әңгімемді айтпас бұрын, құдайға сиынып алайық, Таланың еркек кіндіктері!

Бәрі алдарына созған қолдарын жоғары көтерді.

– Деревнямызға катер төніп түр. Біздің зарымызға құлақ сал, Таланың әулие - әмбилері! Бізге қол ұштарыңды беріп, жәрдем ет!

Шалдар жамырай қостады:

– Құдай қолдай гөр!

– Егер істеген күнәміз болса, өзің кеш, өйткені, оны зұлымдығымыздан емес, әлсіздігімізден жасадық. Жасаған ием, бізге қаһарыңды төге көрме! Аллаһтың салған ақ жолынан адастыра көрме, адасқандар болса, тура жолыңа сала гөр, жасаған ием!

Бүкіл алаңдағылар жамырай қоштады:

– Тілегімізді бере гөр, жасаған!

Қоршау сыртында қалған әйелдер де еркектердің құдайға сиынған дауыстарын қайталап тұрды.

Құлаққа ұрғандай жым-жырт тыныштықта аминнің даусы қатты шықты:

– Таланың әулие - әмбилері, мүмкін біз сендерді әбден жалықтырған болармыз, бірақ егер осыны да өмір дейтін болсақ, мұндай өмірден өзіміз де әбден жалықтық! Бүкіл еліміз азап шегіп, күресумен келеді. Ал мұнда, Талада, тартқан азап, көрген қасіретіміз тіпті шектен шықты. Сондықтан ақшам кешімен бірге тыныштықты өмір сүретін кез жеткен жоқ па? Бірақ егер сол кеш бізге тыныштық емес, ажал әкелсе, кезінде әкелері бас қосатын осы алаңда жиналып тұрған еркектердің, қоршаудың ар жағында үрейлене күтіп тұрған әйелдердің үстіне қасиетті қанаттарыңның шапағаты тимейтін болса, маңдайымызға мына дүниедегі дәм-тұзымыз осымен таусылатын тағдыр жазылса, онда қадыр-қасиетімізбен өлейік, соңынан арсыздықпен көз жұмған деп жүрмесін.

Аминнің мына сөздері шалдар, әйелдер, жасөспірімдер, тіпті жиналған кішкентай балалар тарапынан да күңгірлеген қолдауға ие болып жатты. "Түу, мына шалдың қай-қайдағыны айтып кеткенін - ай, - деп ойлады Белаид. - Әр минөт қымбат, бұл уақытты текке рәсуа ғып тұр. Әне-міне дегенше комендант сағаты басталады. Жұртты ажалдан құтқарып қалудың орнына, уағыз айтып тұрып алғанын қарашы. Тезірек бір шешім қабылдау керек қой... Бұл нақты іске қашан көшер екен?"

Амин сөзін бастағаннан он минөттей уақыт өтпестен САС - тан шығатын жолда Тайебтің ұзынтыра сұлбасы көрінді. Амин оған көңіл бөлместен сөзін жалғастыра берген. Тоқтай қалған Тайеб көзінің сұғын қадап, жиынды бір шолып өтті. Алғашында жұрт байқамаған әлпет танытқандарымен, көбінің көзі өзінде екенін бұл сезіп тұр. Көзіме бар қаһарымды жиып алдым деген шамада Тайеб те алаң ортасына қарай беттеген. Сөз де сұрамастан, кез келген жиын алдында айтылатын "биссмилдасын" да ауызға алмастан ол сөзін үзіп - үзіп:

– Капитан бұдан былай алаңға жиналмасын деп әмір етті, - деді.

Мұның сөзін естімеген әлпет танытқан Белаид жиынға қарап:

– Данышпандық сөз! - деп қойды.

Ықылым замандардан бері тауып айтылған сөзді еркектер солай қоштайтын еді. Тайеб Белаидқа қарады:

– Үйде өрт шығып жатса, баланың ісін істейсіңдер. Данышпандық сөз деймісің? Мына жарымес шалдың сендерге не айтқанын қайдам, бірақ әлгі болған жағдайдан кейін... - Ол сөзін бітірместен, жиынды асығыс көзімен шолып өтті. - Естерің дұрыс па! Көздеріңді ашып, өздеріңе қарасаңдаршы! Ойлап тапқандарын, Таланың жиыны дейді ғой!

Аузы жеккөрінішпен қисайып кеткен.

– Таланың жиыны деймісіңдер! - деп қайталап қойды.

Шынында да, алаңда адам көп болғанымен, жиынның қалжасы шамалы еді: аминнің төңірегіндегі бір топ шалдар, олардың алдында ең ересек дегендері он алты жастан аспайтын кіл бала-шаға.

Бұларға оқты көзін тағы бір тастаған Тайебтің САС жаққа беттеуі мұң екен, сырттай қаншалықты сездіргілері келмесе де, бәрінің де бойын қорқыныш буа бастап еді. Шалдарды - ежелгі данышпандық ережелерінің бәрі күштерін жойып, қазір оғаш та, мүлдем пайдасыз ойынға елігіп кеткендей сезім билеп алды. Ду-Целнин қоршауында үймелеп тұрған әйелдердің дауыстарынан қорқыныш белгісі білінді. Бәрі тына қалған мезетте бір кемпір еркектердің құлағына жететіндей ғып:

– Бұлары несі өзі? Сендерше, Таланың жиыны осы ма? Шалдар өліп, аллаһтың алдына өздері-ақ барар. Бірақ балалар, балалар қалады ғой, олар ер жетеді, ал әйелдердің құрсағында басқа балалар жүр емес пе! - деген.

Біреудің өрепкіген даусы оған жауап ретінде:

– Тап бүгінгідей тағы бір күндер келер, қарындасым, сонда Таланың жиыны да қайтадан еркек кіндіктілер жиынына айналады, - деді.

Содан соң бәрі: "Сол күн келеді! Сол күн келеді!" - деп айқайлап жатты.

Әмір капитан бұл жиынды пайдасыз деген екен, онда жабу керек дегенді айтты. Балалар кетуге орындарынан көтерілген.

– Жамағат, - деп сөзге асыға кірісті Белаид, - ата-бабаларымыз қайғыны да, қуанышты да бірге қарсы алуға осында жиналды емес пе. Ешқандай шешім қабылдамастан, тарап кеткеніміз дұрыс болмас. Бұларың қалай? Әрқайсымыз үйді-үйімізге тарап, қырсық қашан шалар екен деп күтіп отырмақпыз ба? Бұл болмайды.

– Комендант сағатына екі-ақ минөт қалды, - деді Әмір.

– Онда не тұр? Бір шешімге келгенше осы арадан кетпейміз. Ал уақыт та күтіп тұрмайтын болғандықтан, мынадай ұсынысым бар: ақсақалдардың бір тобы капитанға барып, құпия орын табылған адамдардан деревняның іргесін аулақ салатынын айтсын.

Жұрт тізбегін бойлай кетіп жатқан күбір-сыбырдан Белаид айтқан сөзінің жиынға әсер еткенін түсінді. Бірақ шешен сөзін қашан тәмамдағанша, ешкім пікір айтпайтын тәртіп бар еді.

– Жамағат, - деді ол, - өздерің сияқты мен де Таланың тұрғынымын. Кінәлілердің біреуі менің қарындасым екенін білесіңдер. Егер екі саусағың шірісе, бүкіл қолдан айырылып қалмас үшін, оны кесіп тастамайсыңдар ма...

Бірақ бұған сөзін ақыры аяқтатпады. Түсініксіз күбір-сыбыр қатты қарсылыққа ұласып, қоршаудың ар жағынан әйелдердің:

"Жоқ! Аллаһ бізді ондай бақытсыздықтан сақтасын!" - деген дауыстар естілді.

Амин қайта сөз алды:

– Егер біреулер деревняда алауыздық тудырғысы келсе, алдымен менің өлігімнен аттап өтсін. Не көрсек те, бірге көрейік. Болған жағдайдан кейін өзіміз ешқандай шешім қабылдай алмаймыз. Ирумьендердің не істейтінін қайдам, бірақ біздің тағдырымыз аллаһтың қолында. Жиынды жабық деп жариялаймын.

Белаид бір-біріне жабыса түсіп тұрған мына жұртқа қарап іштей: "Бәрі де бітті. Енді бұларды ешкім де ақылға келтіре алмайды. Екі-үш адамды ұстап бергеннен гөрі, бәрі бірдей өлуге бар", - деп ойлаған.

Комендант сағаты басталғанмен, ешқайсысы алаңнан кетуді ойлар емес.

"Табын қасапханаға даяр тұр", - деп ойлады Белаид.

– Таланың жамағаты, ақыры осында жиналып қалған екенсіңдер...

Моханд Саидтың даусы көпшіліктің у-шуын басып жіберді. Бәрі соған қараған. Моханд Саид жиынға бірдеңе айтпақшы! Таңғаларлық нәрсе! Ол Франциядан қайтып оралғалы бүйтіп көрген емес еді.

– Таланың жамағаты, ақыры осында бастарың қосылып қалған екен, мен сендермен қоштаспақпын. Мен ертең жол жүрем, ал бір жаққа кеткенде, қанша уақытқа баратының бір құдайға ғана аян.

Бұл сөзге жұрттың бәрі де таңғалған. Моханд бұлардың бәрін толғандырып жүрген мәселені емес, жеке басына қатысты бірдеңені айтпақшы.

– Кететін күнді дұрыс таңдаған екенсің, Моханд, - деді амин.

– Егер алғашқы жолғыдай кететін болсаң, - деді бір балақай, - қырық жылдан бері орала қоймассың. Сен қайтып келгенше, мен де шал боп қалармын, Моханд.

Тағы бір жігіттің кекеткен даусы естілді:

– Сенсіз деревня қалай күн көрмек?

– Қалай күн көрсе де, әйтеуір, аман болса болды, - деді Моханд. - Сендер, жастар, бұл деревня күндердің күнінде өзінен-өзі құрала қалды деп ойлайсыңдар. Әйтеуір, тастан қаланған соң мына тастар сияқты мәңгі тұра берер дейсіңдер. Қатты қателесесіңдер, балақайлар! Сендер дүниеге келгенде көрген бұл деревняның іргесі бекуіне ғасырлар қажет болған. Сонсын жылдар бойы салынды, ата-бабаларыңның арқа еті арша, борбай еті борша болып жүріп, мұны тұрғызды. Және біреулер қиратсын деп салған жоқ. Сендер әлі жассыңдар, мына тастарды қирап қалудан көбіне жіп-жіңішке жіп қана ұстап тұратынын көбің білмейсіңдер...

Шалдар жағы қоштасу сөзін Мохандтың тек салтанатты жағдайларда ғана пайдаланатын бербер тіліндегі ерекше, асқақ үнмен айтып кеткенінен әжептәуір тіксініп қалған: Моханд мұны тек қоштасу үшін ғана айтып тұр ма екен? Жастар оның айтқанының бәрін бірдей ұққан жоқ, бірақ бір қытымыр жағдайдың таяп келе жатқанын, Моханд сөзінің де соған сай шығуын ойлағанын іштерінен сезіп тұр.

Моханд қолын созып, бір жақты нұсқады.

– Ана жаққа қараңдар, бәрің де караңдар! Молаларды көріп тұрмысыңдар? Соларды санап шығыңдаршы! Оны түнімен санап шыға алмайсыңдар, өйткені, сендерге үміт артып, о дүниеге жөнеп кеткендер ана жерде тым көп. Таланың марқұм болғандарына бұйырғаны екі-ақ құлаш қара жер, бірақ сол екі құлаш молалар бүкіл алқапты алып жатқан жоқ па! Солардың аруақтарының арқасында өмір сүріп жатырсыңдар, жады бір тұтам пенделер!

– Сөзің қызық екен! - деді Ифтен.

Бір балақайдың даусы шықты:

– Бізге анықтап айтшы! Түсінікті етіп айтсаңшы!

– Айтып тұрмын ғой, сендер тіпті ата-бабаларыңның тілін түсінуден қалыпсыңдар! Бұл деревня біртіндеп тұрғызылған деймін. Жылдар мен ұрпақтар алмасуы, күн мен нөсер, соғыс пен бітім, көздің жасы, жаңа көктем, шерлі мұң, ессіз құштарлық, шексіз қуаныш, әдіра қалған арман, қолдың сүйелі, беттің тері, жалаңаяқ, жылтыратқан тастар - ешбір басқа қонысқа ұқсамайтын біздің деревня міне, осылардан салынған. Оны ғасырлар бойы тұрғызған, енді оны сүф десең, - ол саусақтарын үрледі, - табиғаттың ба, басқа алапаттың ба, желі бір үрсе, бітті. Сондықтан талай замандар бұрын іргесі қаланған қоныстарыңды сақтаңдар, балаларым.

Жастар қайран қалды. Осының бәрін қарт Моханд тап бүгін неге айтып тұр. Осының бәрін ертерек немесе... кейін неге айтпасқа?

Бір шал:

– Біздің деревнямыздың да құлар шағы келген жоқ па екен? - деп қалды.

Жұрт жапа-тармағай жамандықтың бері әрі деп іштей дұға қайырған.

– Мен өз борышымды орындадым, - деді Моханд, - кетер алдында сендерді сақтандырдым. Сендер, жастар, бүгін осы асылымызды мұра етіп алып тұрсыңдар. Оны көздің қарашығындай сақтаңдар.

Бір жақтан Лунастың даусы шықты:

– Сен бізге мола, САС, коменданттық сағат пен харкиді мұра ғып, ал өзің әйелдеріміздің... тіпті еркектердің де жүректеріне қорқыныш ұялаған сәтте перно ішу үшін Парижге кетіп барасың...

Моханд оның сөзін бөлмей тыңдады, содан соң ақ шекпенге оранған бойын тіктеді.

– Таланың жасөспірімдері! Шынымен-ақ осыны мұра ғып алуға тым жассыңдар ма... әлде тым ақымақпысыңдар?

Бұл сөзді ол әбден көңілі қалған үнмен айтқан.

– Ал енді сендермен қоштасайын, өйткені, ертең бұл жерден кетем.

Ол өзіне ең жақын тұрған кісінің қолын қысты, ал қалғандарымен ежелгі деревня ғұрыпы бойынша: екеуі бір-бірінің қолын бірнеше рет сүйіп қоштасты. Бұдан кейін жұртты аралап шығып, әрқайсысына:

– Мен кетем. Қош болыңдар, - деген.

Соңғы адаммен қоштасып болған соң, жиналғандарға бұрылды:

– Ал енді маған қарап алыңдар, Таланың жасөспірімдері, мен кеткеннен кейін естеріңе алып, оз балаларыңа айта жүрерсіңдер.

Ол мешітке беттеді, ұзамай оның аяқ дыбысы да сап болған. Коменданттық сағат та басталып кеткелі қашан. Алаң да қаңырап бос қалды. Олар ақыры ешқандай шешімге де келе алмаған.

Үйді-үйіне қайтқан олар капитан джипінің даусы қашан шығар екен деп күтіп жатты. Марсийактың не ойы барын ешкім де білмейді. Түн ішінде бірдеңенің даусы шықса болды, сол екен деп қалады. Ол ақыры келмеді. Түн ортасында, сағат бірге таман әдетте алғашқы шолғын өтетін кезде солдаттардың аяқ дыбысы естілер ме екен деп тың да тыңдады. Бірақ шолғын да келмеді. Сағаттар баяу жылжып өткен сайын әдеттегі нәрселердің бой көрсетпеуі иықтарынан қара тастай жанши түскендей болған.

Ирелеңдеп Талаға қарай бастайтын тас жолда ауыр көлік легі көрінді. Таң атар уақыт та таянған. Бұл кісінің санасы қалғып, көздері жұмыла беретін ең қиын шақ еді. Шылым шегуге, сөйлесуге тыйым салынған. Моторлардың біркелкі шуылы бей-жай отырған солдаттардың қалғуын күшейте түскен Ұзамай капитан Марсийактың ротасына қосымша көмек ретінде бұларды жіберген деревня да көрініп қалуға тиіс еді. Бұлар сондағы солдаттармен бірлесіп, маңайды қоршап алса, Амируш пен басқа да командирлері торға түспек. Күндіз діттеген жерге жеткен бойда солдаттарға аздап көз шырымын алуға мүмкіндік те тиіп қалар.

Лектің алдыңғы жағында жай адамдар мінген жүк машиналары келеді. Бұл талайдан қолданылып келе жатқан тәсіл Егер бұлар тосқауылға тап болса, бірінші соққы әлгі қарапайым адамдарға тиеді. Сол екі арада солдаттар машиналардан қарғып түсіп, бекініп ала қояды. Ортада жүк машиналары мен тартқыштардан тұратын лектің негізгі бөлігі келеді; оларды екеуі артынан, екеуі алдынан - төрт құрышсауыт машина қоршап келеді. Машиналардың ара қашықтығы - отыз кадамнан. Бұл дұшпан аяқ астынан шабуыл жасай қалса, тым жақын да емес, сондай-ақ дереу күш біріктіре қою үшін тым қашық та емес. Джип мінген капитан жүріс тәртібі сақталуын бақылап, лектің біресе алдына, біресе артына шығады.

Таң шапағының алғашқы сәулесі шығыс жақта тау басын шала бастаған шақ. Қарама қарсы бетте әлі ұйқыда жатқан Тала деревнясының сұлбасы көрінеді. Одан былайырақ төмендеу жерде САС- тың шаршы тәріздес ғимараты тұр. Машинаның біркелкі гүрілдеген дауыстары қайта-қайта бұларды қуып жетіп, басып оза берген капитан джипінің шибөріше ұлыған үні басып кетеді. Жолдың екі жағының да зәйтүн ағаштарын отап тастағандықтан лекті қорғап отыру да қиынға соққан жоқ.

Кенет тырылдаған автомат даусы бір секундтай ғана естіліп, тына қалған. Алдыңғы жақта келе жатқан капитан атыстың қайдан шыққанын анықтай алмады. Оған мылтық даусы аңғардың мүлдем алыс жағынан шыққандай көрінген.

Көліктер легі аз-кем уақыт жүрісін баяулатып, тоқтауға ыңғайланғандай көрінген. Бұдан соң барлық жарықтарын сөндіріп, жайымен алға қайта жылжи бастады. Солдаттардың ұйқысы қашып кеткен. Бірақ қайтадан жым-жырт тыныштық орнады. Ана жер, мына жерден ұлып, шибөрілер безіп барады. Ай таудың тасасына барып жасырынысымен, көзге түрткісіз қараңғылық орнады. Бүкіл кеңістік өлі тыныштық құшағында қалыпты. Арада бірнеше минөт өтер-өтпестен кенет бүкіл лектің бойымен автомат кезектері сатырлап, жеке мылтық дауыстары тарсылдап қоя берген. Лектің қай жағынан шабуыл жасалғанын анықтау мүмкін емес, тұс-тұстың бәрінен оқ жауып кетті. Машиналардың ұзын легі төбеден ұрғандай тоқтады. Солдаттар жерге қарғып түскен. Тек жай адамдар отырған машиналар ғана жанұшырып Талаға қарай зымырып барады.

Жолдан көз айырмаған джип жүргізушісі акселяторды баса түседі. Қасында қыбыр етпей отырған капитан тап ештеңе естімеген адамға ұқсайды. Жүргізушіге джип айқұш-ұйқыш жоғарғы кернеулі электр сымдарының арасын кесіп өтіп бара жатқандай әсер еткен. Ол жауған оқтың нөсерінен өтіп кетудің қамын ойлап келеді, ал капитан болса үнсіз. Қорқынышын көрсеткісі келмеген жүргізуші доңғалақтар тынымсыз зымырап келе жатқан жолдан көз айырмастан, капитанның бұйрығын күтеді. Кенет ысқырған дауыс естілді де маңдайша терезеде мыңдаған жарықшақтар пайда болды. Жүргізуші не болғанын шынылар саудырап түсе бастаған кезде бірақ білген. Енді ол жолды көрместен тежегішті басқан.

– Тоқтайын ба, капитан мырза?

Капитан үн қатпады. Жүргізуші бұрылып қараса, капитанның басы ұйықтап отырған кісідей салбырап кетіпті. Гимнастеркасының кеудесінде кішкентай тесік қарауытып көрінеді.

Жол бойына жата - жата кеткен солдаттар қарсылық көрсетуге тырысты. Күннің алғашқы сәулесі аңғарға түскен. Әлгінде ғана тыныштыққа ұйыған ауада қос ұңғылы пулеметтің гүрсілдегені, автоматтардың тырылы, жеке атылған мылтық даусы естілсе, осының бәрін жоғарылап ұшып бара жатқан ұшақтардың гүрілі басып кетті.

Сай табанына паналаған солдаттар сол жерден оқ боратады. Барлық машинаға бірден шабуыл жасалғандықтан, олар бастарын біріктіріп үлгере алмады. Капитан қаза тапқан бойда басшылықты өз қолына алған лейтенант дұшпанның орналасқан жерін де, санын да білмегендіктен, қарсы шабуылға дәті бармады. Оның үстіне бұл жанталасқан атысты естіген бойда көмекке келер деп капитан Марсийакқа үміт артып еді.

Сағат жеті шамасында дұшпан тылында алғашқы пулемет даусы естілді. Сөйтіп, қым-қиғаш атыстар басталып кеткен. Бүлікшілер күштерінің басым бөлігін қарсы жаққа бұруға мәжбүр болды. Сонымен қатар тас жолдағы солдаттардың да бастарын көтертпей атып жатты.

Түске қарай аптап ыстық басталды. Лек бойында оқ ату да тиылған. Тек ең артқы жағында ғана бір нүкте қарсылық көрсетіп жатқан. Гамлет взводының қарсы алдына бекініп алған бүлікшілер мылтықтарын сирек атады, шамасы, оқ-дәрілері азайса керек. Олар жолды да атқылаумен болды. Бұлардан едәуір қашықта орнатылған пулемет қарсыластар жатқан жердегі үйме тастарға тынымсыз қорғасын боратумен болды.

Гамлет пулеметті көрген жоқ, бірақ пулеметші есінен адасқан сияқты. Атыс тоқтап, ұшақтардың гүрілі тыйылған кезде Гамлеттің құлағына оның: "Өңшең оңбаған! Тексіз буньулилер! Бәріңді де жайратып салам... қарақшылары!.." - деген боқтық аралас сөздері естілген.

"Жігіт ақылынан жазған екен", - деп түйді Гамлет. Тек пулеметшінің ғана даусын естіген бүл оның жалғыз қалғанын түсінді. Бүлікшілер дыбыс бермеді.

Бүлікшілер жақтан бірлі жарым оқ атылып, немесе жел үрген бұта дір етсе болды, пулеметші сол жерді оқтың астына алып, сыбаумен болады.

Олар кете алмаған болар, өйткені, ол үшін сайдан асып түсулері керек, ал өйткен жағдайда "оңбаған буньулилер!" деп қарғап-сілеген пулеметшінің қардай боратқан оғына ілігіп кетері хақ.

Боқтық пен оқ қатар борап жатқан жартас қуысына қарай біреудің жолбарыстай атылғанын Гамлет тым кеш байқады. Алғашында бұл оны пулеметшілер тобының біреуі болар деп ойлаған. Пулемет тағы да бес-алты мәрте төгіп - төгіп жіберді де... тоқтай қалды. Бұл үнсіздік бірнеше минөтке созылған. Содан соң ол қайтадан ата бастағанда Гамлет пулемет кезегінің қысқа, арасындағы үзілістің ұзаққа созылғанын аңғарды. Атқыш оқтаспаларын үнемдеп тұрған сыңайы бар... Кенет Гамлеттің қасындағы пулеметші айқайлап жіберіп, үшке бүктеліп қалған. Сөйтсе, жартастағы пулемет енді бұлардың өздерін атып жатыр екен.

Бірақ атыс көпке созылған жоқ. Жарты сағаттай уақыт өтер-өтпестен пулемет кезегі азайып, сонсын мүлдем тоқтап қалды. Гамлет пулемет тұрған тастың жарығынан жалғыз қолды сөлепей кісінің сұлбасын тағы көрді. Гамлеттің солдаттары оған бір мезгілде тұс-тұстан оқ жаудырған. Бірақ феллага жартас арасында бұлт-бұлт етіп жүгіріп, ақыры жақпар тастың аржағына асып кетті.

Капитан Марсийак Гамлетке өз взводының және бірнеше харкидің күшімен феллаганы тығылған жерінен қуып шығуға бұйырды. Гамлет жартасты қоршауға алуға әмір етті. Солдаттарының біразы дұшпанды қарауылға алған кезде, қалғандары оған жақындауға тырысқан. Бірақ феллаганың дәлдеп атқан оқтары маңайлатар емес.

Бүлікшілер тасалаған жартасты отыз қадам жерден айқын көруге болатын еді. Феллага қайтып атқан жоқ. Гамлет солдаттарына тоқтауға бұйырды да ішінен: "Әдейі істеп жатыр. Бізді жақындатып алады да, ашық жерге шыққан бойда, қырып салады. Қоян сияқты ғып", - деп ойлады.

Гамлеттің қасында тұрған харки феллагаға жақындап барып, гранат лақтыруды ұсынды. Сонсын көрерміз деді ол. Өзі баруға даяр тұр.

– Тоқта! - деді Гамлет. Сөйтті де айқайға басты: - Ей, беріліңдер! Сенің достарыңның бәрі қаза болды, қашып кетті. Өзің көрмей тұрмысың? Беріл деймін, әйтпесе гранат лақтырамын!

Оның даусын бәрі де естіді, бірақ феллага қыбыр етер емес.

– Сенбеймісің? - деді Гамлет. - Офицерлік сөзім... Беріл!

Ол сөзін аяқтап үлгермеді. Тас арасынан лақтырған автомат аяғының астына келіп түсті. Тап сол сәтте ұзын бойлы феллага да бері шыққан. Жан-жағындағы жақпар тастар бойын қысып тастаған сияқты. Феллага жалғыз қолын көтерді. Қасында тағы бір феллага бар. Оның автоматы иығында асулы тұр. Ол да ұзынтыра сияқты сүйекті, қудай арық, тек көздері ғана жалт-жұлт етеді.

Гамлет оларға жақын келуге бұйырды. Қолымен көзін сүрткен ұзынтыра ілгері жылжыды, автоматын қыса ұстаған екіншісі соңынан келеді. Харки оларды дереу қоршап алды.

– Сен неге автоматыңды тастадың? - деп сұрады Гамлет біріншісінен. - Жалықтырды ма?

– Оғы тауысылып қалды, - деді ұзын бойлы. Өзі әбден қажыған. Әрі мосқал тартқан кісі екен. Сәл үнсіз тұрды да: - Командирдің оғы да таусылыпты, - деп қойды.

– Командирің мынау ма? - деп сұрады Гамлет.

Харки орта бойлы жігітке тап беріп, қолынан автоматты жұлып алған.

– Ал қолың қайда? - деп сұрады Гамлет. - Қолыңа не болған? - Акли оған әбден кіртиген көзімен қарайды. - Сенен сұрап тұрмын.

– Оны сендерге естелікке қалдырып кеткем.

– Кактустың арасында ма?

– Кактустың арасында.

– Сен Аклимісің?

– Ал сенің атың Гамлет болар.

– Серігің Әли Лазрак па?

– Барлауларың жақсы жұмыс істейді екен, - дей салды Акли.

Қасында тұрған Әли жұмған аузын ашпады.

Боссюэ лагеріне ауыстырғаннан бері Рамдан безгектен құтыла алмады. Күн ұясына батып, кеш түскен сайын бүкіл денесі дірілдеп, ыстығы көтеріліп, ал түнде жиырма адамнан жетімхана (қамаудағылар өздерін әзілдеп осылай атайтын) топтары орналасқан барақта денесі күйіп-жанып, қарадай тынысы тарылып жатқан соң тіпті көрпесін лақтырып тастайтын.

Боссюэ соңғының алдындағы сатыдағы лагерь болатын. Ал соңғы сатылы лагерь оңтүстікке таманғы Поль Казель еді. Оған енді тәрбиеге көнбейді деген, белсенділіктерін күш қолданып қана бейтараптандыруға болатын тұтқындарды жіберетін. Ал Боссюэдегі қайта тәрбиеге көнетін қамаудағылар Сиди-Шамиге жіберіліп, сол жерде қайтадан ақыл-саналарын түзулеп, үгіттеп жататын. Неғұрлым ыңғайға көнетіндері немесе өзін жорта солай көрсетуге тырысқандар бұдан кейін Тефешун лагеріне баруға үміттенуіне болатын еді; ол жер бостандыққа шығар ауыз боп саналатын да, бұл жерде милары соңғы рет жуып - шайылған кейбіреулер қалыпты тіршілікке қайтып оралатын.

Рамданды Поль Казельге осы күнге дейін тек денсаулығына бола жібермей жүрген: ол лагерьдегі тәртіп аса қатаң, ауа райы да қиын еді: жазда ми қайнатқан ыстық, қыста аяз, қар жауып тұрады және Сахараның барлық ұйтқыған желдері осы жерде кездесуге уағда байласқандай тұс еді. Рамдан іштей: "Лагерь емханасына немесе госпитальға жатуым керек, әйтпесе барлық жолдастарыма ауру жұқтырып жүрермін", - деп ойлайтын.

Тұтқындар құрған ұйымның жұмысы ойдағыдай реттелген. Олар: жаңаларды қабылдау, гигиена, саяси жұмыстар, тамақтану, лагерь басшылығымен өзара қарым - қатынас сияқты міндеттерді өзара бөлісіп алған... Рамданға Магриб елдері тарихы жөнінде сабақ жүргізу жүктелген.

Оған мұндағы жолдастарынан және жалпы лагерь өмірінен сырттауға ешқандай мүмкіндік болмады. Және бұл өз сөздеріне қарағанда көпшілігі "бүліктен революцияға алып баруына мұқтаж" тұтқындарды үгіттеуге толық мүмкіндік барына ғана байланысты емес-ті. Ең бастысы мұны қоршаған ауа тап өзіне арнап жасалған секілді көрінген: Бұл бойына қайрат дарытып, егер ауруым болмаса, лагерьде тәп-тәуір өмір сүрер едім деп ойлайтын.

Әрбір екі апта сайын мұны да басқалар сияқты "тәубаға келуге" шақыратын. Сол жерде психологиялық қызмет офицерімен оңаша қалғанда анау барлық құпия атаулыны сақтауға уәде беріп, сонан соң айтқың келгеннің бәрін айт, сұрағың келгеннің бәрін сұра деп қоятын. Осылайша - әрбір.екі апта сайын барлық тұтқын атаулының "оң бағытқа" ыңғайын біліп алған соң, кейбіреуін енді қайтып шыға алмайтын тығырыққа тірейтіні соншалықты, олардың енді кері шегінер жері қалмайтын да, күн өткен сайын оларға деген талапты күшейте түсетін еді. Ал түзелмейтіндер санатына жатқызылғандарды мұндай әңгімеге шақыруды да қоятын.

Лагерь комитеті Рамданға "тәубаға келу" орнына неғұрлым жиі барып, сондағы тәубаға келтіруші капитанның өзінің басын айналдырып жіберуді, сөйтіп, оның залалын барынша азайтуды тапсырған. Осындай әрбір кездесуден кейін Рамдан комитет алдында есеп беруге тиіс еді.

Сөйтіп, "тәубаға келтірушімен" бір сағаттан артық әңгіме жүргізген Рамдан бейкүнә кейіппен таусылмайтын дәлелдерінің арқасында психологиялық қызмет офицерін әбден тығырыққа тіреп, сілікпесін шығаратын. Ақыры анау шыдай алмай бақырып қоя берді:





– Бұл жер ажал лагері! Ұқтың ба? Егер бұл жерден шыққың келсе, айтқанымды істе.

Әдеттегі салқынқандылығынан айырылған капитан бұрынғы. дағдысынан жазып, мұнымен "сенге" көшкенін Рамдан ішінен "бір" деп қойды.

Рамдан бірдеңе деп жауап беруге оқтала бергенде радиотабақша қырылдап қоя берген. Бұл қырылдау ылғи да әлдебір хабар айтылар алдында болатын нәрсе.

– Тағы не болып қалды? - деп күңкілдеді капитан.

Ол Рамданмен бірге кабинеттен шықты.

– Тыңдаңыздар... тыңдаңыздар...

Бірақ бей-жай серуендеп жүрген тұтқындар ештеңе естімеген әлпет танытқан.

– Жаңалық... Жұрттың бәрін қуантатын... үлкен жаңалық...

Динамик тым жоғарыда тұрғандықтан екі-үш тұтқын бастарын кекжитіп көтеріп алыпты. Қалғандары бұған пәлендей елп еткен жоқ.

– Амируш, полковник Амируш...

Дауыс әр буынды анықтап айтуға тырысып бақты... Жаңа ғана салғырттық танытқан адамдар тым-тырыс әліптің артын бағып тұр, өрепкіген көңілін ешкім де жасыра алмаған.

Дауыс тына қалды... Ұзаққа созылған тыныштық орнады... Тым ұзаққа созылды.

– Тәртіп күштерімен қақтығыс кезінде... Амируш қаза тапты.

Сөз... тағы да сөздер... Рамданның санасына мән-мағынасыз жекелеген сөздер ғана жеткен:

– Кабиль тауларында жасырынып жүрген ұстатпайтын Амируш... сатып кетті... Бүлікшілердің қанды қол басшысы... Темір... Мән-мағынасыз күрес... Кездесу... Дюнкерктен Таманрасетке дейін... құшақ жайып... Ол өлді... өлді... өлді... Амируш...

Дауыс тына қалды. Өлі тыныштықты ешкім бұза алмайтындай көрінді. Рамдан психологиялық қызметтің капитанын мүлдем есінен шығарған. Оның кабинеті бүкіл лагерьдің үстінде ең жоғарыда болатын. Соның табалдырығынан Рамдан өз жолдастарын көре алатын еді. Бәрінің жүздері тастай қатып, көздері соқыр кісіше ештеңені көрмей қалған тәрізді. Состиып тұрып қалған кейіптері дүкен жаймаларының ар жағындағы гипс манекендер секілді. Қимылсыз қалған кейіптері мен бет-жүздеріне қарап бұларды әлдебір ойын қою үшін әдейі жинап алғандай әсер қалдырады. Кенет төңіректен ондаған, ондаған қоңыраулар күмбірлеп қоя берген. Капитан тұтқындар тобына жақындады.

– Иә, бұған не дейсіңдер, жігіттер? Жаңалық деп осыны айт! Амируштың шаруасы бітіпті! Соғыс та бітті! Ұзамай бәрің де үйлеріңе қайтасыңдар, бәрің... және мен де... Мен де үйіме қайтам...

Ол жарқыратып тазалаған етігімен жер тепкілеп, билеп кетті. Рамданның күртесінің жоғарғы түймесінен ұстаған капитан тіпті өзімсінген сыңайда сөйлеп қояды:

– Иә, қартым, мен де әйелім мен қызымды көретін болдым... Қызымның жасы төртте... әдемі қыз! Көргің келе ме? - ол қолын гимнастеркасының қалтасына апара беріп, тез есін жиып алды: - Жарайды, бараққа барыңдар...

Рамдан да тұтқындардың соңынан ілби беріп еді, капитан оны тоқтатып:

– Әйткенмен, шал, не айтасың? - деді.

– Не жайында?

– Оқиға жайында айтам!

– Қандай оқиға?

– Сен немене естімедің бе? Сендердің құрыш, ұлы адамдарың... Сендердің батырларың... а? Бұған не дейсің?

Бәрі аңтарылып қалыпты.

– Психологиялық қызметтеріңіз жақсы жолға қойылған, - деді Рамдан.

Бәрі жапа-тармағай сөйлеп кеткен. Әрине, ешқандай күдігі жоқ, жалған, психологиялық қызметтің ойдан шығарып жүрген сандырағы...

Рамданның барағында бәрі транзисторға ұмтылған. Би музыкасы... Су астындағы аңшылық... "Сөйлеп тұрған Радио-Андорра"... "Джибс" тіс пастасы... Би музыкасы... Би музыкасы... Бейтаныс тілдер... Би музыкасы...

Күндізгі соңғы жаңалықтарды күтуге тура келді. Сағат бір кезінде ұстамды қоңыр дауыс:

– Ханымдар мен мырзалар! Францияның Алжирдегі өкілетті өкілі Делуврие мырза Алжир халқына маңызды хабар айтады...

Диктордың даусынан кейін хабарлағыштан біреудің алдымен маңғаз, сонсын бірте-бірте қатайған үні шықты:

– Кеше солтүстікте тәртіп күштерінің әскері Туниске бет алған бүлікшілердің ірі құрамасымен шайқасты. Кескілескен ұрыс кезінде айуандығымен көпке мәлім бүлікшілердің басшысы Амируш қаза тапты...

Сөздер. Тағы да сөздер... "Марсельеза"... Диктордың шаттанған даусы... Тұтқындар барақтан шығып, аула ішін бейберекет кезіп жүр. Сөздері мен қимылдарынан торығу нышаны байқалады. Бұдан кейін олар лагерьге беттеген тікұшақты көрді. Ол лагерь ауласының үстінен шұғыл бұрылғанда одан мыңдаған ақ қағаздар шашылды. Үнпарақтар үлкен де қолапайсыз көбелектер тәрізді ауамен қалықтап келіп, жайымен жерге қонып жатты.

Олардың әрқайсысында: "Амируш қаза тапты, енді Кабилияның еркін тыныстауына болады", - деп жазылыпты.

Ұзамай тізбек бойынша лагерь комитетінің: "Бәрің үшінші барақтың қасына жиналыңдар", - деген нұсқауы да жеткен.

Бәрі жиналған кезде комитет мүшелерінің бірі бір минөт үнсіздік жариялады... Кімге екенінің атын атамады.

Бұдан кейін Рамдан сөз алды. Ол қажетті сөздерді қинала сұрыптап, тұтыға сөйлеген. Үні көмейіне кептеліп қалғандай. Кенет оның ойына: "Егер Амируш қаза тапса, оған біреу опасыздық жасаған", - деген ой сап ете түскен. Көзінде ашу-ызасы бұрқ етті. Рамдан ұзақ сөйледі, даусында бағы замандардан жалғыз қаруына айналған даусының кекшіл сарыны білініп тұрды. Қазір ешқандай оқыс оқиға тіпті ғаламат апатқа айналып кеткеннің өзінде жорыққа шыққандарға бөгет бола алмайды деген ой келген.

– Бауырлар, - деді ол, - адамдар кетеді, бірақ революция қала береді! Амируш қаза тапты, бірақ біздің тауларда, жапан даламызда, сай-салалар мен қалаларда, көз жасымыз бен тастүйін батыл шешімімізде миллиондаған Амируштер жүр... Оның рухы біздің мыңдаған ерлеріміздің рухтарымен бірге көз жүзінен әрдайым бізге қарап тұрады...

Рамдан жөтелге булығып, әрі қарай сөйлей алмады. Бараққа қайтып келіп, жатып қалды. Жігіттер жылап тұрды.

Таң атпастан деревня көшелеріне толып кеткен харки үйді-үйге баса-көктеп кіріп, әйелдер мен еркектерді мылтықтың дүмімен ұрып көшеге шығара бастады. Жұрт мұны көз ілместен, түні бойы күткен еді. Ересектердің соңынан ұйқыларын аша алмаған балалар да еріп барады. Қараңғы көшелерде асқан әбігершілік орнады. Солдаттардың ақырып-жекіргені, әйелдердің ойбайлаған дауыстары, балалардың жылағаны - осының бәрі сиырдың мөңіреген, ешкінің бақылдаған, есектің ақырған үндеріне қосылып, азан-қазан болды. Бақырып-шақырып, алдына келгендерді ұрып-соққан харкилерден қашқан адамдар мен малдар сеңдей соғысты.

Бақташыларға малды САС ғимаратына айдап баруға әмір еткен. Тұрғындарды Ду-Целнин алаңына жинады, сонда келуге тиіс капитан Марсийак бұларға өз шешімін айтпақ көрінеді. Марсийак Тайебке: "Бәрін айдап әкеліңдер! Ауруларды да, жүкті қатындарды да, өлгелі жатқандарды да жеткізіңдер!" - деп бұйырыпты. Мезианның қызының толғағы басталып кетіп еді. Харки оны да алаңға айдап апармақ болғанда, амин үйде қала бер деген. "Ең қиын қылса, бұлар сені өлтірер".

Ду-Целнинге еш уақытта осынша халық жиналып көрген емес.

Олар бірнеше қатар болып, бір-біріне сүйкенісіп күтіп тұр. Шалдар мен жасөспірімдердің арт жағында ала құла көйлек киген, бала көтерген әйелдер. Бәрінің көздері алаңның шетіндегі таңғы желмен ақырын желбіреп тұрған жалау жақта. Марсийак сол жақтан келуге тиіс.

Ешкім тырс еткен дыбыс шығармайды. Әйелдер балаларын жұбатып, қолдарында тербетіп қояды. Бір шеттен толық ояна қоймаған кәрі қораздың қиқылдаған үні естілді... Басқалары да оған әлсін-әлсін қосылып еді, әтештер қаңыраған үйлерде шақырған соң ба, үндері тым зарлы шыққандай болған.

САС жақтан әлдебір оғаш дыбыстар құлаққа келеді. Айқын емес дыбыстар арасынан анда-санда есектің ақырғаны, егіздің өкіргені, бақташылардың айқайы естіліп қалады: малды бір-біріне тиіскізбей, қашып кетуіне де жол бермеу оларға да оңай соғып жатпаған тәрізді.

– Ақыры көптен күткен мерекелерің де келді-ау! Мейрамдарың құтты болсын, Таланың жамағаты!

Әдейі киіп алған ақ шекпенінің етегін желбіретіп, әскерінің алдында жүрген генералдай шаруалар тобының алдына шыққан Тайеб оларға қоқилана қарайды.

– Ақыры бәрің де жиналдыңдар!.. Бәрің де мереке құрметіне... Таланың ұлы мейрамының құрметіне бас қосып қалыпсыңдар!

Ол қарқ-қарқ күлді, күлкісі жым-жырт тыныштықта анық естіліп тұр.

– Бүгін сазайларыңды тартасыңдар... сайтан алғырлар! Таланың мейрамында! Сен де құр қалмайсың!.. Тығылатын ештеңе жоқ.

Тайеб жұрттың арқасына көлегейлеп, басқалар тәрізді жерден көзін алмай тұрған әйеліне шүйлікті.

Кенет ол бақырып жіберді:

– Таяқ жеген ит сияқты жерден көз.алмай тұрғандарың не?

Содан соң зымияндана жымиып қойды:

– Әйткенмен, бір есептен осыларың дұрыс.

Соқпақ жолмен гүжілдеп келе жатқан капитан джипінің үні мұның даусын басып жіберді. Бір әйел есінен танып, құлап түсті. Бала жылады. Тайеб үнсіз қалды. Джиптің гүрілі жақындап келеді. Мінеки ол алаңның шетіне де жеткен, бірден тыныштық орнады, бірақ машина көрінбеді. Жалау желбіреп тұрған жерден капитан көрінді, өзі жалғыз екен. Ол бұларға қолындағы қамшысымен ойнап, үнсіз қарап тұр. Ұзамай взвод командирлері де жетті, тұс-тұстан қаптап келген қарулы солдаттар алаңды қоршап алды. Шамасы, бұған дейін елеусіз жасырынып тұрса керек.

Тайеб:

– Тік тұрыңдар! - деп жарлық берді. .

Шалдар аздап бойларын тіктеуге тырысты. Балалар әскерилерге еліктеп, сымдай тартылған. Әйелдер не істеу керектігін түсінбестен, капитанға, Тайебке, солдаттарға қарайды.

– Жарайды! - деді капитан. - Осы көлгірсігендерің де жетер!

Ол топқа жақындады. Автоматты солдат қасынан екі елі қалар емес.

– Мырзалар, сендер біздің сенімді ақтамадыңдар. Біз мұнда сендерді қорғау үшін келіп едік. Сендер бізге көмектесу үшін шырпы басын да сындырмағандарыңмен қоймай, - аз-кем істегендерің, қазір анықталып отырғандай, біздің қырағылығымызды кеміту үшін жасаған әскери айлаларың болып шықты. Және бізге қарсы соғысқандарға саналы түрде қол ұшын беріп отырыпсыңдар. Ақыры бұлай істеген екенсіңдер, мұның неге апарып соқтырарын да білуге тиіссіңдер, қазірден бастап сендер қорғауды қажет ететін жай азаматтар емес, бүлікші топ болып есептелесіңдер, ал бүлікшілерді құрту керек. Мұндай таңдау жасаған да өздерің! Тегінде, бұл жағдай мені де қанағаттандырады: ақыры бәрі де орын-орнына келді! Сендер жаусыңдар, сондықтан сендерге дұшпан ретінде қарайтын боламыз!

Капитанға Тайебтің мұның сөзін аударғаны, қалай болғанда да дауыс ырғағы ұнамады. Бұл сөздерінің қатал, бірақ нақты ешқандай бүкпесіз сияқты естілуін қалап еді. Бұған Тайеб тым лағып кеткендей көрінген. Дауыстағы осыншама менмендік және өшпенділікпен мұның сөзіндегі қайсар, әрі әділ де қатал ойды жеткізуге бола ма екен?

Алдына қараған Марсийак Тайеб сөздің зәрін төгіп жатқандардың салбырап кеткен бастарын көрді. Олар оңбай ұтылды. Ал бұл аяушылықты да, өшпенділікті де білмейді. Ол тек әділеттің жақтаушысы ғана. Бұған дұшпанның қарсылығын тойтар деген екен, бұл соған не қажет болса, соны істейді. Қалғандары қолбасшылықтың немесе айлакер әрі зұлымдық коммунистік насихатқа ыңғай беріп үлгерген Гамлет сияқты адамдардың жұмысы.

Капитан кінәлі және кінәсіз деп ешкімді алаламайтынын, өйткені, бәрінің ым - жымы бір екенін айтты. "Тіпті қылмыстық кодексте де қылмыскерді жасырудың қылмыс болып табылатыны туралы" бап бар, ал сендердің үнсіздіктерің, әлбетте, соған қатыстарыңның барын дәлелдейді.

Бұдан кейін ол Тайебке Тала тұрғындарын түгендеп шығуды бұйырды. Балалар үшін ересектер жауап беруге міндетті. Аттары аталған бойда шаруалар жалпы топтан шығып, бір жаққа сап түзеп тұруға тиіс болды. Тайеб Моханд Саидтың атын атағанда, ұзақ бөгеліп қалды.

– Менің қымбатты жиенім қайда жүр? - деп кекетті ол. Оны топтан іздестірді. Біреу оның қолында капитан қол қойған рұқсатнамасы болғанын, өзінің бір жаққа жолаушы кетем деп жүргенін айтқан. Бірақ ол үшін қақпадан шығып кетуге тиіс қой. Әйткенмен, өткен түнде жай азаматтардың орнында қарауылда тұрған солдаттардың ешбірі оның қақпадан шыққанын көрмепті. Өзі әдетінше мешіт баспалдағының алдында отырған жоқ па екен? Біреуді жіберіп еді, онда да жоқ болып шықты. Капитан түгендеуді жалғастыра беруге бұйырған. Белаид да жоқ екен, оның лейтенант Делеклюздің уақытынан бері тұрақты рұқсатнамасы болыпты.

Түгендеу аяқталған соң Тайеб капитан Марсийакқа:

– Моханд Саид пен Белаид жоқ және екі әйел артық, - деп баяндады.

Саусағын иегіне тіреп алған кәрі Тити алдынан көз алмай қозғалыссыз қатып қалған. Оның қасында арқасында қалғып отырған баласын жайымен тербеткен Тасадит тұр.

– Бұлар да басқалармен бірге жүрсін! - деді Марсийак.

Тайеб оларға жақындады. Капитан Гамлетке бұрылды:

– Бүлікшілерді осында әкел!

Қасында тұрған солдат сымдай тартылып, орнаған тыныштықта өкшесінің сарт ете қалғаны анық естілді.

Гамлет Ду-Целниннен төмендеу тұрған джипке беттеді.

Ол екі имжухэданы алдына салып қайтып оралды. Алдында самайын қырау шалған еңкіш ұзын бойлы кісі жайымен келе жатыр. Өзінің бір-ақ қолы бар. Оның артынан орта бойлы бір жігіт ілесіп келеді. Өзі жан-жағына қарап, жымиып қояды. Алаңдағылардың тұла бойлары түршікті. Бәрі бастарын көтеріп алған.

Тасадит та баласын шайқалақтатқанын қойды. Капитан да ыржиды.

– Мынау... мынау Акли. Мұны жасырып жүрген кейбіреуің тануға тиіссіңдер.

Акли басын бір сілкіп қойды. Әбден қажыған кейпі бар.

Капитан екінші жігітке қарады:

– Ал мынау...

Ол жұртқа қарады. Арада ұзақ уақыт өткендей болған.

– ... Мұнымен сендерді таныстырудың да қажеті болмас.

Сөйтті де бақырып жіберді:

– Бұл сендердің батырларың!

Көзі топты шарлап кеткен.

– Иә, не айтасың, Фарруджа? - деді ақыры оны көзімен іздеп тауып алып. - Сен мұны танитын шығарсың?

Фарруджа оған көзі бақырая қараған.

– Сенен сұрап тұр! - деп баж ете қалды Тайеб.

Фарруджа естілер-естілмес үнмен:

– Бұл менің бауырым Әли, - деген.

Әли бұларды жаңа танып тұрғандай шаруалардың беттеріне тесіле қарайды.

– Сенің бауырың Әли кеше бізге шабуыл жасаған жасақтың командирі, - деді де капитан біраз үнсіз қалды. Сол сәтте деревняның ана басынан соңғы қораздың шақырған даусы естілді.

– Талаға ашық түрде келе жатқан бір рота солдат... Аудар, - деді ол Тайебке, - тұтқиылдан шабуылға ұшырады... Айт бұларға: Әлидің адамдары опасыздықпен тап берді де. Бұл соғыс емес, бұл қарақшылық... Дәл етіп аудар: қарақшылық деп.

Акли бірдеңе дегісі келгендей, оқыс қозғала беріп еді, мұны байқағандардың бәрі шошып кетті. Бұл үшін де, өздері үшін де қорықты. Бірақ үндемей-ақ қой дегенге ешқандай мүмкіндік болмады, жұрттың бәрі соған тесіле қарап қалған. Тек Әли оған бұрылып:

– - деген.

Бұдан кейін Акли қайтадан бей-жай кейпіне түсті.

– Сендердің батырларыңның қолынан жетпіс бір солдат қаза тапты. Мұны сендерден жасырмай-ақ қояйын.

Акли қыстыға жымиды. Шаруалар: "Мына ұзынтыра өзін не күтіп тұрғанын білмейді -ау", - деп ойлаған. Гамлет басын салбыратып, қолдарын кеудесіне айқастырып тұр.

Капитан сөзін жалғады:

– Адам өзін қоғамнан тыс қойғанда, бізде...

Тайеб қажетті сөзді қапелімде таба алмай, қанша бастағанмен, аудара алмаған.

Капитан Марсийак онысын байқап қалды.

– Не қарап тұрсың? "Қарақшыны өлтірер болар" дегенді аударсаң бітті емес пе!

– Ұлым, жарығым! - деп жарықшақтанған даусы естілді Сминаның.

Капитан оған бір қарап алып, сөзін жалғастырды:

– Адам өзін қоғамның тыс қойған кезде... қоғам өзін-өзі қорғауы тиіс. Біз өркениетті адамдармыз. Аударшы, - деді ол Тайебке, - жыртқыш емес, өркениетті адамдармыз... Сондықтан, біреу өлім жазасына кесілсе, одан соңғы тілегің қандай деп сұраймыз...

Ол қалтасынан сигареттің көгілдір қорабын шығарып, жалаудың түбіне қарай лақтырып тастады.

– Қане, - деді сонан соң Әлиге қарап, - ал мынаны!

Алаңда жартылай шеңбер жасап тұрған адамдар сұлбасы сиқырлы таяқтың әмірімен болғандай әлденені күтіп, қимылсыз қатып қалған. Ақырына дейін тартылған серппенің ширығып, босап кетер уақыты жеткен сияқты. Олар тіпті тыныс алуды да қойғандай көрінген.

Бәрі тым-тырыс. Марсийак бір сөз айтса бітті, құрып кететін адамның болар-болмас кекесін жымиысынан өзге ештеңені көрер емес.

– Менің бұйрығымды естідің бе?

Анау айылын жияр түрі көрінбейді.

– Мен темекі тартпаймын.

– Өзің біл. Бірақ егер атылар алдында қорапты көтермейтін болсаң, онда мына тобырға оқ жаудыруға бұйрық берем.

Әли бір-бірлерімен иық тірестіріп отырған шаруалар тобына көз жүгіртті. Көз қарастарында сұмдық жалыныш таңбасы бар, қорқыныштан еріндері дір-дір етеді. Қорқыныш ұялаған қара тобыр!

Ол езуін жиып алып, капитанның көзіне тік қарады да, жалау бағанына қарай бұрылды.

– Егер қорапты алуға еңкейер болсаң, түрегеп тұрып өле алмайсың, - деп мырс етті Акли.

Марсийак солдатқа қарады:

– Дайынбысың?

Ол сұқ саусағын жоғары көтерді. Әли капитан үшке... онға... дейін санай ма немесе қолын шұғыл сермеп қала ма, соны білмей тұр.

Солдат өкшелерін тарс еткізіп, автоматының ұңғысын жерге қаратып, қолын шүріппеден алмаған күйі капитанның бұйрығын күтті.

Әли жалау бағанына қарай бір қадам аттады. Ол иықтары салбырап кеткен тобырды көзімен шолып өтіп, капитанға, Гамлетке, автоматты солдатқа жымиып бір қарады да, алаңнан шығар жердегі жалау желбіреп тұрған баған түбіндегі қарайып жатқан көгілдір қорапқа қарай аяңдаған.

Қолын шұғыл төмен түсірген капитан қасында қимылсыз тұрған солдатына қарады.

– Не қарап тұрсың, Бутен, тұтқынның қашуға ыңғайланғанын көрмей тұрмысың!..

Әли қолдарын жайған күйі жол үстіне етпетінен құлап түсті. Басы бір жағына қарай қисайып, жартылай ашулы еріндері жерді өбіп жатқандай. Автомат кезегі аса қысқа шыққан.

Бей-жай кейпінен заматта айырылған Акли өзіне де бағытталған автомат кезегін күткендей алдымен Марсийакқа, содан кейін солдатқа қараған. Бірақ бұған ешкім де назар аудармады: бәрінің көздер! Әлидің мәйітіне ауған.

Акли сонда әскери саптағыдай жерде сұлап жатқа Әли жаққа кілт бұрылып, шарасыз көздерін соған қадап, тік тұра қалды да басын көкжиткен күйі жалғыз қолын шекесіне апарып құрмет білгісін білдірді.

Құлаққа ұрғандай тыныштықта анда-санда САС жақтан табынның өкірген үні мен малға зорға ие болып тұрған бақташылардың ақырып-зекірген дауыстары құлаққа шалынып қалады. Фарруджа естілер-естілмес үнмен:

– Әли, бауырым! - деп бебеулей бастаған.

Кенет құлақты жарған бір ойбай естілді. Жұрт үн қатуға жасқанып тұрған тыныштықты Тасадиттің ессіз бақырған ащы даусы жарып жіберген.

Бұған тағы бір әйелдер қосылып, Ду-Целнин алаңы Таланың барлық қатындарының ауыздарынан шыққан ойбайлаған зарлы үнге, жоқтап, шыңғырып жылауға ұласып кетті.

Қас қағым сәтте Марсийактың есіне Саллюстияны аударған латын мұғалімінің даусы түсіп, сонау көкжиектен көз алдына жүген-құрық тимеген асау аттардың қаһарлы құдайы елестегендей, Югурт тағылары салт аттыларының дүбірі құлағына шалынғандай күй кешкен. Ол көзін қайта ашып еді: қарсы алдындағы жерді құша құлаған Әлидің мәйіті көзіне тосылды.

Алғашында капитанға Айн-Тайа жағажайындағы ауа райының тып - тымық кездерінде суға жетер-жетпес құм үстінде көсіліп жатқанда теңіз толқыны жайымен сипалай аяғына тигені тәрізді мына дауыстар да көп әсер ете қоймаған. Бірақ ұзамай дауыл қатайып, мына ұлыған, зарлаған дауыстар төбе құйқаны шымырлата күшейіп кеткен кезде арқасына қорғасын оқтар сатырлап тиіп жатқандай көрінді.

Ол жалт бұрылып, солдаттарына қысқа ғана бұйрық берді. Солдаттар мылтық затворларын сарт-сұрт еткізіп, ауаға оқ ата бастаған. Улап-шулап, жоқтау салған жұрттың үстінен автоматтың қысқа кезектері дар-дар етеді. Бұдан кейін солдаттар тутұғыр түбіне сап құрып, мылтықтарын топқа кезенген. Акли қолын әйелдер жаққа сермеп қалды.

– Дайен, - деді ол, - жетер енді.

Дауыстар заматта сап болды.

– Өте жақсы! - деді капитан Марсийак.

Ол Тайебке бұрылған:

– Аудар мыналарға. Біріншіден, мәйітті жерлеуге тиым саламын.

Тайеб аударып тұр, бірақ капитан бұрынғы өзіне деген нық сенімін жоғалта бастағандай.

– Сендердің иттерің аш жүрген болар, солай ма?

Әрине, бұл жай айтыла салған сөз еді. Талада үрерге ит те қалмаған, өйткені имжухэдтер келген кезде түнде үрмесін деп оларды екі жыл бұрын тегіс қырып тастаған болатын:

– Екіншіден, Таладан кету үшін бір сағат уақыт берем. Бір сағаттан кейін деревняларыңды зеңбірекпен атып, жойып жібереміз!

Ол үстіңгі ернін ашып, тісін ақситты. Оның айтқанын аударған бойда Тайеб капитанға:

– Ал менің үйім не болмақ, капитан мырза? - деп сұрақ қойды.

– Сенің үйің бе? Сен Таланың тұрғыны емессің бе немене?

Жұрт деревняға қарай лап қойды. Солдаттар басқа жолмен

САС - қа бет алған. Ұзамай Ду-Целнинде таңғы күн сәулесінің астында тек Әлидің мәйіті ғана жатты. Алаң үстін айналып жүрген қарғалар әлсін-әлсін қарқ-қарқ етеді.

Жұрт қалай жиналу керектігін, нені алып, нені тастау керектігін де білмеді. Алдымен олар қолына түскеннің бәрін жинастыра бастаған, өйткені, осы заттардың бәріне көздері үйренген, бәрі де қымбат секілді көрінген. Бірақ ұзамай буыншақ-түйіншектері шексіз қампиып, көтеріп жүре алмайтындай халге жетті. Капитан САС ауласында қамаулы тұрған қашарлар мен есектерді де алуға рұқсат етпеді. Бұдан соң олар жиған заттарын қайта қопарыстырып, қолдарына алғаш түскен заттарын қайтадан алып тастап, әлек-шәлектері шыққан. Көпшілігінде сағат та жоқ еді, ақыры адамдар сеңдей соқтығысып, енді қанша уақыттары қалғандарын да білмей, сергелдең күйге түсіп, апшылары қуырылды.

Таланың көшелері қаңырап бос қалды. Тек Моханд Саид қана үйінің маңындағы кішкене алаңда ылғи да отыратын орнында қыбыр етпестен отыр. Деревняның жоғарғы жағында тұратын Ду-Целнин алаңынан қайтып оралған шаруалар оның сол жерде түк болмағандай баяғы қалпында отырғанын көрген. Одан неге кетпегенін сұрауға ешкімнің мұршасы болмады. Бірақ бәрі де оған жамырай айқайлап, үйіне барып заттарын жинастыруы керектігін, өйткені, деревняны талқандағалы жатқанын айтқанмен, анау ежелгі әдетінше түк естімеген кісіше меңіреу қалпында қала берді.

Алғашқы снаряд келіп жарылған сәтте әлі ешкім үйінен шығып үлгерген жоқ-ты: бәрі де әлі бір сағат өткен жоқ және Тайеб немесе тағы біреу келіп ескертер деп ойлаған. Шындығында, қырық бес минөттей ғана уақыт өтіп еді, бірақ іс-қимылды жеделдеткісі келген капитан әзірге деревняға емес, одан сыртқары жерге оқ ата беруге әмір еткен-ді. Бірақ снарядтың қайда барып жарылғанын ешкім де білген жоқ.

Бәрінің де естері шығып кетті. Жиын-терінді реттеуге тырысқан еркектердің дауыстарын әйелдердің шыңғырған, ойбайлаған дауыстары көміп кетті.Тұс-тұстан зәрелері зәр түбіне кетіп атып шыққан адамдар көшелерде ұйлығып, үлкен буыншақ-түйіншектерімен бірін-бірі қаға-маға бастары ауған жаққа безіп барады. Балалар тынымсыз қыт-қыттаған тауықтарға қарауға тиіс еді. Ұзамай барлығы Ду-Целнин алаңына және оған жапсарлас көшелерге жиналып, САС - тың маңына жоламас үшін Оңтүстік қақпаға қарай жосылды.

Екінші снаряд бұлардың бастарынан асып өтті. Деревнядан әлі шығып үлгермегендер мешіт мұнарасының күл-талқаны шыққанын көрген. Бұлар жүрістерін жылдамдата түсті. Әлсіздері мен әбден зәресі кеткендері қолдарындағы заттарын түсіріп алды, олары жотадан төмен құлдилаған жұрттың аяқтарына оралғы болып, әлекке түсірді. Балалар алға түсіп жүгіріп кеткен. Шалдармен қатарласып, оларды жалғыз тастап кетпей, әйелдер келеді.

Деревняны атқыламас бұрын капитан ешкім қалып қоймады ма деп Тайебті Таланы қарап келуге жіберген. Тайеб өз үйі тұрған жақтағы терістік қақпадан кірді. Үйіне кіріп барса, заттарының бәрі сол орындарында қалыпты, әйелі ештеңе алмаған, ит неме! Ол жанталасып заттарын жинастыра бастаған. Бірақ сол екі арада кешігуге болмайтыны: капитан Тайебті үйімен, бүкіл деревнямен қоса жарып жіберуден жүзі жанбайтыны есіне түсті. Ол жинағандарын аулаға лақтырып тастап, далаға шықты.

Қаңырап қалған көшелерде аяғының дыбысы жаңғырығып естіледі. Ол бос қалған үйлерге бас сұғып кіріп көрген. Бар жерде де енді ешкімге қажеті жоқ ескі-құсқылар, киім-кешектер жайрап жатыр. Тайеб заманақыр алдындағы жым-жырт тыныштықта қалған жалғыз тіршілік иесі сияқты, тіпті снаряд даусынан шошынған шекшектер де үнсіз қалған. Кенет жүрек жағы шаншып кеткен Тайеб соңғы үйден атып шықты. Ол жан-жағына қарады: тірі жан жоқ. Балалар бар тауықтарды алып кетіпті. Тіпті құстар да бір жаққа ұшып кеткен. Ол біреу-міреу: "Ей! Шаабан, Мальха, Мезиан, мұнда келіңдер!" - деп айқай салам, болмаса бір жерден бала жылар деп тың тыңдаған. Тырс еткен дыбыс жоқ!

Сонымен не болды? Яғни, ешкімнің қалмағаны ғой! Шынында, тірі жан қалмай кетіп қалған ба? Енді мына қабырғаларда, мына алаңдарда, көшелерде мұнымен тәжікелесетін ешкім қалмапты. Бұған жауап қататын ешкімнің болмағаны ма? Яғни, мына қаңыраған қоныста қалған соңғы тіршілік иесі өзі болғаны ғой. Оның бет алды безе жөнелгісі келді. Дегенмен тым құрығанда өз даусын есту үшін есік - есікке барып, алаңда, көшеде:

– Ей, қайсысың барсыңдар? Бар болсаңдар, далаға шығыңдар! Деревня қазір талқандалады! - деп дамылсыз айқайлаумен болған.

Басында мұнысы өзіне ұнап та қалды. Бірақ ешкім жауап қатпағандықтан, үні де салғырт тартып, бәсеңдей берді. Ақыры айқайы көмекейіне кептеліп, қаңыраған бос үйлердің ортасында жалғыз безектеп келеді. Таланың көшелері осыншама ұзын деп бұл еш уақытта ойламапты.

Деревняның жоғарғы жағындағы кірер ауызда ол тоқтай қалды. Шағын алаң үстінде көкжиек пен Джурджура қырқасын көлегейлеп тұратын мешіт мұнарасына әбден көзі үйреніп кеткен еді. Енді сол жерден аспан аясы анық көрініп тұр. Ал мешіт алдындағы үйіліп қалған тастар, арқалық ағаштар, көне шатыр қалдықтарының қасындағы қабырға басқыштарының жоғарғы тепкішінде ақ шекпенге оранып, жымқырып алған еріндеріне саусағын тигізген күйі бұдан оқты көзін алмастан Моханд Саид отыр...

Тайеб алдымен шегініп кеткен, сонан соң есін жиып, оған жақын келіп, баспалдақтан көзін алмастан:

– Да Моханд, Аллаһ жар болсын! - деген.

Моханд Саид тырс етпеді.

– Да Моханд, - деп сөзін жалғастырды Тайеб, - қазір деревняның күлі көкке ұшады.

Моханд кірпігін де қақпады.

– Не ғып отырсың, Да Моханд. Қарасаңшы, - ол мұнара үйіндісін көрсетті, - аналар атысты бастап та кетті.

Тайеб жан-жағынан қарағыштап, әрі-бері жүріп кетті.

– Ирумьендер ештеңені де аямайды! Көрерсің, бірде-бір үй қалдырмай бәрін жермен жексен етеді! Олар бәрін де жойып жібереді! Ирумьендердің несі кетеді? Бұл олардың қоныстары емес қой! Мұны олар тұрғызған жоқ, мұнда өмір сүрген жоқ, мұнда күлген де, жылаған да жоқ, олар аш-жалаңаштықты да, қайыршылықты да білген жоқ, ал мұндағы жұртқа олардың өшпенділігін айтып сұрама... Иә, Да Моханд... айтып сұрама деймін! Олар бәрін де талқандайды. Мен көрдім, оқтап жатқан зеңбіректерін көзіммен көрдім, Да Моханд, айтқанымды естіп тұрмысың?

Моханд Тайебке қарады, бірақ мұны көріп отырмаған тәрізді.

– Мына мешітке қарашы! Мұнда тұрғанына төрт жүз жыл болды. Осы мұнарадан ата-бабаларымыз төрт жүз жыл бойы намазға немесе жиынға шақырушы еді ғой! Төрт ғасыр бойы құдайға сиынған балаларыңның дұғасы не болғанын көріп тұрмысың, Да Моханд? Тозаңға айналып кетті! Ирумьендер бізді ұнатпайды, Моханд, бауырым, олар бізді жек көреді... жек көреді... жек көреді!

Ол шекпеннің шалғайына басын сүйеп, Моханд Саидтың қасына құлай кетті де, еңіреп қоя берді. Моханд солқ-солқ жылаған оның сөзін естіп отыр:

– Бәріміз де өлеміз, Моханд... бәріміз де, бірақ мына дүниеде де, ана дүниеде де ештеңеге қолымыз жетпейді!

Ол ақыры сабасына түсіп, орнынан көтерілді. Мохандтың қатып қалған көздері Тайебті көрмей, сонау тау жақтағы бірдеңелерді шолып тұр.

Тайеб Мохандты жайымен қолынан ұстады.

– Моханд, бауырым, жүрші, жүр, әлі де Оңтүстік қақпадан шығып кетуге үлгересің. Әйтпесе... мына үйінділердің астында қалып өлесің, шыбын жаның шыққанда, мына жерде даусыңды да ешкім естімей қалады. Жүр!

Моханд қолын жұлып алды. Тайеб иығына шекпенін қайта жамылып, жайбарақат сөйлеуге тырысты:

– Жарайды, мен кеттім... иә... ирумьендерге барам. Мен үшін бәрінің де біткенін білесің. Енді солармен бірге жүріп, солармен бірге өлермін. Бірақ Таланы талқандағаннан кейін өзім де ұзаққа бармаспын деп ойлаймын, Да Моханд. Түсінемісің? Сен, сен мұны түсінесің ғой. Париж Париж дейді, ал сен қырық жылдан кейін Парижден осында өлуге келген жоқпысың. Ал мен, Да Моханд...

Таланы жермен-жексен еткен соң мен де о дүниеге аттанам, ол анық. Сондықтан, екеуміз де өлмес бұрын сенен бір ғана нәрсені сұрайын деп едім! Егер сен одан бас тартсаң, ұзамай жаның барып тыным табатын жұмақта тозақтан менің елесім артыңнан ілесіп барып, соңғы тілігімді бермегенің үшін саған тыным бермейтін болады.

Мохандтың көзіне ақыры жан кіріп, қарашығы көзінің аласымен бірге дір ете қалған. Ол Тайебке қарады.

– Да Моханд, бізге ана жақтан көз салып тұрғандар үшін, - ол саусағымен мешітті нұсқады, - өзіңе ақ сүтін берген анаң үшін, саған жалғыз тұяқ жіберген Аллаһ үшін, әулетімізді жебеп жүрген қырық періште үшін, ислам дінінің барлық әулие - әмбилері үшін, барша мұсылман атаулының жалғыз ғана тәңірі үшін, - ол Мохандты нұсқады, -опасыздардың құдайы үшін, - ол өз кеудесін шұқып қойды, - сенің де, менің де ажалымның алдында... маған соңғы кешіріміңді бер.

Тайеб үнсіз қалды. Безгегі ұстағандай еріндері дір-дір қағып, жас толы қара көздері Мохандтың бетіне қадалған. Бірақ мына шағын алаңда, мешіттің осы баспалдағында ақыл-санасын қаншама уақыт билеп алған ойынан арылмаған күйі Моханд тағы да мелшиген күйі отырды да қалды.

– Да Моханд! Да Моханд! - деп жалынды Тайеб.

Ол тағы да ананың қолына жармасқан. Бірақ Моханд кенет ұйқысынан оянып кеткендей мұны бар пәрменімен итеріп жібергенде, бұл мұнараның қираған үйінділеріне жалп ете түскен, сонсын Тайеб өмірі естіп көрмеген қаһарлы дауыспен айқай салды:

– Raus!

Тайеб орнынан тұрып, шекпенінің шаңын қағып, Моханд Саидқа тағы бір қараған.

– Қош бол, бауырым Моханд! Таланың барлық тұрғындарына істеген қылықтарымды өзім кешірем, олардың маған деген өшпенділігі мен жек көрушілігін де кешірдім. Қош бол, бауырым!

Ол Терістік қақпаға қарай тұра ұмтылды, Моханд Саид алыстап бара жатқан оның аяқ дыбыстарының бірте-бірте көмескіленіп, әлден соң мүлдем өшкенін білді.

Тайеб қарадай тынысын тарылтқан көшелерден, қаңыраған үйлердің зәрені алған үнсіздігінен қашып келеді. Көзі тұманданып кетті. Бала шағынан етене таныс, бұрын аса назар аудармаған есіктер, алаңдар, қабырғалар оғаш түрге енгендей болған. Оның бұл жерден тезірек қарасын батырғысы келген, бірақ адам төзгісіз бір ауырлық аяғын бөгеп жүргізбеді. Ақыры ол Ду-Целнин алаңының қарсы бетіндегі үйлердің бірінің табалдырығына сілікпесі шығып отыра кетті.

Ол орнынан тұрайын деп еді, алаң жақтан жерлеу кезіндегідей бір әйелдің біркелкі үнмен зарлаған даусы естілді. "Ұлын жоқтап жатқан Смина болар. Өзі де ұлының қасында ажал құшатын шығар", - деп ойлады Тайеб. Ол орнынан тағы көтерілмек болып еді, бірақ аяқтары көтертпей, тағы құлап түсті. Үйдің қабырғасына жабысып, көрінген нәрсені бір қарманып жүріп, жайымен жылжыған бойы Ду-Целнинге түсті.

Соңғы үй артында қалған кезде аяғы тіпті икемге келмеген соң тағы тоқтаған. Бос қалған алаң тіпті үлкен боп көрінді. Дауыс қылып отырған әйел Смина емес, Тасадит болып шықты. Толқындаған ұзын шашы бетін, иығын жауып кетіпті, жел бір сәтке оны ысырып тастаған сәтте Тайеб Тасадиттің жас сорғалаған жүзіне көзі түскен. Әйел Әлидің басын тізесіне салып қойып, оның шашын, мойнын, еріндерін, көзін жайымен сипап қояды. Өлі Әлидің қасында бүкіл алаңда жалғыз өзі қалыпты. Кәрі Тити де, Тасадиттің баласы да көрінбейді.

– Сенің ғұмырың қысқа болды. Жеңіс шеруіне де жете алмадың. Алжир, сенің Алжирің, біздің Алжирді сен тек қана түн ішінде немесе орман арасынан ғана көрдің. Сенің отаның, оның кең даласы шынжыр бұғауда болды, автоматпен атылды, түрмемен құрсауланды, сен олардың бәрін жойып үлгере алмадың. Бірақ қайғырма, сүйіктім, жаның тыныш тапсын, сенің бастаған ісіңді басқалар аяқтайды. Оның жақсы хабары сені қараңғы көр астынан іздеп тауып, мұздаған жүрегіңді жылататын болады! Бақұл бол, сүйіктім!

Арт жағынан аяқ дыбысын естіген әйел - бұрылып қараған.

– Бұл менмін, - деді Тайеб.

Ол көйлегінің етегімен Әлидің көзі мен еріндерін сүртті.

– Кету керек, Тасадит.

Әйел Әлидің шашын сипап қояды, көзінің жасы мәйіттің бетіне тамып отыр.

– Тасадит, деревняда тірі жан қалған жоқ, тек сен екеуміз ғана. Кетуіміз керек.

– Сенің өлігіңнің жанында аш шибөрілер дәметіп жүр. Шибөрілер, менің ғашығымның денесінің жанында текке жүрсіңдер, жоғалыңдар әрмен! Менің сүйіктім өлген жоқ. Менің ғашығым өлмейді. Ол менің жүрегімде, біздің еліміздің мыңдаған еркектерінің, мыңдаған әйелдерінің жүректерінде өмір сүре береді.

Тайеб жайымен қолын оның иығына салған. Анау ыршып түсті.

– Қарындасым Тасадит, құдай үшін менің тыңдашы. Бұл деревня ұзамай жермен жексен болады. Мұнда тірі пендеден екеуміз ғана қалдық, Тасадит, біз Таланың соңғы адамдарымыз... Естимісің?.. Басқалардың бәрі қашып кетті. Оларға бастарын аман сақтап қалса болды, осында тұра ма, жоқ басқа жерде ме, бәрібір. Тек екеуміз ғана қалдық... иә Моханд Саид бар... Ессіз біреулер секілді осы деревняға қасық қанымыз қалғанша бәрін де бергенбіз.. Естіп тұрмысың? Ақылы барлар баяғыда-ақ тайып тұрған. Сенің де кетуің керек... Тасадит, қарындасым, Тасадит!

– Мен сені қуып жете алмаймын. Сен тым тез кетіп қалдың. Ойыңдағыңның бәрін орындай алмадың, өмірің үзілді. О! Сенің жолың ұшқан оқтың ізіндей түп-түзу еді. Бірақ саған менің өлімімнің қажеті жоқ, тек біраз көзімнің жасын төгіп алайын, әйтпесе жүрегім шыдай алмас. Саған менің өмірім керек, біз бақытты болуымыз үшін, қуанышымыз сенің суынған жүрегіңе шипа болып құйылуы үшін, сенің көрген азаптарың мен өліміңнің қарымтасы ретінде бәрінің өтеуіне бақыттың келуі үшін...

– Тасадит, өзіңе мен қайтарып берген балаң үшін.. Маған қарашы... тіпті мені өлердей жек көріп тұрсаң да, алдымен айтқаныма құлақ салшы... Мына кісі сендер үшін өмірін құрбан етті... Егер мұны осы арада қалдырсаң, мәйітін ешкім де жер қойнына тапсырмайды... Қазір деревняға снарядтар жауа бастайды... Солдаттар, сірә, зеңбіректерін оқтап та жатқан шығар... Мен оларды көрдім, Тасадит, мына көздеріммен көрдім, сен қазір опасыздың көзі деп қарап тұрсың ғой... Сөйтіп, Әли үйінділердің астында қалады... өлексе сияқты шіріп кетеді... Сөйтіп, өлексесі., Таланың жалғыз батырының мәйіті сасып кететін болады...

Ол Тасадитті шыр айналып жүгіріп жүр.

– Қане, Тасадит. Қарындасым Тасадит, маған көмектесші... мұны екеуміз далаға апарайық... Ал кешке Смайлға айтасың, Таланың ер адамдарын жинап алып, шибөрілер жеп қоймас үшін дұрыстап жерлесін... Жібер!

Ол көтеру үшін мәйітке еңкейе берген.

Тасадит шыңғырып жіберді:

– Тиіспе!

Әйел Әлиді құшақтап, кеудесіне қысты. Мәйіт серейіп қатып қалған болатын. Тайеб былай кетті.

– Енді бірнеше жылдан кейін мен тағы да сенімен бірге болам, сенің өлі көздерің менің ағаш боп қатқан сүйектерімді, мыж-мыж болған етімді, жанары сөнген көзімді танымайды. Жұрт мені сұлу дейді. Бірақ сен еш уақытта олай деп көрген жоқсың. Сенің оған уақытың да болмады ғой. Бәлкім, бір қиырға қадалған көздерің оны көрмеген де шығар. Көздерімді сенің сүйіп, кеудемді сенің қолдарың аймалап, шаштарымның өзіңмен бірге ағармағанына қандай өкінем десеңші! Күннің шуағына, пенденің қуанышына да қайтадан үйренер едік қой. Әрине, орманда жасырынумен жүріп, нәзіктік атаулыдан жатырқап қалғаның да рас. Бірақ содан соң?.. О! Содан соң! Сүйіктім... сонсын қуанышымыздың шексіз де, толық болғаны есіңде ме? Есіңде ме?

Тасадит өзін біреудің иығынан ұстағанын сезді.

– Енді бәрі де бітті... Мұнымен қоштасуың керек!

Тайеб әйелдің қолын мәңгі тыныштық тапқан өлі денеден зорға ажыратып алды. Тасадит Әлиді жерге жайымен жатқызды. Тайеб оны Ду-Целнин алаңынан шығар жерге қарай итермелеген.

– Енді бәрі де бітті... бітті... бітті...

Әйел мұның сезін зорға ұғып, бетіне қараса: Тайеб еңіреп жылап келе жатыр екен.

Ол мас адамдай тәлтіректеп САС - қа қайтып оралды.

– Саған не болды? - деп сұрады капитан

Тайеб тынысын зорға алып, оған жынды адамша қарады.

– Иә, не болды? Анда ешкім жоқ па?

– Ешкім де жоқ, капитан мырза.

Тап осы сәтте үшінші снарядтың жарылған даусы естілген.

Жаңа ғана Клод пен Иттоға хат жаздым. Енді Рамдан, Юбер, Лео, Тасадит, Масаға да хат жазып жібергім келіп еді... Өткен- кеткенді жайына қалдыру керек. Жоқ, одан бас тартам деген сөзім емес. Егер көзден кетіп, көңілде ұмыт бола бастағандарға және өзіме - өзім: "Ғапу етіңіз, сізді есіме түсіре алмай тұрмын" немесе "Көріскенше күн жақсы!" - десем, бүл оңбағандық әрі тым қарабайыр тірлік болып шықпай ма. Жоқ, олай ете алмаймын. Қайта қазір соларды да, сол кездегі өзімді де шексіз құштарлықпен, тәтті мұңмен жаныма жақын тартқаным жөн емес пе. Өйткені, егер оларды кезіктірмегенде, бір кезде көз жазып қалған өмірге деген құштарлығымды қайтадан таба алмас едім. Және оларды таныған соң енді ешқандай алдамшы үмітті де, жалғандықты да, көлгірсуді де қажет көрмеймін. Жоқ, енді шыныны гауһар тасқа балай алмаспын. Ақиқат! Басқаның керегі жоқ, тек қана боямасыз, бұғаусыз... апиын мен таяқсыз ақиқат қана қажет!

Клодқа былай деп жаздым: "Клод, қымбаттым, сен бақыт үшін жаралған адамсың. Ал бақытты болуың үшін менсіз, менен алыста өмір сүруің керек. Саған әрбір күнің талайсыз емес, сенімді де, қалыпты қуаныш сыйласын. Пәтерді, жиһаздарды, детектив кітаптарды ала беруіңе болады. Тек басқа кітаптарды маған қалдыр, оның саған бәрібір қажеті жоқ қой".

Иттоға жазған хатымда: "Сен қайда, немен шұғылданып жүр екенсің, менің қымбатты шәкіртім? Мына хатты оқы, бірақ жауап жазбай-ақ қой. Саған мұны жазып отырғаным, сауығудың ұлы күнінде жеткен кезіңде мені қайдан табатыныңды білесің... ал келетініңді білем! Мен қажетті дәріні әлі тапқан жоқпын, бірақ мұнараға шығып, жар салып тұрмын. Емшіні шақырамын. Мен қазір оны балгерден айыра аламын. Тіпті жақсы дәрі мені емдей алмаған күнде де, жаман дәріден өлмейтінімді білем".

Хатты аяқтаған соң Иттоның оны оқи алмайтынын, сөзін деревня хатшысынан аударып беруін өтінерін білем. Ал оның тіптен қажеті жоқ қой. Егер оған берберше жазғандарымды және тағы басқа көкейімде жиналып қалғандарды айтып бере алсам ғой! Бірақ сен оқи алмайсың ғой, Итто. Сөйтіп, хатты жыртып тастадым. Соның өзі дұрыс.

Клодқа жазған хатымды аяқтап, уақыт үнін аңдау үшін, өзіміз өмір сүріп жатқан тозақтан алыстағы тірлікті білу үшін газетке үңілдім. Бекер әуре болыппын! Газеттің әр бетінде әр жердегі аспан аясының астында өз қайғы-қасіреті болып жатқанын жазады. Және оны тіпті сөзбен тұздықтаудың қажеті жоқ. Шынайы өмір сөзбен сипаттағаннан гөрі әлдеқайда қорқынышты.





TYCIHIKTEMEЛEP

АПИЫН МЕН ТАЯҚ

Раис - капитан (араб.)

Касба - шаһардағы көне араб ауданы

14 шілде және 11 қараша - француздардың ұлттық мерекелері

ҰAM - ұлт-азаттық майданы

мергеза - бұрыш қосып қой етінен жасалған шұжық

РПК - отаршылдық парашютшілер полкі

феллага (араб тілінен аударма) - "баскесерлер" - француз отаршылары алжир көтерілісшілерін солай атаған

қарасирақтар - Алжирде туған француздар өздерін солай атаған

ППМ - Алжир халық партиясы

ЮДМА - Алжир манифесі демократиялық одағы

улема - мұсылман зиялылары қауымдастығы

нья ке - француздардың вьетнамдықтарды кеміткен атауы

джелебе - тау (араб.)

пара - француз отаршылдық әскерінің екпінді бөлімшесі деонтологиялық кодекс - дәрігер басшылыққа алатын ережелер жиынтығы

үшінші вилайи - азаттық соғысы кезінде Алжир аумағы вилайиға (немесе әскери округтерге) бөлінген болатын

Форум - Алжирдегі алаң

яуледтер – балалар

кешебия - күләпаралы шекпен

екінші бюро - француз барлауы

де шво - француздың шағын автомобилі

САС - арнаулы әкімшілік бөлім

ирумьен - еуропалық (бербер тілінде)

Белаид айт-Лазрак - Белаид, Лазрак ұлы

марабут - мұсылман уағызшысы

аргез - еркек (берберше)

ПМЮ - ат жарыстағы ойын

Ғажайыптар ауласы - ортағасырлық Парижде кәсіби қайыршылар мекендеген орам

ниф - "мұрын" (берберше) - жанама мағынада ар-намыс, тәкаппарлық дегенді білдіреді

харки - полицейдің көмекшісі немесе француз отаршылық әскерінің арнаулы бөлімдеріне кірген алжирліктер

анизет - анис арағы

Баб әл-Уэд - Алжирдегі негізінен еуропалық кедейлер тұратын орам

1954 жыл - Алжирде ұлт-азаттық соғыстың басталуы

джундий - солдат (арабша)

уэд - құрғап қалған өзен арнасы

ДСТ - Аумақтық қауіпсіздік басқармасы

мектуб - тағдыр (арабша)

АНО - Ұлт-азаттық әскері

макаш - жоқ (арабша)

Раnет et circenses - нан мен тамаша (латынша)

Мэтаанит - сәлем саған!

Немврод - Вавилон патшалығындағы атақты аңшының есімі

мешуи - істікке қақталған қой еті

ахида - бербер әуендері

мелуи - ұннан жасалған тәтті тағам

талеб - Құран білгірі (арабша)

сук - сауда қатары (арабша)

идукан - аяқ киім түрі

Сен-Сир - әскери училище

ОПА - Ұлт-азаттық майданы саяси-әкімшілік ұйымы

Тэмуаньяж крэтьен - француздың католик апталығы

барака - бақытты тағдыр (арабша)

raus - жоғал! (немісше)

Константин жоспары - француз отаршылдық өкіметі жасаған Алжирді экономикалық дамыту жоспары

имжухэд - ұлт-азаттық соғысына қатысушылар (берберше)

буньули - отаршылардың алжирліктерді кеміткен атауы

шлех - Жоғарғы Атласты мекендейтін берберлер тайпасының тобы. Екінші дүниежүзілік соғыс кезінде неміс фашистерін солай атаған

сусем - үндеме (берберше)





