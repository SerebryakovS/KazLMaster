	 Джером Сэлинджер

	 Жар жағалаған жалғыз

	 (Над пропостью во ржи)

	 (роман)

	Аударған Алдан Смайыл





I


	Осы оқиға жайлы шынымен естігіңіз келсе, онда қай жерде туғаным, шала есті балалық шағым, ата-анамның мен туғанша не тындырғаны туралы шым-шытырықтың бәрін білуіңізге тура келеді. Анығын айтсам, менің өткенді қазуға зауқым жоқ. Біріншіден, ол ішіңді пыстырады, екіншіден, егер мен аға-інілерімнің жеке ісі жайлы әңгімелей бастасам, әке-шешем қайта-қайта жүрек талмасына шалдығар еді. Олар, әсіресе әкем, балалары туралы әңгімені ұнатпайды. Рас, олар тамаша адамдар, бірақ тым кінәмшіл. Өзім де өмірбаянымды, көр-жерді ақтара салайын деп отырғам жоқ, өткен діни мейрамда болған шытырманды ғана баяндап бермекпін. Айтпақшы, өліп қала жаздағанымды ұмытып барады екем ғой, мені мұнда емделіп, дем алуға жіберген-ді. Мен оған - Д. Б-ға тек осы жайында айтқам, қалай десем де ол туған ағам ғой. Голливудта тұрады. Ол жер бұл арадан, мына іш пыстыратын емделу орынынан онша қашық емес, сондықтан маған апта сайын келіп тұрады. Бәлкім келесі айда, мені үйге өзі жеткізіп салар. Таяуда "Ягуар" сатып алыпты. Ағылшындікі, сағатына екі жүз миль жылдамдықпен заулайды. Бағасы да осал емес, төрт мыңға жуық. Онда қазір ақша жеткілікті. Баяғы жұтаңдық жоқ. Үйде жүргенде тәп-тәуір жазушы болатын. Бәлкім "Жасырылған балық" атты тамаша әңгімелер кітабы туралы естіген шығарсыздар, оны жазған сол Ішіндегі ең жақсы әңгіме тап осылай - "Жасырылған балық" деп аталады. Ол өз ақшасына сатып алған алтын балығын ешкімге көрсетпейтін бала туралы. Не деген керемет әңгіме десеңші, таңғалдырады. Енді сол ағам Голливудте, әбден сілесі қатып бітті. Егер бір нәрсені суқаным сүймесе, ол кино. Жаным жек көреді.

	Одан да Пэнсиден кеткен күннен бастап әңгімелейін. Пэнси - Пенсильвания штатына қарайтын Эгерстаундағы жабық орта мектеп. Сіз ол туралы жарнаманы, сірә көрген де шығарсыз. Журналдар жаппай жариялап жатады - кедергілерден атын секірте шапқан даңғой бар емес пе. Тап бір Пэнсиде ат ойынынан басқаны білмейтіндей. Ал мен одан ат көрсем көзім шықсын. Әлгі салт атты даңғойдың астында мынадай жазу бар: "Біздің мектеп 1888 жылдан өжет те ер көңілді жастарды шыңдауда". Сандырақ деп осыны айт, мұнда ешкімді де шыңдап жатқан жоқ, басқа мектептерде де солай. Ешқандай "ер көңілдіні де, өжетті де" кездестірсем не дейсің, рас бірен-саран болмаса.

	Ал айтпақ оқиғам сенбі күні, Сэкеон-холлмен футбол ойнап жатқанда басталған еді. Пэнси үшін бұл ақтық ойын бәрінен қымбат саналатын. Егер біздің мектеп ұтылса, бәріміз қайғыдан асылып өле жаздар едік. Әлі есімде, сол күні, сағат үштің кезінде, Томпсон тауында сірә тәуелсіздік жолындағы соғыстан қалған зеңбіректің жанында тұрдым. Осы жерден алаң, екі команданың ерсілі-қарсылы жөңкілгені анық көрінеді. Тек жанкүйерлерді ажырату қиын, айғай-шуын ғана естимін Бүкіл мектеп жиналғандықтан біздің жақтың айғайы басым, қарсы жақтың даусы көмескі, қонақ команданың шашбауын көтеретіндер әдетте аз болады ғой.

	Көзіме қыздар да сирек шалынды. Оларды ертіп келуге жоғары сыныптағыларға ғана рұхсат берілген. Міне, мектебіміздің сықпыты осындай, жағалай тыйым. Ал мен қыздар жүрген жерлерді төңіректеуді ұнатамын. Директорымыз, Термер шалдың можантопайлау қызы футбол ойындарына жиі келеді. Өзінің бір қарағанда тартымдылығы да бар. Бірде екеуміз Эгерстауннан шыққан автобуста қатар отырдық. Әңгімелесе келе маған ұнады. Рас, мұрны ұзын, тырнақтарын қызыл етіне дейін тістелеген, ал кеудесі бұлтиып тұру үшін тостартқыштың ішіне әлденені салып алыпты, осының бәрі аяушылық сезімін оятты. Директор әкесін айтып, шалқи жөнелмегені де көңілімнен шыққан. Бәлкім, оның шектен тыс қияли екенін білетіндіктен тіс жармады ма.

	Ойын алаңына бармай тау жағалап кетуіме жаңа ғана Нью-Йорктан семсерлесушілер командасымен бірге оралғаным да себеп болды. Мен осы түкке алғысыз команданың капитанымын. Былайша айтқанда - мүйізім қарағайдай. Нью-Йоркке Мак-Берни мектебімен сайысуға барғанбыз, бірақ жарыс өткен жоқ. Метроның вагонында семсерім мен арнаулы киімдерімді, керек-жарағымның бәрін ұмытып кетіппін. Оған өзімді кінәлімін дей алмаймын. Жол бойы қай жерден түсетінімізді анықтау үшін картаға қарағыштап, аялдама сайын сыртқа шығумен болдым. Сөйтіп сенделіп жүріп Пэнсиге кеш оралдық, біз жеткенде сағат үш жарымды соққан. Жігіттер жол бойы әуре-сарсаңға салып, әжуаға айналдырғаны да қажытып бітіріп еді.

	Мұның үстіне тарих пәнінің мұғалімі Спенсер қариямен қоштасуым керек болғандықтан да футболға барған жоқпын. Ол тұмаумен ауырып жатқан, сірә діни мейрамдағы бос күндер басталғанша көре алмайтын шығармын дегем, сөйтіп жүргенде өзі шақырды. Менің үйге кететінімнен хабардар еді.

	Иә, мені мектептен шығарып жібергенін айтуды ұмытып барады екем ғой. Діни мейрамнан соң оралмасам да болады, себебі төрт сабақты тапсыра алмадым, жүз рет ескертіп, оқы да оқы дегендері қаперіме де кірген жоқ. Тоқсанның ортасында әке-шешемді кәрі Термерге шақыртып алса да шөп басын сындырған емеспін. Осыдан соң мені шығарып жібермегенде қайтеді. Жалғыз мені емес, олар Пэнсиден талайларды қуған. Бұл мектепте талап академиялық жоғарғы деңгейде, шыным сол, бұл жағынан кінәлай алмаймын.

	Желтоқсанның ызғары қалтыратып барады, ішіме мұздай мыстан кіріп алғандай, мына құрып кеткір төбеде үнемі салқын. Үстімде күртеше ғана, қолғап та, басқа да жоқ. Өткен аптада бөлмемнен түйе жүн пальтомды қолғабыммен бірге ұрлап әкетті. Мектебіміз баукеспелерге толы. Балалардың көбінің ата-анасы дәулетті болса да, сұғанақтар жетіп артылады. Мектеп байыған сайын, суық қолдылар көбейе түседі.

	Ескі зеңбіректің жанында тұрып, әбден тоңдым, ойынға қарауға зауқым жоқ. Егер мектеппен қоштаспайтын болсам, бұл жерге келмес те едім. Құданың құдіреті шығар, әуелден тұрақсызбын, жерден - жерге сырғып жүріп, қимастық дегенді де сезіп көрмеппін. Бұл, әрине, жақсы емес.

	Осы жолы басқаша секілденді. Есіме түскен бір жай осы арадан біржола қара үзетіндігіме қобалжытты. Аяқ астынан Роберт Тичнер, Пол Кембл үшеуміздің, қазан айында ма екен, оқу ғимаратының алдында доп қуғанымыз көз алдыма келе қалды. Қас қарайып, доп түгілі бір-бірімізді әрең көрсек те доғармадық. Тек биология пәнінің мұғалімі, Зембизи мырза оқу үйінің терезесінен басын шығарып, жатақханаға кіріп, кешкі асқа жиналуға әмір еткенде ғана тоқтадық.

	Қоштасар кезде маған осындай болымсыз нәрселер елестейді, ылғи да солай. Осыдан соң бұл жерден мүлде кететіндігімді шынымен түсіндім, беткейден Спенсер қарияның үйіне қарай жүгіре жөнелдім. Ол мектептен әрідегі Энтони Уэйн көшесінде тұратын.

	Осылайша біраз дедектедім де ентігімді баса алмай тұрып қалдым. Өкпем өшіп қалған, бұрын темекіні құныға тартқанымнан әрине. Ол пәлені осы санаторийде тастатты. Өкпе ауруына шалдыққаным, тексеріліп, емделуге келгенім, - бәрі соның салдары шығар деген күдіктен соң басқа қандай лаж бар. Ал сырт қарағанда денсаулығым жақсы секілді, бойым сырықтай, өткен жылдан бері тура алты жарым дюймге өстім.

	Алқыным басылған соң Уэйн көшесімен қайта жүгірдім, табанымның асты көк мұз, тайып құлай жаздадым. Неге осынша жанұшырып келе жатқаным түсініксіз, көлденең жолды кесіп өткенде, із-түссіз жоғалып кеткен сияқтандым. Күні бар болғыр да бұлыңғырланып бас айналдырды, жылт еткен күн сәулесіне зар қылған, мәңгіріп тұрып, жолдан әрі ассаң, әп-сәтте ғайыптан бір- ақ шығатын тәрізденесің.

	Спенсердің үйіне де іліктім-ау әйтеуір, есіктің қоңырауын үсті-үстіне қағып жатырмын. Үсіп барамын, құлағым удай ашиды, саусақтарымды қозғай алмаймын. Іштей, әлде дауыстап: - Аш! Тез аш! - деймін. Төзімімді сарқып барып Спенсердің кемпірі есікті ашты-ау. Олар қалталары жұқа болғандықтан қызметші ұстамайтын, бәріне өздері жүгіреді.

	– Холден! - деді кемпір. - Сені көргеніме қуаныштымын! Кел қалқам! Суық сүйегіңнен өткен шығар!

	Келгеніме шынымен қуанған секілді еді. Ол мені жақсы көретін.

	Үйдің ішіне оқтай атылдым.

	– Күйлі-қуаттысыз ба, Спенсер ханым? - деп жатырмын. - Спенсер мырзаның денсаулығы қалай?

	– Күртешеңді шешіп бер, - деді ол Құлағының мүкісі бар еді, айтқандарымды естіген жоқ.

	Киімімді кіреберістегі шкапқа ілді, шашымды түзеген болып жатырмын, оны тараудың да қажеті жоқ, тікірейген қысқа.

	– Қалайсыздар? - дедім тағы да. Естісін деп даусымды күшейттім.

	– Бәрі тамаша, Холден! - Ол шкаптың есігін жапты. - Өзің ше?

	Дауыс мәнерінен Спенсер қарияның мені оқудан шығарғанын айтқанын бірден білдім.

	– Өте жақсы! - дедім. - Спенсер мырза тәуір ме? - Тұмауынан айыққан болар?

	– Сауықты ғой. Холден сен білсең ғой, біртүрлі түсініксіз ұстайды өзін. Бар, бөлмесінде отыр.





II


	Екеуінің бөлек бөлмелері бар. Жастары жетпістен аспаса, кем емес. Бір аяғымен көрде тұрса да, өмірлеріне риза. Олар туралы бұлай деу дұрыс емес әрине. Спенсер қария жайлы көп ойлайтындығымнан ғана осылай толқыған шығармын сірә. Шындығында сіңіріне ілінген қартқа ендігі тірліктің қажеті қанша. Өзі құныстанып кеткен, аяғын зорға алып жүреді, дәріс оқып тұрғанда қолынан боры түсіп қалса, өздігінен ала алмайды, алдыңғы партадағылардың біреуі әперуі керек. Мен үшін мұның бәрі үрейлі. Тек осы мүсәпірліктерін ойламасаң ғана, ол да жаман өмір сүріп жатқан жоқ деуге келер бәлкім.

	Бірде, демалыс күні мені және басқа да бірнеше балаларды ыстық шоколадпен сыйлап отырып, үндінің көнерген көрпешесін көрсетті, оны миссис Спенсер екеуі Йеллоустопға бағында бір үндістен сатып алыпты. Тәрізі мұндай олжаға қарт Спенсер мәз-мейрам болғанға ұқсайды. Енді қалай қайран қалмайсың. Сүйек - сүйегі саудырлап, шашылып қалғалы тұрған Спенсер секілді шалдың қайдағы бір ескі көрпешеге қуанғаны таңдандырмай қоя ма?

	Қария отырған бөлменің есігі ашық тұр, сөйтсе де сыпайылық үшін тықылдаттым. Ол үлкен былғары креслоға жайғасыпты, әлгінде айтылған көрпешеге оранып алған. Есік қағылғанда жалт қарады.

	– Бұл кім? - деп дауыстады. - Колфилд, сенсің бе? Кел балам, кел!

	Ол үйде де, сыныпта да ылғи айғайлап сөйлейтін. Онысы жүйкеге тиетін.

	Бір сәт осында келгеніме өкіндім. Қария болса "Атлантик манелиді" оқып отыр екен, маңайында дәрінің шынылары қаптап тұр. Көз алдыңдағының бәрі ішіңді пыстырады. Сырқат адамды жақтырмайтыным және бар. Оның үстіне Спенсер тозығы жеткен көне халат киіп алыпты, туғаннан бері үстінен шешпегендей іріп тұр. Осындай халат пен ұзын дамбал киген қариялардың ұсқынсызы-ай. Қу сүйек кеуделері мен арса-арса қабырғалары көрініп тұрады. Сен оларға су жағасында қарасаң ғой, түксіз, аппақ сирақтары жүрегіңді айнытады.

	– Саламатсыз ба, сэр! - дедім. - Сіздің сәлем хатыңызды алдым, көптен-көп рахмет. Тегі бекер әуре болғансыз, мен онсыз да сізбен қоштаспай кетпес едім.

	– Ана жерге отыр, шырақ, - деді ол кереуетті нұсқап.

	Отырдым да, жағдайын сұрадым.

	– Білесің бе, балам, - деді ол. - Егер тәуір болмасам, дәрігер шақыртар едім ғой.

	Осыны айтта да шегі қатты, жынды адамша қарқылдасын келіп.

	Зорға дегенде тыйылды.

	– Сен неге футболда емессің, бүгін ақтық ойын ғой.

	– Білемін. Нью-Йорктан семсерлесушілер командасымен бірге жаңа әзірде оралдым.

	Ол түсін суытып ала қойды.

	Сонымен сен бізден кетесің ғой?

	Иә, сэр, солай болатын шығар.

	Бәлкім ойланып кеткендіктен шығар, әлде кәрілігінен бе, қария басын ұзақ шайқады.

	– Директор Термер сенімен не жайында сөйлесті, естуімше екеуің біраз әңгімелесіпсіңдер ғой?

	– Иә, әңгіме болғаны рас. Мен оның жұмыс бөлмесінде екі сағаттан астам отырдым.

	– Не айтты сонда?

	– Өмір - адал ойын деді. Ережесін бұзбай ойнау керек деді. Көкейге қондыра айтты. Жалпы осы төңіректе шиырлады да жүрді. Оның сыры өзіңізге мәлім ғой.

	– Солай, өмірдің ойын екені рас шырақ, адал болуды қалайды.

	– Иә, сэр. Білемін. Бәрін де түсінемін.

	Ішімнен келіспей де отырмын. Мұндай да салыстыру болады екен.

	Қайдағы ойын? Егер шебер ойыншылары бар ортаға тап келсең, онда әрине, айдарыңнан жел еседі. Ал ойыншылары сүлдерсіз болса ше, салың суға кетсін. Өмірге осындай теңеу тапқанын қайтерсің?

	– Директор Термер мән-жайыңды әке-шешеңе хабарлап па? - деп сұрады қария.

	– Жоқ. Дүйсенбіде жазып жібермекші.

	– Ал өзің ше?

	– Мен әзірге ештеңе айтқан жоқпын, үйге сәрсенбіде барғанда өздері де біледі ғой.

	– Қалай ойлайсың, мұның әке-шешеңе ұнай қоймас.

	– Кім білген... Бәлкім ренжір, - дедім. - Иә, нақ солай, ренжиді әлбетте. Менің сенделуім бұл бір емес қой, мектепті төртінші рет ауыстырып отырмын.

	Қобалжығандықтан "Эх!" деп басымды сілкіп қалдым. Осындай дағдым бар. "Эх!" немесе "Уһ!" деп отырғаның, әсіресе аузыңа сөз түспеген кезде. Кейде жас шамаңа қарамай ересек сөйлегің келгенде сөйтесің. Өзіңді тым балаң сезінгенде де солай. Ал менің түріме қарап ешкім бозбала деп ойлай қоймайды. Көрер көзге еңгезердеймін, бір жақ шекемнің шашына ақ кірген. Сондықтан шығар, өзімді үлкендерше ұстауға тырысатыным бар. Оны ел аңғара бермейді.

	Спенсер қария тағы да басын шайқап, мұрнымен әуреленді.

	– Мен әке-шешеңді білемін, директор Термерге келгенде танысқам.

	– Ғажайып адамдар, - деді бір кезде.

	– Иә, - деп қостадым мен, - жақсы кісілер.

	– "Ғажайып". Жүрегіңді май ішкендей кілкітетін жылымшы сөз.

	Естіген құлақты сарсытады.

	Бір сәт Спенсер қарттың өңі жаныңа жайлы сөз айтатын кезіндегідей жылып сала берді. Керіліп, жайғасып отырды. Бірақ менің үмітім ақталған жоқ. Тізесінің үстінде жатқан журналды мен жайғасқан кереуеттің үстіне лақтырып тастамақ болыпты. Кереует қол созым жерде еді, сонда да мүлт кетті. Орнымнан көтеріліп, жерге түскен журналды алуға тура келді. Сол сәт алды-артыма қарамай тұра қашпақ болдым. Қазір еңсеңді езетін уағыз басталатыны белгілі еді. Мейлі ғой, айта берсін ақылын, алайда дәрі сасыған бөлмеде, ұзын дамбал киген, халат оранған кәрі Спенсерден кеңес тыңдау нағыз азаптың өзі.

	Сол екі арада ол сөйлеп кетті.

	– Өзіңе-өзің ор қазып жүрсің, балам, - деді. Даусы қатқыл естілді.

	– Осы тоқсанда қанша сабақты тапсырдың?

	– Бесеу, сэр.

	– Бесеу де. Ал қаншасынан құладың?

	– Төртеуінен. - Кереуеттің үстінде керіліп-созылдым. Мұндай қатты кереуетті көрсем көзім шықсын. Бойкүйезденіп отырып, ағылшын тілін жақсы тапсырғанымды, өйткені Беовульф пен "Лорд Рэндал, менің ұлымды" Хуттон мектебінде жүргенде-ақ оқығанымды ойлап үлгердім. Оның өзінде шығарма жазатын болған соң парақтағам.

	Спенсер мені тыңдауға құлықты емес-ті. Өзіне қаратып айтылған сөзге мән бермейтін әдеті бар.

	– Мен сені тарихтан құлаттым, дым білмесең не істемекпін.

	– Түсінемін, сэр. Жақсы түсінемін. Басқа лажыңыз жоқ, әрине.

	– Мүлде оқымағансың, - деп қайталады ол.

	Айтқанын түсінгеніңе қарамастан әр сөзін ежіктеп қайталайтындар жыныңа тиеді. Шыдамым сарқылған секілденді. Ал қария егескендей: - Таза оқымағансың! - деп нығарлай түсті. - Тоқсан бойында оқулықтың бетін ашпағаның көрініп тұр. Солай ма? Шыныңды айтшы, бала!

	– Тіптен де олай емес, - дедім мен. - Бір рет қарағанмын.

	Онда да қарияны ренжітіп алмайын деп күмілжіп айттым.

	– Беу, шіркін! - деп сұстанды ол - Қараған екен ғой! Сенің, егер солай деуге келсе, емтихан жұмысың ана сөредегі дәптерлердің үстінде тұр, кәне, алып берші.

	Бұл нағыз қорлау еді, бірақ айтқанын істеуден басқа амалым жоқ-ты.

	Кереуетке қайта отырып жатып, осында келгеніме өкінгенім-ай.

	Шалмен қайдан ғана қоштаспақ болып едім?!

	Ол дәптерімді жиренішпен ұстады.

	– Біз төртінші қарашадан екінші желтоқсанға дейін Египетті оқыдық, - деді. - Емтихан жұмысы үшін осы тақырыпты өзің таңдап алғансың. Не жазғаныңды тыңдағың келе ме?

	– Жоқ, сэр, қажеті жоқ.

	Ол оқи бастады.

	"Египеттіктер Африканың солтүстік өңірлерінің бірін жайлаған кавказдықтар нәсілінен тарайды. Ол шығыс жарты шарындағы ең үлкен құрлық болып табылады".

	Осы сандырақты тыңдауға мәжбүрмін. Бұдан өткен қандай мүсәпірлік болуы мүмкін.

	"Қазіргі таңда египеттіктер бізді түрлі себептермен қызықтырады. Осы заманғы ғылым -египеттіктер бет әлпеті ғасырлар бойы сол қалпында сақталуы үшін мүрделерді бальзамдағанда қандай қоспаны пайдаланған? - деген сауалға әлі күнге жауап іздеуде. Аталған құпия жиырмасыншы ғасырдың ғылымын тұйыққа тіреп отыр".

	Ол оқуын тоқтатып, дәптерімді жанына қоя салды.

	– Сенің ғылымға барлауың осымен аяқталады, - деді сол баяғы ызғарлы үнмен. Қаусаған шалда осыншама сұс бар деп кім ойлаған. - Соңында маған арнап бірер сөз жазыпсың.

	– Есімде! - Оқымай-ақ қойса екен деп асыға айттым. Бірақ шалдың іркілетін түрі жоқ.

	"Қымбатты Спенсер мырза! - Даусы құлақты тұндырады.

	– Египеттіктер туралы бар білетінім осы. Неге екенін, олар мені қызықтырмайды, сіз египеттіктер туралы тамылжыта әңгімелесеңіз де солай. Ал емтиханнан құлатсаңыз, оқасы жоқ, ағылшын тілінен басқасының бәрінен сүрінгем. Өзіңізді құрметтеуші - Холден Колфилд".

	Маған әлдебір жақсылық жасағандай маңғаздана қарады. Мұнысын сірә да кешірмеспін. Құдай біледі, мен оған бұлай жасай алмас едім. Сол арнау сөзбен шалдың жүгін жеңілдетпек болғанымды, емтиханнан құлататынына қынжылмасын дегенімді сезсе ғой, шіркін.

	– Сынақтан өткізбегеніме ренжисің бе, балақайым, - деп сұрады.

	– Құдай сақтасын, тіптен де ренжіген жоқпын! - дедім. "Балақай" деуі түрпідей тиді.

	Ол дәптерімді кереуетке лақтырып тастамақ болып еді, тағы да мүлт кетті. Жерден алып, сөредегі "Атлантик мансен" кітабының үстіне қойдым.

	– Менің орнымда болсаң не істер едің? - деді шал. - Балақай, кәне, шыныңды айтшы.

	Ол, сірә сонысына әжептәуір қиналатын секілді. Соны сезгендіктен де сайрай жөнелдім. Ақылсыз кемтар екенімді, оның орнында менің де нақ солай жасайтынымды, ұстаз болудың қасіретін елдің түсінбейтіндігін айтып желдей естім. Қысқасы қызыл сөзді судай сапырдым.

	Ең қызығы, сайрап отырғанда ойым мүлде басқа жақта еді. Ненің әсері екенін кім білсін, Нью-Йоркте тұрады екем деймін, көз алдымда Орталық саябақтың оңтүстік қақпасы жағындағы тоған. Ол қыста қата ма екен, егер қатса, үйректер қайтпек?

	Бәлкім жүк көлігі келіп, аңдар бағына жеткізетін шығар, әлде ұшып кете ме?

	Спенсер қарияға өтірікті жамыратып отырып, осындай көлденең ойға бөгу мен үшін түкке тұрмайды. Ұстазыңмен әңгімелескенде солай жасасаң, жүйкең тозбайды.

	Ол мені оқыс тоқтатты. Сөзіңнен күтпеген жерде жаңылыстыру қашанғы әдеті.

	– Айтшы балақай, сен мына мәселе жөнінде не ойлайсың? Білгім келіп отырғаны.

	– Мені Пэнсиден қуып шыққаны жайлы ма? - деп сұрадым.

	Халатының өңірін ашып қойғанда, оған жиіркенбей қарау мүмкін емес-ті, көзімді тайдырып әкеттім.

	– Егер қателеспесем, осындай жағдайға Хуттон мектебінде де, Элктон-хиллде де душар болмап па ең?

	Ол мұны сұстана әрі түршіктіре айтты.

	– Элктон-хиллде ешқандай қиындыққа кездескен жоқ, - дедім.

	– Емтихандардан да құлаған емеспін. Кеткім келді, бары сол.

	– Рұқсат етсең: - Неге? - деп сұрайын.

	– Неге болушы еді? Ол өзі ұзақ әңгіме, сэр. Тым күрделі жағдай.

	Оған не болып, не қойғанын айтқым келмеді. Шал бәрі бір ештеңе түсінбес еді. Тақиясына тар келетін хикая. Элктон-хиллдан мені шошытқан жағалай жалғандық болатын. Тұнып тұрған көзбояушылық. Мәселен, директор Хаас мырзаны алайық. Дәл сондай алаяқты бұл өмірде кездестірген емеспін. Ол Термер қарттан судырлығы жағынан он есе асып түседі. Осы сайтан алғыр Хаастың демалыс күні келетін ата-аналармен есендескенде қалай иіліп-бүгілетінін көрсең құдды періште дерсің. Оларды сөйтіп құрдай жорғалап жүріп те алалайды ғой. Қарапайымдарына онша қайырыла қоймайды. Егер балалардың бірінің шешесі етженді болса немесе жұпыны киінсе, ал әкесінің костюмі өзіне қонбай тұрса, ескі үлгідегі аяқ киіммен жүрсе, әлгі Хаас екі саусағын ғана ұсынып, жорта жымиып өте шығады. Ал көзіне тәуір көрінгендеріне шыбындап, сәлем беріп, ұзақ шүйіркелеседі. Осындай екіжүзділікті суқаным сүймейді. Теріңе сыймайсың. Ақылыңнан адаса жаздайсың. Элктон-хиллдан безіп кеткің келеді.

	Осындай ойда отырып, Спенсер қарияның не сұрағанын аңдамай қалдым.

	– Не айтып едіңіз? - дедім.

	– Сен өзің Пэнсиден кететіндігіңе қынжыласың ба, сірә?

	– Әрине. Аздап қиналатын тәріздімін.

	Бәлкім бұл қоштасудың салмағын әлі сезіне қоймасам керек. Ол үшін маған уақыт қажет. Әзірге үйге сәрсенбіде оралғанда не күтіп тұрғаны көбірек мазалайды. Қайтесіз енді, осындай есуас болған соң.

	– Болашағың жайлы таза ойланбағаның ба, балам?

	– Неге ойламаймын?! Ойлаймын әрине. Тек ұдайы емес, әредікте.

	– Өкінесің әлі, - деді кәрі Спенсер. - Бармағыңды тістейсің. Кеш болады бірақ.

	Бұл сөзі жайсыз тиді. Мен тап бір өліп қалғандай күңіренгені несі.

	– Міндетті түрде ойлаймын, - дедім. - Сеніңіз.

	– Саған көмектескім келеді-ақ, бірақ сен мені әлі түсінбеген сияқтысың.

	Оның ағынан жарылғанына иландым, қарияның маған жаны ашитыны анық еді. Бірақ мейірім - шуағы жүрегіме жеткен жоқ.

	– Қамқор болғыңыз келетіндігіне сенемін, - дедім сыр бермей, - көптен көп рахмет сізге. Жақсылығыңыз құдайдан қайтсын.

	Кереуеттен ыршып тұрдым, мен бұл жерде енді өлім жазасымен қорқытса да қала алмайтын едім.

	– Өкінішке орай кетуім керек. Гимнастика залына барып заттарымды аламын, сөйтіп жүргенде уақыт дегеніңіз зымырап өтеді де шығады.

	Ол бетіме қарады да басын шайқады, жүзіне көлеңке үйірілді. Кенеттен қатты аяп кеттім, бірақ лаж қайсы, дәрі сасыған бөлмеде қашанғы отырмақпын. Кереуетке әредік әлденені лақтырғыштай берген, ескі халатқа оранған ұсқынсыз қарт зеріктіріп бітіріп еді.

	– Сіз, сэр, мен үшін қынжылмаңыз, - дедім. - Әуреленуге тұрмайды. Әлі-ақ бәрі түзеледі. Қазір алаңғасар жастамын ғой. Бұл кезде бәрі жаңылысады.

	– Қайдам, балам, ... тек солай болса игі.

	Шалдың күңкілі одан сайын зеріктірді.

	– Ақиқаты осы, - дедім. - Өтпелі жаста кімдер адаспаған? Айттым ғой әлгінде, мен үшін қабырғаңызды қайыстырмаңыз.

	Сөзім сенімді болсын деп иығына қолымды салдым.

	– Жүрер алдында бір кесе ыстық шоколад ішпес пе екенсің.

	Спенсер ханым әзірлей қойсын.

	– Ішер-ақ едім, бірақ уақыт қысып барады. Мен жеткенше гимнастика залын жауып қойса... Рахмет сізге, сэр. Мың да бір рахмет.

	Қимас жандардай қол қысыстық. Артық сыпайылық әрине, соны біле тұра бойымды сағыныш кернеп бара жатты.

	– Хат жазып тұрамын, - деп алдаусыраттым. - Тұмаудан соң сақтанып жүргейсіз.

	– Қош бол, балам!

	Бөлменің есігін жауып, асханаға өткенімде соңымнан әлдене деп дауыстап еді, естігем жоқ. Бәлкім: - Жолың болсын! - деген шығар.

	Менің су жұқпас суайт екенімді білмейтін шығарсыздар. Жексұрын әдет, әрине. Аузыма не келсе, соны соғамын. Мәселен дүкенге бара жатырмын делік, егер "қайда бет алдың" -десе, "операға" - дей салу мен үшін түк те емес. Әлгінде Спенсерге айтқандарым да жалған. Гимнастика залына асыққаным да, онда затымды қалдырғаным да.

	Пэнсиде мен Оссенбергер атындағы корпустың жаңа жатақханасында тұрдым. Ересектер мен жасы кішілер осында орналастырылған. Мен кішілердің санатындамын, ал көршім -ересектер тобынан.

	Оссенбергер деген біреу баяғыда Пэнсиде білім алса керек. Оқу бітірген соң жерлеу бюросында жұмыс істеп, көп ақша тауыпты. Оның осындай бюроларын штаттың барлық жерінен кездестіресің, қызметі арзан, жаман айтпай - жақсы жоқ, әгәркім әке-шешең өле қалса, әрқайсы үшін бес доллар төле де, жерлей бер.

	Міне, осы Оссенбергер Пэнсиге қыруар қаржы бергендіктен, тұрған жайымыз соның атымен аталады. Жылдың алғашқы футбол ойынына ғаламат "Кадиллак" мініп келгені есімде, біздер тапсырыс бойынша оны стадиондағы орындарымыздан тік көтеріліп, уралап қарсы алдық. Келесі күні таңертең капеллада құлаш-құлаш сөз сөйледі. Әуелі елді баурап алу үшін күлкілі әңгімелерді жамыратты. Бұдан соң құдайшыл бола қалды, қиындықтарға тап болғанда тәңірге жалбарынатынын айтып, бізге де сондай кеңес берді. "Сендер, - деді ол, - Христпен достарыңша тілдесіңдер. Өзім онымен ашық-жарқын сөйлесемін, тіпті машина жүргізіп келе жатып та сырласа беремін".

	Мен оған сенгем жоқ. Көз алдыма машинаның жылдамдығын азайтып, христиан елдің көбірек өлуін тілеп сұңқылдаған Оссенбергер келді. Сол екі арада оқыс оқиға болды. Оссенбергер өзінің іскерлігі және азаматтығы жайлы әңгімесін орталай бергенде алдыңғы қатарда отырған Эдди Марсалла кенет жел жіберіп қойды. Әрине, ыңғайсыз жағдай, шіркеуде жұрттың көзінше... Масқара ғой. Алайда ешкім күлген жоқ, Оссенбергер ештеңе естімеген кейіп танытты. Бірақ Термердің өңі бұзылып кетті, ызадан жарыла жаздаған, әйтсе де ауыз ашпады. Ал кешке бәрімізді жинап алған кезде тұлан тұтты. Діни уағыз кезінде әлгіндей сорақылық жасаған оқушының мектепте қала алмайтынын айтып зірк-зірк етті. Біз Марсаллдан Термердің көзінше қайталауды өтініп едік, ол міз бақпады.

	Спенсер қарттан соң өзімнің бөлмеме келіп бір рақаттандым. Ел футболда болғандықтан оңашамын, бу пеші де қызып-ақ тұр екен, бойым жылып жүре берді. Күртешемді, галстугімді шешіп, көйлегімнің түймесін ағыттым да таңертең Нью-Йорктен сатып алған қызыл қалпақты кидім. Ол күн қағары ұзын аңшы қалпағы болатын. Метродан шыққан бетте спорт дүкенінің терезесінен көрдім де көңілім кетті. Дәл сол жерде құрал-жабдығымды жоғалтқам.

	Содан соң қолыма бұрын оқыған кітабымды алып креслоға отырдым. Бөлмеде осындай екі орындық бар, бірі менікі, екіншісі Уорд Стрэдлейтердікі. Екеуінің де қол қоятын тұғыршығы сынған.

	Кітапханашы сұрағанымды емес, жаңылып берген "Африканың нуы" қызық болып шықты. Исак Дайнсен деген жазыпты. Жалпы білімсіз болсам да, көп оқитыным рас. Сүйікті жазушым - Д.Б. - өзімнің ағам, одан соң Ринг Ларднер ұнайды. Ағам Пэнсиге барар алдында, туған күнімде оның бір кітабын сыйға тартқан. Жинақта күлдіргі пьесалар, жол тәртібі ережесін жиі бұзатын қызға ғашық болған полиция жайлы әңгіме бар екен. Ол қызға қосыла алмайды, өйткені үйленген. Ал қыз жол апатына ұшырап дүниеден озады. Керемет әңгіме емес пе. Жалпы алғанда, маған әзілі бар кітаптар ұнайды. Кейде классикалық шығармаларды да оқитыным бар, мәселен "Отанына оралу" секілді. Соғыс жайлылар ман атыс-шабысқа толылар онша қызықтырмайды.

	Көңіліңнен шыққан кітапты жазған адаммен достаса алсаң ғой, телефон соғып сөйлессең. Мен Дайнсенмен немесе Ринг Ларднермен қуана-қуана әңгімелесер едім. Д.Б.-дан оның бұ дүниеде жоқ екенін білдім. Ад "Адам құштарлығының азабын" жазған Сомерсет Моэммен шүйіркелесудің қажеті жоқ. Кітабы тартпай қойды. Одан арамызда жоқ Томас Харди көп артық. "Юстасия Вэйі" тәп-тәуір дүние.

	Сонымен қызыл қалпағымды киіп, креслоға жайғастым да "Африканың нуын" оқуға кірістім. Оны бұрын да оқығам, кейбір тұстарын қайта қарап шыққым келді. Үш-төрт параққа көз жүгіртіп үлгердім бе, жоқ па, жуынатын бөлменің есігі ашылды. "Сірә Роберт Экли боларсың" - дедім, ол көршіміз еді. Біздің қанатымызда әр екі бөлмеде жуынатын орын жалғыз, Экли күні-түні сонда шалпылдатады да жатады. Өзі үйкүшік, футбол ойындарына барып көрген емес, ертелі-кеш омалып отырғаны. Жұмбақ жан. Жоғары сыныпта, Пэнсиде оқығанына төрт жыл, елдің бәрі әкесінің атымен Экли дейді. Тіпті бөлмелесі Херб Гейл де есімін айтып көрген емес. Егер әлдеқалай үйлене қалса, әйелі де "Эклилеп" тұратын шығар. Өзі сырықтай, бойы алты фут төрт дюйм, бүкірейіп жүреді, тісін көрсең, жағалай шірік. Осында бірге тұрғалы тісін тазартқанын көргем жоқ. Тамақ ішкенде аузынан түкірігі шашырап, жүрегіңді айнытады. Бет-аузы толған безеу. Қысқасы, қай жағынан да жетісіп тұрған жоқ. Жексұрындығы және бар.

	Экли өзім отырған креслоның ту сыртында тесіліп тұрған болуы керек, Стрэдлейтер жоқ па екен деп бөлменің ішін түгендеп шыққанына күмәнсізбін. Стрэдлейтерді жақтырмайтын. Ол барда төбе көрсеткен емес, тегінде Экли жұртты жағалай жек көреді.

	Жайлап басып жаныма келді.

	– Сәлем! - деді. Даусы өмірден безген адамның үніндей жыланып шықты.

	– Сәлем! - дедім кітаптан бас алмай. Оқуды доғарсам, көр-жерді езіп мазаңды кетіреді.

	Ол бөлменің ішін сылбыр кезіп кетті, әр жерде жатқан заттарымды аударып-төңкеріп қарап жүр. Сонысымен-ақ жүйкеме тиіп бітті.

	– Қалай семсерлестіңдер? - деді бір кезде. Кітап оқытпау үшін жорта сұрап тұр. - Кім жеңді, біз, әлде?..

	– Ешкімде, - деп күңқ еттім.

	– Қалайша? - деп жабыса түсті.

	– Ешкім жеңген жоқ, - деп жақтырмай қарадым. Экли Нью-Йоркте танысқан бойжеткенім Салли Хейстің фотосуретін айналдырып қарап тұр. Ол бұл суретке көрші болғалы мың мәрте тесілген шығар. Әр көрген сайын қасақана басқа жерге қояды.

	– Ешкім жеңген жоқ, - деп таңдайын қақты. - Қалай болғаны сонда?

	– Құрал-жабдығымды метрода қалдырып кетіппін.

	– Метрода? Неғып? Жоғалтқансың ғой?

	– Адасып кеттік. Қай жерден түсетінімізді білмей жүгіріп жүргенде айырылып қалдым.

	Жаныма жақындап еді, терезеден құйылған сәулені көлеңкеледі.

	– Сен мазамды ала бастадың, - дедім. - Не оқып, не қойғанымды білмеймін.

	Эклиден басқа біреу болса, жақтырмай отырғанымды біліп кетіп қалар еді. Ол міз бағатын емес.

	– Құрал-жабдықтың ақшасын төлететін шығар? - деп сұрап тұр.

	– Білмеймін. Білгім де келмейді. Отырсаң қайтеді Экли балақай, терезені көлегейлеп тастадың.

	"Экли балақай" десең жыны келетін, енді ше, менен екі жас үлкен ғой.

	Бұл жолы шамданғанын сездірген жоқ, тұрған орнынан да қозғалмады. Экли дегеніңіз, міне, дәл осындай қасақы. Өтінген сайын нойыстанады.

	– Не оқып отырсың? - деді жайбарақат.

	– Көріп тұрсың ғой, кітап оқып отырмын.

	Ол қолымдағы кітаптың мұқабасын қайырып қарады.

	– Жақсы ма?

	– Иә. Әсіресе сенің кесіріңнен қайта-қайта оқып отырған мына тіркес.

	Өзінен құтыла алмай сабырымды сарыққанымды осы жолы түсінер-ақ деп едім, ол шімірікпеді. Бөлмені қайтадан кезіп, Стрэдлейтер екеуміздің заттарымызды шұқылауға кірісті. Осы түс төзімім таусылды, қолымдағы кітапты еденге тастай салдым. Экли бөлмеде жүргенде оқу мүмкін емес.

	Креслоға керіле қисайып, Эклидің бөлмені емін-еркін шарлағанына қарап жата бердім. Нью-Йоркке барып-қайтқан сапардан қатты шаршаппын, көзіме ұйқы тығылды. Ішім пысып не істерімді білмедім, қалпағымның күн қағарын көзіме түсіре киіп, ештеңені көрмеуге тырыстым. Эклиді шатыстырғым келді.

	– Сұмдық-ай! Соқыр болуға айналған шығармын, - дедім үреймен.

	Анашым-ай, төңірегім тасқараңғыланып барады!

	– Сен не, есіңнен адастың ба? - деді Экли.

	– Анашым, қайдасың, сорлап қалған балаңа қолыңды неге созбайсың?!

	– Тоқтат, нақұрыс!

	Қолым жетер жерді соқыр адамша сипалай бердім. Әлсін-әлі жалбарынып қоямын.

	– Анашым! Анажаным! Қамқор қолыңды неге ұсынбайсың! Осы ақымақтығым өзіме ұнады, көңілім көтеріліп қалды. Экли ыза болған сайын рақаттандым. Ол не істерін білмей састы. Бірақ бұл қулығымнан да тез жалықтым. Қалпағымның күнқағарын желкеме қарата киіп, түзеліп отырдым.

	– Мынау кімдікі? - Экли бөлмелесімнің тізерлігін айналдыра қарады.

	– Стрэдлейтердікі.

	Ол тізерлікті кереуетке лақтырып жіберді де екінші креслоның қол сүйегішіне отыра кетті. Мұнысы да дені сау адамның ісі емес, әрине.

	– Басындағы кісі күлерлік қалпақты қайдан алдың? - деп сұрады.

	– Нью-Йорктен.

	– Қаншаға?

	– Бір долларға.

	– Алдап ұрыпты.

	Өсіп кеткен тырнағының кірін сіріңкенің шиімен тазартуға кірісті. Қашанғы әдеті бұл Өне бойы кір-қожалақ болып жүріп тырнағымен әуреленеді де жүреді. Өзінше тазайым болғандағы түрі де. Ал екі көзі менің қалпағымда.

	– Біздің жақта мұны аңға киеді.

	– Мейлі.

	Қалпағымды шешіп бетіне қарадым да қарауылға алғандай тесілдім.

	– Оны адамды атқанда киеді.

	– Оқудан шығарып жібергенін әке-шешең біле ме?

	– Жоқ.

	– Стрэдлейтерің қайда жүр?

	– Футболда. Қызбен кездеспек.

	Есінеп маужырай бастадым. Бөлменің іші ыстық, көзіме ұйқы тығылды. Мына мектепте біз не бұралқы итше бүрсең қағатынбыз, не ыстықтан мезі болатынбыз.

	– Атышулы Стрэдлейтер, - деді Экли. - Маған оңайда болса қайшыңды бере тұршы.

	– Шкаптың үстінде жатыр.

	– Алып берші, тырнағым өсіп кетіпті.

	Қинала-қинала әкеліп бердім. Сөйтемін деп өліп қала жаздадым. Шкаптың есігін ашқанда Стрэдлейтердің доп ұратын зілдей қолағашы басыма құлап, теңселіп кеттім. Эклидің ішек-сілесі қатты, жіңішке дауыспен шықылықтасын келіп. Мұндай жексұрынға керегі осы, өзінен басқалардың қасіреті оларды бақытқа бөлейді.

	– Білмей жүр екем, сен де адам сияқты күле алады екенсің ғой, Экли балақай, - деп кекеттім, - қаласаң іс жүргізушің болайын, радиоға жұмысқа тұрғың келе ме?

	Креслоға қайта жайғастым, ол тырнағын алуға кірісті. Қанша наразы болсам да, еденге түкіруін қоймады. Осындай да қырсықтар кездеседі бұл өмірде.

	– Стрэдлейтер қай қызбен кездеспек? - деді шылп етпестен. Оны суқаны сүймесе де кіммен көңілдес екенін ылғи да білгісі келетін.

	– Білмеймін. Оның қажеті қанша саған?

	– Жай әншейін. Мен ол малғұнды жек көремін. Тіптен де ұнатпаймын.

	– Ал ол сені құрметтейді. Экли нағыз ханзада ғой дейді. Оны осылай түйремек болдым, асылы біреу-міреуді кекетіп-мұқатқым келіп-ақ тұрады. Сөйтсең сергіп қаласың.

	– Қашан да көкірегі көріктей болып жүргені, - деді Экли. - Жүрегіңді айнытады. Өзі бар ғой...

	– Тырнағыңды еденге түсірме! - деп тұлдандым бұдан әрі шыдай алмай. - Неше рет айту керек!

	– Танауын көкке көтереді, - деді Экли өз әуеніне басып. - Мен бірдеңе білсем, барып тұрған малғұнның өзі. Сонысына қарамай елдің бәрінен ақылдымын деп ойлайды.

	– Экли, албасты басқыр! Тырнағыңды үстелдің үстіне ал! Қайта-қайта қақсатпа!

	Бұл жолы дегеніме көнді. Ылғи да осылай. Айғасыз илікпейді. Бетіне қарадым да Стрэдлейтерді қасақана көтермеледім.

	– Стрэдлейтерге тісіңді бір рет болса да тазарт дегені үшін ызалысың. Оның сені кекетіп-мұқатқысы келмейді, өзің үшін айтады. Ел қатарлы жинақы көрінсін дейді.

	– Мен не, тісімді тазартпай ма екем?! Сен де лағып кеттің.

	– Жоқ, тазартпайсың. Оныңды көрген емеспін. Шыны сол Бұл жолы зілсіз айттым. Тіпті оны аяйтын сияқты да едім. Салақтық дегенің де дерт қой.

	– Стрэдлейтер оңбаған емес, соншалықты жаман дей алмаймын. Сен оны жақсы білмейсің.

	– Ал мен оңбаған деймін! Өзін көкке көтеруді ғана біледі.

	– Бәлкім солай шығар, бірақ кейбір мәселелерде кең ойлап, мол піше алады, - дедім. -Адамды түсіне білу керек. Меніңше Стрэдлейтердің жаны жомарт. Егер нені қалғаныңды білсе, сұратпай-ақ шешіп бере салады. Міне, қандай адам, Стрэдлейтер.

	– Тапқан екенсің періштені, - деді Экли. - Оның уыс-уыс ақшасы болсыншы менде, мырзалықтың не екенін көрсетейін.

	– Қайдам балақай. Сенен ондай жомарттық шыға қоймас. Егер саған дәулет бітсе, барып тұрған...

	– Балақай деуіңді доғар! Әке болуға жараймын мен саған!

	– Жоқ жарамайсың!

	Осы сәт оны атарға оғым жоқ еді. Үлкендігін бұлдайтын жерді тапқан екен. Мен одан қай жағынан да кем емеспін.

	Экли әлгі айтқанын тұлдана қайталады.

	– Олай атама мені...

	Сол сәт есік ашылып, Стрэдлейтер ентігіп кіріп келді. Ол үнемі осылай асығып-аптығып жүреді. Таяла беріп, ұнамсыз әдетіне басып алақанымен бетімнен қағып өтті.

	– Сен кешке ешқайда бармайсың ба?

	– Білмеймін. Мүмкін барармын да. Дала қандай өзі, қар жауып тұрған сияқты ма?!

	Оның үсті қар еді.

	– Иә, қар жауып тұр. Егер бір жаққа бармасаң, бір кешке былғары түсті күртешеңді бере тұршы.

	– Футболда кім жеңді? - дедім естімегенсіп.

	– Ойын әлі біткен жоқ. Күртешеңді бересің бе, әлде өзіңе керек пе? Мен өзімнің сұр күртешеме бояу жұқтырып алдым.

	– Берер ем, иығын кеңітіп жібересің ғой.

	Екеуміздің бойымыз бірдей, ол бірақ кең иықты, менен екі есе ауыр.

	– Кеңімейді. - Соны айтып шкапқа жүгіріп жетті.

	– Хал қалай, Экли?

	Задында Стрэдлейтер ақкөңіл. Бірақ дәл қазір жорта жайдары болып тұр.

	Экли мұрнының астынан міңгірледі де қойды. Жауап қатқысы келмесе де үнсіз қала алмайтын әдетімен бірдеме деген болды. Содан соң маған бұрылып: - Кетейін, - деді.

	– Жарайды, - дедім мен. Ол кетті екен деп қынжылмақпын ба?!

	Стрэдлейтер пенжагы мен галстугін шешіп үлгеріпті.

	– Қырынып алмасам болмас, - деді. Оның сақалы тез өседі.

	– Қызың қайда? - деп сұрадым.

	– Үйдің сыртқы қанатында.

	Орамал мен ұстараны алып бөлмеден көйлексіз шығып кетті. Дене бітімі сұлу болғандықтан ол үнемі беліне дейін жалаңаштанып жүретін. Шынында да солай екені рас.

	Жалғыз ішім пысатын болған соң, соңынан ілестім, көр-жерді сөз қылып уақыт өткізгім келді. Жуынатын жерде бізден басқа адам жоқ, елдің бәрі футболда. Стрэдлейтер оншақты қолжуғыштың ортаңғысына жетіп тоқтады, мен қатарындағысына барып отырдым. Суық суды ашып - жауып, ермек тапқансыдым. Ол үнді әнін ысқырып қырынуға кірісті. Онысы құлаққа түрпідей тиді, бұған оның ебі де жоқ-ты, сонысына қарамай қайдағы бір қиын әндерді таңдайды, мәселен үнді әуені немесе "Оныншы авенюдегі кісі өлімі" секілділерді.

	Стрэдлейтер де Экли тәрізді салақ, бірақ сыртынан қарағанда онысы біліне бермейді. Көрер көзге көрікті. Ал сіз оның сақал қырғышына қараңызшы, тот басқан әрі түк толып сатпақтанған, өйткені ешқашан тазартпайды. Сөйте тұра өзін-өзі баптауға шебер-ақ, жылтырап шыға келеді. Оның ойынша, дүниеде бұдан асқан көрікті жоқ. Мұнысы жосықсыз өрескелдік те емес, ол шынында да келісті. Бірақ, білесіздер ме, суретке түскенде ғана байқалатын құбылма сұлулық. Оның мектеп альбомындағы суретін көрген үлкендердің бәрі: - "Япыр-ай, мынау қай бала? Сүйкімдісін!" деп таңырқаса сұрап жатады. Ал Пэнсиде одан әлдеқайда өнді балалар баршылық, алайда суретте Стрэдлейтердің қолына су құя алмай қалады. Бірінің мұрны сарайып, екіншісінің құлағы қалқиып дегендей.

	Суық суды ашып - жауып отыра бердім. Басымда өзіме айрықша ұнайтын теріс айналдыра киген қызыл қалпағым.

	– Қолғабысыңды тигізе аласың ба? - деді Стрэдлейтер.

	– Айт, - дедім мен.

	Солай десем де құрақ ұша жөнелетін ойым жоқ-ты. Ол үнемі осылай өтінеді де жүреді. Кескінділердің жер тірегендей болып, маңайындағыларды жұмсауға дайын тұратын әдеттері бар. Әпенділер емес пе олар.

	– Кешке қыдырыстамаушы ма ең?

	– Әзір ондай ойым жоқ. Неге сұрадың?

	– Дүйсенбіге дейін тарих сабағына дайындалуым керек еді, мен үшін шығарма жаза салмайсың ба? Өтінемін.

	Мұнысы мазақ қылғаны ма?!

	– Мені мектептен итше қыңсылатып қуып жатыр, ал сен шығарма жаз дейсің.

	– Білемін достым, білемін. Амалдың жоқтығынан өтініп тұрмын.

	Тапсырманы орындамасам, мені де құрыды дей бер. Қалай, келістік пе?

	Жауап беруге әдейі асықпадым. Мұндай иттерді осылай сарсытып қойған дұрыс.

	– Не жайында жазу керек? - дедім әлден соң.

	– Қалауың білсін. Еркін тақырып. Бөлме туралы жазсаң да мейлің.

	Оны олқысынсаң үйді немесе туған жеріңді суреттей бер, тек көркем болып шықсын.

	Ол есінеп, керіліп-созылды да ақыл-кеңес беруге көшті.

	– Тым құлпыртып жіберме. Ана Хартселл сен екеуміздің бір бөлмеде тұратынымызды, ағылшыншаға жүйрік екеніңді біледі. Өзімнің жазбағанымды сезіп қойып жүрер. Кейбір жерде тыныс белгілерін қоймай кет.

	Суқаның сүймейтін шаруаны қолқалағаны аздай, үйіп-төгіп ақыл айтса, жының құрыса ма, жоқ па?! Көкмылжың Эклиден несі артық. Ол да аяқ астынан данышпан бола салады. Бірде екеуміз баскетбол ойынында қатар отыра қалдық. Сол жолы елге шеберлігімен белгілі Хови Койл керемет ойнады. Допты кез келген жерден, тіпті алаңның ортасынан торға доп түсіреді. Ел таңқалысып ду-ду. Ал Экли болса, Койлдың осы шеберлігі оның ерекше қабілеттілігінен емес екенін дәлелдемек болып кекісін келіп. Бар гәп Хови Койлдың бойы баскетболға лайықтығында ғана екен.

	Бар ғой небір езбелер.

	Қол жуғыштан секіріп түстім де күлкі үшін билей жөнелдім, бой жазып алғым да келген. Биге шорқақ болсам да, тас еденде табаным тарсылдап делебем қозды. Кинодан көрген бір актерге ұқсағым келіп барымды салдым. Стрэдлейтер мені айнадан көріп таңданған секілді кейіп танытты да одан сайын елірдім.

	– Мен губернатордың ұлымын! - дедім желігіп. Шыр айналып аласұрдым.

	– Әкем биші болуыма қарсы. Оксфордқа жібермек. Ал би менің тағдырым.

	Стрэдлейтер қарқылдап қоя берді. Бұл да әзілді түсінеді екен-ау.

	– Бүгін Зигфильд биінің тұсаукесері. - Секіре-секіре ентіге бастадым, өкпем өшуге айналды. - Бас кейіпкер мас, сахнаға шыға алмайды. Орнына кімді таңдау керек. Әрине мені. Губернатордың бақытсыз бейшара ұлын!

	– Ана қалпақты қайдан алғансың? - деді Стрэдлейтер? Сірә қалпағымды енді ғана көрген ғой.

	Биді доғарып, қалпағымды қолыма алдым да айналдыра қарадым.

	– Таңертең Нью-Йорктен. Бір долларға. Ұнай ма?

	Стрэдлейтер басын изеді.

	– Тамаша екен.

	Әншейін айта салған секілденді, көңілімді аулаған түрі ғой.

	– Сонымен не істейсің, шығарманы жазасың ба?

	– Уақытым болса - жазамын. Болмаса - жоқ.

	– Қол жуғышқа қайта отырдым.

	– Қай қызбен кездеспекшісің? Фитцджеральдпен емес пе?

	– Жоқ. Ол мегежінмен баяғыда қоштасқам.

	– Онда маған қиғайсың. Шын айтамын. Мен оған кетәрі емеспін.

	– Ала бер, ол бірақ саған қарағанда кәрі ғой.

	Ойда жоқта Стрэдлейтер есалаңды алып соғып, мойнын қылғындыра бұрағым келді де оқтай атылдым.

	– Мұның не? Тоқта! - деді Стрэдлейтер. Ол мұндай қалжыңды ұнатпайтын. - Кеңірдегіңді қиып жібермесін десең, доғар!

	Мен өршелене түстім, сығымдап буындырып жатырмын.

	– Ал, босанып көрші енді!

	– Албасты! - Ол ұстараны қоя салып, құрсауымнан бұлқынып шықты.

	Маған қарағанда әлдеқайда қайратты еді. Алыса кете ме деп едім, сабыр сақтады, ұстарасын алып қайтадан қырынуға кірісті.

	– Фитцджеральдпен кездеспейтін болсаң, басқа кімге тұзақ құрмақсың, - деп қадалдым. -Талдырмаш Филлис Смитпен бе?

	– Әуелде сол екеуміз қыдырмақшы едік, жеме-жемге келгенде басқаша болып шықты. Мені Бэда Тоудың жолдас қызы күтеді. Ол сені білуші ме еді?

	– Кім дейсің?

	– Мені күтетін қыз.

	– Аты кім?

	– Қазір есіме түсірейін... Иә, Джин Галлахер.

	Есімнен тана жаздадым.

	– Джейн Галлахер! - деп атып тұрдым. Құдайдай шындығым, . ақылымнан алжасуға шақ қалдым. Бірақ сыр бермеуге тырыстым. - Әлбетте, білемін оны. Өткен жазда көрші болғанбыз. Алпамсадай доберман-пинчер иті барды. Сол ит арқылы танысты. Онысы біздің бауды ылғи бүлдіріп кететін.

	– Жарықты көлегейлеме, Холден, - деді Стрэдлейтер. - Әрі тұр.

	Қатты қобалжығандықтан жүрегім аузыма тығылды.

	– Ол қазір қайда? - дедім. - Барып сәлемдесуім керек. Қай жерде күтеді сені?

	– Қулығының түрін.

	– Ол мені есіне алған жоқ па? Қазір қайда оқиды екен, Брин-Морда ма? Сонда оқуға түспекші еді. Тағы бірде Шиплиге баруым да мүмкін деген. Қалай өзі, мен жайлы не айтты?

	Мен шыныменен абдырай бастадым.

	– Ештеңесін де білмеймін. Әрі тұршы өзің.

	– Оның орамалы астымда қалғанын жаңа көрдім.

	– Солай де! Джейн Галлахер, де! – Өзіме - өзім келе алмай қойдым.

	Хикая деп осыны айт.

	Стрэдлейтер шашын менің майыммен сылауға кірісті.

	Ол жақсы билейді, - дедім. - Балетке әуес. Күн сайын екі сағат жаттығады, тіпті күннің шыжып кеткеніне де қарамайды. Толығып кетем бе деп қорқатын. Екеуміз ылғи дойбы ойнайтынбыз.

	– Солай ма?...

	– Иә, дойбы ойнайтынбыз.

	– Дойбы ойнай біледі екенсің ғой. Miнe, жаңалық!

	– Ол биге шыққан тасты орнынан қозғамайды, бәрін қаз-қатар тізіп қояды. Онысы өзіне қатты ұнайтын.

	Стрэдлейтер бұл жолы үнсіз қалды. Джейннің дойбыны қалай ойнайтыны оны қызықтырмаса керек.

	– Шешесі біз баратын клубқа келіп жүретін, - деп жалғастырдым.

	– Мен сол жерде гольф таяғын тасып тиын-тебен табатынмын. Ол кісіге де талай рет таяқ апарып бергем. Онша ойнай алмайтын.

	Стрэдлейтер мені естімейтін секілді, бұйра шашын бипаздаумен әлек.

	– Джейнге барып есен-саулық сұрасқаным жөн шығар, - дедім естірте.

	– Онда неғып тұрсың?

	– Осы қазір барамын.

	Ол әдетте шашын ұзақ сылап-сипайтын? Бұл жолы да асығатын түрі көрінбейді.

	– Шешесі Джейннің әкесінен ажырасқан. Қазіргі күйеуі маскүнем, - дедім. - Шілмиген біреу, үнемі дамбалшаң жүреді. Джейннің айтуынша жазушы - сценарист көрінеді. Солай да шығар, кім болса да ішуден бас алмайтын көксоққанның тап өзі. Теңселіп отырып радиодан шытырман оқиғалы әңгімелерді тыңдаудан жалықпайды. Кейде үйдің ішінде жалаңаш жүгіріп жүреді, Джейннің бар екендігіне де қарамайды.

	– Сұмдық екен! - деді Стрэдлейтер. Маскүнемнің Джейинің көзінше тыр жалаңаш жүгіретінін естігенде елең ете қалды. Сірә басына арам ой келген шығар.

	– Джейннің балалық шағы туралы айтсам, үрейің ұшады.

	Стрэдлейтер бұл сөзімді құлағынан өткізіп жіберді. Табиғатынан арамза болғандықтан оны анайы әңгімелер көбірек қызықтыратын.

	– Джейн Галлахер! - деп айғайлап жібердім мен. Өзіме өзім келе алатын емеспін. -Кездесіп есендеспесем болмас.

	– Оттай бермей, барсаңшы!

	Терезеге барып далаға көз салып едім, терлеген шыныдан ештеме көре алмадым.

	Көңілім құлазып тұрғаны, - дедім. Шыныменен ештеңеге зауқым жоқ-ты. Мұндайда кежегең кері тартады ғой. - Ол Шиплиде оқитын шығар деуші едім. Құдай біледі, тап солай ойлағам.

	Қол жуғыштарды жағалап жүре бастадым.

	– Оған футбол ұнады ма?

	– Ішіне кіріп шықты деймісің.

	– Екеуміздің дойбы ойнайтынымыз жайлы айтқан жоқ па? Мен туралы не деді?

	– Не айтқаны есімде жоқ, жаңа ғана таныстық қой. Мазаны алмашы өзің. - Стрэдлейтер шашын тарап болып, ұстарасын жинауға кірісті.

	– Менен дұғай-дұғай сәлем де. Жақсы ма?

	– Жарайды, - деді ол Бірақ сенгем жоқ, Стрэдлейтер секілділер сәлеміңді жеткізуші ме еді.

	Ол бөлмеге еніп кетті, мен Джейнді көзіме елестетіп соңынан ілестім.

	Стрэдлейтер галстугін бипаздап байлауға кірісті. Енді оны айнаның алдынан шығара алмайсың.

	– Ей, - дедім креслоға отырып жатып. - Сен оған мені мектептен шығарып жібергенін айтпа.

	– Құп.

	Стрэдлейтердің осындай жақсы қасиеті бар. Бірдемені өтінсең, неге деп қазбалап жатпайды, өйткені оны ештеңе қызықтырмайды. Егер оның орнында Экли болса тіміскіленіп, ішіңді түгел ақтарғанша қыр соңыңнан қалмас еді.

	Стрэдлейтер менің күртешемді киіп алды.

	– Кергілеме, - дедім. - Естимісің! Оны бар-жоғы бір-екі-ақ рет үстіме ілгем.

	– Қорықпа, темекімді көрген жоқсың ба?

	– Үстелдің үстінде жатыр. Мойын орағышыңның астында.

	Темекіні алып күртешенің қалтасына сүңгітті.

	Әлденеге зығырданым қайнады, қалпағымды айналдырып киіп алдым.

	– Айтшы, сен оны қайда апармақшысың? - дедім. - Діттеген жерің бар ма?

	– Өзім де білмеймін. Уақыт табылса Нью-Йоркке баратын шығармыз. Ол он жарымға дейін сұраныпты.

	Жүйкем бұрынғыдан да жұқара түсті.

	– Он жарымға дейін сұранғаны, сенің қандай ажарлы екеніңді білмегендігінен. Сен соны білесің бе, иттің күшігі. Егер бетіңе анықтап қараса, таңғы тоғыз жарымға дейін босанар еді.

	– Дұрыс істеген, - деді Стрэдлейтер анау-мынауды елең қылмайтын әдетімен. - Басты қатыра бермей шыныңды айтшы, шығарманы жазасың ба, жоқ па?

	Сөйлеп жүріп сырт киімін киіп, кетуге ыңғайланды.

	– Тым төгілдірме, түсіндің бе? Жазасың ғой?

	Сауалына тіке жауап бергем жоқ. Көңілім әлі құлазып тұр.

	– Сен одан сұрашы, - дедім, - биге шыққан тастарды соңғы қатарға тізіп қоятын әдетінен жаңылмап па?

	– Сұрайын, - деді Стрэдлейтер. - Ал сау бол!

	Мен оған сенгем жоқ, Джейнге бір сөзімді де жеткізбейді.

	Ол кеткен соң бөлменің іші қаңырап қалды, креслода зеңіп отыра бердім. Джейннің Стрэдлейтермен кездесетіні есімнен шықпай берекемді кетірді. Бөлмелесімнің арсыз екенін ойлаған сайын жүйкем жұқарды.

	Кенеттен Экли жуынатын жерден шыға келіп, бөлмеге енді. Пэнсиде өткізген көп күндердің ішінде оның төбе көрсеткеніне алғаш рет қуандым. Мазасыз ойлардан арашалап қалды.

	Сол бетінде түскі асқа дейін отырды, қолы иегіндегі безеуін сығымдаудан, аузы қатар құрбыларын жамандаудан босаған жоқ.





IV


	Сенбі күні түсте бізге ылғи бифштекс беретін де, жарылқап тастағандай болатын.

	Мұндай мырзалықтың жымысқы себебі барды, жексенбі сайын балаларына әке-шешелері келеді, Термер шал зымиян емес пе, жақсы атты болып қалудың мүмкіндігін неге мүлт жіберсін. Ата-аналар балалардан әлдеқалай: - "Кеше қандай тамақ іштің?" - деп сұраса: -Бифштекс, - деген жауап естиді. Содан соң Термер алғыс пен рахметтің астында қалады.

	Мейлі ғой, тек әлгі бифштекс дұрыс пісірілсе. Оған тісің батпайды, қосып беретін картобы да тәбетіңді тартпайды. Шайға "шикіл - сары Бетти" деп аталатын тәтті тоқаш қоюға тиіс болса, оны бірінші сыныптағылар мен үнемі тіміскіленіп жүретін Эклиден өзгелер түсінде де көрген емес.

	Түскі астан соң далаға шықтық, ауа райы ғажап екен, қар төгіліп жауып тұр, айнала кез жауын алады. Балалық па, шалалық па, қар атқылап мәз-мейрам болдық.

	Біраздан соң бұл да жалықтырды, балуандар командасындағы тамырым Мэл Броссар екеуміз автобуспен Эгерстаунға барып котлет жеп, кино көріп қайтуға ұйғардық. Үйде отыра бергіміз келмеді. Мэлге: - Экли бірге барса, қалай қарайсың? - деп едім ұната қоймаса да келісті. Ол Эклиді жақтырмайтын. Экли болса өзінше кергіді, Мал Броссардың баратынын білгенде тыжырына қалды.

	– Ана сұмырай ма? Жарайды, сенің көңілің үшін барсам барайын, сәл тоса тұрыңдар, - деп сыздады.

	Рахметтің орнына тура осылай шіренді, ақымақтықта шек болсайшы.

	Экли ұзақ жиналды, терезені ашып қойып, жақтауға қонған қардан түйіншек жасадым. Сонадайда тұрған машинаны көздей бердім де райымнан тез қайттым, ол тап-таза болатын. Су айдайтын құрал да тап-тұйнақтай еді, кар лақтыруға дәтім жетпеді.

	Эгерстаунда сол күні көрсетілетін фильмді Броссар да, Экли де көрген болып шықты да котлет жеп алып, рулетка ойнадық. Сол тойғанымызбен мектепке оралдық. Қайтып келгенде сағат төрттің шамасы еді, Броссар бридж ойнай білетін адам іздеп кетті, Экли қашанғы әдетінше менің бөлмеме барып, кереуетіме сұлады. Жай жатпай ыңылдап әндетуге кірісті. Артынша өткен жазда сайраңдасқан қызы жайлы гөйітті. Ол туралы маған бұрын да талай әңгімелеген, айтқан сайын өзгертіп, түрлендіріп отырады. Бірде қызбен Бьюикте немере ағасының үйінде, бірде көп қабатты үйдің кіре берісінде танысқан болып шығады. Шындығында осының бәрі қып-қызыл өтірік, Эклиге қыз жолаушы ма еді. Құдай біледі ол әйел дегеннің не екенін осы күнге дейін білмейді.

	Оның өз бетімен бөлмені босатпайтынын білген соң, Стрэдлейтер үшін шығарма жазуым керек екенін айтуға тура келді. Экли шұбатылып жүріп зорға кетті-ау. Киімімді ауыстырып жеңілдедім де шығармаға кірістім.

	Сорыма қарай, Стрэдлейтер айтқандай, қандай үй туралы көркем жазуға болатынын білмей сенделдім. Сондай да кеңес болады екен, жалпы үй, бөлме сияқтыларды суреттеуге бейімім жоқ. Ойланып отырдым да інім Аллидің бейсбол қолғабын сипаттай бастадым. Ол өте әдемі-тін, себебі сыртына, ішкі жағына қара сиямен өлеңдер жазып тастаған. Ойын алаңында допсыз тұрғанда оқып, уақыт өткізу үшін бос жердің бәріне шимайлай беріпті.

	Сол інім бүгінде өмірде жоқ, 1946 жылы 18 шілдеде ақ қан ауруынан көз жұмды. Менен екі жас кіші еді, бірақ әлдеқайда ақылды болатын. Иә, керемет ақылды еді. Ұстаздарынан сыныптарында осындай зерек бала оқитынын мақтан ететіндері жайлы хаттар келіп жататын.

	Алли жақсы оқушы ғана емес, шаңырағымыздағы асылымыз да еді. Барлық жағынан келісті сондай жанды енді кездестірмеспін де. Үстінен түйе жүріп өтсе де сабырын сақтайтын, ашу-ыза деген оған мүлде жат. Тегінде шикілсарылар қызба келеді деген сөз қате, егер рас болса, Алли нағыз дызылдақтың өзіне айналар еді.

	Гольфті мен де ойнағам, он жасымнан бастап айналыстым. Алли ылғи жанымнан табылушы еді. Шарбақтың сыртына сүйеген велосипедіне мінген күйі менің допты қалай соққанымды тамашалайтын да отыратын. Өз ойына өзі күліп, кенеттен қарқылдап қоя беретін әдеті де барды.

	Алли дүние салған күні гаражға түнедім, қайғырғаннан ба, оның терезелерін күл-талқан еттім. Әке-шешем есі ауысқан шығар деп үрейленді ме, жүйке ауруы дәрігеріне көрсетпек болды. Енді қайтсын, терезе біткенді жалаң қолыммен сындырып, машинаның әйнегін де күйретпек болсам. Сол жазда біздің үйде пикап көлігі бар-ды, терезесі мұндай мықты деп кім ойлаған, ұрғылай - ұрғылай қолым сына жаздады. Мұным әрине ессіздік, бірақ не істеп, не қойғанымды айыра алатын халде емес едім, Алли ғажап еді ғой. Содан бері қолым әредік ауырады, әсіресе жауынды күндері. Саусақтарымды қатты жұма алмаймын, әрине бұл Аллидің қайғысымен салыстырғанда немене тәйірі. Хирург немесе скрипкашы болайын деп жүргем жоқ, қолым қысылмаса, оған қайғыратын адам мен емес.

	Срэдлейтерге арналған шығармамда осының бәрін жаздым. Бәрі Аллидің бейсбол қолғабынан басталды, ол шабаданымның ішінен шықты. Қолыма алдым да сонда жазылған өлеңдерді түгел көшіріп шықтым. Әрине, Аллидің атын өзгертуге тура келді, онда да Стрэдлейтердің емес, менің інім екенін ешкім білмеуі үшін. Бір жағынан Алли туралы жазу өзіме ұнады, Стрэдлейтердің ескі машинкасын тықылдатып сағаттан астам отырдым, ол қайта-қайта шайнасып қала берді. Өз машинкамды біреу сұрап алғанды.

	Шығарманы он бір жарымда аяқтадым. Шаршағанымды сезген жоқпын. Терезеден қарап едім, күн ашық екен, алыстан мотордың гүрілі естілді. Көрші бөлмеле Экли қорылға басып жатыр.





VI


	Кейде есіңнен танғандай жұмбақ сәттер болады, бәрін ұмытасың. Олай ойлап, бұлай ойлап, Джейнмен кездесуге кеткен Стрэдлейтердің қашан келгенін есіме түсіре алмай-ақ қойдым. Кіре берістен оның аяқ дыбысы естілген кезде өзімнің қайда болғаным да беймәлім. Бәлкім терезенің алдында сыртқа қарап тұрған шығармын

	Осының бәрі қатты қобалжығандықтан, сондай сәттерде ішім ауырып, мазам кете бастайды. Баяғыдан солай. Ал қобалжитын себебім жоқ емес, Стрэдлейтердің қыздармен қалай сөйлесіп, қалай алдап-арбайтынын жақсы білетіндіктен де берекем қашқан. "Байғұс Джейн!" деймін ішім қыз - қыз қайнап.

	Стрэдлэйтер бөлмеге кірді де, дала суық екенін айтып күңкілдеді.

	– Елдің бәрі қайда жоғалған? Зым-зия. Мүрдеханаға кіріп келген дейсің, - деді содан соң.

	Жауап бергім келмеді. Ол егер нақұрыс болмаса, сенбі күні кешке қарай балалардың көбі үйлеріне кететінін, білер еді ғой. Өзі асықпай шешінуге кірісті, Джейн туралы ауыз ашпайды.

	Күртешемді бергенім үшін рахмет айтып, шкапқа іліп қойды. Галстугін ағытып жатып, шығарма дайын ба деп сұрады.

	– Иә, - дедім. - Әне, кереуетіңнің үстінде жатыр.

	Қолына алды да оқи бастады. Жалаңаш қарнын сипап маңғазданып тұр. Аяқ астынан осылай кісімси қалатыны бар.

	– Мынауың не шатпақ, Холден? - деді бір кезде түсінен шошығандай. Түкке тұрмайтын қолғап жайлы жазғаның не?

	– Қолғап болса қайтеді екен? - деп тіксіндім.

	– Мен саған бөлме немесе үй жайлы жаз дедім ғой, ақымақ.

	– Сен әйтеуір бірдеңені дұрыстап сипаттасаң болды дегенсің.

	– Албасты бассын сені! - деп күйіп кетті ол. Ыза болғаны соншалық, қалш-қалш етеді. -Сен бәрін керісінше істейсің. Мектептен қуып шыққаны да сондықтан. Адам сияғың жоқ, Холден!

	– Жетер, енді! Әкел өзіме! - Жанына жетіп барып, шығарманы . қолынан жұлып алдым да ортасынан қақ айырдым.

	– Жыртпа! - Ол баж ете қалды. - Мұның не?

	Қағазды умаждап - умаждап қоқыс жәшігіне лақтырып жібердім.

	Кереуетке сылқ құлап, үнсіз жата бердім. Бұдан әрі оның да үні өшті. Темекі тартып едім, сәл де болса тынышталған секілдендім. Негізінде бөлмеде шылым шегуге рұқсат жоқ, бүгін кім байқай қояр дейсің, жатақхана босап қалған.

	Стрэдлейтер Джейн жайлы жақ ашатын емес. Ақыры шыдамым таусылып өзім сұрадым.

	– Кеш келдің ғой. Джейн сенің кесіріңнен сөз естіп жүрмесін?!

	– Сәл-пәл кешікті. Егер сөз естісе өзінен көрсін. Дені сау адам сенбі күні он жарымға дейін сұрана ма екен? - деді ол жайбарақат.

	Оған бұрынғыдан да қаным қайнады.

	– Нью-Йоркке бардыңдар ма? - дедім өзімді-өзім тізгіндеп.

	– Есің дұрыс па? Қыз он жарымға дейін ғана сұранса, қайдан барасың?!

	– Өкінішті екен.

	Ол маған аңтарыла қарады.

	– Қымбаттым, шылымыңды дәретханаға барып тартсаң қайтеді.

	Сен кететін мектебіңнен кеттің, ал маған мұнда әлі талай уақыт сенделуге тура келеді. Кесірің тиіп жүрер.

	Қолымды бір сілтедім, көкала түтінді одан сайын будақтаттым. Ол басқа амалы жоқтай аяғының тырнағын алуға кірісті. Жиіркеніп теріс айналдым.

	– Джейнге сәлемімді жеткіздің бе?

	– Иә.

	"Соқ, өтірікті!" - дедім ішімнен.

	– Ол не деді? Биге шыққан тастарды соңғы қатарға тізіп қоятын әдетінен жаңылмап па?

	– Сұрағам жоқ. Сен не, екеуміз дойбы ойнады дейсің бе?!

	– Нью-Йоркке бармасаңдар, енді не істедіңдер?

	Қыз есіме түскен сайын өрекпіп, теріме сыймай кеттім. Даусым дірілдемесе екен әйтеуір. Әлдебір сезіктен жүрегім алып ұшады.

	Ол орнынан тұрды да, жаныма келіп иығымнан жұлқыды. Алысып ойнағысы келген түрі шығар.

	– Доғар! - дедім жақтырмай. - Айтшы, Нью-Йоркке бармасаңдар не істедіңдер?

	– Ештеңе. Машинаның ішінде отырдық та қойдық.

	Ол мені тағы да жұлқылай бастады.

	– Мазалама! - деп қолын қағып жібердім. - Кімнің машинасында?

	– Эд Бэнктің.

	Эд Бэнк біздің баскетбол бапкеріміз, Стрэдлейтерді жақсы көреді, мектеп командасында орталық шабуылшыға айналған, тәп-тәуір ойнайтын шәкіртінен машинасын аямайтын. Мұғалімдердің оқушыларға көлік беруге тыйым салынғанына қарамастан солай істейді.

	Стрэдлейтер мені жұлқылауын қоймады. Қолында жүрген тіс мәуітін аузына тістеп алды да өзінен-өзі құтырды.

	– Джейн екеуің машинаның ішінде оңашада не істедіңдер? - Даусым дірілдеп бара жатты.

	– Ойың қандай арам! Тіліңді күрмеп тастаса ғой!

	– Икемдедің бе?

	– Ол кәсіптік құпия, достым!

	Бұдан арғысы бұлыңғыр. Орнымнан ұшып тұрдым да, бар күшіммен соғып өттім. Аузындағы мәуітті көмейіне қадай салайын деп едім, мүлт кетіп, қолым құлақ шекесіне сарт етті. Сол сәт еденге құлап түстім. Ызадан қып-қызыл болып кеткен Стрэдлейтер кеудеме қонып алып күркірейді. Тізесін кеудеме тіреп, зілдей салмағымен езіп барады. Қолымды қайырып, тыпыр еткізетін емес.

	– Есіңнен адастың ба? Денің сау ма, өзіңнің! - деп булықты.

	– Жібер! - дедім бұлқынып. - Қорлықтан жылап жібере жаздадым.

	– Босат, малғұн!

	Ол төне түсті. Түгін қалдырмай балағаттай бердім, балағаттай бердім. Тас керең ашудан не айтып, не қойғаным белгісіз. Сірә, қыз атаулының бәрін қорлауға құштар жауыз деген шығармын. Арсыздығын бетіне басқан болармын. Ең соңында қатыгез дүлей деп айғайлағаным ғана есімде. Бұл оның шамына тиетін сөз еді. Дүлейлерді өз атымен атасаң ыршып түседі ғой.

	– Өшір үніңді, Холден! - деп тұтықты, түрі әлем-тапырық. - Доғар, есуас!

	– Сен ол қыздың есімін де дұрыс білмейсің ғой, дүлей! - Джин әлде Джейн!

	– Доғарасың ба, Холден! Қысқарт дедім ғой.

	Оның жынданғаны ширықтыра түсті.

	– Тізеңді батырма, малғұн! Әкет, шырақ тізеңді менен!

	– Үніңді өшірсең ғана босайсың!

	Менен жауап болмаған соң, қайталап сұрады.

	– Тартасың ба, тіліңді!

	Ол үстімнен тұрды, тізесі кеудеме батып кетіпті, көкірегім ауратынын сездім. Қаным қайтадан басыма шапты.

	– Сен бәрі бір дүлейсің! Шала есті нақұрыс! Иттің күшігі!

	Ол қалшылдап қоя берді, мыртық саусағын безеп зірк-зірк етті.

	– Соңғы рет ескертемін, Холден! Аузыңды жаппасаң өз обалың өзіңе!

	– Тапқан екенсің тілін тартатын су жүректі! Дүлей біткеннің соры осы, адаммен адамша сөйлесе алмайды. Шетінен топас өйткені.

	Стрэдлейтер шірене соқты, еденге сұлап түскенімді білем, есімнен тандым ба, жоқ па, айырғысыз. Мұрнымнан қан аққан тәрізді. Көзімді ашқанда, бетіме қарап төніп тұрған Срэдлейтерді көрдім, қолында орамал.

	– Ескерттім ғой сені, - деді. Даусы бәсеңдеп қалыпты, қатты еденге құлап түскенде басы жарылды деп қорқып кетсе керек. Ал мен солай болмағанына өкіндім, мына дүлей біраз апалақтар еді.

	– Өзің кінәлісің, - деді ол мүлде жұмсарып.

	Мен еденде сұлаған күйі оны қайтадан балағаттай бастадым.

	Ашуымды тарқата алмай, тілімді қадаған үстіне қададым.

	– Есіңді жи, - деді ол - Тұр да бет-аузыңды жу.

	– Жоғал! Әуелі өзіңді жөндеп ал! - деп айғайладым.

	Мұным ақымақтық болса да, тежеле алмай аласұрдым. Қол жуғышқа бара жатқанда жатақхана қарауылшысының кемпірі миссис Шмит кезігіп қалып, сілікпесін шығарса ғой өзінің. Жетпістегі шатақ кемпір не болса соған күйіп-пісетін.

	Стрэдлейтер дүлей кеткенше еденде отырдым да қойдым. Бөлмеден шыққан соң ғана көтеріліп, қалпағымды іздедім, ол таптырмай әлек қылды. Кереуеттің астына домалап кетіпті.

	Сылбырап барып айнаға қарадым да қаздиып тұрып қалдым. Мұрнымнан аққан қан шалбарыма да жұққан. Әуелі қорқып кеттім, содан кейін етім үйренейін деді. Түрім нағыз қарақшынікі. Таяқ жедім. Қауқарсыз болармын тегі. Шындығына келсек, жұдырықтасуға жүрегім дауаламайды.

	Экли осының бәрінен хабарсыз ба екен? Жуынуға бара жатып бөлмесіне бұрылдым.





VII


	Экли төсегінде сұлап жатыр, ояу екенін ішім сезді.

	– Ұйықтамағансың ба? - дедім.

	– Жоқ.

	Қараңғыда әлдекімнің аяқ киіміне сүрініп, құлап түсе жаздадым. Экли басын көтерді, бетіне безеуге қарсы қолданатын аппақ дәрі жағып тастапты, қаракөлеңкеде елес секілденді.

	– Ұйықтамағанда не бітіресің? - дедім.

	– Көз шырымын алайын деп едім, сендер даурығып мазаны алдыңдар. Неге төбелесіп жүрсіңдер?

	– Шамды қай жерден жағушы еді! - Қабырғаны жағалай сипалап таппай қойдым.

	– Жарықтың керегі қанша? Қосқыш тура қолыңның астында.

	Шам жағылғанда Экли қолымен көзін көлегейледі.

	– Сайтан алсын! - деп күңк етті. - Бетіңе не болған?

	– Стрэдлейтермен аздап қақтығысып қалдық, - дедім де еденге отырдым. Бұл бөлмеде ешқашан орындық болған емес, оны қайда құртатыны белгісіз. - Канаста ойнасақ қайтеді?

	Ол бұл ойынды өлгенше жақсы көретін.

	– Мұрныңнан әлі қан кетіп жүр ғой, бірдеңе басып тоқтатпайсың ба?

	– Өзі-ақ тоқтайды. Сонымен ойнаймыз ба, жоқ па?

	– Есің дұрыс емес шығар. Сағат неше екенін білесің бе?

	– Әлі де кеш емес, әрі кетсе он бір, бәлкім он екі.

	– Бұл сен үшін кеш емес пе, немене? Ал менің ертең таңсәріде тұруым керек, шіркеуге барамын. Екі персоққан онсыз да ұйқы берген жоқсыңдар. Айтшы өзің, не жетпей жүр сендерге?

	– Айтсам ішің пысады, ал мен сенің зеріккеніңді қаламаймын.

	Оған сырымды ақтармайтынмын, бұл Стрэдлейтерден де өткен дүлей.

	– Қарсы болмасаң Элдың төсегіне жатып шығайын, ол ертең кешке дейін келмейді.

	– Сайтан білсін, оның қашан оралатынын.

	Мен сенбі сайын үйіне кететін Элдың келмейтінін анық білетінмін.

	– Сап етіп жетіп келсе ше?! - деді Экли.

	Бұл енді осылай миыңды су қылады.

	– Келмейді. Ылғи да демалыс күні кешке оралатынын бес саусағыңдай білесің ғой.

	– Білсем де... мейлің енді, жата бер. Асылында басқа біреудің төсегіне ұйықтамайды.

	Әдептісін қарай гөр. Қолымды соза еңкейіп, иығынан мысқылмен қағып-қағып қойдым.

	– Бекзадасың сен, Экли балақай! Білесің бе соны өзің?

	– Қадалып алдың ғой тегі. Біреудің төсегіне сұлай салу ыңғайсыз емес деп айтшы кәне.

	– Ханзаданың тап өзісің! Жігітсің сен! Кемеңгер балақайым, міне қандайсың! Алда-жалда темекің жоқ па?

	– Жоқ. Сен онан да неге төбелескендеріңді айтшы.

	Орнымнан тұрдым да терезенің алдына бардым, жұмбақ сағыныш баурап алып бара жатты. Ештеңе де ойламай, өзімен-өзі қалғым келді.

	– Сонымен неге қырқыстыңдар! - Экли тағы да сұрады. Бұл енді бір қадалса, қыр соңыңнан қалмайды.

	– Сенің кесіріңнен.

	– Сандалма! Мен не жазыппын?

	– Мен сенің ар-намысыңды қорғадым. Стрэдлейтер сені жексұрынның өзі деді. Мұндай иттікке қалай төзесің?!

	Ол орнынан атып тұрды.

	– Жалған болса, тіл тартпай кетейін! Тура солай деді.

	Эклидің өңі бұзылып кетті. Тағы бірдеме бүлдірермін деп, сабасына түсірдім.

	– Ойнап айтам.

	Кереуетке жатқанда әлгі беймәлім сағыныш жүрегімді сыздатты, тыншыға алар емеспін.

	– Бөлмеден жағымсыз иіс шығады, - дедім өзімді-өзім алдаусыратып. - Шұлығың шығар, сен оны жумайтын боларсың.

	– Бұл жер саған ұнамаса, тайып тұр! - деді Экли. - Қарай гөр өзін, ақсүйек дерсің. Сайрай бермей шамды өшір.

	Мен қозғала қойғам жоқ. Бөгде біреудің төсегінде жатып Джейн жайлы, бүгін басымнан өткен-кеткен оқиғалар туралы ойладым. Джейннің Стрэдлейтермен бірге жуан бөксе Эд Бэнктің машинасында отырғанын көзіме елестетсем аласұрамын, терезеден қарғып кеткім келеді. Егер Стрэдлейтердің қандай арсыз екенін білсеңдер ғой. Ал мен оны жатқа білемін. Пэнсиде қыздарды қалай қатырғандарын айтып, өтірік мақтанатындар жыртылып айырылады. Стрэдлейтер болса, қолына түскенді құр жіберген емес. Ол абыройын айрандай төккен екі қызбен өзім де көңіл көтергем. Стрэдлейтер хақында айтқандары құлағымның түбінде әлі ызыңдап тұр.

	Өмірбаяныңды айтшы, Экли балақай, аузымның суы құрып тыңдайын.

	– Шамды сөндіресің бе, жоқ па? Ерте тұрамын дедім ғой.

	Айтқанын істедім де Элдың төсегіне қайта жаттым.

	– Сен не, осында ұйықтамақсың ба? - деді Экли. Бөлмеге қожа болғандағы түрі бұл.

	– Білмеймін, бәлкім сөйтермін. Өзің мен осында мәңгі қалатындай мазаландың ғой.

	– Маған бәрібір, тек Эл келіп қалса, ыңғайсыз болады да.

	– Қорықпа. Кетемін, қонақжай екеніңді көрдім, сол да жетеді маған.

	Экли сәлден соң қорылға басты. Джейн мен Стрэдлейтердің машинада оңаша отырғанын көз алдыма елестетпеуге тырыстым. Бірақ ол қолымнан келмеді. Стрэдлейтердің қыздарды сары сайтандай айналдыратынын білмесемші. Ол нағыз ібілістің өзі. Бірде екеуміз Эдтің машинасында қыздармен болғанбыз. Стрэдлейтер өзінің "сұлуымен" артқы орындыққа жайғасты. Сондағы сайқалдығын көрсең, даусы сыбызғыдай сызылып, айналасын майдай ерітіп ала жөнелді, құдды періштенің өзі. Қыз, әлсін-әлі: -"Қойыңызшы! Ыңғайсыз ғой. Қажеті жоқ!"-деп майысады. Бикештердің ондай сыпайы қарсылығына көне қоятын Стрэдлейтер ме, сұғына түседі, лебізіне қарап президент Линкольн сөйлеп отыр екен деп қаласың, сондай таза, адал. Бір сәтте олар тып-тыныш болды. Стрэдлейтер дегеніне жетті ме, жоқ па, білмеймін, әйтеуір оның әлгі сиқырлығы тегін аяқталмаса керек-ті.

	Қараңғыда осының бірін де ойламауға тырыстым, бір кезде бөлмесіне оралған Стрэдлейтердің аяқ дыбысы естілді. Көр-жерін жинастырып жүр. Әне терезені ашты, таза ауа жұтпақ қой.

	Шамды сөндіргенін де сезіп жатырмын. Менің бөлмеде бар-жоғымда шаруасы болмағаны-ау дедім.

	Дала да үйдің ішіндегідей зеңіп тұрған шығар. Жалғыздық жанымды жегідей жей бастады. Эклиді оятпақ болдым.

	– Ей, Экли, - дедім Стрэдлейтер естімейтіндей сыбырлап.

	Экли оянбады.

	– Ей, қалайсың?

	Ол бұл жолы да селт еткен жоқ. Үшінші рет дауыстағанда ғана қозғалды.

	Жылан шағып алды ма? - деді ренжіп. - Көзім жаңа ілініп еді.

	Білесің бе, монастырьға қайтсем қабылдайды? Католик болуым міндетті ме?

	– Әрине, - деді Экли одан сайын қажып. - Сен, доңыз, мені осыны сұрау үшін ояттың ба?

	– Жарайды, ұйықта. Монастырьға дәл қазір баратын ойым жоқ.

	Жолым болмайтын сорлымын ғой, оның қайдағы бір көксоққанына тап келермін. Кілең дүлейлердің ортасына түссем, оңдырмас.

	Аузымды жия бергенімде, Экли шоқ басқандай ыршып тұрды.

	– Біліп қой! - деді едірейіп. - Мен туралы не айтсаң де еркің, тек жан-тәніммен берілген дінімді қорлама! Оңдырмаймын!

	– Сабыр! Сабыр! - деп тыныштандырмақ болдым. - Сенің дініңе тіл тигізейін деген ойым жоқ.

	Эдтың төсегінен тұрып есікке беттедім. Мына қапырық бөлмеде бұдан ары қалғым келмеді. Жүре бердім де Эклидің жанына барып қасақана қолын салтанатпен қыстым. Ол қолын жұлып алды.

	– Тағы қай мазағың?

	– Мазағы несі! Саған нағыз ханзадалығың үшін алғыс сезімімді білдірейін деп едім. Сен азаматсың, Экли балақай. Білсең ғой, қандай тамаша жан екеніңді!

	– Көлгірсі! Көлгірси түс! Түбіңе осы сайқымазақтығың жетеді, әлі!

	Есікті тарс еткізіп, кіре беріске шықтым. Мұнда да тым-тырыс, елдің көбі үйлеріне кеткен, қалғандары ұйқыда. Гели мен Гофманның бөлмесінің алдында "Холиное" тіс пастасының бос қорабы жатыр, соны аяғымның ұшымен секірте аунатып ұзай бердім. Бір сәт төмен түсіп Мэл Броссарға соққым келді де тез айныдым. Дәл осы қазір Пэнсиден көзімді жоғалтқаным жөн. Сәрсенбіге дейін сарылуға болмайды, мұнда қас қағым да қала алмаймын, зерігіп өлемін. Алды-артыма қарамай зытамын да, Нью-Йорктегі қонақ үйлердің бірінен бөлме жалдаймын, әрине арзанын. Сөйтем де сәрсенбіге дейін дем алып, үйге түк болмағандай жетіп барамын. Оған дейін көңілім де көтерілер. Термердің мектептен шығарылғаным жайлы хаты әке-шешемнің қолына менен бұрын тисе, тіпті жақсы. Бұл жайсыз хабар өзіммен бірге жетсе, шешемнің жағдайы белгілі, айғайға басады. Жүйкем әбден тозған мен үшін оның қажеті жоқ.

	Дәлізде келе жатып: - Хат мен жоқта барса екен! - деп тіледім.

	Сонымен кетуге әбден бекіндім. Бөлмеме келіп шамды жақтым да, заттарымды жинастырдым. Стрэдлейтер оянған жоқ, шылым шегіп, буынып-түйініп болғанша тырс етпеді.

	Осы жерде көңілім тағы құлазыды, су жаңа конькиді шабаданға салып жатқанда мұңға бөктім. Оны шешем маған таяуда салып жіберген. Көз алдыма байғұс анамның спорт дүкеніне қалай барғаны, конькидің бағасын түсіру үшін сатушыны сұрақтың астына алғаны елестеді. Ал мен мектептен тағы шығып қалдым. Ыңғайсыз болды мүлде.

	Дүние мүлкім түгелденді де ақшамды санап шықтым, жетерлік екен. Өткен аптада әжемнен келген. Ол кісі менен қаржы аямайды, өзі аздап алжасқандау. Енді қалай, жасы жүзге жетсе. Таза ұмытшақ, жыл ішінде туған күніңе деп төрт рет ақша салып жібереді.

	– Құр қол емеспін, - дедім іштей. - Әйтсе де үнемдеуім керек.

	Дәліздің түпкіргі жағындағы бөлмеде тұратын Фредерик Удрофты оятуға тура келді. Ол жазу машинкамды сұрап алған.

	– Жай ма? - деді ұйқылы ояу.

	– Машинкаға келдім. Бәлкім сатып аларсың.

	Ол мұндай ойы жоқ екенін айтты да артынан келісті. Тоқсан доллардың дүниесін он екі долларға түсірді.

	– Осы үшін ұйқыдан оятып, ... - деп міңгірледі.

	Буынтақ-түйіншегімді арқалап дәліздің шыға берісіне жеттім де ырқымнан тыс іркілдім. Соңыма ақырғы рет қарағанымда көзіме жас үйірілді. Неге екенін құдай білсін.

	Бірақ есімді тез жинадым. Аңшы қалпағымды теріс айналдыра кидім де, бар даусыммен айғай салдым.

	– Қайырлы түн, дүлейлер!

	Жатақханадағы сүмелектердің бәрін дүрліктіргеніме күмәнім қалған жоқ. Соған риза болып, баспалдақтан төмен қарай жүгіре жөнелдім. Әлде бір есалаң аяқ астына жаңғақтың қабығын тастапты, тайып жығыла жаздап зорға оңалдым.





VIII


	Такси шақыруға кеш еді, стансаға жаяу баруға тура келді. Бағыма қарай ол алыс емес-ті, бірақ түн керемет суық болатын, қол жүгім тілерсегімді соғып жүрісімді өндірмеді. Ал ауа ғажап еді, көкірегіңді шайдай ашады.

	Өкініштісі - Стрэдлейтердің жұдырығы тиіп жарақаттанған мұрным мен жоғарғы ернім сары аязда удай ашып мазамды кетірді.

	Қалпағымның құлақшасын баса киіп алғам, жападан жалғызбын. Бәлкім өмірімде бірінше рет жолым болған шығар, вокзалға жеткен сәтте керек көлігім келді, суықта ұзақ күтсем не істер едім.

	Пойызда, әсіресе түнде жүрудің жақсы жақтары бар, дала қараңғы, ал іште жарық, вагондарды аралап кофе, сэндвич пен журнал таратады. Әдетте мен кепкен шошқа еті бар сэндвич пен төрт-бес журнал аламын. Түнде вагонда келе жатып журналдардағы түкке тұрғысыз әңгімелерді де зерікпей оқисың. Мәселен, әлгі беті төрт бұрышты, Дэвид есімді содырлар мен әдетте Линда не Марсия аталатын, сол жігітсымақтардың сиықсыз трубкаларын тұтатып жатып бұраң қағатын әсіре сұлулар жайлы балдыр-батпақты да парақтап шығуға төзімің жетеді.

	Әзірге ештеңеге көңілім соқпады, аңшы қалпағымды қалтама сүңгіте салып отыра бердім.

	Трентонға аялдағанымызда мінген бір әйел менің қасыма келіп жайғасты. Вагонда орын көп болса да сөйтті, сірә түнде жалғыз отыруға қорқақтаған шығар. Сөмкесі қолапайсыз үлкен екен, онысын ел жүретін жерге қойды, кондуктор, әлде басқа біреу сүрініп жығылады-ау деген ой қаперіне кірмейтін секілді. Сірә тойдан. Сірә тойдан немесе қонақтан келе жатқан болуы керек, көйлегіне орхидей гүлінің жапырақтары жабысқан. Жасы қырық, әрі кетсе қырық бестің шамасында, сөйтсе де өте әдемі. Ал менің әйел көрсем есім шығып кетеді. Рас айтам. Бұл көрсеқызарлығымнан емес, тегі әсершілдігімнен.

	– Кешірерсіз, - деді ол бір кезде. - Мына жапсырма Пэнси мектебінікі секілді екен?!

	Әйелдің көзі жоғарыдағы торда жатқан чемоданымда.

	– Иә, - дедім мен. Шабаданда мектептің талғамсыз жасалған жапсырмаларының бірі түсіп қалмай әлі жүр.

	– Сіз Пэнсиде оқитын болдыңыз ғой.

	Даусы сыңғырлап тұр, жаныңа майдай жағады. Мұндай нәзік үн телефонда тіпті өсем естіледі.

	– Иә, сонда оқимын, - дедім мен.

	– Қандай тамаша! Сіз бәлкім менің ұлым Эрнест Моррды білетін боларсыз, - деп қуанып қалды әйел - Ол да Пэнсиде оқиды.

	– Білемін, бір сыныптамыз.

	Эрнест - мектептегі басбұзар сұмырайдың тап өзі. Жуынып болған соң дәлізбен келе жатып кездескеннің бәрін құлаштай орамалымен сарт-сұрт соққылайды. Ылғи да солай.

	– Жақсы болғанын қарашы, - деді әйел. Жорта қуану емес, шынымен мәз болды. Өзі сірә табиғатынан мейірбан секілді. - Сізбен кездескенімді Эрнестке міндетті түрде айтамын. Аты-жөніңіз қалай еді?

	– Рудольф Шмит. - Шын атымды жария ғып қайтем, жатақхананың есігін қоритын шалдың ныспысын айта салдым.

	– Пэнси сізге ұнай ма?

	– Пэнси ме? Қалай дейін?! Жұмақ емес әрине. Басқа мектептерден кем деп және айта алмаймын. Білімдар, иманжүзді мұғалімдер баршылық.

	– Менің Эрнесімнің мектеп десе аузының суы құриды.

	– Білемін. - Осы тұста әдетімше лаға бастадым. - Ол кез келген ортаға тез сіңеді, елдің бәрімен тіл табысады.

	– Шын ба? - Әйел көтеріліп қалды. - Сіз солай ойлайсыз ба?

	– Иә. Елгезек қой Эрнест.

	Әйел қолғабын шешті, саусағындағы жүзігі көз жауын алады.

	– Тырнағымның бояуын таксиде сыдырып алдым, - деп жымиды.

	Жүзін бір нәзік сұлулық нұрландыра жөнелді. Қандай сүйкімді еді осы сәтте. Елдің бәрі неге осылай жымия алмайды екен?!

	– Әкесі екеуміз Эрнесті ылғи уайымдаймыз, - деді әлден соң. Ол маған кісікиік болып көрінеді.

	– Неге олай дейсіз?

	– Өте сезімтал Балалармен бой салып достасқан емес.

	Тұрғыластарынан гөрі ересек пе қалай?! Өмірге салқынқандылықпен қарайды.

	"Сезімтал!" Үлбіреп тұрған адамды тапқан екен! Дәретхана сезімтал шығар одан.

	Әйелдің жүзіне анықтап қарадым, ұлының қандай екенін көрмейтіндей саяз емес сияқты. Бірақ ана атаулы перзенті жайлы жаман ойлай алмайды ғой. Шешенің бәрі солай, бала десе ақылынан адасып қалады. Жексұрын Моррдың анасы қайдан ерекше болсын. Ал өзі маған ұнады. Ғажап әйел.

	– Темеке тартасыз ба?

	Ол жан-жағына бажайлап қарады.

	– Меніңше мына вагонда шылым шегуге рұқсат етілмейді.

	– Ескерту жасалғанша тарта берейік.

	Әйелдің әр қимылы нәзік әрі сүйкімді еді, темекіні де бір түрлі әдемі ұстайды.

	– Құдайым-ай!

	Бетіме үрке қарап қалыпты.

	– Мұрныңыздан қан ағыпты. Қорқып кеттім ғой тегі!

	Қол орамалымды алып сүрткіштеп жатырмын.

	– Ештеңе етпейді, қар лақтырып, алысып-жұлысып жүргенде тиіп...

	Әлденеден қысылдым, әйелге кілең өтірік айтқаныма ыңғайсызданған секілдендім. Аты-жөнімді Рудольф Шмит дегенім де тым өрескелдік болды. Мұндай сүйкімді адамның алдында жалған сөйлегенім ұят, көңілін көтергім келді.

	– Сіздің Эрниді, - дедім даусымды барынша жылышырайландырып, - өзіңіз де білетін шығарсыз, Пэнсиде қатты қадірлейді.

	– Сыпайылығынан ба, ол өзі жайлы айтпайды, сізден бірінші рет естіп отырмын.

	– Мен оны жүре келе түсіндім. Рас, кейбір мінезі ұнай қойған жоқ, өзімен-өзі үнсіз жүреді де қояды. Әйтеуір жай әшейін көптің бірі емес, ерекше жан, сондықтан да бірден ашыла салмайды, сынынан өткендерге ғана сенім артады.

	Байғұс миссис Морр балқып тыңдады, жүзі алаулап барады. Ана жарықтық дегеніңіз, міне осындай. Баласы жайлы жылы сөз естісе, ғайыптан бір-ақ шығады.

	Мені енді тоқтату қиын еді.

	– Ол сізге сайлау туралы айтты ма? - дедім. - Біз сыныпта сайлау өткіздік қой.

	Әйел басын шайқады.

	– Сынып жетекшісі кім болады дегенде бәріміз бір кісідей шу ете қалды. "Әрине Эрни! -Біз оған сенеміз!"

	Өтірігім өзіме бағынбай бара жатты.

	– Бірақ өкінішке орай, - деп қабағымды түйіп алдым. - Дауыс қорытындысында ойда жоқта басқа біреу - Гарри Фенсер сайланды да кетті. Неге дейсіз ғой, Эрнидің өзі кінәлі, кандидатурасын алып тастады. Міне, ол осындай сырбаз, жан-тәнімен қарапайым.

	Әйелге тебіренген адам секілді өзімше алабұртып қарадым.

	– Сізге бұл жайында сірә айтпаған ғой.

	– Жоқ.

	– Өзім де солай-ау деп ойлап едім. Бұл - оның басты кемшілігі.

	Осыншалық сыпайы, соншалық қарапайым болу ақылға сыймайды. Сіз оған бұл жайында ескертуіңіз керек.

	Вагонға кондуктор кірді де, миссис Моррдың қасына тоқтады, билет тексерілгенше өтірігімді тоқтатуға тура келгеніне қуандым. Жалған айтсам ешкімнің жанын жаралап жатқан жоқпын ғой, миссис Моррға майдай жақты, ол үшін күнә арқаламайтыным анық. Ал Энри нағыз дүлейдің өзі, мұндай жексұрындар, су орамалмен елді аямай соғатын дойырлар бала кезінде қандай ит болса, есейгенде сол қабаған күйінде қалады. Тек енді ол шешесінің көзіне періште болып көрінеді де тұрады. Өзім тамылжыта суреттеген сыпайы, өлгенше қарапайым, сынып жетекшілігінен кандидатурасын алып тастайтын сырбаз періште.

	– Коктейльге қалай қарайсыз? - дедім. - Таңдайымды жібітуім керек. - Қаласаңыз вагон-ресторанға барайық. Жүріңіз.

	– Қалқам-ау, саған коктейль ішуге ерте ғой, - деп таңырқады әйел.

	Өзіне тән биязылықпен сыпайылап айтты.

	– Жасыма қараса, әрине. Бірақ менің бойым ұзын әрі шашыма ақ кірген, сондықтан ересек болып көрінемін. Кәне, жүріңіз, шөлдеп қалған шығарсыз.

	– Пейіліңізге рахмет, зауқым соқпай отыр, - деді ол. - Әрі түннің бір уағы, бұл кезде мейрамхана жабылады.

	Енді байқадым, әңгімемен талай уақыт өтіп кетіпті.

	– Эрнест маған хат жазып, сәрсенбіде діни мейрамға келетінін хабарлап еді, - деді әйел сәл үнсіздіктен соң. - Сіздің ерте босанғаныңызға қарап, үй-ішіңізде әлдеқандай қолайсыз жағдай болған жоқ па екен деп қиналып отырғаным.

	Бұл қолайсыз сөз еді, бірақ мендей суайтқа сылтау дегеніңіз не тәйірі.

	– Шүкір, үйдегілер дін аман, - дедім. - Бар гәп өзімде. Маған операция жасамақ.

	– Қандай өкінішті?! - Әйелдің жанарында мейірім мен аяныш қатар тербетілді.

	– Соншалықты қатерлі емес, бар болғаны миымда пайда болған кішкентай ісікті сылып тастайды.

	– Құдай-ай, сақтай гөр! - Әйел шошып кетті.

	– Түршігетіндей ештеме жоқ. Болар-болмас бірдеңе, бас-аяғы екі-ақ минутта күліп-ойнап шыға келем.

	Соны айттым да қалтамнан жол кестесін алып оқуға кірістім, өтіріктен жалыққаным сонша, аузымды ашқым келмеді. Әйел де үнсіз қалған, түсетін аялдамасына жеткенше "Бог" журналын парақтаумен болды.

	– Операция сәтті болуын тілеймін, - деді қоштасып жатып. - Жазда Эрниге қонаққа келіңіз. Біз Массачусетстеті Глостерде тұрамыз.

	Үйлері теңіздің жағасында екенін, теннис кортында бой сергітіп, жақсы демалуға болатынын да баяндап үлгерді. Мен, әрине үсті-үстіне рахмет айтып, тағы бір өтірікті жамырата салдым.

	– Оған мүмкіндігім жоқ, әжем екеуміз Оңтүстік Америкаға барушы едік, - дедім суырып салып.

	Әжемді көз алдыма елестеттім де күлкім келді. Үйден шыға алмайтын тоқсандағы адам Оңтүстік Американы түсінде де көрмес. Ал Эрнестке ақы берсе барар ма екем, теңізі де, теннисі де өзіне.

	Пенсильван вокзалынан түсісімен салып ұрып телефон будкасына бардым. Әйтеуір біреумен сөйлескім келді. Бірақ кіммен, оны өзім де білмеймін. Ағам Д.Б.. Голливудта, қарындасым Фиби ерте жататын, қазір қалың ұйқыда. Ол әрине маған ояттың деп ренжімес, бірақ телефонға әке-шешемнің бірі келсе, қиын.

	Ойлап-ойлап Джейн Галлахердің шешесіне хабарласпақ болдым, қыздың демалысы қашан басталатынын сұрамақпын, бірақ тым кеш еді. Сөйтіп дал болып тұрғанда соңғы күндері танысқан қызым Салли Хайс есіме түсті. Жақында көл-көсір хат жазып, демалысқа шыққанын хабарлаған, Сочельникке келіп жаңа жыл шыршасын құруға көмектесуімді өтініпті. Телефон тұтқасын көтере бердім де тастай салдым, шешесі біздің үймен аралас-құралас екені ойыма оралды. Қазір хабарлассам: - Холден Нью-Йоркте жүр, - деп ата-анамды дүрліктіретіні анық, ол өзі сөзшең, сумаңдаған әйел Мені жақтырмайтыны және бар, алдына мақсат қоя алмайтын бассыз - баусыз біреу деп есептейді. Әрі тұрып, бері тұрып Хуттон мектебінде бірге оқыған Карл Льюске қоңырау шалмақ болдым да, оның ешкімді ұнатпай тыжырынып жүретінін ойлап, райымнан қайттым. Тамыр-таныс іздеуім осымен тәмамдалды. Сәлден соң такси аялдамасында тұрдым.

	Бұл жаңғалақтықты қойсайшы, бірер күн мейманханада уақыт өткізбек болғанымды ұмытып, такси жүргізушіге үйдің адресін беріппін. Ұзап барып қайта қайырылуын өтіндім. Ол су жұқпастың тап өзі екен.

	– Әміріңізге құлдық, бірақ бұйрығыңызды орындай алмаймын, - деді. - Мына жолмен тек бір бағытта жүруге рұқсат етілген, Тоғызыншы көшеге жетіп қана кері бұрыламыз.

	Әрине жол ақы есептегіштің дөңгелене беруі үшін солай деп отыр.

	Бірақ лаж қайсы.

	– Жарайды, - дедім келісіп. Сол сәт, құданың құдіретімен, ойламасам да көкейімде жүретін бір жай есіме сап ете түсті.

	– Айтыңызшы, Орталық бақтың оңтүстік жағындағы көлшікте жүзіп жүретін үйректер көзіңізге түскен жок па? Мүмкін білетін шығарсыз, көлшік мұз құрсанғанда олар қайда кетеді?

	Ол маған: - "Мынаның дені сау ма?" - дегендей сезіктене қарады.

	– Сен не, інішек, мені мазақ қылғың келе ме?

	– Жоға, әшейін білмек болғаным ғой.

	Сырғытып отырып тоғызыншы көшеге де жеттік.

	– Енді қайда бұйырасыз?

	– Әуелде Ист-Сайд қонақ үйіне баруға оңтайланғам. Енді ел көп түсетін жер ғой, тамыр-таныстардың бірі кезігіп қала ма деп қорқақтап отырмын. Мен, былайша айтқанда, жасырын қыдырыстап жүрген адаммын.

	– Такси жүргізуші тағы да күдіктене қарады. Ақымақтарды осылай сең соқтырып қойсаң, дүниенің рақаты.

	– Сіз білерсіз бәлкім, - дедім маңғаздана түсіп. - Бүгін "Тафт" немесе "Нью-Йорк" мейрамханаларында қай оркестр ойнайды?

	– Білсем бұйырмасын.

	– Онда "Эдмондтқа" тартыңыз. Мүмкін жолшыбай коктейль ішерміз, қалай қарайсыз, сізді жақсылап бір сыйлайын. Менде ақша дегеніңіз пора-пора.

	– Маған ішуге болмайды. Кешірерсіз.

	"Басыңды біраз қатырған шығармын", - дедім ішімнен.

	"Эдмондта" бос бөлмелер бар екен, бірден орналастым. Көзге ерсі көрінер деп, қонақ үйге кіргенде шымқай қызыл аңшы қалпағымды шешіп қолыма алғам, кім біледі, мұндағылар мені есі ауысқан біреуге балап жүрер. Бұ дүниеде ақылынан адасқандар менсіз де жеткілікті екенін кейін білдім ғой.

	Берген бөлмесі ұнамады, терезеден қонақ үйдің сыртқы маңдайшасынан басқа ештеңе көрінбейді. Осында бастап әкелген жасы жетпіске жақындаған кезекші шалдың ұсқыны күңгірт. Бір жақ шекесінің шашын қайырып әкеп қасқа төбесіне жапсырып қойыпты, тап содан кескіні келісе қалатындай. Қалтылдаған байғұсқа шабадан тасу да оңай емес әрине, бірақ күн көру үшін не істемейді?

	Ол кеткеннен кейін терезенің алдында көңілім құлазып ұзақ тұрдым. Қарсы қапталдағы бөлмелердің әйнектері жалаңаш, көргендерімнен көзім қарауытты. Дамбалынан басқаның бәрін шешіп тастаған бір ақ шашты мырзасымақ шабаданынан әйелдің киім-кешегін алды. Жібек шұлық, біз өкше туфли, төстартқыш, ілгектері салбыраған белбеу, - қысқасы бәрі бар.

	Міне, асықпай сәнімен киіп жатыр, ең соңынан кешкі қара көйлекке малынып шыға келді. "Мұндай да сұмдық болады екен-ау!" - дедім түршігіп. Ол енді әйелдерше ерсілі-қарсылы былқ-сылқ жүре бастады, бір қолында айна, бір қолында темекі. Ваннада тағы біреу болмаса, қазір жалғыз.

	Соның астындағы терезеден әйел мен еркекті көзім шалды, ауыздарына су толтырып алады да бір-біріне бүркеді. Мүмкін коктейль шығар. Өздері мәз-мейрам.

	Терезелерді түгендеп өтіп, қонақ үйде менен басқа дені сау адам жоқ шығар дедім. Мына жынойнақта Стрэдлейтер өзін судағы балықтай сезінер еді-ау.

	Көксоққанда, әлгіндей тұрпайылықтардан көзіңді айыра алмай қор боласың. Қарағың келмесе де қайырыла бересің. Әлгі аузымен су бүркіп жүрген әйелдің жібі түзу секілді көрінді. Бұл енді менің бақытсыздығым, сірә бүкіл рухыммен қызыққұмар шығармын. Кейде көз алдыма неше түрлі ерсі қылықтарды елестетем.

	– Сіз сондай мейірбансыз. Өзіңіз қайдан қоңырау шалып тұрсыз. Қайдасыз қазір?

	– Телефон автоматтан.

	– Солай ма? - Біразға дейін үнсіз қалды. - Сенесіз бе, мистер Коффл, сізбен кездескеніме қуанар едім. Даусыңыз жұмсақ, сірә жақсы адам боларсыз. Шын айтам, сондай биязы дауыс. Өкінішке орай, қазір қараңғылау түн.

	– Рұхсат етсеңіз, мен сізге келейін.

	– Тек қазір емес, кейін бір реті келер. Бөлмеде бірге тұратын көршім ауырып қалды. Жаңа ғана кірпігі айқасып еді, түсінесіз ғой.

	– Сауығып кетуіне тілектеспін.

	– Қай жерге тоқтадыңыз? Мүмкін ертең кездесерміз.

	– Ертең қолым бос емес.

	Іле неге олай дегеніме өкіндім. Ақымақпын мен.

	– Онда амал нешік...

	– Эддиге сізден сәлем айтармын.

	– Шынымен бе? Дұрыс болар еді. Нью-Йорк тамаша қала, жақсы дем алуыңызға тілектеспін.

	– Білемін. Ғажайып шаһар. Қайырлы түн болсын!

	Телефон тұтқасын іліп қойдым да санымды соқтым. Басым жұмыс істемейді, ертеңге келісуім керек еді.





X


	Мезгіл қай шама екенін айырған жоқпын, шамасы таңға әлі талай уақыт бар. Шаршағаным байқалмайды, сондықтан жатқым келмеді. Шабаданнан таза көйлек алып, жуынып-шайындым. Мейманханадағы "Сирень залына" бармақ болдым.

	Жиналып жатып қарындасым Фибиге қоңырау шалғым келді, сағынып қалыппын. Жаны нәзік қой оның, менің жағдайымды түсінер еді, алайда байқау керек, әлі жас қой, телефон қоңырауына ояна қояр деймісің. Жазатайым тұтқаны ата-анамның бірі көтерсе, тіс жармасам да мен екенімді біледі, әсіресе шешем. Ол өте сезімтал Ал мен қарындасымды сағындым.

	Сіздер көрсеңіздер ғой, ондай сүйкімді әрі ақылды бала бола қоймас. Сондай зерек. Бірінші сыныптан кілең беспен оқып келеді. Шаңырағымызда иіс алмас жалғыз мен ғана. Үлкен ағам - Д.Б. - жазушы, қайтыс болған інім Аллиге ешкімді теңестіре алмаймын. Иә, көзге шыққан сүйелмін мен.

	Фиби туралы айттым ғой, тек тілім тасқа. Оның шашы Аллидікіне ұқсас жирен, жазда қысқартып, құлағына қайырып қояды да қыста иығына жауып жібереді. Шешем кейде өріп береді. Қалай құбылтса да өзіне жараса кетеді. Биыл онға толады. Мен секілді жұқалтаң, бірақ мүсінді, конький үшін жаралғандай.

	Ұғымталдығын айтсаңшы, не десең де бірден қағып алады, сөзіңнің астарын да қалт жібермейді. Өнерді де жанымен сезінеді. Бірде Д.Б. екеуміз оны француздың "Наубайшының әйелі" фильміне алып бардық. Білетін шығарсыздар, рөлдердің бірінде Раймо ойнайды. Фибиге қатты ұнады. Алайда ең сүйікті фильмі - Роберт Донат ойнайтын "Отыз тоғыз баспалдақ". Екеуміз оны тоғыз рет көрдік, Фиби бастан аяқ жаттап алды. Әлгі Донат шотланд фермасында полисмендерден жасырынып жатқанда үй иесінің айтатын сөзі бар ғой, Фиби соны актермен бірге әрпін де өзгертпей қайталайды. "Сіз тұздалған балық жейсіз бе?" - деп тақ еткізеді. Ал ана профессордың, ол шын мәнінде неміс шпионы, қай жерде қандай қимыл жасайтынына, тіпті саусағын қашан шошайтатынына дейін Фибиге белгілі.

	Рас, қарындасымның көзіне көрінгеннің бәрін сұрап мазаны алатыны бар. Сезімталдығынан шығар, көңіліне алғыш. Кітап жазатын әдетін де тастамай қойды, бірақ бір де біреуін аяғына жеткізген емес. Гизела Уэзерфильд деген тыңшы қыз жайлы небір қызық оқиғаларды құрастырады да жатады. Ол бала кезінде жетім қалса керек, кейін ойда жоқта әкесі келе қалады - "жиырмалар шамасындағы сұңғақ бойлы, тартымды сері".

	Міне, біздің Фиби осындай. Ол бұдан да жас кезінің өзінде ақылды-тын. Балдырған шағында Алли екеуміз саябаққа жиі алып баратынбыз. Аллидің кішкене желкенді қайығы болушы еді, соны демалыс күндерінде суға жіберіп қызықтайтынбыз. Аппақ қолғап киген Фибиді екі қолынан жетектеп мәз-мейрам келе жататынбыз. Ол әңгімемізді үнсіз тыңдаумен болады. Түсінбей қалса, бүйірімізден түртеді: - "Кім қалай айтты дедің?" - деп анықтап сұрайды. Жауап берсең: - Е, солай екен ғой, - деп үлкендерше басын изеп қояды.

	Фибиді Алли де қатты еркелететін.

	Осының бәрін есіме алғаным, қарындасымды қатты сағынғандықтан әрине. Әке-шешеме тап келіп қалам ба деп оған ақыры қоңырау шалған жоқпын. Таза киім киіп, лифтімен төменгі қабатқа түстім.

	Көзіме сутинер тектестер мен жезөкшелер секілді ақ балтырлы қыздардан басқа ешкім түспеді. Оркестр ойнап жатқан "Сирень залына" бардым. Орынның көптігіне қарамастан түпкір жақтан жұпыны ағаш үстел ұсынды. Тәуір жер керек болса, даяшыға бір доллар беруің керек. Бұл қалада, Нью-Йоркте жең ұшынан жалғаспай шаруа бітпейді.

	Ойнап жатқан Бадди Сигнердің оркестрі екен. Даңғұр-дұңғырдан құлағың тұнады. Залда менімен тұстастар жоқ десе де болады, бір-бір шүйкебаспен отырған кілең қыдырымпаз шалдар. Көрші үстелден үш қыз байқалды, тәрізі отыздарға келіп қалған кәртамыстар. Бет әлпеттері ұсқынсыздау, қауқиған қалпақтарына қарағанда, басқа жақтан келгендер. Біреуі сәл-пәл тартымдылау ма, қалай. Анықтап қарай бастаған кезде даяшы келді де виски әкелуін өтіндім.

	– Жұмсартпай беріңіз, - деп қадап айттым. Күмілжіп міңгірлей бастасаң күдіктенеді де, жасыңды сұрауға кіріседі.

	– Даяшы бетіме қарады да тамағын қырнады.

	– Кешірерсіз, сэр. Кәмелетке толғаныңызды растайтын куәлігіңіз жоқ па?

	Оған қатты қорлағандай ызғарлана қарадым.

	– Мен не, сіздің көзіңізге сәби болып көрініп тұрмын ба?

	– Айыпқа бұйырмаңыз, бізде сондай тәртіп бар.

	– Жарайды, сенбесеңіз мейлі, онда кока-кола әкеліңіз.

	Ол бұрылып кетіп бара жатқанда дауыстап тоқтаттым.

	– Үстіне ром тамызарсыз. - Шамына тимей сұлу сыпайы өтіндім.

	– Мына жерде қызынбай қалай отырмақпын. Ром қоссаңыз, ғажайып адамгершілік болар еді.

	– Ренжімеңіз, сэр, олай жасай алмаймын, - деп даяшы жөніне кетті.

	Оны жазғырған жоқпын, менің көңіліме қараймын деп жұмысынан айырылсын ба?!

	Көрші үстелдегі кәрі-құртаңдарға қайта тесілдім. Көрсе қызарлыққа салынып жанарыммен жалап-жұқтағам жоқ, немқұрайдылық танытқансып, барлап қойып отырмын. Олар не істеді дейсіздер ғой, ішектері түйілгенше күлді, сірә қызға қырындағанша мұрнын сүртіп алсын дейтін шығар. Шамдана бастадым, сөз салайын деп отырғандай жетісуін. Көңіл аудармай-ақ қояр ем, билегім келіп кетті. Кейде аяқ астынан осылай желігетінім бар. Орнымнан тұрып жандарына келдім.

	– Биге қалай қарайсыздар, қыздар? - дедім мамыражай.

	Олар бір-біріне сүйкенісіп мәз болды. Мұндай саңылаусыздарды кім көрген.

	– Кәне, билейік, - дедім сыр бермей. - Қайсыңыз батылсыз?

	Аққұбасы орнынан тұрды, сірә көзім түскенін сезсе керек.Қол ұстасып ортаға шықтық, ал ана екеуі күлкіге көміліп жатыр.

	Еңбегім еш кетпепті, қыз тамаша билейді екен, мұндай бұраң белді бұрын-соңды кездестірмеппін, қолды-аяққа тұрмай, сынаптай сырғиды.

	– Ғажап билейсіз, - дедім. - Мына қабілетіңізбен кәсіпқой биші болуыңыз керек қой. Менің сәті түсіп сондай біреумен билегенім бар, ол сіздің жаныңызда жіп есе алмайды. Марко және Миранд туралы естіп пе едіңіз?

	– Естіген жоқпын.

	– Бишілер. Миранд, қызды айтам, аузыңның суын құртатындай керемет емес. Бәрін дұрыс жасап жүргендей көрінсе де, әсерсіз. Сыңарыңыз ғаламат билейтінін сезу үшін не істеу керек екенін білесіз бе?

	– Қалай дедіңіз?

	Ол мені тыңдамаған сияқты.

	– Сыңарыңыз ғажап билейтінін сезуі үшін не істеу керек екенін білесіз бе?

	– Аға...

	– Егер қолыңыз қыздың қай жерінде екенін, оның аяқ алысын сезбесеңіз, тамаша биші екендігі.

	Ол мені бұл жолы да тыңдаған жоқ, әрі қарай үнсіз биледік. Бадди Сингер мен оның түкке тұрғысыз оркестрі "Жалғанда жалғыз сен ғананы" ойнады. Қандай керемет әуен! Тамылжыған ырғаққа еріп жүре бердім.

	– Білесіз бе, біз кеше Питер Лоррды, - көрдік деді қыз. - Атақты киноактерді. Газет сатып алып жатыр екен. Келістісін-ай!

	– Жолдарыңыз болған екен, - деп көтермелеп қойдым. - Қандай бақытқа бөленгенсіздер! Керемет деп осыны айт!

	"Қуанышының түрін!" - дедім ішімнен. Ал биіне таңғалуға болады. Сүйсінгендіктен, әлде еріккендіктен, шашынан сүйдім. Ол ренжіп қалды.

	– Мұның не?

	– Бөтен ойым жоқ. Биіңізге риза болғаным соншалық... Менің қарындасым да құйындай үйіріледі. Төртінші сыныпта оқитынына қарамастан мың бұралатынын айтсайшы. Сіз одан бір де кем емессіз.

	– Өтінемін, көзімше асыра мақтамаңызшы!

	Күліп жібере жаздадым. Әдептісін. Королева дерсің.

	– Қай жақтан келдіңіздер, - деп сыр тарттым.

	Ойы басқада ма, жауап берген жоқ. Осының жан-жағына алақтап, Питер Лоррды іздейтін сияқты ма, қалай. Актерлер түнде мейрамханаларды шулатып жүретінінен құлағдар шығар, сірә.

	– Қай жақтан келдіңіздер? - деп қайталадым.

	– Не?

	– Қайдан келдіңіздер?

	– Сиэттлдан, Вашингтон штатынан.

	– Сізбен әңгімелескен адам көркейіп қалады екен, - деп қақпақылдадым. - Тек өзіңіз аңғармайтын болуыңыз керек.

	– Түсінбедім.

	Бұл жолы қайталағам жоқ, басқа жағынан орағыттым.

	– Жылдам музыка ойналса, джиттербаг билейсіз бе?

	Алқынбайтын, жұлқынбайтын нағыз джиттербаг. Оркестр шапшаң әуенге көшсе, шалдар мен месқарындар жым болады, алаң босап шыға келеді. Жақсы ма?

	– Мейлі. Маған бәрібір, - деді де бетіме қарады. - Жасың нешеде?

	Көңіліме алып қалдым.

	– Бекер сұрадыңыз, қажеті жоқ еді, - деп қиналған секілдендім.

	– Бойымның ұзындығы болмаса, бар-жоғы он екідемін.

	– Намыстансаң, билемей-ақ қояйық.

	Мен кешірім сұрадым, сол сәтте оркестр шапшаң әуенді дуылдата жөнелді. Екеуміз джиттербагқа көштік. Ол жаңа биді кібіртіктемей жеп-жеңіл бастап кетті. Әр қимылыңа қас қағымда бейімделе қояды. Шыр айналған сайын бөксесі бұлт-бұлт етіп, жанарыңды арбайды. Сүйсінбесіңе қоймай, қаныңды қыз - қыз қайнатады. Билеп болғанша ғашық бола жаздадым. Ұдайы осылай, алдымдағы қыз мың салса, бір баспас миғұла екенін біліп тұрып, жүректі дір еткізер жалғыз жақсы қылығын көрсем, елжіреймін де қаламын. Басыңды шыр айналдырады.

	Биден соң үстеліне шақырар деп едім, ол мұндай әдептіліктен жұрдай екен. Меймандостығын күтпей-ақ өзім бардым. Жапыр-жұпыр танысып жатырмыз. Аққұбаның есімі Бернис Крабе екен. Жанындағы екеудің бірі - Марти, екіншісі Лаверн. Өзім Джим Стил бола қалдым.

	Үшеуінен сөз тарту шөлден су шығарғанмен бірдей еді, жаңбырша жаудырған сауалдарымның көбі жауапсыз қалды. Әлдекімді тағатсыз күткендей, есік жақтан көздерін алмайды. "Алда, байғұстар-ай! - дедім іштей. - Нью-Йорктегі мейрамханаларда кино жұлдыздары еріп жүреді деп ойлағансыңдар ғой. Тосыңдар ендеше".

	Сұрастыра келе үшеуінің бір қамсыздандыру қоғамында жұмыс істегенін білдім. Марти мен Лаверннің бір-біріне ұқсайтындығына қарап: "Апалы-сіңлілі шығарсыздар", - деп едім бұлқан-талқан болды. Дүлейлер жоқ нәрсеге жарыла жаздайды ғой.

	Амалын тауып, үшеуімен де биледім. Лаверннің биге икемі бар екен, ал Марти кескен теректей сіресіп қалған бірдеме, залды айнала Бостандық ескерткішін сүйрегендей зықым шықты.

	– Әне, ана жақта киноактер Гэри Купер кетіп барады, - дедім сергітпек болып.

	– Қайда? Қай жақта? - Ол есінен адасып қала жаздады. - Қайда деймін?

	– Қап, кетіп қалды! Сыртқа шығып кетті.

	– Менің қалайда көруім керек, - деп шырылдады ол - Көруім керек?

	Толқығаны соншалық, жылап жібере жаздады, ерні дір-дір етеді.

	Қатты аяп кеттім. Аңқау байғұстарды алдау күнә секілденді, олар задында сенгіш қой.

	Ең қызығы үстел басында болды.

	– Гэри Купер келді жаңа, - деп даурықты Марти.

	Лаверн мен Бернис талып түсе жаздады.

	– Құдайым-ай, не дейді? Шын ба? Анық көрдің бе? - деп жанұшырды.

	– Иә! - деді Марти шімірікпестен.

	Бар жабылатын болған соң қыздарға екі-екіден спиртті ішімдік, өзіме кока-кола алдырттым. Үстеліміздің үсті стақанға толып кетті. Әлде арақтың қызуы, әлде маған бойлары үйренді ме, олардың тілдері шығайын деді. Әсіресе Марти, көзіне түскеннің бәрін сөз қылып, судай сапырып отыр. Оркестрдегі кәрі кларнетшіге "жаным" деп елжірегенін көрсең, тура тұлыпқа мөңіреген сиырдай. Ал кларнетті тумысында жаңа көрген болар, "сырнай" деп шатысты.

	Лаверннің әзілдері де оңып тұрған жоқ. Өзінше қуланған болып: - "Балақай, әкеңе қоңырау шалшы, бүгін кешке бос емес пе екен?" - дейді де ішек-сілесі қатады. Бернис қана үнсіз, тілдессең: - Не? - деп селк ете түседі де, сол маңқиған күйі отыра береді.

	Әлден соң үшеуі кетуге ыңғайланды.

	– Ертең таңсәріде тұрамыз, радио - ситиге мюзик-холлдың алғашқы сеансына барамыз, -десті. Қала тұруларын өтініп көріп едім, онымнан ештеңе шыққан жоқ. Сыпайылық үшін Сиэттлге бара қалсам, іздейтінімді айттым.

	Олар кеткен соң ішкен - жегеніміздің есебін әкелді, бақандай он үш доллар. Жөн білетін болса, әлгі кәрі қыздар мейрамханада бәрі сатулы екенін ойлауы керек еді. Ең құрыса менен бұрын алдырған тағамдарын төлеуге тиіс қой. Бірақ ондай нақұрыстардан не күтуге болады.

	Ақшамды төледім де "Сирень залынан" мен де кеттім. Мұнда енді көңілім тұрақтайтын ештеңе жоқ, оркестр ойнауын қойған, әне-міне мейрамхана да жабылады. Оның үстіне кока-коланы қашанға дейін сораптайсың.

	Холлға шыққан сәтте ойыма тағы да Джейн Галлахер оралды. Ол менің көкірегіме біржола ұялап алған шығар. Холлдағы көнетоз креслоға жайғастым да Стрэдлейтермен бірге оңбаған Эд Бэнктің машинасында отырған сәтін көзіме елестеттім. Олардың арасында ештеңе бола қоймағанын, Джейннің жеңілтек қыз емес екенін білсем де, мазам кете берді.

	Иә, Джейнді бір кісідей білемін. Ол дойбыға ғана емес, спорттың басқа да түрлеріне әуес. Біз таң сайын теннис, түскі астан соң гольф ойнайтынбыз. Бір-бірімізге сіңісе бастағанбыз. Сіздер ойлағандай тура мағынасында емес, бізде ондай ой атымен болған жоқ. Екеуміз таза көңілмен жақын едік. Қызға тек әзәзіл ой ғана құштар етпейді ғой.

	Екеумізді оның доберман - пинчер иті таныстырды, әлгі пәле есік алдындағы бағымызды ластай беретін де шешем күйіп-пісетін. Ақыр соңында Джейннің шешесіне телефон соғып шу шығарды. Анамның сыры белгілі, мұндай кездерде ие бермей кетеді.

	Осы оқиғадан кейін Джейнді клубымыздағы бассейннің жанынан көрдім, күнге қыздырынып жатыр екен, есендесіп едім, ала көзбен ата қарады. Тұла бойымды ызғар қарып өткендей әбігерлендім.

	– Ыңғайсыз болды, әрине, ит үшін ренжісіп қалғанымызды айтам.

	Ал шындығында маған бәрібір. Әлгі доберман аула түгілі төргі бөлмеге сарып кетсе де.

	Осылай судай сапырып едім, Джейн жіби бастады. Түсте гольф ойнап жүрдік. Күні бүгінгідей есімде, ол сегіз допты қатарынан түсіре алмады. Таяқты қалай ұстауды, допты ұяға дәлдеп ұруды, тағысын - тағыларды үйретем деп құр сүлдерім қалды. Бірақ еңбегім жанды. Джейн гольфті жақсы көріп кетті.

	Мен бұл ойынға әуелден шебермін. Егер сіздерге партияны қанша айналымда аяқтайтынымды айтсам, сенбеулеріңіз де мүмкін. Мені осындай шеберлігім үшін қысқаметражды фильмге де түсірмекші болған. Өзім келіспедім. Кино атаулыны суқаның сүймейді екен, одан аулақ жүргенің дұрыс.

	Қызық қыз ғой, Джейн. Жанарыңды жалындататын сұлу емес, алайда ерекше тартымды, маған бірден ұнады. Қылықтарын айтсаңшы. Аузын ылғи ашып жүреді, гольф ойнаса да, кітап оқыса да. Ал кітапқұмарлығы керемет, әсіресе өлеңнен бас алмайды. Мен оған Аллидің өлеңмен өрнектеп тастаған қолғабын көрсеттім. Інім туралы ұзақ әңгімеледім. Содан бері Алли туралы естігісі келетін де тұратын.

	Джейнді шешем ұнатпай қойды.

	– Қуыс көкірек шетінен, менімен көңілдері соқса ғана есендеседі, - деп шамданатын.

	Ол қыз бен шешесін базарға барған сайын кезіктіреді екен.

	Джейнмен бар болғаны жалғыз рет сүйістім. Ол былай болған еді.

	Сенбі күні екеуміз солардың ауладағы жазғы үйінде дойбы ойнап отырдық. Жаңбыр шелектеп құйып тұр. Бір кезде далаға шешесінің кейін қосылған ішкіш күйеуі шықты да Джейннен үйде темекі жоқ па деп сұрады. Онымен жақын таныс емеспін, өзі сондай ұнамсыз адам. Қыз жауап берген жоқ, екінші қайтара сұрағанда да үнсіз отыра берді де ол кетіп қалды.

	– Жабығып отырсың ғой, - дедім әлгінің қарасы өшкен соң.

	Джейн келесі жүрісіне қиналған сыңай танытып тіс жармады.

	Сол сәт тақтаның үстіне сырт етіп жас тамды. Сасып қалдым, орнымнан қалай тұрғанымды білмеймін, жанына барғанымда қолқасы суырыла жыласын келіп. Әлде аяғаным, әлде жұбатқаным, құшақтап алып, көзінен, бетінен бір ыстық құштарлықпен сүйе бердім, сүйе бердім.

	Тек ерніне ернім тиген жоқ, ол алып қашумен болды. Міне, бар-жоғы осы.

	Иә, есімізді жинаған соң Джейн үйге кіріп ақ жолақты қызыл свитерін киіп шықты. Ол өзіне керемет жарасатын. Жаңбыр бәсеңдеген соң киноға бардық.

	Жолда келе жатып, әлгі маскүнем мазаңды алмай ма деп сұрағам. Джейн әлі жас болғанымен, көз тартатындай мүсінді еді.

	– Жоқ, - деді ол

	Қыздың неге қыстыға жылағаны жұмбақ болып қала берді.

	Рас, Джейн соншалықты тәкаппар да емес-ті, әйтсе де біз бұдан кейін сүйіскен жоқпыз, әрі кеткенде қол ұстасып жүретінбіз. Оның алақанын сезіну мен үшін бір ғұмыр еді. Кейбір қыздардың қолы өлген адамның жансыз саусағы секілді бойыңды мұздатады ғой. Енді бірі дамылсыз сілкілеп мезі қылады. Джейн жөнінде сөз басқа. Екеуміз киноға келсек, бастан аяқ қол ұстасқан күйі көреміз. Көңілімізде ешбір алаң болмайды, бір таза мөлдір сезім көкірегіңді жылытады да тұрады.

	Бірде мынадай күтпеген жағдай болды. Киноның қызығымен отырғанда, әлдекім басымнан сипады. Кім десем - Джейн. Мен аңтарылдым да қалдым. Оған бұлай істеуге әлі ерте ғой. Отызға келген әйел болса бір сәрі. Күйеуінің не баласының басынан қанша сипаймын десе еркі. Менің де кейде қарындасымды осылай еркелететінім бар, ағалық қамқорлығымды сезінгендіктен әрине. Ал Джейнге жол болсын.

	Көнетоз креслода отырып осының бәрін басымнан қайта кешкендей көз алдымнан көшірдім. Қайран Джейн! Стрэдлейтермен әлгі сайтан алғыр машинада бірге отырғаны есіме түссе, ақылымнан адасамын. Білемін, Джейн намысын таптатпайды, әйтсе де шыбын жаным шырқырайды.

	Холл босап қалды, тіпті жан-жағына тіміскілене қараған жезөкшелер де із-түссіз жоғалған. Бұл жерден жедел кеткім келді. Бөлмеме бардым да сырт киімімді кидім. Қарсы қабырғадағы терезелерге көз салып едім, бәрінде шам сөніпті. Лифтмен қайтадан төмен түстім де такси ұстап: - Эрниге тарт! - дедім. Гринич-Вилледжде осындай қабақ бар. Ағам Д.Б. Голливудтың шаруасына шатылғанша сонда жиі болатын, мені де талай ерткен. Эрни алпамсадай негрдің есімі, роялда ойнайды, өзін дарынды музыкант санап, анау-мынау адаммен сөйлеспейді. Күй сандықты тәп-тәуір күмбірлететіні рас. Тамылжытатыны сонша кейде жалыға бастайсың, шынымды айтам, көз жауын алатын сұлулықтан да жанарың қарығатын кездер болады ғой. Оның үстіне Эрнидің көкірегі көріктей, маған сонысы ұнамайды.





ХI


	Такси ескі екен, біреу құсып қойғандай жағымсыз иіс шығады. Түнде қыдырған сайын маған ылғи осындай итарқалардың кездесетініне таңғаламын. Айнала жым-жырт, тыныштықтан басың айналады. Әредікте қолтықтасқан қыз-жігіт немесе улап-шулаған содыр топ көрініп қалады. Нью-Йорк түнде қорқынышты. Қала еңсеңді езіп, өзіңнен-өзің үрейленесің. Үй-ішін өлердей сағынғанымды сездім, бірақ онда қазір бара алмаймын.

	Жол қысқарсын деп жүргізушіні әңгімеге тарттым. Аты Горвиц екен, сөзге сараң еместей.

	– Айтыңызшы, Горвиц, - дедім. - Орталық бақтағы тоғанды білесіз бе? Оңтүстік қақпа жақтағы.

	– Не?

	– Тоғанды айтам. Үйректер жүзіп жүретін көлшік бар ғой. Білетін де шығарсыз.

	– Көрген емеспін.

	– Көктем мен жазда үйрек үзілмейді. Ал қыста қайда жоғалатыны жұмбақ. Бәлкім сіз білерсіз?

	– Кім жоғалады?

	– Үйректер! Мүмкін хабарыңыз бар шығар, алып кете ме, әлде бізге "қош - қош" айтып, жылы жаққа қайта ма?

	Горвиц маған алара қарады.

	– Мен қайдан білмекпін, - деп бұрқ етті. - Қайда кетсе, онда кетсін, шаруам қанша?!

	– Сіз ренжімеңіз.

	– Несіне ренжимін! Ренжімеймін мен!

	Әңгімені осымен тоқтатпақ болдым, шамданғаны несі?! Алайда сөзге оның өзі тартты.

	– Балықтар жоғалып кетпейді, өзінің айдынында қалады. Міне, мұны мен анық білемін.

	– Мәссаған, салыстыратын нәрсені тапқан екенсіз, - дедім мен.

	– Балықтың аты - балық, үйректің аты - үйрек. Айырмасы жер мен көктей.

	– Қайдағы айырма? Түк те айырмашылығы жоқ.

	Даусында кекесінді зіл бар, мені мазақ қып отыр деп ойлаған ғой.

	Әңгімені бұдан әрі созбасам да болар еді, бірақ өзімді тежей алмадым.

	– Жарайды, сіздікі дұрыс-ақ болсын. Ал көлшік түгел қатып қалғанда балық сорлылар не істейді?

	Ол жалт қарады да айғайлап жіберді.

	– Не істеуші еді? Отырады мұздың астында!

	– Жан-жағынан мұз құрсаулап тастағанын сезіп тыпырламай ма? Оларда да түйсік бар ғой.

	– Түйсік жоқ деп кім айтты? Ешкім де айтқан жоқ, - деп тамағын жыртты Горвиц.

	Жынданғаны соншалық, таксиді көшенің бойындағы бағаналарға соға ма деп қорықтым.

	– Олар сол мұзда өмір сүреді, түсінікті ме? - деп булықты ол.

	– Табиғатында сондай олар. Мұзбен бірге қатып қалады.

	– Ештеңе жемей ме? Мұз құрсанған соң жүзе алмайды ғой, шөп-шалам теріп жеуге шама қайда?!

	– О, құдайым-ай, қалай ғана түсінбейсіз?! Организмі өзін-өзі қоректендіреді. Мұзда балдыр көп, соны терілеріндегі тесікшелер арқылы сіңіріп алады. Құдай солай жаратқан оларды. Түсінікті ме енді, жоқ па?

	– Иә.

	Шыным сол, сөзді біржола доғарғым келді. Қояншық қой мынау, машинаны төңкере салатын шығар.

	– Бір жерге соғып, тамақ жібітіп алмаймыз ба? - дедім ақыр соңында.

	– Уақытым жоқ, достым! - деп шорт кесті ол. - Нешедесіз? Тәтті ұйқыда балбырап жатудың орынына көше кезіп жүрсіз.

	– Ұйқыға зауқым жоқ.

	Эрниге жетіп жол ақысын төлеген соң, Горвиц балықтарға қайта оралды.

	– Тыңда! - деді түрі бұзылып. - Егер сіз балық болсаңыз, табиғат-ана теріс айналып кетер ме еді, ә? Қыста балық біткен сіресіп қатып қалады, келесі көктемде тірілу үшін.

	– Жоқ, қатып қалмайды, бірақ кім білсін...

	– Қатып қалмайды дейсің, ә? - деп айғайлап жіберді Горвиц. Сөйтті де таксидің есігін сарт еткізіп ұшыртып ала жөнелді.

	Мұндай да қияли болады екен.

	Эрниде жеті түнде де адам көп, мектептер мен колледждердің оқушылары қаптап жүр. Бірқатар оқу орындары діни мейрамға шәкірттерін ерте босатады. Киім шешетін жерде орын жоқ болып шықты. Жұрт тым-тырыс, Эрни роялда ойнап отыр. Құдды шіркеуде тұрғандайсың, елдің бәрі роялдың үніне елтіп қалған. Алдымда тұрған екеу Эрниді көру үшін мойындарын тырнаша созады. Негрдің алдында үлкен айна, жан-жағына прожектордың жарығы самаладай төгіледі, мұның бәрі музыкант кепке анық көрінуі үшін жасалған.

	Қандай әуен ойналып жатқанын біле алмадым, Эрни өзінше әсірелеп, құбылтып-ақ жатыр, жоғары нотада роялді шырылдатады келіп, тіпті ішім ауырып кетті.

	Эрни тоқтаған кезде жұрт азан-қазан шулады, естерінен айырыла жаздаған шығар. Арзан кинолардағы не болса соған шибөріше шиқылдайтын әумесерлер секілді. Егер мен музыкант болсам, мына даурықпаларға ұнағаным үшін қорланар едім. Эрни иіліп-бүгіліп жетісіп жатыр, кереметтігіне қарамастан өзінше қарапайым болғысы келе ме, әйтеуір ерсілігі жүректі айнытты. Өзінің қандай деңгейде ойнайтынын да түсінуден қалған мұндай байғұстарды тек аяу керек. Қайткенде де мына сайқымазақтыққа ол кінәлі емес, бар пәле ана талғамсыз, қуыс кеуде бейшараларда. Бұлар кімді болса да есінен адастырып, есіртіп жібереді.

	Осының бәрі көңілімді бұзды да, зорға өткізген пальтомды қайтып ала жаздадым. Сөйтіп тұрғанда үстел да тиді, жетіскен емес, әйтсе де енді өзімнің басыбайлы орным бар. Бұл жерден мұрныңның астынан басқа ештеңе көрінбейді, жан-жағың толған ел, онда-мұнда барғың келсе, солардың арасынан сыналап өтуің керек.

	Виски әкелуді өтіндім, бұл менің дайкириден кейінгі жақсы көретін ішімдігім. Эрниде арақ-шарапты емшектегі нәрестеге де береді.

	Маңайым қаптаған қояншықтар. Сол жағымдағы үстелде түсі суық біреу түрі одан да жаман қызбен отыр. Алдарындағы ішімдігін асықпай баппен сораптайды. Еріккеннен әңгімелеріне құлақ түрдім. Жігіт бүгін көрген футбол ойыны жайлы айтып жатыр, бүгешігесіне дейін тәмпіштейді. Қызды ойын мүлде қызықтырмайтын секілді, бірақ құдай осынша сиықсыз ғып жаратқан соң, кімнің көкмылжыңы болса да тыңдауға мәжбүр ғой. Өңсіз бикештердің көрген күні құрсын. Оларға жаның ашиды, әсіресе әлдебір ақылынан алжасқанның футбол туралы сандырағын құр сүлдер естіп отырғанда. Ал оң жағымдағылар бұлардан да сорақы. Жеңіл жылтырақ костюм мен сәнді жилет киген ақсүйек секілді біреу мұнтаздай сұлу қызға әлденені қызына айтып жатыр. Көлгірсігенім емес, осындай бекзадасымақтарды иттің етінен жек көремін. Әкем игі жақсылардың балалары оқитын Йель мен Принстондағы колледждердің біріне орналастыруды армандайды. Құдай сақтасын, олардай иіліп-бүгіліп, қыздай сызылып жүргенше өлгенім жақсы.

	Әлгі ақсүйексымақ та, қыз да аздап қызу. Жатақханада бірге тұрған құрдасының бір уыс аспиринді түгел ішіп алып, өліп қала жаздағанын ұзынсонар сөз еткен жігіттің қолы қыздың балтырында қыдырып жүр. Сұлу бикеш анда-санда: "Қойшы жаным! Әбестік қой мұның! Тек бұл жерде емес!" - деп жалынады.

	Бұған не дерсің. Қыздың сирағын сипалайсың әрі әңгіме шертесің.

	Жан-жағымды түгендеп отыра бердім, арақ пен темекіден басқа ермек жоқ. Бір мәрте даяшыдан Эрниге: - Сұрашы. Менімен бірге шарап ішуге қалай екен? - деп сәлем жолдағам. Д.Б. туған ағам екенін жеткізуді де өтіндім. Бірақ ол жақтан хабар болмады. Даяшы атаулының әдеті, сөзіңді жүре тыңдайды.

	Күтпеген жерден біреу атымды атады.

	– Холден Колфилд!

	Жалт қарасам, Лилиан Симмонс жымиып тұр. Бір кезде ағам Д.Б. құрық салып жүретін. Түйенің өркешіндей төсіне қызыққан шығар.

	– Сәлем! - дедім. Орнымнан тұрғым келсе де, тар жерде ол мүмкін болмады.

	Лилианның жанында теңіз офицері оқтау жұтқандай қаздия қалыпты.

	– Көргеніме қуаныштымын! - Мұнысы енді жалған. - Ағаңның халы қалай?

	– Жақсы. Голливудта жүріп жатыр.

	– Голливудта дейсің бе? Қандай тамаша! Онда немен айналысады?

	– Анық білмеймін. Жазатын шығар.

	Бірден жайылып салғым келмеді. Лилианға осы білгенінің өзі қатты әсер етті. Голливудқа іліккендердің бәрі жұлдызға айналады дейтін шығар. Егер оның әңгімелерін оқыса, тәп-тәуір жазушының өзін-өзі жоғалтқанына қынжылар еді.

	– Өте тамаша!

	Соны айтты да мені жанында тұрған теңізшіге таныстырды.

	– Капитан Блоп! - деп өкшесін сарт еткізді офицер. Қолымды ұсынып едім, саусақтарымды сындыра жаздады.

	– Мұнда жалғыз жүрсің бе? - деді Лилиаи Үстелдердің арасындағы тар жолға тұрып алғандықтан даяшы қашан қозғалар екен деп күтіп қалған. Оны аңғаратын Лилиан жоқ. Маған теңізші оны ұнатпайтын секілденді, ермекке ертіп жүрген ғой. Әйел байғұстардың тағдыры қандай ауыр десеңізші, оны аяй бастадым.

	– Қызың жоқ па еді? - деді ол тек тұрмай.

	Қысылып-қымтырылып орнымнан зорға тұрдым.

	– Қарашы, қандай сүйкімді! - деді теңізшіге мені нұсқап. - Күн өткен сайын құлпырып барасың, Холден!

	Теңізші одан жолды бөгемей әрі жылжуын өтінді.

	– Жүр Холден, бізбен бірге бол, - деп қалбалақтады Лилиан. - Стақаныңды ала кел.

	– Кетуге ыңғайланғам, - дедім мен. - Қызбен кездесуім керек.

	Лилиан маған ағам Д.Б.-ға айтып барсын деп елжіреп тұрған шығар дегем.

	– Ах, солай ма?! Жарайсың! - деді ол. Ағаңды көрсең сәлем айт, менің оны атарға оғым жоқ.

	Осылай деді де бұрылып кетті. Теңізші екеуміз бір-бірімізге: "танысқаныма қуаныштымын" дестік. Солай болмаса да әрине. Адамдардың арасында өмір сүрген соң адамдарша көлгірси білуің керек.

	Сол бетімде сыртқа шықтым, Эрнидің роялін дұрыстап тыңдай алмастан кеттім.





XIII


	Отельге дейін жаяу сенделдім, қырық бір квартал айтуға ғана жеңіл, маңдайдан шып-шып тер шықты. Горвицтен соң такси жалдағым келмеді. Кейде осылай өзіңмен - өзің жаяу жүргенге не жетсін. Аракідік бәрінен жерінетін шақтарың болады, дүние жалған қабағын қарс жауып алып өңменіңнен тебеді, айнала өгейсисің. Сондай түсініксіз сәттерде мен он екінші қабаттағы үйімізге қалай жаяу көтерілгенімді, лифтіге неге мінбегенімді аңғармай дел-сал болатынмын.

	Түн суық, жел күшейткен ызғар өңменіңнен өтеді. Қалтамнан аңшы қалпағымды алдым да көзіме түсіре кидім. Дәл қазір ұсқыным адам шошырлықтай шығар, алайда маған бәрібір еді.

	Ызғардан саусақтарымның ұшы дызылдаған секілденді. Пэнсиде жылы қолғабымды ұрлатып алғам. Сұм сұғанақтың кім екенін білсем ғой.

	Отельге әлі біраз жер бар, жан-жағыма бұғына қарап қойдым да: - Ұрының кім екенін білгенде не істей алар едім? - дедім.

	Шынымды айтсам, түк те істей алмас едім. Мен жаратылысымнан су жүрекпін.

	Өзіме - өзімнің қарным ашып, ішкім келді. Эрниде үш рюмкеден артық көтерген жоқпын. Асылында ішу жағына осал емеспін, түнімен сілтеп, таңертең ештеңе болмағандай жүре берем. Хутонда танысым Раймонд Голдфарб екеуміз жарты литр вискиді сенбі күні кешке мектептің шіркеуіне тығылып отырып қылдай бөліп ішіп алдық. Раймонд ес-түссіз мас болды, менің бар болғаны көңілім көлдей шалқыды.

	Жолда кездескен жұпыны барға бұрылдым, іштен шығып келе жатқан екі мас метроның қай жақта екенін сұрады. Соларға қарап есім барда елімді табайын дедім, ешқайда бұрылмастан қонақ үйге тарттым.

	Холлда тірі жан жоқ, көрінген жерге лақтырған темекі қалдығының күлімсі иісі қолқаны қабады. Көңілім алабұртып, ұйқы қашқан, өмірден күдер үзгендей бір жексұрын сезім тұманданады.

	Лифтіге мініп жатқанда лифтер сыбыр ете қалды.

	– Көңіл көтергіңіз келмей ме?

	– Басын ашып айтсаңыз...

	– Қыз керек жоқ па?

	– Маған ба? - Мұнысы естен тандырарлық нақұрыстық секілденді, өңменіңнен қойып қалғандай дүңк еткізсе, күнәкар болмай жатып қысылады екенсің.

	– Жасыңыз қаншада? - деді ол тек тұрмай.

	– Оның қажеті қанша? Жиырма екідемін.

	– Дұрыс екен. Сонымен қалай? Қажет десеңіз... Жеделдеткенде - бес доллар, түні бойыға -он бес.

	– Мейлің! - дедім, көңілім соққандықтан емес, негізінде мұндай арзан қызықты жақтырмаймын, бірақ құлазыған көңілді осылай болса да демдегім келді. Тіпті байыбына да барған жоқпын. Не істеп, не қойғаныңды түсінуге дәрменсіз миғұла сәттер болады.

	– Уақытша ма, әлде бір түнге ме?

	– Уақытша.

	– Құп болады! Қай бөлмедесіз?

	– Мың екі жүз жиырма екі.

	Іштей осыным бекер-ау дедім, бірақ райымнан қайта алмадым.

	Керек қабатқа жетіп есік ашылды.

	– Қыздың жібі түзу ме, - дедім шығып бара жатып. - Кәрі-құртаң болып жүрмесін.

	– Қайдағы кәрі-құртаң? Қам жемеңіз!

	– Ақысын кімге төлеймін?

	– Қызға.

	Лифтінің есігі шақыр-шұқыр жабылды.

	Бөлмеге келген соң шашымды сулап тарап, бет-аузымды шайдым да таза көйлек кидім. Қайдағы бір жезөкшеге бола осынша әбігерленудің қажеті бар ма, жоқ па - сайтан білсін. Аздап жүрексінетінім де байқалады, сірә бұған дейін қыздармен қызықтаспағандығымнан шығар. Соның сәті түспей-ақ қойды. Ылғи біреу бөгет болады да жүреді. Мәселен, қыздың үйінде оңаша қалсаң, әке-шешесі мезгілінен бұрын оралады немесе әне-міне жетіп келеді деп жүрексінумен уақыт зая кетеді. Басқа жерлерде де солай, үркектеумен отырып, ақырында құр қаласың.

	Әйтсе де бір-екі рет жолым бола жаздаған. Егер өзім осалдық танытпағанда, қатып кететін еді. Қыздардың: - Қойшы! Өтінемін - деген рас - өтірігі белгісіз сөзіне жығыла салғаным. Басқалар аттандаса да қарамайды. Ал мен көңілшек сорлымын.

	Енді мұның да сәті түскелі тұр. Бұл өзі қай жағынан алсаң да теріс емес, жезөкше дегендердің білмейтін пәлесі жоқ қой, сауатымды ашып алуыма таптырмайтын мүмкіндік. Күндердің күнінде әйтеуір бір үйленем, біле білсеңіздер, оған да дайындық керек. Хуттон мектебінде Бланшар деген атышулы жүргіш жайлы оқығам. Кітаптың өне бойынан сайқалдық пен арсыздық аңқиды, десем де әлгі Бланшар есімде қалды.





Ол не істейді дейсіздер ғой, зәулім қорған - қамалына әйелдерді алып барады да естен танғанша таяқтайды.

	– Әйелдің денесі - скрипка, әдемі әуенді төгілдіре жөнелу үшін тамаша музыкант болуың керек, - дейді.

	Әрине сандырақ, алайда оның осы сөзі жадымда қалып қойды.

	Мәнін терең түсінбесем де ұмытылмайды. Кейде өзімнен - өзім асқақтайтыным бар: -Колфилд және оның скрипкасы!

	Жалпы бұл мәселеде тәжірибелі болғанға не жетсін. Ал мен осы күнге дейін қызға қалай жақындасуды білмеймін. Былтыр бір жеңілтек қыздың төстартқышын сағаттан астам әуреленіп зорға шешкенімде, әлгі ызадан жарыла жаздап, бетіме бір түкірді.

	Бөлмеде ерсілі-қарсы теңселіп, жезөкшені күттім. Ол әдемі болса жарар еді. Өзі тезірек келсе екен, маған осы оқиғаның тезірек аяқталғаны керек.

	Осылай алакөңіл болып тұрғанда есік қағылды, спорт киімін киген, шашын ақсары түске малындыра бояп алған қалпақты біреу. Әйтеуір кәртамыс емес.

	– Сәләматсыз ба! - дедім ақсүйектерге тән ізетті үнмен. Ішімнен: - "Осынша сызылудың не реті бар" - деп таңырқадым.

	– Морис мен туралы айтқан болар? - деді ол Түріне қарағанда дөрекілеу ме, қалай?!

	– Морисіңіз, әлгі лифтер ме?

	– Иә.

	– Ендеше кіріңіз.

	Аяқ астынан батылдық пайда бола кетті, өзімді еркін сезіне бастадым.

	Ол кірген бетте пальтосын шешіп, кереуетке лақтырып тастады. Жазу үстелінің жанындағы креслоға бұрала сылқ етіп, аяғын шалғылады. Қобалжитын секілді ме, әлде маған солай көрінді ме, әйтеуір жезөкшеге ұқсамайтын сияқты еді. Өзі тым жас. Менен де кіші ме деп қалдым. Жанындағы креслоға отырып, темекі ұсындым.

	– Шекпеймін.

	Даусы жіп-жіңішке. Әдетте темекі ұсынған адамың тартпаса да рахмет айтады. Бұл ондай ізеттен жұрдай секілді.

	– Өзімді таныстыруға рұқсат етіңіз. Аты-жөнім Джим Стил.

	– Сағатың бар ма? - Мұнысы "есіміңе түкіргенім бар" дегені тәрізденді. - Бері қара. Жасың нешеде?

	– Жиырма екідемін.

	– Соқ өтірікті!

	Бұлай мектептегі қыздар айтса жарасар еді. Жезөкшелерге мұндайда: "Лаға бер!" немесе "Ез, малтаңды!" десе лайықты.

	– Өзің нешедесің?

	– Қаншада болғаным керек?

	– "Түйрегісі келеді өзінің! Қарай гөр!" - деп тіксіндім.

	– Сағатың бар ма? - деп орынынан тұрды да, әй - шай жоқ көйлегін шеше бастады.

	Ал керек болса, сасқанымнан таңдайым кеберсіді. Көзіңнің алдында жап-жас қыз жалаңаштанып жатса, бойыңа желік бітуі керек қой, мен сүлесоқпын.

	– Сағатың бар ма деймін?!

	– Жоқ, сағат тақпаймын.

	Ыңғайсызданып берекем кетті.

	– Атың кім өзіңнің?

	Ол қызғылт іш киіммен ғана қалды.

	– Санни, - деді. - Кірісейік!

	– Алдымен әңгімелеспейміз бе.

	Сасқалақтап, буын - буыным дірілдеді. - Соншалықты асығыссыз ба, - деп абдырадым. Ол маған нақұрыс адамша аңтарыла қарады.

	– Әңгімең не? Бұл жерде әңгіменің қажеті қанша?

	– Енді аз-маз білісіп дегендей.

	Қыз жазу үстелінің жанындағы креслоға кайта жайғасты. Менің батылсыздығым ұнамай қалған секілді, аяғын дегбірсіздене шалғылайды.

	– Бәлкім шылым шегерсіз? - Әлгінде тартпаймын дегенін ұмытып кетіппін.

	– Шекпеймін! - Даусы зілді естілді. - Тыңда! Егер айтар сөзің болса, айт! Менің уақытым санаулы!

	Оған не дерімді білмедім. Қалай ғана жезөкше болғанын сұрар едім, сескендім. Мұндай сауал шаншудай қадалады ғой. Сырын айтпасы да белгілі. - Нью-Йорктансыз ба? - дедім әбден шатасып.

	– Жоқ, Голливудтан.

	Соны айтып орнынан тұрды да кереуеттің үстінде жатқан көйлегін қолына алды.

	– Иықша жоқ па? Қыртыстанып қалып жүрер. Тазартудан жаңа ғана алып ем.

	– Әрине бар.

	Арамызда әлдеқандай дәнекер пайда болғанына қуандым, көйлегін алып шкапқа қарай жүрдім, іліп жатқанда жылымшы татыған аянышты ой оралды. Қыздың көйлекті дүкеннен сатып алып жатқан сәті көз алдыма елестеді. Сырт қарағанда жап-жас бойжеткен, ал жезөкше екенін ешкім білмейді.

	Креслоға отырдым да үзілген әңгімені жалғастырмақ болдым.

	– Сізде кеш сайын осылай ма? - дедім. Айтуын айтсам да, қатты қынжылдым. Шамына тиетін-ақ сауал еді. Бірақ ол бүлк еткен жоқ.

	– Иә.

	Бөлмені еркін шарлап жүр, әрнені бір ұстап көреді.

	– Күндіз немен айналысасыз? Ол иығың қиқаң еткізді.

	– Ұйықтаймын. Киноға барамын.

	Қолындағы затын орнына қойды да маған қарай жүрді.

	– Жарқыным, бұл не мылжың?! Менің уақытым шектеулі.

	– Білесіз бе? - деп жортақтадым. - Өзімді жайсыз сезініп отырғаным. Бүгінгі күн мен үшін ауыр болды. Былай істейікші. Ақыңызды төлейін, маған ренжімеңіз.

	Өзімді-өзім қоңалтықсыдым, адам сияғым жоқ, жүректі жанышқан мұң кеудеме көшіп алып сыздауықтай сыздайды. Жезөкшемен дел-сал оңаша отырғаныма сенгім келмейді. Күні бойы ұйықтайтын немесе кинода отыратын әлдебіреумен шатысу дегенің барып тұрған ақымақтық қой.

	Ол жаныма келді де бетіме аң-таң қарады.

	– Мұны қалай түсінеміз?

	– Тура мағынасында.

	Кімге, неге өкпелі екенім белгісіз, салым суға кетті.

	– Жақында операция жасатып едім, - деп жалтардым.

	– Қай жеріңді сылып тастады?

	– Ана... әлгі клавикордамды.

	– Ә! Ол не тағы?

	– Клавикорда ма? Ол ана жұлынның ішінде, қиын жерде.

	– Апыр-ай, ә! Естудің өзі үрейлі!

	Күтпеген жерден еркетотайланып, тіземе келіп отырды.

	– Өзің сондай сүйкімдісің. Жүйкем жұқарып, мазам кетті.

	– Әлі айыққам жоқ, - деп ақтала түстім. Ол еркінсіп бара жатыр.

	– Сен бір кино актеріне ұқсайсың. Әлгі.... анау бар ғой, аты кім еді?

	– Қайсын айтасыз?

	Қыз тіземнен тапжылатын емес.

	– Ана бір фильмде Мельвин Дугласпен бірге ойнаған... інісінің рөлінде. Есіңде ме, қайықтан құлайды ғой.

	– Мен киноға бармаймын, суқаным сүймейді.

	Ол билеп-төстей бастады, қолы өне бойымды қыдырып жүр.

	– Қойыңыз! Мұныңыз не? - деп тоқтатпақ болдым. - Құлқым жоқ тегі. Айттым ғой жаңа, операция жасаттым деп.

	Қыз тым-тырыс бола қалды да, көзін көзіме қадап, суынып шыға келді.

	– Сен, жарқыным.... шамаң жоқ екен неге тыраштанасың?! Морис мені шырт ұйқыда жатқанда оятты. Сонда мен не, қолжаулықпын ба?

	– Ақыңды төлеймін дедім ғой, не, сенбей отырсыз ба? Құдайға шүкір ақша жетеді. Операция жасату оңай болып па, әлсізбін әлі.

	– Онда Морисқа неге қыз керек дедің? Әлгі... қалай атап едің... соныңды сылып тастаса, жатпайсың ба тып-тыныш!

	– Қызбен болсам жақсарып кетем ғой деп үміттенгем. Сөйтсем жаңылысыппын. Түсінуге болатын жағдай ғой, босқа қажымайық. Өзіңіз тіземнен көтеріліңізші, күмәжінегімді алайын.

	Ызадан жарыла жаздап отыр, әйтсе де айтқаныма илікті. Шкапқа барып бес доллар әкеліп бердім.

	– Көптен көп рахмет! Сау болыңыз!

	Ол шаңқ ете қалды.

	– Бес-ақ доллар ма? Жоқ, жігітім, он доллар төлеуің керек.

	– Морис бес доллар деген.

	– Жоқ, он!

	– Бес доллар дегеніне құдай куә. Жалған айтып жалтарып қайтем.

	Қыз қиқарлана иығын қиқаң еткізді.

	– Қиын болмаса, көйлегімді алып беріңізші!

	Даусы нәзік болғанымен, құлағымды тіліп өткендей тітірендірді. Мынаның орнында сілікпесі шыққан, бөксесі бөшкедей нағыз жезөкше тұрса, әлдеқайда жеңіл құтылар едім.

	Көйлегін киді де кереуеттен пальтосымағын алып, кекесінмен мұқата қарады.

	– Көріскенше, ақымақ!

	– Көріскенше!





XIV


	Креслоға отырып екі сигаретті бірінен соң бірін қатар тарттым. Терезе бозара бастаған. Құдай-ай, мұндай да көңілсіздік болады екен ғой. Басым зеңіп, Аллимен дауыстап сөйлесе бастадым. Қатты жалғызсырағанда онымен тілдесетін қашанғы әдетім.

	– Жарайды, - деймін оған. - Велосипедіңе мін де мені Бобби Феллонның үйінің жанында күт.

	– Бобби Феллон Мейнде, біздің үйдің жанында тұратын. Бірде сол екеуміз велосипедпен Седебиго көліне бармақ болдық, азық-түлік, тар калибрлі мылтық алып, жолға кәдімгідей дайындалдық. Мылтықпен үйрек - қаз атпақпыз.

	Аллидің бізден қалғысы келмеді, бірақ ертпей тастап кеттім. Ол сол кезде тіптен де кішкентай болатын.

	– Жүре ғой, - деймін енді Нью-Йорктегі қонақ үйде жападан-жалғыз отырып. - Мені Бобби Феллонның үйінде күт.

	Сол жолы ала кетпегеніме осы күнге дейін өкінемін, Алли оныма өкпелемесе де бір бүйірімде жүреді де қояды. Әлденеге ренжісем болды, есіме түседі.

	Шешініп, төсекке жаттым, дұға оқымақ болып едім, онымнан ештеме шықпады. Құдайдың өзі діншіл ғып жаратпаса, лажым қайсы. Христос маған негізінде ұнайды, бірақ інжілдегі тұманды ойлар күдік туғызады. Күмәнді нәрселер аз емес. Мәселен, апостолдарды алайық. Олар менің жүйкемді жұқартады. Христос өлген соң түзелген сияқтанғанымен, Исус тірі кезінде олардан зәредей де пайда көрген жоқ, қайта зиян шегумен болды. Иә, апостолдарың кісі сүйер қылығын таба алмайсың. Маған Христан кейінгі ұнайтыны, үңгірде өзін ылғи таспен тырналайтын ана бір әпенді. Ол апостолдарға қарағанда нағыз әулиенің өзі. Хуттон мектебінде оқып жүргенде, біздің қабатта тұратын Артур Чайлдспен осы және басқа діни күмәнділіктер жайлы айтысатын да жататынмын. Ол шіркеу жоралғыларын мойындамайтын сектаның мүшесі еді, інжілді қолынан тастамайтын.

	Сен апостолдарды ұнатпасаң, Христосты да сүймегенің, - дейтін ол. - Христос оларды өзі таңдады, ендеше апостолдарға күмәндану күнә.

	– Христың олардың ішіне үңілуге уақыты болған жоқ, - деп қарсыласамын мен.

	Екеуміз қыза келе тереңдеп кетеміз.

	– Иуда ше? - деп өрекпимін мен. - Христқа сатқындық жасап, өзін-өзі өлтірген соң дозаққа лақтырылды ма, жоқ па?

	– Әрине! - дейді Артур.

	– Жоқ, - деймін мен келіспей. - Христос хақ жолынан адасқан ондай байғұсты дозақ отына қимас еді. Осы сенімімнің дұрыстығына мың долларға бәс тіге аламын.

	Бұл ойымнан күні бүгінге дейін айныған жоқпын. Иә, Христос олай жасай алмас еді, ал апостолдардың Иуданы аямайтыны хақ.

	Чайлдс менің мұндай қате пікірде болуымды шіркеуге бармайтындығымнан деп біледі. Ол жаққа із салмайтыным рас, бұған әке-шешемнің екі түрлі діни сенімге ұйығаны әсер еткен шығар, әйтеуір ағайындылар түгел атеист болдық. Неге екенін, священиктерді әуелден жек көремін. Мектептегі осындай діндарлар өсиет оқи бастаса болды, дауыстары жылымшыланып жүректі айнытады. Тіптен де жиіркенішті. Кәдімгі адамның даусымен неге сөйлемейтіндерін түсінбейсің.

	Қысқасы дұға оқыған жоқпын, - бастай берсем болды, әлгі жезөкше Саннидің үні құлағымның түбінен шығады.

	– Көріскенше, ақымақ! - дейді шіңкілдеп.

	Ақыр соңында төсектің үстіне отырып шылым шектім. Әлден уақытта біреу есік қақты. Кім екенін ішім сезді.

	– Қайсың? - дедім сонда да.

	Тарсыл күшейе түсті.

	Орнымнан ырықсыз тұрдым да есікті аштым, Санни мен Морис көрінді.

	– Не керек?

	– Дүрлігетін ештеңе жоқ, - деді Морис. - Бес доллар бер, сонымен бәрі тәмам.

	– Келіскен баға бойынша төлегем, - дедім мен. - Бес долларды қолына ұстаттым. Нанбасаң өзінен сұра.

	– Бұл жерде анықтық керек. Біз былай келіскенбіз: Уақытша - бес, таңға дейін - он.

	– Иә. Уақытша - бес доллар дегенсің. Анау менде көп бөгелген жоқ.

	– Тағы да бес доллар бер де бізден құтыл.

	– Не үшін?

	Жүрегім аузыма тығылды.

	– Тездет! - деді Морис. Кеудемнен, итеріп жібергенде еденге сұлап түсе жаздадым. Бойымды тіктегенше екеуі бөлмеге ентелеп кіріп келді. Мұнда мен емес, екеуі тұратын секілді еркінсиді. Санни терезенің алдына, Морис креслоға отырып алған, жағалары жайлау.

	– Қасарыспа, қожайын, - деп едірейді Морис. - Борышыңды әкел, жұмыстағы адаммын, уақытым жоқ.

	– Сендерге көк тиын да қарыз емеспін.

	– Сандалма! Сал алақаныма!

	– Берешек болмасам да ма? - Даусым дірілдеп кетті. - Қорқытып алғыларың келеді ғой!

	Морис өңірін ашып тастады, жүндес кеудесі көріктей.

	– Қорқытып - үркітіп дегеніңді бүктеп - бүктеп қалтаңа салып қой да ақшаны әкел!

	– Бермеймін!

	Аузымды жиып үлгергенше орнынан атып тұрып қарсы жүрді, түрі әлемтапырық, өңкиіп төніп келеді.

	– Жыныма тиме! Бес долларға бола шатыспайық!

	– Саған беретін соқыр тиыным жоқ! Егер қол жұмсайтын болсаң, айғай салып, бүкіл мейманхананы басыма көтеремін! Полицияны шақырамын!

	Сыр бермегенсіп, дөңайбаттансам да іштей үрейленіп тұрмын.

	– Бақыр! - деді ол - Кәне, жыртшы тамағыңды! Қалай ойлайсың, қонақ үйде жезөкшемен түнеп шыққаныңды әке-шешең білсе, шаттыққа бөленер ме еді? Өзің тәуір шаңырақтан сияқтысың.

	Мыстан екен жүндес малғұн, жанды жерімнен ұстағанын қарашы.

	– Жайыма қалдырыңдар! - деп сонда да иліге қоймадым. - Егер әуелде он долларға келіскенде, құдай да, құдағи да тыныш еді!

	– Ақшаны бересің бе, жоқ па? - Ол мені есікке жапсыра қысты, жүндес көрік кеудесімен нығарлап жаншып барады.

	– Шығыңдар! - деп булықтым. - Басымды қатырмаңдар!

	Ал өзім қолымды айқастырып алып тыпыр етпей тұрмын, алыса кетуге дәрменім жоқ. Құдай-ай, қандай бейшара едім!

	Сол бір сәт манадан үнсіз отырған Санниге тіл бітті.

	– Морис, мынаның күмәжінегі ана жерде жатыр, керегімді ала салайын да.

	– Ал! Тез ал! - деп зіркілдеді ол.

	Қыз күмәжінекті аударып-төңкере бастады.

	– Міне, алдым, - деді бір кезде.

	Жаныма келіп, қолындағы қағаз ақшаны көзімнің алдында көлбеңдетті.

	– Жақсылап қара, артық - кемі жоқ тура бес доллар. Біз ұры емеспіз, тиесілісін ғана аламыз.

	Кенеттен жылап жібердім, босамайын-ақ десем де болатын емес.

	Морис кеудесімен жанышқылап әлі тұр.

	– Таста! - деді Санни. - Кеттік!

	– Қазір, - деді ол, бірақ тапжылатын түрі жоқ.

	– Естимісің Морис! - деп дегбірсізденді Санни енді. - Керегі не оның! Кетейік!

	Морис босата берді де тізесімен белімнен төмен жерден бір тепті. Жаным көзіме көрінді.

	– Нас басқан дүлей! - деп айғай салдым.

	– Не?

	Ол қолын құлағына қойып естімеген сыңай танытты.

	– Не дедің? Кімге теңедің мені?

	– Жексұрын! Нақұрыс! - деп тістендім. - Антұрған дүлей! Бейшара ұры! Әлі-ақ ыңыршағың шығып көшеде қайыр сұрап отырасың, мұрныңнан сораң ағады сонда.

	Ол маған өшіге ұмтылды, ішімнен тиген қатты соққыдан теңселіп бара жаттым. Есімнен танбаған болармын, өйткені екеуін еденде сұлаған күйімде көргем, олар есікті тарс жауып шығып кетті. Содан біразға дейін тұрғам жоқ, дем ала алмай қыстыққам.

	Мені кейде әлдене шалықтайтын болуы керек, құдай біледі, денім сау емес. Ваннаға бара жатып, өзімді ішегіме оқ кептеліп қалған деп сендіруге тырыстым. Иә, Морис мені атып кетті. Қаным тамшылаған күйімде ваннаға келе жатырмын. Қазір есімді жиып, жігерімді жану үшін виски ішіп аламын да сыртқа шығамын. Міне, дәліздемін, қалтамда револьвер, жаралы болғандықтан әредік теңселіп кетем. Баспалдақтың жиегінен ұстап алға ұмтыламын, ернімнен де қан білінді. Бірақ тоқтамаймын, екі-үш қабатты өткерген соң аялдап, лифт шақырдым. Әне қарсы алдымда үрейі ұшқан Морис тұр. "Атпа!" - деп жік-жаппар болып жатыр, жыртқыштанған даусы төбе құйқаны шымырлатады.

	Алайда үкімі шығарылып қойылған, револьвердегі алты оқты түгелдей жүн-жүн қарнына қадап, жанын жаһаннамға жібердім. Содан соң тапаншаны мұқият сүртіп, лифтінің шахтасына лақтырып тастадым. Қан әлі ағып жүр, әлім құруға айналған, бөлмеме бауырыммен жылжып зорға жеттім. Соңғы күшімді жинап, Джейнге телефон соқтым. Ол құйындай ұшып тез келді, жарамды таңып, тұтатылған темекіні ернімде ұстап отыр. Көк түтінді құныға жұтамын, қансырап әбден қажығам.

	Арзан, былық киноның әсері бұл, сірә. Әйтпесе есім ауыспаған шығар.

	Ваннада сағаттан астам отырдым, өзіме келген соң төсекке келіп сұлқ түстім. Ұйықтар алдында өлгім келетінін үрке аңғарғам. Терезеден секіріп кетсем, әлдекім қан-қан денемді жауып жатса...





XV


	Ұйқыдан оянғанда, таңғы сағат онның шамасы еді. Төсекте жатып шылым шектім де бөлмеме тамақ алдырмақ болып, ол ойымнан тез айныдым. Асты ана Морис иттен беріп жіберетін шығар. Ал түндегі оқиғадан кейін оны көрмек түгілі есіме алсам құсқым келеді.

	Қарнымның ашқаны анық-ты, Броссар мен Эклиге еріп Эгерстаунға барғанда жеген екі котлеттен басқа нәр татпағаныма талай уақыт. Түнде вискиді тіске басарсыз жалаң іше беріппін.

	Төсекте темекіні бірінен соң бірін бұрқыратып жатып Джейнге қоңырау шалғым келді, ендігі үйінде шығар, бірақ біртүрлі көңілім дауаламады. Әрі ойлап, бері ойлап Салли Хейске телефон соқтым.

	Ол Мэри Э.Удроф пансионында оқыған. Өткен аптада хат жазып, діни мейрам басталысымен үйіне келгенін айтыпты. Мен мұны шақырғаны деп түсіндім.

	Саллиді Джейн секілді ұнатқан емеспін, бірақ сыйлайтынмын, өте ақылды қыз, театр, драма, әдебиет туралы көп біледі. Жалпы білімділердің ақылды әлде ақымақ екенін тап басып білу қиын. Оның үстіне мен қызбен сүйіссем болды, оны ақылды деп санаймын. Сондай әдетім бар. Ал Салли екеуміздің қанша рет сүйіскеніміз есімде жоқ, кездескен сайын құшағымыз айқаса кетеді.

	Телефонға әуелі үй қызметшісі, содан кейін қыздың әкесі, ең соңында Саллидің өзі келді.

	– Салли, сенбісің? - деп анықтап сұрап алдым.

	– Иә! Бұл кім екен?

	– Мен ғой, Холден Колфилд. Хал қалай?

	– Ой, сенбісің? Хабарласқаның қандай жақсы болды! Өзің қалайсың?

	– Жаман емес. Не жаңалық бар?

	– Ешқандай. Бәрі сол баяғыша.

	– Қолың бос па? Спектакль көріп, қыдырып дегендей... Қалай қарайсың?

	– Қуана-қуана құп деймін!

	Ол әдемі, жылтырақ сөздерді төге салды да көңілім су сепкендей суынды. "Әншейін айтамын, ешқайда бармаймыз" дей жаздадым.

	Қыздың аузы-аузына жұқпайды, бастырмалатып жатыр. Әуелі Гарвардтағы бір дарақы жайлы салдыр-гүлдір айтып шықты, сөзіне қарағанда бірінші курста оқитын болу керек, бұған күндіз - түн қоңырау шалып мазасын алып бітіпті. Қыр соңынан қалмайтын көрінеді. Содан соң Вест-Пойнттағы кадетке көшті. "Мен үшін бауыздала салуға дайын" дегенде күліп жіберуге шақ қалдым.

	– Салли! - дедім зорға тоқтатып. - Кездескенде айта жатарсың. Мені екіде "Билтмор" отелінің сағаты астында күт.

	Нью-Йоркте алғашқы спектакль күндізгі екі жарымда басталады, Салли үнемі кешігіп жүретіндіктен әдейі ертерек шақырдым.

	Қыздың өтінішімді оңай қабыл алғаны ұнамады, әйтсе де кездескім келіп-ақ тұр, ол мейлінше сұлу еді.

	Тұрып жуынып-шайындым, шабаданымды жинап болған соң қарсы қапталға көз салып едім, терезелерін жауып алыпты. Күндіз бәрі тып-тыныш бола қалған.

	Төменге түсіп отельмен есептестім. Морис көрінбеді, нақұрыстың қарасы өшкені дұрыс-ты.

	Қонақ үйден шығысымен такси ұстадым, дәл қазір қайда барып тоқтайтыным өзіме де белгісіз. Сәрсенбіге дейін үйге жолай алмаймын. Мүмкін басқа мейманханаға аялдай тұрсын ба екен, бірақ онда да Саннилар мен Мористар өріп жүрген шығар. Жүргізушіге орталық вокзалға тарт дедім, ол Саллимен уағдаласқан "Билтмор" отеліне жақын. Барамын да жүгімді қоймаға өткізем, жақсылап тамақтанып аламын.

	Ақшамды санап едім, кедейлене бастаппын, соңғы күндері қалай көп жұмсағам?! Бірақ таңданатын ештеңе жоқ-ты табиғатымнан шашпамын, мейрамхана-домханаларда артық төлей салу дегеніңіз мен үшін бұйым емес. Сірә әкемнің дәулеттілігі есіртетін шығар. Оның қанша табатыны маған беймәлім, Бродвейдегі қойылымдардан ақша аямайтындығына қарағанда осал адам емес, шешем осы мырзалығы үшін шу шығарып та жатады, ол Алли дүниеден озған соң ашушаң болып кетті. Сондықтан мектептен тағы шығып қалғанымды айтуға жүрек жоқ.

	Вокзалдағы қоймаға шабаданымды тапсырып, буфетке бардым. Осы жолы бір тойған шығармын. Жұмыртқа мен ет, апельсин шырыны, кофе, тәтті тоқаш, тағысын тағылар. Әдетте таңертеңгілік бір стақан шырын ғана ішетін маған бұл рекордтық көрсеткіш. Жалпы тамақсау емеспін, сондықтан да арықпын. Ұннан жасалған тағамдарды көбірек жеу туралы кеңес бергелі қашан, бірақ оған құлақ асқан мен жоқ. Әдетте швейцар ірімшігі қосылған бутерброд жеп, бір стақан сүт ішем, сол маған күнұзаққа жетіп жатыр.

	Тамақ ішіп отырғанда буфетке екі монах әйел кіріп, жанымдағы үстелге отырды. Қол жүктерін қайда қоярын білмей абдыраған соң көмектесуіме тура келді. Шабадандары көнетоз, арзан екен.

	Құданың құдіреті шығар, осындай нашар шабадан көтерген адамға қарай алмайтын жыным бар, аяймын ба, мүсіркеймін бе, сол сияқты бірдеме.

	Элктон-Хиллде оқығанымда Дик Слегл дегенмен бір бөлмеде екі ай тұрдым. Оның шабаданы да мына монах әйелдердікіндей тым жұпыны болатын, соған қымсына ма, ылғи кереуетінің астында ұстайды. Ал менің Марк Кросстан сатып алынған, таза былғарыдан жасалған сәнді шабаданым сөреде тұрады.

	Сірә Дик өзін менен кем санамасын деген болармын, бір күні алдым да кереуеттің астына жытырдым. Кешке сабақтан келсем, сөреде тұр.

	Қысқасы осылай екі-үш рет қайталанды. Мен кереуеттің астына сүңгітем, Дик сөреге қояды. Неге бұлай жасайтынын біразға дейін түсінбей ақыр аяғында білдім. Дик байғұс оны көрген ел өзінікі деп ойласын дейді екен.

	Қайтсін енді, жарлы - бай, бай - құдай болсам деумен әуре ғой.

	Осыдан соң басқа бөлмеге ауыстым, өзін сенен төмен ұстайтын адаммен бірге тұру мүмкін емес-ті. Стрэдлейтер дүлейге мен солай тап болғам.

	Монах әйелдер еркек атаулыдан азар да безер болады деуші еді, мына екеуі әңгімеден қашқан жоқ. Маған таяу отырғаны сабаннан тоқылған кәрзеңке ұстапты, Құтқару Армиясының діндар қыздары діни мейрамдарда осындай ыдыс көтеріп жүріп елден ақша жинайтын. Өздері әдетте Бесінші авенюдегі әмбебап дүкеннің бұрышында тұрады.

	Монах әйел кәрзеңкесін жерге түсіріп алды да, еңкейіп алып бердім.

	– Қайырымдылық зекетін жинап жүрсіздер ме? - деп сұрадым.

	– Жоқ, - деді ол - Кәрзеңке шабаданға сыймаған соң, осылай көтеріп жүруге тура келді. Ыңғайсыз әрине.

	Бетіме мейірлене қарап, жымиып қойды. Ұзын мұрны сиқысыздандырып тұр, арзан металдан жасалған көзәйнегі де қолапайсыз, бірақ түрі сондай иманды.

	– Ақша жинап жүрсеңіздер, аздап бере алатынымды айтпақ едім, - деп ақталдым. -Мүмкін аларсыздар, қайырымдылық зекеті кезінде қоса саласыздар ғой.

	– Қандай имандылық! - деп елжіреді ол. Жанындағы әйел де ризашылықпен жылышырайлана қарады. Ол кофе ішіп отырып та қолындағы інжілге ұқсас жұқа кітабын тастамаған-ды. Өздерінің бар алғаны кофе мен майға қуырылған бір тілім нан.

	Тілдесе келе қалтамнан суырып берген он долларды алды, бірақ:

	– Қиналып қалмас па екенсіз? - деп қайта-қайта сұраумен болды. Әңгімені басқа арнаға бұрдым.

	– Қай жаққа бара жатырсыздар?

	Жарыса айтқандарынан түсінгенім - ұстаздар екен, мұнда Чикагодан келіпті, Жүз алпыс сегізінші ме, Жүз сексен алтыншы ма, әйтеуір сондай бір көшедегі интернатқа сабақ беруге бармақ. Жанымдағы метал көз әйнектісі ағылшын тілінен, серігі тарих пен Америка конституциясынан дәріс оқитын көрінеді.

	Таңғалатын жағдай, монах әйел ағылшыншадан сабақ береді?! Ол сонда махаббат, ғашықтар жайлы кітаптарды оқи ма? Мәселен Томас Хардидің "Отанына оралуындағы" Юстас Вэйдің басынан кешіргендерін...

	Әрине, бұл жайында ауыз ашқан жоқпын, ағылшын әдебиетіне жүйрік екенімді айтумен іркілдім.

	Солай ма? Ғажап екен! - деп қуанып кетті ол.

	– Биыл қандай кітаптарды оқыдыңыз?

	– Қалай десем екен, көбіне англосакстер жайлы. - "Беовульф пен Грендел" және "Рэндел -менің ұлым" сияқтылар. Ал мектеп тапсырмасы бойынша Томас Хардидің "Отанына оралуын", "Ромео мен Джульеттаны", "Юлий Цезарьды" ...

	– "Ромео мен Джульетта" ма? - деп бөліп жіберді ол - Қандай тамаша! Сізге өте ұнаған шығар?

	– Иә, өте ұнады. - Қай жері сонда? Айтпас па екенсіз?

	Шындығында монах әйелмен "Ромео - Джульеттаны" талқылау ыңғайсыз секілді еді, онда махаббат жайлы көп айтылады, ал бұл болса - діндар. Бірақ, амал нешік, сұраған соң жауап бермеу әдепсіздік.

	– Білесіз бе, Ромео мен Джульетта мені баурап әкете алған жоқ, рас, маған ұнайды, алайда неге солай екенін өзім де түсінбеймін, әйтеуір бір шикілігі бар секілді болады да тұрады. Меркуционы өлтіргенде ана екеуінің қазасынан гөрі қаттырақ қайғырдым. Джульеттаның немере ағасы Меркуционы семсермен түйреп өлтіргенде Ромеоны жек көріп кеттім. Аты кім еді сол қанішердің?

	– Тибальд.

	– Иә, Тибальд. Атын ұмыта беремін өзінің, Ал бәріне кінәлі - Ромео.

	Меркуционың ешқандай жазығы жоқ. Әрине Монтекки мен Капулетти де жаман емес, Джульетта туралы да солай дер едім. Бірақ Меркуционың шоқтығы бәрінен биік, қандай ақжарқын, адал... Осындай көңілді, парасатты адамдарды басқаның кінәсіне бола өлтіру қиянат қой. Ромео мен Джульеттаға келсек, өздерінен көрсін.

	– Сіз қай мектепте оқисыз?

	Сірә монах әйел Ромео мен Джульеттадан жалыға бастаса керек.

	– Пэнсиде.

	Ол бұл мектепті біледі екен, мақтады. Мен келіскен де, жоққа шығарған да жоқпын. Осы тұста тарих пен конституциядан дәріс оқитын әйел кетулері керек екенін еске салды.

	Ішкен ас үшін алаңдамауларын, төлей салатынымды айтып едім, олар қарсы болды.

	– Сіз онсыз да мырзалық таныттыңыз бізге, - деді көзәйнектісі. - Сондай мейірімді баласыз. Танысқанымызға қуаныштымын.

	Оның өзі де мейірімді еді, Эрнест Моррдың пойызда бірге келген шешесін еске салған, әсіресе жымиғанда.

	– Сіздермен танысып - біліскеніме мен де қуаныштымын, - дедім.

	Шыным сол болатын. Өздері әйтеуір қай дінде екенімді сұраған жоқ.

	"Католиксіз бе?" - десе не айтарымды білмей сасар едім. Аты-жөніме қарайды да ел мені ирландық деп ойлайды. Ал жергілікті ирландықтар түгелдей сол дінде. Әкем үйленбей тұрғанда католик екен, шаңырақ көтерген соң айныған. Бұл наным-сенімдегілер бір-бірін қызғыштай қориды, басқаларға - салқын. Хуттон мектебінде Луй Гарман деген католик жолдасым болды. Онымен дәрігердің қабылдау бөлмесінде отырғанда таныстым, тенниске жазылу үшін медициналық тексеруден өтесің. Ол осы ойынды қатты ұнатады екен, жазда ылғи Форестхиллде шақырылатын жарыстарға қатысып келіпті. Онда мен де талай болғам, екеуміз теннис жайлы кәдімгі білгірлер секілді әңгіме-дүкен құрдық.

	– Католик шіркеуі қай жерде? - деп сұрады ол бір кезде әй жоқ, шай жоқ.

	Мұны қай дінде екенімді білу үшін сұрағанын ішім сезе қойды.

	Егер католик болсам, теннис жайлы екеуара әңгімеміз ұзаққа созылар еді. Әрине, сөзіміз сол жерде кілт үзілген жоқ, бірақ қызығы кете бастады.

	Монах әйелдер дінімді сұрағанда, әлгіндей жылышырайда қоштаспас па едік, кім білсін.

	Олар кеткен соң, екеуіне бар-жоғы он доллар бергеніме өкіндім. Қалтам жұқара бастаса да көбірек ұсынуым керек еді.

	Алайда әлі Салли Хейспен кездесуім керек, спектакльге, тағысын тағыларға шығынданасың. Бұл ақша деген пәлені кім ойлап тапты екен?!





XVI


	Тамақтанып болғанда сағат әлі он екі еді, Саллимен екіде жолығамын. Оған дейінгі уақытты бірдеңе етіп өткізу керек. Ойымда әлі әлгі екі монах әйел. Көз алдыма қайырымдылық зекетін жинайтын ескі сабан кәрзеңке келді. Шешем, апайым, Салли Хейстің анасы әмбебап дүкеннің бұрышында соны ұстап тұрса қайтер едім. Оларды сондай халде көру түгілі, елестетудің өзі қиын. Бәлкім шешем сауап үшін солай жасай алар, ал соңғы екеуіне мүлде жараспайды. Рас, апайым қайырымдылық шараларымен жиі айналысады, әрине сабан кәрзеңке көтеріп емес, Қызыл Крест, тағы сол сияқты ұйымдар арқылы. Қашан көрсең де мұнтаздай, әдемі киінген, сыланып-сипанған. Оған енді монах әйелінің киімін қалай кигізбексің. Ал Саллидің шешесі ше? Егер тиын-тебен берушілер алдында иіліп-бүгіліп, Құдай ана көргендей құрдай жорғаласа, садақа жинауға арланбас еді. Ол өзін басқалардан жоғары ұстауды ұнатады, сондықтан мүсіркеп берген ол-пұлыңа пысқырмайды да, сабан кәрзеңкені лақтырып тастап, аяғын тәкаппарлана шіреп басып, әдейі ең қымбат ресторанға кіріп кетеді. Ал жаңағы монах әйелдер мейлінше кішіпейіл, өздері қымбат мейрамхананы өңінде түгілі түсінде де көрмеген шығар.

	Бродвейге әйтеуір көңіл көтеру керек болған соң бардым, ол жаққа аяқ баспағалы не заман?! Күй табақ сататын дүңгіршектер кездесе қалса, кіріп шығу да ойымда жоқ емес. Фибиге "Кішкентай Шерли Бинзді" сатып алғым келген. Тамаша ән, тісі түсіп қалған кішкентай қыз елге көрінуге ұялып үйден шықпайды. Әнді негр әйел Эстелла Флегтер орындайды, әсерлемей, құбылтпай қарапайым да жағымды дауыспен әдемі шырқайды. Егер әлдебір танымал ақ нәсілді әнші айтса, мәнерлеймін деп бүлдіріп бітер еді.

	Алғаш рет оны Пэнсиде естідім, біздің үстімізде тұратын балада табағы бар екен. Фибиге қатты ұнар еді дедім бірден. Бірақ әлгі қанша үгіттесем де сатпай қойды.

	Жексенбіде кәкір-шүкір сататын ұсақ дүкендер жағалай ашық болатын, кім біледі, солардың бірінен табылар. Сәті түсіп кезіге қалса, аламын да тура саябаққа тартамын. Фиби онда демалыс сайын келетін, коньки тебуге.

	Күн кешегіге қарағанда жылы болғанымен аспан түнеріңкі. Алдымда бір үйлі жан кетіп барады, сірә шіркеуден шыққан беттері. Ер адам ашық сұр қалпақ киген, ондайды қалтасы жұқалар ғана алады. Өзі әйелімен қызу әңгімеге кіріскен, жанындағы баласын ұмытып кеткендей, мүлде назар аудармайды. Ал бала тротуардың жиегіне бір шығып, бір түсіп әндетіп барады. Тыңдағым келіп әдейі жақындадым. "Егер кешке қара бидайдан ұстап алсаң біреуді" деп сызылтады, даусы сондай сүйкімді. Ерсілі-қарсылы жүйткіген машиналарда да, қарсы кезіккен елде де шаруасы жоқ: "Кешке қара бидайда" ... деп созады. Қосыла кеткім келді, көңілім сәл де болса көтеріліп қалды.

	Бродвейде ығы-жығы халық, түс болмай жатып қаптап кеткен, у-шудан құлағың тұнады. Бұл арада елдің бас сұғатын жері көп - "Астор", "Стрэнд", "Капитолий" дейсің бе, толып жатыр. Кинотеатр жақта да қалың нөпір, билеттің кезегіне тұрғандар тұтас бір орамды толтырған, айдаһардың құйрығындай шұбатылады.

	Бұл адам баласын түсініп болмайсың, қайдағы бір атыс-шабысқа толы кино үшін демалыс күнін сарп етіп, ұзынсонар кезекте сарсылу, құдай куә, барып тұрған ақымақтық. Бродвейден кеткенше асықтым.

	Сәтін салса бәрі де мүмкін екен ғой, алғашқы дүкеннің өзінен "Кішкентай Шерли Бинз" табыла кетті. Бағасы да тәуір екен өзінің - бес доллар, бірақ оған қынжылғам жоқ, күй табақ шыныменен зәру дүние еді. Қуанғанымнан саябаққа қарай жүгіре жөнелгім келді, Фибидің қолына ұстатқанша асықтым.

	Дүкеннен шыққанда қарсы беттен дәмхана көрінді, сонда кіріп Джейнге қоңырау шалсам қайтеді деген ой орала кетті, ол ендігі үйіне келген де болар. Сорыма қарай телефонға Джейннің шешесі келді де тұтқаны тастай салдым. Ол кісімен тілдессең болды, ұзынсонар әңгімеге шырмаласың. Ал мен көп сөзге жоқпын, міндетті түрде бүлдіріп тынамын. Әйтсе де Джейннің қайда екенін білуім керек еді. Көңілім қайтадан құлазыды.

	Киоскіден газет сатып алып театрлардың репертуарын қарап шықтым, оңған ештеңе жоқ. Ойлана келе "Мен махаббатты білемін" деген спектакльге билет сатып алдым. Оны бүгін әлдебір қайырымдылық шарасына арнап қояды екен. Мейлі ғой, ерік өздерінде. Таңдауыма ерлі-зайыпты Ланттардың ойнайтыны себеп болды, олардың қазір дәуірі жүріп тұр. Саллидің аузынан суы ағатын шығар, әлгі актерлер ойнайтын спектакль ол үшін айтулы оқиға, Лант десе ішкен асын жерге қояды. Ал маған бәрібір, Лант па, басқа ма. Жалпы театр дегеніңіздің өзі жасанды бірдеңе. Әрине кино да оңып тұрған жоқ, театрды одан тәуір деуге дәтім және жетпейді. Біріншіден актерлерді суқаным сүймейді, олар сахнада адамдарға ұқсамайды, солай болғысы келеді. Ең талантты актердің өзі кәдімгі өмірдегі адамның ар жақ, бер жағында жүреді. Ол неғұрлым қабілетті болса, соғұрлым бүлдіреді, өйткені не істесе де, қалай құбылса да жасанды екенін біледі. Ана атақты сэр Лоуренс Оливьенің өзі осы кемшіліктен арыла алмаған. Мен оны Гамлеттің рөлінде көрдім. Д.Б. Фиби екеумізді өткен жылы алып барған. Алдымен тамақтандық, ол дәм үстінде "Гамлет" фильмі туралы тамсана айтты да қатты қызықтым.

	Қысқасы Лоуренс табындыра алған жоқ, даусы, түрі, жүріс-тұрысы, қылыштасқан сәттері, - бәрі жақсы, бірақ сендірмейді.Ол Гамлет секілді ақымақ шалыстан гөрі маңғаз генералға көбірек ұқсайды. Маған қайта Офелияның ағасы, әлгі фильмнің соңында Гамлетпен жекпе-жекке шығатын бар ғой, сол көбірек ұнады.

	Оған әкесі соңғы өсиетін айтатын жері естеріңізде шығар, аса бір тебіреністі сәт. Олар енді қайтып бір-бірін көрмейді. Бірақ Офелияның онда шаруасы жоқ, ағасының мазасын алады, біресе қанжарын қынынан суырып әкетеді, біресе қолынан тартқылайды, соның бәріне төзеді, міз бақпайды сабаз. Міне, бұл қызық, өкінішке орай фильмде ондай көріністер мүлде аз.

	Ал Фибиге Гамлеттің итті басынан сипап отыратын сәті ғана ұнады.

	– Қандай тамаша ит! - деп мәз болды.

	Ит шыныменен жақсы еді.

	Билет сатып алған соң, такси жалдап саябаққа тарттым. Ол жаққа метромен де баруға болушы еді, бірақ мен асықтым.

	Саябақ тұнжырап тұр, маңайда тірі жан көрінбейді, қайда қарасаң да темекі қалдығы, иттің ізі. Орындықтардан ызғар еседі. Әлде тоңғаным, әлде өзімнен - өзім денем дір етіп басылды.

	Мұндай да бақ болады екен, діни мейрамның жақын қалғаны мүлде сезілмейді. Бұдан былай ешқандай жақсылық болмайтындай.

	Айналама көңілсіз көз салып мұз жолына да жеттім. Фиби оркестрге жақын сырғанауды ұнататын. Жеткіншек кезімде мен де сөйтуші едім.

	Ол жерден Фиби көрінбеді.

	Орындықта конькиін байлап отырған соның жасындағы қыз баланың жанына бардым.

	– Фиби Колфилдті көрген жоқсың ба?

	– Кімді?

	– Фиби Колфилдті. Жетпіс бірінші көшеде тұрады. Төртінші сыныпта оқиды.

	– Сіз оны білуші ме едіңіз?

	– Иә, мен Фибидің ағасымын.

	– Ол мисс Кэллонның сыныбында ма?

	– Солай ғой деймін.

	– Ендеше олар бүгін мұражайда. Біздің сынып өткен сенбіде барған, бүгін солардың кезегі.

	– Қай мұражайда?

	Қыз бала иығын қиқаң еткізді.

	– Қайсы екені есімде жоқ, кәдімгі мұражай.

	– Суреттер қойылғаны ма, әлде үндістер жайлысы ма?

	– Үндістер жайлысы.

	– Рахмет!

	Сол сәт бүгін сенбі емес, демалыс екені есіме түсті.

	– Бүгін жексенбі ғой, - дедім.

	– Яғни олар мұражайда емес, - деді ол жайбарақат.

	Өзінің қолы тоңып қалыпты, конькиін бекітпек болған әуресінен ештеңе шығатын түрі жоқ. Кілтін алдым да әп-сәтте бәрін ретке келтірдім. Ол рахмет айтуды ұмытқан жоқ, әдепті екені көрініп-ақ тұр. Кішкентай балалардың бәрі сүйкімді ғой.

	– Ыстық шоколад ішіп жылынып алмайсың ба? - деп едім, басын шайқады.

	– Рахмет! Мені құрбым күтіп тұр, кетуім керек, - деп сырғанай жөнелді.

	Фибидің бүгін онда бармайтынын білсем де, саябақты кесіп өтіп этнографиялық мұражайға тарттым. Қарындасымның жасында мұғалимамыз мисс Эглетингер сонда жиі апаратын, ішіндегі экспонаттардың қайсы қай жерде тұрғанына дейін белгілі. Бір барғанда жан-жануарларды, келесіде үндістің көне бұйымдарын тамашалайтынбыз. Онда не жоқ дейсің: ыдыс-аяқ, сабан кәрзеңке сияқтылар жетіп артылады. Әлі есімде, экскурсиядан соң үлкен аудиторияда фильм көрсететін.

	Колумбияның Американы қалай ашқаны, шеккен азап - бейнеті, Изабелла арқылы Фердинандтан кемеге ақшаны зорға алғаны, матростардың бүлігі маған сол фильмдер арқылы бала кезімнен белгілі.

	Басқаларды қайдам, мұражай өзіме қатты ұнайтын. Әлі есімде, аудиторияға бару үшін үндіс залынан өтетінбіз. Ол ұзыннан-ұзақ болатын. Алдымызда мұғалима, соңында қаздай тізілген біздер. Қос - қостан қол ұстасып аламыз, менің қатарыма ылғи Гертруда Левина деген қызды қоятын.

	Еденнің төсеніші жалтырап жатады, қолыңда шыны шарың болып, қапелімде түсіріп алсаң, атшаптырым зал жаңғырығып жүре береді. Мұғалима абдырап бәрімізді қалт тоқтатады, не болып, не қойғанын анықтағанша тапжылмай тұрасың. Мисс Эглетингер сондай сәттердің ешбірінде ашуланған емес.

	Бұдан әріде үндістердің ұзын қайығының жанынан өтеміз. Оның ішіндегі жиырма шақты үндіс бізге түксие қарайды, отырғандарының да, түрегеп тұрғандарының да түсі суық. Ең алдыңғысы маска киіп алған, көзің түссе тұла бойың тітіркенеді. Ол - сиқыршы.

	Сол жерден өтіп бара жатып, ескекке немесе басқа заттарға саусағың тиіп кетсе, мұражайдың қызметкері міндетті түрде көріп қалады. "Балалар, қолдарыңмен ұстамаңдар", - дейді.

	Бұдан әріде үлкен шыны қорап бар, ол да үндістердің мүсіндеріне толы, бірі ағаш таяқшаны үйкелеп от тұтатпақшы болып жатыр. Кілем тоқыған әйелдің емшегі сәл ашылған, біз соған ылғи үңілетінбіз, тіпті қыздар да. Ал шыға берістен көлдегі ойықта балық аулаған эскимосты көресің, жанында екі үлкен балық.

	Екінші қабат аң-құстарға арналған, су ішіп жатқан бұғы, оңтүстікке ұшып бара жатқан қаз-үйрек...

	Ең қызығы - мұражайға қанша рет келсең де ештеңе өзгермейді, бәрі бәз баяғы орынында тұрады: су ішіп жатқан әлгі бұғы да, оңтүстікке бет алған құстар да, кілем тоқыған әйел де, балық аулаған эскимос та. Өзгеретін тек өзің, бәлкім бірер жасқа есейерсің, қол ұстасқан қызың Гертруда емес, басқа болар, үстіңдегі киімің де сан рет ауысар, мисс Эглетингердің орнында одан да мейірімді жап-жас мұғалима ақылын айтып келе жатыр... Көңіл-күйің де басқаша болары сөзсіз, өйткені таңертең әкең мен шешеңнің ваннада айғайласқанын естігенсің. Көшедегі шалшыққа төгілген бензин де, тұнжыраған күн де, ығы-жығы халық та жүйкеңе тиген.

	Жолшыбай аңшы қалпағымды қалтамнан алып, көзіме түсіре кидім, күн суытып бара жатқандай ма қалай, денем тоңазыды. Ал ойымда Фиби мен мұражай. Қарындасым да мен көрген экспонаттарды сан рет тамашалаған шығар, ал өзі, әрине, жыл сайын, тіпті күн сайын өзгереді, бірақ оны сезбейді. Өмір дегеніңіз сондай, бәрін тоздыруға асығады. Ал сен бұған қынжыласың да іштен тынасың: - Адам да ана шыны қораптағы үндістер секілді ешқашан өзгермесе ғой, - дейсің. Оның мүмкін емес екенін біле тұра солай қиялдайсың.

	Осындай қашаған ойды қуалап мұражайға да іліктім. Қырсық қылғанда, оған кіргім келмеді, үлкен саябақты жаяу кесіп өтіп, ентігіп жетсем де, құлқым жоқ. Әрине Фиби сонда екенін білсем, кегежем кері тартпас еді.





XVII


	Мейманханаға келіп сағатқа қарасам, Саллидің келуіне әлі ерте. Холлдағы креслоға жайғасып, жан-жағымды түгендеуге кірістім. Пансиондарда қызық-думан демалыс күндері басталатындықтан ел көп, әсіресе қыздар жетіп-артылады. Біреулері аяқтарын айқастырып қойып жігіттерін күтіп отыр. Екіншілері ерсілі-қарсылы сенделеді. Аққұбасы, сарысы, ұзын - қысқасы - бәрі табылады. Сұлуы да, ұсқынсызы да, аяғы түзуі мен қисығы да жетіп жатыр.

	Соларға көз салсаң, түрлі ой қозғайды, қайсысын қандай тағдыр күтіп тұр екен дейсің. Ұзамай оқуларын да тауысар, ал содан кейін ше? Бәз біреулері күйеуге шығар, бірақ кімге? Құдай біледі, көбі қайдағы бір жексұрындар мен қуыс кеуделерге тап болады, мәселен, көлігінің жанармайды аз жағатынын айтып бөсуге арланбайтын, не болса соған тас-талқан ашуланатын, өмірінде кітап оқымаған, гольфтан немесе пинг-понг секілді арзан ойыннан ұтылып қалса, әкесі өлгендей күйзелетін ұсақ-түйектерге кезігеді.

	Әрине қуыс кеуделерді бірден айыру қиын, әшейінде елдің бәрі тамаша, ал сырын біле келе безе қашасың. Электон - Хиллде Гарис Маклин деген баламен бір бөлмеде тұрғам, сырт қарағанда данышпан, бірақ барып тұрған берекесіздің өзі, ақылды болып көрінгісі келе ме, көзі ұйқыға кеткенше сайрайды. Сонда не айтады дейсіз ғой, Америкадағы ең соңғы ақымақ та әңгіме етуге арланатын ұсақ-түйекті тізбелейді келіп.

	Әр байғұстың кісі елерлік бір қасиеті болатыны секілді ол құбылтып ысқырғанда алдына жан салмайды. Төсегін жинасын, шкапқа киімін ілсін, тамылжытып ысқырады да жүреді. Сізге өтірік, маған шын - оған классикалық шығармалар да бұйым емес, ал джазға келгенде аруақтанып алады. "Төбені дүрліктірген биді" салғанда аузыңды ашып, көзіңді жұмасың.

	Мен, әрине, оны көзінше көтермелеген емеспін, бірақ көке - мылжыңдығына осы қасиеті үшін төзіп, екі ай бірге тұрдым.

	Айтайын дегенім бұл да емес-ті, адамды бірер қылығына қарап сызып тастауға болмайтындығын әңгіме етпекші едім. Сондықтан қуыс кеуделерге тұрмысқа шыққан қыздарды бас салып аяу артық, ондайлар әдетте ешкімге кесірін тигізбей салдырлайды да жүреді.

	Баспалдақтан Салли көрінді де орнымнан тұрдым. Құдай-ау, қандай сұлу еді өзі. Үстіндегі қара пальтосы мен сол түстегі ықшам қалпағы жарасып-ақ тұр. Жалған айтсам, тіл тартпай кетейін, оған үйленгім келіп, басым шыр айналды. Сірә, денім сау емес менің, есім дұрыс болса, осыған дейін ұнамай келген қызға аяқ астынан құлап түсем бе?!

	– Холден! - деді ол. - Жолыққанымызға сондай қуаныштымын! Көріспегелі көп болды ғой.

	Даусы саңқ-саңқ етеді, естіген құлаққа ыңғайсыз. Оны елейтін Салли жоқ. Сұлуларға бәрі жарасады дейтін шығар.

	– Кездескенімізге мен де қуаныштымын! - дедім. - Аман-есенсің бе?

	– Бәрі жақсы! Кешіккен жоқпын ба?

	– Жоқ.

	Шын мәнінде ол он минутқа кешіккен, бірақ оны ойлаған мен жоқ.

	Қызды күткеннен өлген адамды естіген емеспін. Ана бір сурет бар ғой, әлгі нақсүйерін тоса - тоса сүмірейіп қалған бейшараны бейнелейтін "Сэтердейивнинг пост", ойдан шығарылған сайқымазақтың дәл өзі. Күткенің сұлу болса, таң атқанша тұрсаң да дәл сондай сорламайсың.

	– Жүрейік, - дедім, - спектакль екі қырықта басталады.

	Баспалдақтан түсіп таксидің аялдамасына келдік.

	– Қандай спектакльді көреміз?

	– Ланттар ойнайтынын ғана білемін.

	– Аһ, Лант! Қандай ғажап! - деп мәз болды ол.

	Таксидің ішінде екі рет жеңіл-желпі сүйістік. Салли әуелде қарсыласқан болды, ернінің бояуын кетіргісі келмеді, бірақ мен нағыз жігітше қимылдап илікпесіне қоймадым. Бауырыма басып:

	– Сүйем де күйем! - деп өліп-өштім. Әрине, өртеніп бара жатқан ештемем жоқ. Алайда денім сау болмаған соң, қайтесің енді.

	– Мен де, сүйіктім! - деп балқыды ол. - Тек уәдеңді берші, шашымды қысқартпаймын деп. Кірпі қазір сәннен қалған.

	Соңғы сөзі көңілімді құлазытты.

	– Солай таңғалдырмасаң, Салли боласың ба?! - дедім іштей.

	Спектакль бұрын көргендеріме қарағанда жаман емес сияқты еді.

	Әйтсе де оңып тұрғаны шамалы, ұзақ жыл бір шаңырақтың астында болған шал мен кемпір туралы. Жас кездерінде әке-шешелері қосылуларына қарсы болады, әсіресе қыздың жағы. Бірақ ол дегеніне жетеді, содан екеуінің ащы ішектей созылған тарихы басталады. Жігіт соғысқа аттанады, қыздың ағасы ішіп кетеді. Қысқасы - осы секілді қым - қиғаштар. Бір сөзбен айтқанда - жасанды. Рас, шал-кемпірдің бойында аздап тартымдылық бар, тауып сөйлейтінін айтам. Алайда олардан да жалығасың, біріншіден шай ішуден қолдары босамайды, шымылдық ашылды екен, жалшы шайнек әкеле жатады. Сахнада дамыл жоқ, бірі кіреді, бірі шығады.

	Альфред Лант пен Линн Фонтанн ерлі-зайыпты қарттарды тәп-тәуір ойнады, бірақ маған ұнаған жоқ. Олар кәдімгі өмірдегі адамдарға да, актерлерге де ұқсамайтын, өздерінің басқалардан ерекше екендіктерін сезгендіктен сөздерін де, жүріс-тұрыстарын да шамадан тыс әсірелеп мезі қылды. Бірін-бірі тоспайды, бастырмалатып ала жөнеледі.

	Адам дегеніңіз сахнада да, өмірде де өзіне ұқсас болу керек қой. Ал Лант пен Фонтанн Гринич-Вилледждегі музыкант Эрни секілді өзінің шын мәнінде қандай екенін ұмытып, ауада қалықтап жүрді. Дегенмен, талантты екендіктері көрініп тұр.

	Алғашқы актыдан соң елмен бірге шылым шегуге шықтық. Жұрт темекінің түтінін бұрқылдатып тұрып жағалай даурықсын келіп. Пьеса туралы жамыраса саңқылдайды, түрлеріне қарасаң: Естідің бе, міне мен қандаймын! - деген даңғойлықты жазбай танисың.

	Жанымызда темекі тартып тұрған актердің түрінен де жасандылықтың жылымшы лебі еседі, өзін тағы бір жерден көрген сияқтымын, әрі ойлап, бері ойлап есіме зорға түсірдім, бір әскери фильмде шабуылға шығарда үрейі ұшып қалшылдаған су жүректі ойнаған. Қасындағы аққұба қыз жүзіктің көзінен өткендей. Екеуі де елдің өздеріне қарағыштағанын жорта байқамағансиды. Өздерінше қарапайым болып көрінгендегісі, тап бір атақты кино жұлдызы дерсің.

	Салли жан-жағын үнсіз шолып, көзін аударып-төңкеріп әлек. Қарсы беттен қара сұр костюм мен торкөз жилет киген мұнтаздай біреуді көрді де құбылып сала берді.

	– Қай жерде танысып едім? Білетін адамым, - деп тықыршыды.

	Мұнымен қай ортаға барсаң да осы, әйтеуір біреумен әлдебір жағдайда кездескен болып шығады.

	Енді екеуі сонадайдан шұрқырасқан.

	– Алыстан аласұрмай барсаңшы! - дедім жыным келіп. - Сағынып қалған шығарсың!

	Ол бұлқан-талқан ашуланды. Бірақ мұнысы артында зілі жоқ жай әшейін екен, анау жанымызға келгенде жадырап қоя берді. Екеуінің қалай әмпей-жәмпей болғанын көрсең, құдды ұзақ көріспеген қимас жандардай.

	– Танысып қойыңдар! - деді Салли аптығы басылған бір сәтте.

	– Джордж! - деп қолын ұсынды анау.

	Бұдан кейінгі айтқандарын сол сәтте ұмытып қалдым, сірә Эндоверде оқыдым деген секілді.

	– Пьеса ұнады ма? - деп икемдеді қыз. Ол жауап беруге асыққан жоқ. Бәрін алдын ала кесіп-пішіп, ернін де есеппен қимылдататын ақсүйексымақтардың дағдысы. Ойланғансып ілгері-кейін теңселді. - Пьеса, әрине соншалық терең емес, - деді әр сөзіне ерекше мән бергенсіп. - Ал Лант - періштенің өзі.

	"Періште! - деп қайталадым іштей. - Осыншама көлгірсімесең ішің кебе ме?"

	Бұдан әрі екеуі таныстары туралы айта жөнелді. Оларды тауысқан соң, әр қаланың құлағын бір шулатып, соларда тұратын жақын-жуықтарын түгендеуге кірісті.

	Келесі үзілісте де мен жайыма қалдым, Саллиді спектакльге әкелген ана жексұрын ақсүйексымақ секілді, қыз соны төңіректеумен болды. Ал оның даусын естісең, біреу теріңді тірідей сыдырып жатқандай түршігесің. Жорта қажыған, нақтырақ айтқанда, ақылдан азап шеккенсіген жалған зиялының жезөкше даусы. Кейде сайқал әйелдің жиіркенішті жылауық сыңсуына ұқсап кетеді.

	Одан спектакльден соң да құтыда алмай сарылдым, бізге біраз жер еріп келді, сірә Саллидің дәл қазір мені тастап кете алмайтынына көзі жетті ме, ақыры қоштасты-ау.

	Саллиге қарауға жиіркендім, таксиге отырғанда, үйіне апарып тастап, желкемнің шұқыры көрсін дейтініме сенімді едім. Ал ол болса, жайбарақат.

	– Үйіңе асығып отырған жоқсың ба? - деп сүйкене таянды. Түскі асқа күтетін шығар?

	– Мені ме? Жоқ, ешкім күтпейді. Оны неге сұрадың?

	– Радио-ситиге барып коньки тебейік.

	– Дәл қазір ме?

	– Иә. Ең құрыса бір сағат. Әрине, егер көңілің соқса... Барғың келмесе...

	– Барғым келмейді деп кім айтты?

	– Онда әдемі қысқа юбкалар береді. Өткен аптада Дженнет Кальц алыпты.

	Саллидің Радио-ситиге неге құмартқаны енді белгілі болды. Бөкседен сәл ғана төмен түсетін юбканы киіп алып, олай-бұлай ойқастамақ қой.

	Айдынға біреу сүйрегендей зорға келдім. Ал Саллидің төрт құбыласы түгел, әлгі қысқа юбканы кигенде тіпті құлпырып кетті. Оны өзі де біледі, әрине. Алдыма түсіп алып бұлаң қағып барады. "Міне, мен қандаймын, жақсылап қарап ал!" дегені.

	Мұзға табаным тигенде тілерсегім дірілдеп берекем кетті. Саллидің де шеберлігі шамалы екен, тобығы майысып қалт-құлт етеді. Айналамыз толған көз, аяғына коньки байламағандардың бәрі бізге қарап тұр. Оларға әлбетте күлкі керек, осындай еріккендер көпшілік орындарда қойдай өріп жүреді.

	– Мүмкін барға барып бірдеме ішерміз, - дедім буын - буыным сырқырай бастаған соң.

	– Тамаша ақыл! - деп келісе кетті ол Мұзға құлай - құлай сілікпесі шыққан.

	Бар өте ыңғайлы жерде екен, бүкіл айдын алақанға салғандай анық көрінеді. Даяшыға кока-кола мен виски әкел дедім. Соңғысы өзіме еді, бірақ ол маған спиртті ішімдік беруден бас тартты. Амал жоқ, шырын сусынын сораптауға тура келді.

	Қызбен сөйлесуге құлық жоқ, қалтамнан сіріңке алып, шырпыны бірінен соң бірін жаға бастадым. Тастай алмай жүрген жексұрын әдетімнің бірі. Жалындаған шиді қолым күйгенше ұстап тұрамын да, күл салғышқа тастай салам.

	– Холден! - деді Салли оқыстан. - Сочельникке шырша безендіруге келесің бе? Тек анығын айт.

	– Жазған хатымда баратынымды айтып едім ғой. Ал сен сұраудан жалықпайсың. Әрине келемін.

	– Анықтап алғанның артықшылығы жоқ. - Өзі тамыр-таныстардың бірі көрініп қалмас па екен деп жан-жағына қарағыштап отыр.

	Шырпы жағуды доғардым да оған жақындап отырдым. Дұрыстап сөйлескім келді.

	– Тыңда, Салли! - дедім.

	– Айта бер. - Көзі залда.

	– Сенің дүниеден түңілетін кездерің бола ма? Мәселен, түгел күйреп түскендей.

	Ол түсінбеді.

	– Үрейленетін шақтарың ше?

	Тағы да ештеңе ұққан жоқ.

	– Бірдеңені өлердей жақсы көретін, не жек көретін сәттерің бола ма, өзі?

	Ол бетіме аңтарыла қарады.

	– Мысалы мектебіңді жақсы көресің бе?

	– Жоқ, әрине. Зеріктіріп бітірді.

	– Сонда жай ғана ұнамай ма, әлде тозақ секілді безіндіре ме?

	– Қалай десем екен?! Бірде олай, бірде былай.

	– Ал мен бүкіл жан-тәніммен жек көремін. Жалғыз оны емес, бәрін! Нью-Йоркті де, такси, автобустарды да, олардағы кондукторларды да, Ланттарды періштеге балайтын көкезулерді де, лифтіге кіріп-шығуды да, - түгел иттің етінен жек көремін. Бруксқа барып костюм өлшеп тұру да жүрегімді айнытады. Саған...

	– Айғайлама! Өтінемін! - деп бөліп жіберді Салли.

	Елігіп алғанымды байқамағаным ба?! Сірә, даусым көтеріліп кеткен ғой.

	– Машиналарды алайықшы, - дедім сыбырлап. - Машиналар елді естерінен тандыруда. Көлігіне сызат түссе, тәп-тәуір адамның өзі жындана жаздайды. Жаңа машина сатып алса, сол сәтте соңғы үлгісіне қалай айырбастасам екен деп сандалады. Ал маған ескісінің де, жаңасының да құны көк тиын. Одан да ат сатып алғаным дұрыс. Білесің бе, жылқыда адамға тән қасиеттер бар, қажет десең тілдесе де аласың.

	– Не айтып кеттің? Тоқтатшы!

	– Саған не айтқым келетінін білесің бе? - дедім ширыға түсіп. - Егер сен болмағанда, мен қазір Нью-Йоркте отырмас едім! Сен болмасаң, қияндағы орманның ішінде жатар едім! Сен үшін сандалып жүрмін ғой мұнда!

	Толқытпашы! - деді ол. Жүзінде сескеніс бар.

	– Ер балалардың мектебінде оқып көрсең, жағалай көз бояу, - деп қатая түстім. - Онда не үшін білім алатынын білесің бе, су жұқпас сұғанақ болып шықса, бірді беріп, екіні алып айдарынан жел ессе, сыңғырлатып "Кадиллак" мінсе, өйтсе-бұйтсе... Бұдан басқа мұңы жоқ. Армандары түкке тұрмайды: ішіп - жеп, қыздармен қызыққа кенеліп, күні - түн рақаттану. Әр жылпыңның өз үйірі бар, жемін топтанып аулайтын жыртқыштар секілді. Тіпті ана серейген баскетболшылар мен бридж ойнаушылар да бір-бір қарақшы топ құрып алған. Зиялысымақтарың сыбысын шығармай жұтатын ордалы жылан тәрізді, қыңқ етіп көр, қылқ еткізсін.

	– Олай емес, - деп таласпақ болды Салли. - Мектеп туралы мүлде шатыстың.

	– Солай да шығар, мектеп дегенің мұғалімдер күнде құлағымызға құятын алтын ұя шығар, адам бол дейтін шығар, талайлар адам болуды үйреніп жатқан да шығар, ал маған ештеңе берген жоқ. Мен еш жерден және ешкімнен жақсылық дәметкен емеспін. Дәметпеймін де. Сен түсінесің бе соны. Біттім, таусылдым әбден.

	– Иә, сен әбден шаршапсың.

	– Тыңда! - дедім бір қаңғыбас ой баурап алып. - Басымыз ауған жаққа кетейік. Гринич-Вилледжде танысым бар, ол маған он доллар қарыз, машинасын бірер аптаға сұрап ала алам. Таңертең Массачусетстегі Вермонтқа тартамыз, ол жақта көрікті жерлер көп, жұмақтың өзі. Аралаймыз, аунап-қунаймыз.

	Тоқтай алар емеспін, айткан сайын толқимын, Саллиға тығыла түсіп қолынан ұстадым.

	– Ойыны жоқ, құдайдай шыным, - деп бастырмалаттым. - Қаржы кітапшасында жүз сексен долларым бар, ертең банк ашылысымен аламын. Содан соң әлгі танысымның машинасына отырып тайып тұрамыз. Ақша таусылғанша туристердің лагерьлерінде боламыз. Ал қалта тақырланғаннан кейін нағыз рақат өмір басталады, ормандағы бұлақты мекендейміз, бәлкім қосылармыз. Қысқа керек ағашты, тағысын - тағыларды өзім дайындаймын. Қандай ғажап! Көз алдыңда елестетші өзің! Қалай? Келістік пе?

	– Мүмкін емес қой мұның!

	– Неге мүмкін емес? Неге деймін?

	– Айғайлама маған! Өтінемін! - деп әбігерленді ол.

	– Неге мүмкін емес дейсің?

	– Өйткені мүмкін емес! Біріншіден біз әлі баламыз. Ақша біткен соң қалай өмір сүретінімізді дұрыстап ойладың ба? Жоқ, ойлаған жоқсың. Айдалада жұмысты қайдан табасың? Аштан өлеміз. Мұның, кешірерсің, қиялилық!

	– Жоқ! Бұл қиялилық емес. Жұмыс табамын, оған алаңдамай-ақ қой. Жалпы шошынатын ештеңе жоқ, одан да сенімен ешқайда барғым келмейді деп шыныңды айт.

	Саллиді жек көре бастағанымды сездім.

	– Тіптен де олай емес, - деді ол. - Әр нәрсенің өз жөні бар, мұның бәрі келешекте ғана мүмкін. Түсінесің бе, келешекте. Сен университет бітіресің, үйленеміз, содан кейін талай ғажайып жерлерді емін-еркін аралаймыз.

	– Жоқ, ол кезде бәрі басқаша болады, ғажайып жерлер түсіңе де кірмейді.

	Көңіл-күйім мүлде бұзылды.

	– Не? - деді Салли. - Естіген жоқпын, сен біресе айғай саласың, біресе міңгірлейсің.

	– Ол кезде арман-сарманның күлі көкке ұшады, - дедім күйініп.

	– Университет бітіргенде тәтті қиял келмеске қаңғып кетеді. Сапар дегенің қызық -қуаныштан жұрдай бірдеңе болады да шығады. Көзіңе елестетші өзің, әуелі қаптаған ағайын-туыспен қоштасып, әрқайсына қайда баратыныңды айтудан аузың көпіреді, содан артынып-тартынып жолға шығасың. Зілдей жүктерді ақ тер, көк тер арқалап, қонақ үйдің бірінен соң біріне көшесің. Сөйтіп жүріп әке-шешеңе ат шалдырған сайын жеделхат салуды ұмытпауың керек. Сондай да сапар бола ма екен?! Жалпы есейгеннен соңғы өмірде түк мән жоқ. Жұмыс істеп пора-пора ақша тапсаң да, қызметке машинаңмен баратын деңгейге жетсең де - бәрі бір мағынасыз бірдеңе. Ал айналаң тасқын судай арнасына салып алып ағызып бара жатады, құлқың соқпаса да киноға барасың, атыс-шабыс, у-шу басыңды қатырады. Ақсүйексымақ болып көріну үшін гольф не бридж ойнауға мәжбүрсің. Ат жарыстарында төбе көрсетпесең, тағы пәле. Ара-тұра жаңа кеменің суға түсіру рәсіміне шақырады, мэрдің не сол сияқты кекірейіп қалған біреудің еркетотай әйелі шампан сындырады, ду-ду қол соғасың, елді күлдіру үшін әкелген маймыл да алақанын шапақтап ыржаң-ыржаң етеді.

	Осындай да өмір бола ма екен? Бірақ сен түсінбейсің ғой, саған бәрі бір.

	– Иә, түсінбеуім мүмкін, - деді Салли. - Сенің өзің де ештеңе түсініп отырған жоқсың.

	Екеуміздің мана жолыққан кездегі сүйіспеншілігімізден ештеңе қалмаған секілді. Оның ағымнан жарылып айтқандарымнан түк те ұқпағаны жынымды келтірді. Жүрегімді ақтарып сырласа алмайды екем мұнымен.

	– Жарайды, табанымызды жалтыратайық бұл жерден! - дедім. - Қайда кетсең де еркің, шаруам жоқ сенде!

	Салли есінен адасып қала жаздады, әлгі сөзім жанына қатты батқаны ма?! Олай жасамауым керек еді, әрине. Қыздардың алдында бұлай қитықпаушы едім, өзі ғой жүйкеге тиіп біткен.

	Кешірім сұрап едім, жылап жіберді. Жүрегім аузыма тығылды, әкесіне барып шағынса, тілдеді десе, бір пәлеге қалғаным. Онысы сорайған біреу, ылғи түксиіп жүреді. Мені ұнатпайтын, мінезі шапшаң дейтін көрінеді.

	– Кешірші, Салли! - дедім, шынымен өтініп айттым.

	– Кешіру! Сені ме? Сендей тұрпайыны ма?

	Көзінің жасын тыя алмай ықылық атты.

	– Жүр, кетейік. Үйге шығарып салайын.

	– Рахмет, өзім де тауып бара алам! Шығарып салуға көнеді деп ойласаң, барып тұрған ақымақсың! Мені ешкім ешқашан бұлай жәбірлеген емес!

	Оның соңғы сөзі күлкілі естілді, қарқылдап қоя бердім, барды басыма көтерген шығармын. Әрине, мұным алғашқы қылығымнан да сорақы дөрекілік еді, Салли түтігіп кетті.

	Енді бұл жерде қалу мүмкін емес еді, бірақ жазған құлда шаршау жоқ, тағы да кешірім сұрадым, ол кет те кеттің астына алды. Әрі тұрып, бері тұрып жөніме кеттім, Саллиді үйінен шақырып алып, осылай жалғыз тастағаным ақылға сыймайтынына іштей ыңғайсызданған күйі бардан шығып бара жаттым.

	Оған неге осынша ағылып - төгілгенім жұмбақ. Массачусетске, Вермонтқа шақырып нем бар еді?! Мұндайлармен сапарға шығуға болмайды, тіпті өзі өтінсе де. Ал әлгінде оны шынымен үгіттеп едім, мына ығы-жығы дүниеден аз күнге болса да алыс кеткім келді. Енді міне, жалғызбын, қасымда ешкім жоқ. Сірә, есім дұрыс емес, құдай біледі, сау емеспін мен!





XVIII


	Қарным ашты, буфетке кіріп жүрек жалғадым да телефон іздедім. Джейннің үйіне келген -келмегенін білгім келді, бүгінгі кешті сонымен бірге өткізсем, биге барсақ, беймаза көңіл байсал тартар ма еді.

	Би алаңынан мен оны соңғы рет мектептегі кештердің бірінде Эл Пайк деген әумесермен көргем. Чоутта оқитын ол өзін тамаша спортшымын деп есептейтін, бассейннен шықпайды, биіктен суға күмп-күмп секіреді де жатады. Турасын айтқанда кәдімгі жарыместің өзі, бұлшық еті бұлт-бұлт, ал басында дәнеме жоқ.

	Қыз атаулы жағалай жұмбақ қой, осындай кемістердің көңіліне қарағыш келеді шетінен. Джейннің Эл Пайк туралы әңгімелеп тұрып: - Оп-оңды жігіт, құдай ақылдан кенде қылып қойса, лажы қайсы. Аяйсың өзін, - дегені есімде.

	Олар сөйте тұра есті жігіттерге мін таққыш-ақ. Джейннің құрбы қызы менің бір жолдасыммен білгірлер командасының капитаны екенін айтқаны үшін кездеспей қойды.

	– Мақтаншақ байғұс қой тегі. Капитан екенін айтса, мен құлап түседі дей ме?! - деп қырсықты да қалды.

	Ал осыдан кейін әйел затын түсініп көр.

	Джейннің үйінде телефон тұтқасын ешкім көтерген жоқ.

	– Енді кіммен хабарлассам екен? - дедім қойын дәптерімді ақтарып. Онда үш-ақ адамның телефоны жазылыпты: Джейннің, Элктон-хиллде сабақ берген ұстазым мистер Анатолинидің және әкемнің қызметінің. Алғашқысының үйі жауап бермесе, кейінгі екеуінің дәл бүгін қажеті жоқ-ты.

	Сөйтіп өзіммен - өзім сабылып тұрғанда, Хуттон мектебінде бірге оқыған Карл Льюс есіме түсті. Менен үш жас үлкендігі бар, керемет білімді. Мектепте ой-өрісіміздің қаншалықты деңгейде екені сыналғанда, ол ең жоғары көрсеткішпен бәрімізден оқ бойы озық шыққан. Қазір Колумбия университетінде оқиды, ұмытпасам Алпыс бесінші көшеде тұратын. Анықтама арқылы телефонын тауып алдым.

	Қас қылғанда ол түс мезгілінде бос емес екен.

	– Қаласаң кешкі онда кездесейік, - деді. - Елу төртінші көшедегі Викер барға кел

	– Әрі жүр демегеніңе рахмет, - дедім телефон тұтқасын қойып жатып. Мен оны соңғы көргенде "май құйрық" деп кекетіп мұқатқан болатынмын.

	Кешке дейін көп уақыт бар, Радио-ситиге қайтып барып кино көруден басқа амал қалған жоқ. Мен келгенде екі кино сеанстың арасында болатын ойын-сауық басталып кетіпті. Рокетт труппасы билеп жатыр, бір-бірін мықындарынан ұстап алып ерсілі-қарсылы секеңдейді. Елде ес жоқ, у-шу. Би мен азан-қазан музыка желіктіріп жіберген біреу қайта-қайта айғайлайды.

	– Білесіндер ме? Қалай аталады бұл?

	Ешкім жауап бермейді.

	– Математикалық дәлдік! - дейді ол өңешін жыртып.

	Рокетт труппасынан соң аяғына ролик байлап алған қара фракты жүйткіп шықты. Елді әзіл айтып күлдіріп жүріп, аласа үстелдердің астынан зу-зу өтеді.

	Байғұс осы көріністі мінсіз орындап шығу үшін күн сайын қанша сағат ақ тер, көк тер болады екен?

	Келесі кезек актерлерге тиді, үлкен жәшіктерден қанатты періштелер шығып, Христос керілген кресті иықтарына салды да арлы-берлі жүре бастады. Бір сәт "Келіңдер, діндарлар!" әнін шырқай жөнелді.

	Бұл көрініс діни мейрамда жыл сайын қойылады, ел: - "Қандай тебіреністі! Неткен имандылық!" - деп аузын ашып, көзін жұмып жатады. Ал мен жүректі шымырлататын құдіретін сезбей-ақ келемін. Өткен жылы Салли Хейс екеуміз көргенбіз, ол аһ ұрумен болды.

	– Қандай әдемі көрініс! - Ғажап-ау, ғажап! - деп үздікті де қалды.

	– Христ байғұс көрер болса, мына масқара ішқұса етер еді, - дедім.

	Бәлкім, солай да шығар. Христосқа ойынға қатысушылардан жалғыз адам ғана ұнауы мүмкін, ол оркестрдегі шебер барабаншы. Мен оны сегіз жасымнан, әке-шешем Алли екеумізді Радио-ситиге жетектеп әкеліп жүрген шақтан білемін. Інімнің жақсы көріп кеткені соншалық, бірде хат жазып та жіберді, бірақ барабаншы оны алмаған болуы керек, өйткені конвертке мекен-жайды жазуды білмейтін кезіміз.

	Ішімді пыстырып барып, діни көрініс те бітті, фильм басталды. Алек деген ағылшын туралы екен, соғыста жараланады да әскери ауруханада жадынан айырылады. Лондонның көшесінде таяққа сүйеніп, сылтып басып келе жатады, қайда жүргені, не іздейтіні беймәлім, өзінің герцог екенін де ұмытқан.

	Сөйтіп сенделіп жүріп бір күні автобуста қарапайым қызбен танысады, әңгімелесе келе екеуі Чарлз Диккенс десе ішкен асын жерге қоятын болып шығады, "Оливер Твисті" қайда барса да жандарынан тастамайды екен.

	Сонымен не керек, екеуі кездесе сала бір-біріне өле ғашық болады. Киноларда ешкімнің де төрт құбыласы тең болмайтыны секілді қыздың мұңы бір басына жетерлік екен. Баспа ісімен айналысқанымен, соғыста жүйкесі жұқарған, операция жасауға қабілетсіз болып қалған інісі ішкілікке салынып, тапқан-таянғанын судай шашады.

	Алик білекті сыбанып жіберіп кітап жазуға кіріседі, шаруалары жүріп береді, қалталары қалыңдап, естері жиналған соң үйленбекке ойысады. Бірақ Аликті Марсия деген баяғыда атастырылып қойылған қызы дүкенде кітабына қолтаңба беріп отырған жерінде көріп қалады. Сен осындай да осындайсың дейді, шешесі талайдан күтуде екенін, қайғыдан екі көзінен айырылғанын егіле баяндайды. Алик оның біріне де сенбейді, үйіне барудан бас тартады, тек баспагер қыздың қолқалауымен зорға көнеді. Алайда құшағына басқан анасын да, алдынан еркелеп шыққан итін де танымайды.

	Бір күні аулада тұрғанда балалардың қатты тепкен добы басына сарт етеді. Сол-ақ екен, ақыл-есі әп сәтте бүтінделеді де кетеді. Шешесімен табысады, герцог екенін де біледі, баспагер қызға үйленіп, ертегілерде айтылатындай мал малданып, жан жанданып шыға келеді.

	Аликтің осы өзгеруін күтіп қана жүргендей, маскүнем ағасы ішуін күрт тоқтатады. Марсияға ғашық болып, ол да бұған ынтығып дегендеріне жетеді.

	Құдай берем десе үйіп-төгіп жарылқай салмай ма, арақтан құтылған хирург Аликтің шешесінің көзіне операция жасап, ол бұрынғыдан да жақсы көретін болады.

	Ең соңында бәрі ағыл-тегіл дастарқанның басында шаттыққа бөленіп отырғанда, есіктен кішкентай күшіктерін шұбыртып ит кіреді. Оны Алик арлан деп жүрсе, қаншық екен.

	Көрем десеңіздер, әрине, еріктеріңіз өздеріңізде алайда дені сау адамды ауру қылатын фильм екенін ескертуді ұмытып кетсем, айыпқа бұйырмаңыздар.

	Менің бір жарым сағатқа созылған, шындыққа үш қайнаса сорпасы қосылмайтын осы жасанды оқиғалардан жүрегім айнып отырғанда, жанымдағы әйел еңкілдеп жылаумен болды. "Қандай мейірбан жан!" - дегізетіндей-ақ бар еді, тек шынымен солай болса, әрине. Қайдағы бір Алик-саликке ботадай боздаған шіркін алдындағы жас баласы дәретханаға апар деп сағат бойы шырылдағанда міз бақпады-ау.

	Асылында сызылып қалғандар мен майысып - қайысқандарды көрсеңіз: - Әй, дәуде болса, қой терісін жамылған қорқаусың-ау! - деп тұра қашыңыз.

	Кинодан шыққан соң Карл Льюспен кездесуге Викер-барға тарттым, жолда соғыс жайлы ойлаумен болдым. Ол қай жағынан алсаң да үрейлі еді. Маған сонда да қан майданда жүргеннен әскерде болу қорқыныштырақ болып көрінді. Ағам Д.Б. төрт жыл армияда сенделді, меніңше оған соғыстағы атыс-шабыстан әскери қызмет ауыр тигендей. Өзінің айтысына қарағанда Еуропадағы шайқастарда майдан даласын бір де бір рет көрмепті.

	Штаб көлігімен ковбой генералын әрлі - бері тасумен болған. Үйге оралғанда, оны танымай қалдық, күні бойы бөлмесінде жатады да қояды. Әредік әңгімеде: "Армияда жексұрындар жыртылып-айырылады, фашистерден де өткен иттерден аяқ алып жүре алмайсың", - дейтін. Өзім, мәселен, әскерде Экли, Стрэдлейтер, ана жүндес Морис сияқтылармен бірге болғанша, асылып өлер ем.

	Д.Б. соғыс пен армияны қанша жек көрсе де, маған "Қош бол, майданды" оқып шығуды ұсынды. "Ғажап кітап", - деп үстемеледі. Олай ақтарып, бұлай ақтарып, кереметтігі қай жерінде екенін түсінбедім. Барлық оқиға төңірегінде өрбитін Генри деген лейтенант маған кітаби пенде ғана болып көрінді, өмірдегі адамға ұқсамайды. Жалпы кинодағы және романдардағы адамдар неге шетінен қолға үйретілген аң сияқты болатынын ұқпай-ақ келемін.

	Осы ойларымды Д.Б.-ға айтып едім, ренжіп қалды: "Қош бол, майданды" бағалай білу үшін зерде керек, әлі жассың", - деді. Мен келісе кеткем жоқ. Маған, мәселен, "Ұлы Гэтсби" ұнайды, яғни түсінгенім.

	Соғыс бола қалса, бұл кітаптардың жақсы-жамандығынан не пайда. Атам бомбасына мініп алып, жарылып өле салу керек.

	Сіз Нью-Йоркте тұрмағандықтан Викер-бардың "Сетон-отель" қонақ үйінде екенін білмейтін шығарсыз. Ол - ғаламат мейманхана. Ертеректе жиі баратынмын, кейін сиреттім.

	Бар ерекше салтанатты болғандықтан сықырлаған мырзалар мен шетелдіктер көп келеді, тіпті басқа мемлекеттердің әншілерін де кездестіруге болады. Бірде осы жерде Тина мен Жанин деген екі француз қызының өнерін қызықтағам. Олар бір кеште жұрттың алдына үш рет шықты. Тина рояльда ойнап, Жанин ән салды. Соңғысы сахнаға көтерілген сайын орындалатын әннің мазмұнын түсіндірумен болды, ағылшыншасы шала-шарпы.

	– Қазір бір ән салады. Кішкене француз қыз Нью-Йорк үлкен қала келеді. Ұл бала қатты-қатты ұнайды. Сіздер соны тыңдайды, - деген сияқтылар.

	Бардың қожайыны қалталы мырзаларға иіліп-бүгілумен ақ тер, көк тер болады да жүреді. Оның мүлде танымайтын адамына: - Сіздерде, Коннектикутте бәрі ғажап қой! - дей салуы оп-оңай.

	– Қайдағы Коннектикут! - деп таңғалады анау.

	– Иә! Иә! Білемін, сіз Флоридадансыз ғой? - дейді ол еш қысылмастан.

	Қайтесің енді, әркімнің өзіне оңтайлы өмір сүру тәсілі бар.

	Мен жеткенде Льюс әлі жоқ-ты, орын алдым да виски ішіп жеңілдеген сияқтандым. Таяу отырған мырзасымақ мақтауға керемет шебер екен, жанындағы қыздың басын шыр айналдырды.

	– Саусақтарыңыздың сүйріктейін-ай, - дейді тамсанып. - Алақанымда аялай алғаныма бақыттымын.

	Қарсы беттегілер кеш басталмай жатып у-шу, қазірдің өзінде ду етіп тұтана кеткелі отыр.

	Льюс көп күттірген жоқ, тура айтқан уақытында келді. Оны жақсы білетінім - жоғарғы сынып оқушысы ретінде бізге ақылшы болып белгіленген-ді. Бұл міндетін ол қиналмай-ақ атқарып жүрді, күнде кешке жинап алады да секс жайлы әңгіме шертеді. Бұл орайда білмейтіні жердің астында. Қой-ешкінің соңынан жүгіретін хайуан тектестер, әйелдің іш киімінен қалпағына астар тігіп алатындар туралы бастап, қай актрисалар әйелдермен араласуды қалайды, қай кино жұлдызы еркектерді ұнатады, - мүдірмей жосылтады. Білетін атақтыларың жайлы сұрап үлгермей жатып кім екенін сол сәтте білесің.

	Әрине, сенгің келмейтін кездерің де болады.

	– Жоқ, жалған! - дейсің азар да безер болып. - Джо Блоу ондай емес. Әйелі бар, гангстерлер мен ковбойларды ойнайтын атышулы актердің соншалық азғындауы ақылға сыймайды.

	– Өтірік айтсам жаным шықсын, - дейді ол – Азған - тозғандардың тең жартысы үйілі-барандылар. Санаңды әзәзіл улап тастаса, қалай бұзылғаныңды өзің де білмей қаласың.

	Осылай үрейімізді ұшырады. "Мені де бір күні құдай атып жүрмесін!" деген ойдан кей түндері көз ілмей шығасың. Льюстің өзі де сондай секілденеді. Алайда оның керемет ақылды екені есіңе түсіп, бұл күдігіңнен арылуға тырысасың.

	– Сәлем! - деді ол жанымдағы бос орындыққа отырып жатып.

	– Мен көп аялдамаймын, бір қызбен уәделесіп қойдым.

	Барменді шақырып, мартини алдырды.

	– Халың қалай? - дедім. - Жеке өміріңде өзгерістер жоқ па?

	Ол өзіне қатысты не сұрасаң да жақтырмайтын, бұл жолы да кіржің ете қалды.

	– Менде шаруаң қанша?

	– Онда Колумбия жайлы айтарсың. Қалай, ол жақ ұнады ма?

	– Ұнағанда қандай! Көзге қораш жер болса, бармас едім ғой.

	– Қай мамандықты таңдадың? Сол баяғыша азғындарды зерттеуден қолың тимей жүрген шығар.

	– Әзілдегенің бе?

	– Көптен көрмеген соң еркелегенім ғой. Маған керегі күлкі емес, сенің ақылың. Бір қолайсыз жағдайға тап болып...

	– Колфилд, қойшы осындайыңды! - деп бөліп жіберді ол. - Ылғи от пен суға түсесің де жүресің. Бүгін тыныш дем алайықшы.

	– Жарайды, солай-ақ болсын.

	Ақылдылардың жайы белгілі ғой, көңілі соқпаған әңгімені тыңдағылары келмейді.

	– Онда өзің жайлы сөйлесейік, қандай өзгеріс бар? Хуттонда көңіл қосып жүретін қуыршағың аман-есен бе? Кеудесін-ай өзінің, бір керген адам ғұмыр бойы ұмытпас.

	– Сенің де сұрамайтының жоқ екен. Баяғыда қош айтысқанбыз.

	– Қазір қайда?

	– Білсем бұйырмасын. Тәрізі Нью-Гемпширдегі келген-кеткендерді арбап - алдап жүретіндердің біріне айналған-ау деймін.

	– Қандай тасжүрексің! Ол сен десе жайылып төсек болатын, соншалық масқаралауға аузың қалай барады?!

	– Сен не, маған уағыз айтпақсың ба?

	– Жоқ, сенің ешкімнен ақыл сұрамайтыныңды білемін ғой. Өзіңді қатты құрметтеуші еді, сондықтан ба, жамандыққа қиғым келмей отыр.

	– Бұл әңгімені осымен доғарайық.

	Айтқанына көндім, қыз жайлы жалғастырсам, кетіп қалатын секілді болды, тағы да бір-бір виски алдырттым, не екенін қайдам, ағыл-тегіл ішкім келді.

	– Қазір кіммен көңіл көтеріп жүрсің?

	– Сен оны білесің.

	– Қызық екен, айтшы кәне...

	– Гринич-Вилледжден. Мүсінші.

	– Мүсінші деймісің. Жасы нешеде?

	– Сен не, мен сұрады дейсің бе?!

	– Сонда да... шамамен?

	– Отыздан асқан секілді.

	– Мәссаған! Отыздан асқан кәрі қызды қайтпексің?

	Мен бұл жолы әншейін қызық үшін емес, шынымен құмартып сұрадым. Льюс әйелдердің қай жаста қандай қылығы болатынын жақсы білетін. "Қыз-қырқынға он төрт жасымда араласқаннан бері не көрмедім" мен деп шалқитын.

	– Кексе әйелдердің маған неге ұнайтынын білгің келе ме?

	– Иә. Олар шынымен ғажап па?

	– Аңқаусып отырып мені мылжыңдатпақсың ғой. Біз былай келісейік. Осы кеште анау-мынау арзан әңгімені қысқартайық. Есейетін шағың жеткен жоқ па, сенің.

	Онымен үнсіз келіскен сияқтандым. Льюс өзіне тағы да мартини алдырды.

	– Әлгі мүсінші қызбен көптен көңілдессің бе? Сірә онымен Хуттон мектебінде танысқансың ғой.

	– Жоқ. Оның Штатқа келгеніне санаулы-ақ ай өтті.

	– Қай жақтан.

	– Сенесің бе, сенбейсің бе - Шанхайдан.

	– Қытай қызы ма?

	– Иә.

	– Өтірік. Қытайдың қызын ұната қоюың екіталай.

	– Неге ұнатпасқа.

	– Сонда несімен ұнайды? Қызық екен мынауың!

	– Білесің бе, маған батыс философиясынан гөрі шығыс философиясы көбірек ұнайды, бар гәп осында.

	– Қайдағы философия? Секс жайындағы ма? Немене, Қытай бұл жағынан бізден озып кетіп пе?

	– Мен тек Қытай жөнінде емес, жалпы Шығыс жайлы айтып отырмын.

	Басталған әңгімені аяғына дейін жеткізгім келді. Маған Шығыстың секс хақындағы философиясы ғаламат қызық секілденді.

	– Шығыстың білмейтіні жердің астында ғой, - дедім. - Әйел мәселесіне бізден жүйрік болар, сірә.

	– Саған қалай түсіндірсем екен, - деді Льюс. - Бір сөзбен айтқанда, олар махабатты төсекте қатынасу ғана емес, бір-бірін рухани байыту деп біледі.

	– Сол да жаңалық па екен? Мен де осылай ойлаймын. Бар гәп кімге тап болатындығыңда. Егер...

	– Айғайламай, ел қатарлы сөйлесеңші! Еліріп барасың ғой, тегі!

	– Сірә қобалжи бастағам ғой, ондайда даусымның шығып кететін әдеті.

	– Әлгі философияңа келісемін, - дедім барынша жай сөйлеуге тырысып. - Махаббатты денеңмен де, рухыңмен де сезінуің керек, бәрі әдемі болғаны жон. Бірақ қыздың бәрі бірдей емес, әдептісі бар, әдепсізі бар...

	– Сөзді қысқартайық, - деп күрт кесті Льюс. - Қарсы болмасаң.

	– Жарайды, бірақ айтшы, әлгі қытай қызы сені рухани байытып жүр ме, әлде...

	– Қысқарт дедім ғой!

	Жеке өміріне үңілгім келгеніне шамданғаны ма, қабағынан қар жауды. Ал өзі сырыңды білмек болса, таскенеше жабысады. Хуттонда оқып жүргенімізде құпияларымды егжей-тегжейіне дейін айтқызатын.

	Өздерін ақылды санайтындар басқалардың жеке пікірі болуын қаламайды, сен тек солардың айтқанымен жүріп-тұруың керек. Өйткені бәз біреулердің асыра айтып қоюынан өлердей қорқады, маңайындағылар ақымақ болған сайын кемеңгерлене түседі ғой.

	– Қытайға кететін шығармын, - дедім күрсініп. - Батыс мені құртып тынады.

	– Әлбетте! Шала естілерге мұнда орын жоқ.

	– Дұрыс айтасың. Тіптен де дұрыс! - деп қостадым. Айтпағым да, Льюстен естиін дегенім де бұл емес-ті.

	Сөз төркінін күрт өзгерттім. - Қыз ұнамаса ешқандай ләззат ала алмаймын. Түсінесің бе, ешқандай! Менің бар бақытсыздығым осында. Ешкім ұнамайды маған. Өмірім өмір емес!

	– Өткенде берген кеңесімді тыңдауың керек еді, сонда бұлай шала бүлінбес едің.

	– Психоаналитикке барайын ба? - деп күйіндім. - Ол маған соңғы кездескенде осындай ақыл берген, әкесі жүйке ауруына шалдыққандарды емдейді.

	– Ол сенің жеке шаруаң. Барасың ба, жоқ па, маған бәрібір. Жынданып кетсең де еркің.

	– Жарайды, әкеңе барып қаралайын, тексерсін әбден, содан кейін ше? Жындыханаға тығып тастай ма?

	– Бар болғаны әңгімелеседі сенімен, дұрыс ойлай білуіңе жәрдемдеседі.

	– Қалай ойлауға?

	– Дұрыс ойлауыңа, күрделі мәселелерде шатыспауыңа. Қысқасы, әкеме барғың келсе -бар, барғың келмейді екен - басымды қатырма!

	Иығына қолымды салдым.

	– Иттің күшігі, сен нағыз доссың!

	Ол сағатына қарады.

	– Кетуім керек. Сені көргеніме қуаныштымын.

	Барменді шақырып, есептесуін өтінді.

	– Тыңдашы, - дедім. - Әкең сенің жүйкеңді тексерді ме?

	– Мені ме? Оны неге сұрадың?

	– Жай әншейін. Тексерді ме, жоқ па?

	– Қалай десем екен?! Арнайы тексерген емес, бірақ өмірге бейімделуіме көмектесті.

	– Солай де.

	– Сау бол! - деді ол

	– Отыр тағы да ішейік.

	– Жоқ, қала алмаймын. Кешігемін.

	Қайырылмастан кетті де қалды. Оны алған бетінен тайдыра алмайсың, сөзге де дес бермейді. Мектепте арнайы сынақ өткізілгенде оның сөздік қоры бәрімізден көп болып шыққан.





XX


	Вискиді суша сімірдім, Тина мен Жаниннің қашан шығып ән айтатынын күте - күте тағатым таусылды. Сірә бүгін олар таза болмайтын шығар. Әйел пішіндес біреу рояль ойнап отыр. Осы жерде кейін пайда болған сұлу Валенсия соған қосылып ән салды. Айтарлықтай көркі де жоқ, әйтсе де Тина мен Жаниннен тәуір. Рояль мен отырған жаққа таяу тұрғандықтан, бет-әлпетін анық көрдім. Көзімді қысып едім, байқамағансыды, әнін айтып болысымен тайып тұрды.

	Метрдотельді шақырдым.

	– Валенсияға айт, менімен виски ішсін.

	– Құп! - деді ол. Бірақ солай жасайтынына сенгем жоқ. Бұл өмірде тірі жан сөзінде тұрмайды.

	Барда түнгі сағат бірге дейін отырдым, есімнен танғанша ішсем керек, көзімнің алды кейде тұманданып кетеді де зорға сейіледі.

	– Құламауым, дүрліктірмеуім керек, - деймін өзіме - өзім.

	О, тоба, баяғы сандырақ елес қайта оралды. Жаралы екем, оқ ішегіме тұрып қалған. Күртешемді қымтай түсіп, қанымды жерге тамызбауға тырысып, теңселіп жүріп келем. Жаралы екенімді ешкім білмеуге тиіс.

	Аяқ астынан Джейнге қоңырау шалғым келді. Үйіне келді ме екен?

	Телефон автоматқа жеткенше Джейн есімнен шығып кетті, Саллимен сөйлескенім дұрыс секілденді. Көзім қарауытып, нөмірін зорға дегенде тердім.

	– Алло!

	Даусым тым қатты шыққанын сезіп тұрмын.

	– Бұл кім?

	– Менмін! Холден Колфилд! Саллиді шақырыңызшы!

	– Салли ұйықтап жатыр. Мен оның әжесімін. Сіз неге түн ішінде дүрліктіресіз елді! Сағат қанша екенін білесіз бе?

	– Білемін. Алайда Саллимен сөйлесуім керек. Өте маңызды шаруа бар. Шақырыңыз.

	– Салли қалың ұйқыда. Ертең хабарлас. Қайырлы түн!

	– Оятыңыз! Тоқтаңыз!

	Сол сәтте телефон тұтқасынан басқа дауыс естілді.

	– Бұл мен Холден! - Салли секілді. - Мұның тағы қай мазағың?

	– Салли, сенсің бе?

	– Иә! Айғайлама! Массың ғой өзің!

	– Тыңда мені! Ей, жақсылап тыңда! Сочельникке келемін! Әлгі өзің айтқан сайтан алғыр шыршаны бірге құрамыз. Жақсы ма, Салли?

	– Жарайды. Ал сен өлгенше ішіпсің, бар да дем ал. Өзің қайдасың?

	– Салли! Шыршаны құруға келемін. Естисің бе. Келемін деймін!

	– Иә! Келесің! Тек қазір барып дем алшы! Жаныңда кім бар?

	– Ешкім жоқ. Жалғызбын!

	Сол сәт өзімді тағы да жаралы адам секілді сезіндім.

	– Мені атып кетті. Роккидің бандасы түбіме жетті ақыры! Салли, сен мені тыңдап тұрсың ба?

	– Түк түсінсем бұйырмасын! Дем ал. Мен де тынығайын. Ертең хабарлас.

	– Осы қазір барып құрып берейінші шыршаңды. Дәл қазір.

	– Дем ал дедім ғой! Қайырлы түн!

	Телефон тұтқасын іле салды.

	– Қайырлы түн! Қайырлы түн, Салли! Жаным менің! Күнім менің! - деп үздіктім.

	Көз алдым ығы-жығы елес, Салли жаңа ғана қонақтан оралған екен деймін, әлгі Ланттарымен, Эндоверден келген өркөкірекпен құмары қанғанша қыдырған. Енді бірде бәрі үлкен шәйнекте қалқып жүргендей болды, дауыстары сүйкімсіз, жасанды. Көпе-көрне майысып - қайысады, қылмың-қылмың етеді. Енді оған қоңырау шалғаныма өкіндім.

	Телефон шынжырына жармасып ұзақ тұрдым, есімнен айырылып құлап түсуім оп-оңай. Қайдан келіп, қайдан шыққаным бұлыңғыр. Міне, тәлтіректеп жүріп келем, өліп-талып дәретханаға зорға жеттім. Қолжуғыштың астауына су толтырып басымды малып едім, денем қалтырап қоя берді. Суым сорғалаған күйі жылу радиоторын іздедім, ол жып-жылы екен.

	Едендегі плиталарды санап көріп ем, ештеңе шықпады, жаңылып қала бердім. Шашымнан аққан су мойныма құйылып жатыр, өзімнен - өзім жиіркендім.

	Біреу есіктен кірді де айнаның алдына барып тоқтады. Әлгі Валенсия сұлу ән салғанда рояльде сүйемелдеген әйел пішінді жексұрын.

	– Тыңдаңыз, - дедім сөзге тартып. - Қазір залға қайтып барғанда Валенсияны көретін шығарсыз?

	– Әбден мүмкін.

	Өзінше кекірейіп тұр.

	– Оған менің сәлемімді жеткізіңіз. Әлгі оңбаған метрдотель оған өтінішімді айтпаған болар. Валенсияның үстеліме келмегендігіне қарағанда тап солай.

	– Жігітшілікті қойып үйіңе қайтқаның дұрыс шығар. Жасың нешеде өзіңнің?

	– Сексен алтыдамын. Ал сіз Валенсияға сәлемімді міндетті түрде жеткізіңіз. Келістік қой?

	– Үйіңе бар балақай, шатылып қалып жүрерсің.

	– Бармаймын. Рояльде ғажап ойнайды екенсіз.

	Өзіммен дұрыс сөйлессін деп жорта көтермелеп жатырмын.

	– Радио арқылы халыққа танылуыңыз керек. Кескін-келбетіңіз де қатып тұр. Бұйра шаш, қиылған қас... Сізге ұйымдастырушы агент қажет емес пе?

	– Үйіңе бар, балақай. Есің барда - еліңді тап.

	– Менің үйім жоқ. Егер ұйымдастырушы агент керек болса, қызметіңізге әзірмін.

	Ол жауап берместен шығып кетті. Бұйра шашын жылмита тарағанда Стрэдлейтерден аумай қалады екен. Ондай сәнқойлар шетінен тыраш болады.

	Радиатордан тұрып сырт киімді шешетін жерге беттегенде көңілім босады, жалғыздығым жаныма батып еңіредім келіп. Киім беретін әйел бетіме аңтарыла қарап қалған. Мені аяды ма, кім білсін, номерімді таба алмасам да пальтомды берді.

	– Үйге бар, дем ал, - деді ұсынған бір долларымды өзіме қайтарып жатып.

	Мен ақ шашымды көрсетіп, бала-шаға емес екенімді, жасым қырықтан асқанын айттым. Ол ерсілеу әзіліме ренжіген жоқ.

	– Бас киіміңді киіп қымтанып ал, - деді. Үстің су, тоңып қаларсың.

	Қандай мейрімді әйел.

	Дала суық екен, қалтырап қоя бердім. Мэдисон-авенюге жетіп, автобус күтіп тұрғанда үсіп өлетін шығармын дедім. Такси ұстауға ақша азайған, оның үстіне дәл қазір қайда барарым белгісіз.

	Аяқ астынан саябақтағы тоғанда жүзіп жүретін үйректерді көргім келді де солай қарай тарттым. Қалтырап тоңғанымды да, шаршап-шалдыққанымды да, - бәрін ұмытқам, ештеңе сезбеймін.

	Қалтамнан қолымды алдым ба екен, әлдене асфальтқа сарт етіп түсті. Қарадым да сілейіп тұрып қалдым, қарындасым Фибиге алған күй табақ быт-шыт, Өкініштен өзегім өртенді. Саябақтың іші көзге түртсе көргісіз.

	Нью-Йоркте туып өскендіктен Орталық бақты бес саусағымдай білемін, роликпен де, велосипедпен де талай-талай шарлағам, бірақ бүгінгі түн тоғанды таба алмай-ақ қойдым. Оңтүстік қақпаның жанында-тын, алайда көкке ұшып кеткендей зым-зия.

	Маңайда тірі жан жоқ, айнала үрейлі. Егер біреу-міреу талдардың арасынан шыға келсе, қорыққаннан жүрегім жарылып кетер еді. Сөйтіп үркектеп жүріп, ойда жоқта тоғанның үстінен шықтым, ол жартылай қатыпты, ал үйректер көрінбейді. Суда да, жағада да жоқ. Айнала іздеймін деп айдынға құлап түсе жаздадым.

	Аяғым талған соң жарықтау жердегі орындыққа барып отырдым, тісім тісіме тимейді, шашымның суы қатып қалған. Әп-сәтте үрейлі ой буып тастады, өкпеме суық тиіп өлетін шығармын. Көз алдым елеске толды да кетті, мені жерлеуге жиналған мың-миллион адам. Анау Детройттағы атам, мынау апаларым. Бұларды соңғы рет Алли қайтқанда көргем. Мына бір апайым сонда: - Қараңдаршы, жүзіне көз салыңдаршы, қандай бейкүнә еді", -деп мүләйімсумен болған.

	Мен бәрінен де шешемді аядым, Аллидің қайғысынан әлі айыққан жоқ. Ол, әне, костюмдерім мен спорт жабдықтарымды қайда қоярын білмей абдырап тұр. Фиби көрінбейді, оны әрине мұндай жерге әкелмейді. "Әлі жас қой, ағасының өлімі шошымалы етер" деп ойлайды.

	Сұмдық-ай, денемді табытқа салып, көрге жайлап түсірді, міне жан-жақтан топырақ лақтырып көміп жатыр, әп-сәтте аты-жөнім жазылған тастан басқасы ғайып болды. Айналам қаптаған өлік.

	Иә, өлсең болды, жердің қойнына тыққанша асығады. Туған-туысқандарымның арасында денемді өзенге ағызып жіберуді, соның дұрыс екендігін ойлай алатын бірде-бір ақылды адамның табылмағаны ма?! Қараңғы көрде жатқым келмей аласұрдым. Бірақ одан не өнбек. Тірілер міндетін атқарып кетіп барады. Қайсыбірі араға күндер салып басыма келеді, құшақ-құшақ гүл қояды. Ал маған оның қажеті қанша? Өлгендерге ештеңенің керегі жоқ.

	Әке-шешем ашық күндері Аллидің қабіріне барып гүл қояды, екі рет мені де ертіп алып еді. Одан кейін ол жаққа аяқ басқан емеспін. Біріншіден, інімнің зиратын көру қашан да ауыр, қаптаған бейіттің арасында жалғыз өзі, аяйсың әрі сескенесің.

	Жаңбырлы күндері зират маңы бұрынғысынан да үрейлі бола түседі. Құданың құдіреті шығар, мен барғанда ылғи аяқ астынан жауын жауады. Соңғы жолы нөсерлетіп құйды да кетті, Аллидің шөп өскен қабіріне шелектеп төгілді келіп. Зиратқа келгендердің бәрі көліктеріне қарай тұра қашты. Олар қазір құрғақ машиналарына отырып, радионы қосады, көңілді ән тауып алып мәз-мейрам тыңдайды, содан соң тәуір мейрамханалардың біріне барып, өлгендер үшін ішіп-жейді. Алли болса, мұның ешқайсысын істей алмайды. Мені күйзелтетіні де осы. Рас, қабірде інімнің денесі ғана жатқанын, рухы көкте екенін білемін, бірақ бұл мені жұбатуға жарамсыз. Алли жоқ, мәңгілік ғайып.

	Ауыр ойлар еңсемді езді, бәлкім солардан құтылғым келгендегі тапқан амалым шығар, қалтамдағы ақшаны қайта-қайта санадым, бар-жоғы үш-ақ доллар қалыпты. Пэнсиден кеткелі қыруар қаржыны босқа шашыппын.

	Орнымнан тұрдым да тоғанға келдім, мұз құрсап үлгермеген ойыққа қолымдағы тиындарды бір-бірлеп тастадым. Неге бұлай жасағаным белгісіз, бір сезімсіз меңіреу хал кешкем.

	Өлім жайлы ой қыр соңымнан қалар емес. "Мен ауырып өлгенде Фиби байғұс қандай күйге түсер екен?! Әрине, қатты қайғырады. Ол мені шынымен жақсы көретін.

	Тоғаннан тура үйге тартқым келді, ақыры өлетін болсам, Фибиді көріп, тілдесіп қалуым керек.

	Саябақтан шығып ентелеп жүріп келем, мастығымнан айыққам, тек түнгі салқын қусырып барады, ал үй бұл жерден алыс. Айналама көз салып едім, тірі жан көрінбеді, қаланы тылсым түнек торлап тастапты.





XXI


	Жолым болады екен, бұрынғы түнгі лифтердің орынында басқа біреу отыр. Өзіме таныс Пит болса, әрнені сұрап мазамды алатын еді, оның үстіне ертеңіне әке-шешеме келгенімді айтады. Ал мен Фибиді көріп әңгімелескен соң, таң атпай кетіп қалмақпын.

	Лифтіге отырдым да жаңа кезекшіге біздің қабатта тұратын Дикстайндарға баратынымды айттым. Ол есікті жаба берді де қайта ашты.

	– Дикстайндар үйде жоқ, он төртінші қабатта қонақта, - деді.

	– Потерінің алдында күте турам, маған солай деген-ді. Мен оларға жиенмін.

	"Қырсықты қарашы!" - дедім ішімнен. Ол маған күдікпен қарады.

	– Төменде холлда күткен ыңғайлы ғой.

	– Әрине, бірақ аяқтан зардап шегіп жүрген жанмын, мен үшін тік тұру мүмкін емес. Дикстайндардың пәтерінің алдындағы креслоға отырып қана күтуге мәжбүрмін.

	Ол шамасы не айтқанымды түсінген жоқ. "Иә! Иә!" - деп басын шұлғыды да лифтінің қозғағышын басты.

	Міне, өз үйімнің алдында тұрмын. Сыртқы есікті кілтпен сыбдырсыз аштым да кіреберіске өттім. Көзге түртсе көргісіз, әлденені қағып кетемін бе деген қорқынышпен Фибидің бөлмесіне қарай мысықтабандап келемін.

	Қызметшіміз шала еститін кісі, бала кезінде інісі бір құлағына ши тығып алып, мүкіс болып қалғанын өз аузынан естігем. Әкеме келсек, зеңбірек атсаң да оянбайды, ал шешем құсұйқы, қияндағы Сібірде біреу жөткірінсе, селт етіп атып тұрады. Соңғы кездері тым күйгелек болып кетті, түн баласында үсті-үстіне шылым шегіп сенделіп жүргені.

	Фибидің бөлмесіне де жеттім-ау, бірақ ол мұнда жоқ болып шықты. Сонда барып есіме түсті, Д.Б. Голливудқа немесе басқа бір жаққа кеткенде, кабинетін иеленіп ала қоятын. Кендігіне қызығады әрі сондағы үлкен үстелде сабаққа дайындалуды жақсы көреді. Д.Б. оны Филадельфияда бір маскүнемнен арзанға сатып алыпты.

	Фиби ұзын кереуетте жастықтың шетін құшақтап алаңсыз ұйықтап жатыр. Үстелдің үстіндегі шамды жаққанда да оянған жоқ. Сағынғандықтан ба, көзіме сондай сүйкімді болып көрінді, кәдімгі бейкүнә періште дерсің.

	Бөлменің ішінде жанға жайлы жылылық бар, көңілім көтеріле бастады, өкпем қабынып өлермін деген ой әлдеқайда адасып қалды. Осы жердегінің бәрі ыстық секілденді, Фибидің орындыққа ұқыптылықпен іліп қойған көйлегі де, шешем Канададан әкеліп берген костюмі де, тіпті еденде жатқан қоңыр туфлиі де.

	Еппен басып жазу үстеліне келдім, үсті толған кітап пен дәптер, - бәрі Фибидікі. Біреуін қолыма алдым, бірінші бетіне:

	Фиби Уэзерфилд Колфилд.

	4Б-1, - деп жазыпты.

	Күліп жібере жаздадым, оның екінші фамилиясы Уэзерфилд емес, Джозефина, ал ол үнемі өзгертеді, өйткені бірінен соң бірін ұнатпайды.

	Үстелдің бір шеті толған қойын дәптер, үстіңгісін ашып қарап едім: "Бернис мені үзілісте күт, өте маңызды мәселе бар", - деген жазуға көзім түсті. Одан арғы бетінде сауалдар мен жауаптар.

	Оңтүстік-шығыс Аляскада неге консерв зауыттары көп?

	Себебі онда семга балығы жетіп-артылады.

	Онда неге қымбат ағаш өседі?

	Өйткені ауа райы осы ағаштың өсуіне қолайлы.

	Үкіметіміз Аляска эскимостарының өмірін жақсарту үшін не істеді?

	Мұны ертең оқып бару керек.

	Фиби Уэзерфилд Колфилд.

	Фиби Уэзерфилд Колфилд ханым.

	Шерлиге сәлем.

	Шерли сен менің планетам сатурн дейсің, марс екенің білмейсің, конькиді ала келуді ұмытпа.

	Қарындасымның жазбаларын тез оқып шықтым, бәрінен балалықтың исі аңқиды, аңқау да адал ойлар баурап ала қойған. Мен олардың таусылмауын тіледім, күні кеше қош айтысқан балдырған жылдарға қайта оралғым келіп еді.

	Қораптағы соңғы темекінің түтінін будақтатып отырып, неге екені белгісіз, қабырғам қайыса күрсіндім. Содан соң Фибиді ұйқысынан оятуым керек екенін, Д.Б.-ның бөлмесінде ұзақ қала алмайтынымды ойладым.

	Фиби сәби күнінен сергек болатын: "Тұра ғой!" - десең жетеді, көзін ашып ала қояды.

	Шырт ұйқыдан оянғанына қарамастан мені бірден таныды.

	– Холден! - деп қуанып кетті, мойнымнан құшақтап алып мәз-мейрам. - Қашан келдің?

	– Жай сөйле. Жаңа ғана келдім. Өзің қалайсың?

	– Жақсы. Жазған хатымды алдың ба?

	– Алдым, рахмет? Тек жай сөйлеші, үй-ішін оятарсың.

	Фиби хатында өзі қатысатын спектакль туралы баяндапты, мектепте жұма күні қойылмақ екен, келіп көруімді өтінген.

	– Спектакль ойдағыдай өтті ме? Аты қалай еді?

	– "Американдықтарға арналған мерекелік пантомима", - деді ол - Пьеса түкке алғысыз. Мен бас кейіпкер Бенедикт Арнольдің ролін ойнадым.

	Ұйқысы шайдай ашылған, спектакль жайлы айта бастағанда тіпті сергіп кетті.

	– Пьеса мен өлім халінде жатқанда басталады. Жаныма келген аруақ: - Мұның не? Өлімге мойынсұнғаныңа қорланбайсың ба? Сенің бұл осалдығың Отаныңды, еліңді сатқандығың! - дейді. Осылай жалғасып кете барады.

	Фиби рольге енгендей қызынып, төсектен атып тұрды.

	– Менің қандай актер екенімді көруің керек қой!

	– Әрине келемін

	– Әкем көре алмайды. Калифорнияға ұшады.

	Қолымнан ұстап, бетіме қарады.

	Мамам сені сәрсенбіде келеді деп еді. Иә, сәрсенбіде.

	– Ерте босатты. Ал өзің дабдырлама, елді оятасың.

	– Үйде мен ғана, мамам кеш келеміз деген, олар Коннектикутке қонаққа кетті. Ал сен менің күндіз немен айналысқанымды, қандай кино көргенімді ойлап тапшы!

	– Сұрамай-ақ қой, бәрібір таба алмаймын. Мамам қай кезде ораламыз деп еді?

	Фибидің мені тыңдайтын түрі жоқ.

	– "Доктор" - деді. - Ол ерекше фильм, Листер қоғамына арнайы көрсеткен екен, бізге бір-ақ күнге әкеліпті. Тек бір-ақ күнге! Кентуккидегі бір доктор жайлы, ол жүре алмайтын кемтар қыздың бетіне көрпе жабады, сірә өлді деп ойласа керек. Соңында түрмеге түседі, ғажап фильм!

	– Тоқтай тұршы! Мамам қашан келетінін айтқан жоқ па?

	– Доктордың қыздың бетін көрпемен неге қымтап тастағанын білесің бе? Өйткені кемтар байғұс өмір бойы қор болғанша өлгені дұрыс деп ойлайды. Оны сол үшін ғұмырының соңғы күніне дейін түрмеге жабады. Ал қыз рухқа айналады да оған жиі келіп жүреді, өзін мәңгілік тыныштандырғаны үшін алғыс айтады.

	Бізді Алиса Голмбаргтың шешесі алып барды, ол менің ең жақсы құрбым. Ол туралы айтсам...

	– Сәл сабыр етші! Мамаң мен папаң нешеде келетінін айтты ма?

	– Дәл қай сағатта екенін айтқан жоқ, кеш келеміз дегенін ғана білемін. Папам соңғы пойыздан қалып қоямыз деп аптықпау үшін машинамен баруды жөн көрді. Сен білмейтін шығарсың, біздің машинаның радиосы бар. Мамам айтады, қатты жүріп келе жатқанда қоспау керек дейді.

	Көңілім сабасына түскен секілденді, әке-шешем қонақта асықпай кең отырмақ болған ғой. Әрі-беріден соң, мен неге үркектей беремін?! Үйге ерте келгенімді көрсе көрсін, өлтіріп тастамас. Мектептен шығарып жібергенін түбінде бәрібір біледі ғой.

	– Фильм өзіңе қатты ұнаған екен, соған қарағанда шынымен жақсы болғаны ғой, - дедім.

	– Ғажап! Тек Алисаға суық тигені пәле болды. Шешесі мазаны алып бітті. Фильмнің қызық жері бастала берсе, сол сәтті аңдып тұрғандай Алисаға еңкейе кетеді: - Бойың мұздап қалған жоқ па? - деп қайта-қайта сұрайды.

	Фибиге әдейі іздеп жүріп күй табақ сатып алғаным есіме түсті.

	– Жерге түсіп кетті. Мастықпен сындырып алдым, - дедім. Ол ренжіген жоқ.

	– Д.Б. діни мейрамда үйге келе ме?

	– Мамамның айтуынша келуі де, келмеуі де мүмкін, жұмысының жағдайы шешеді. Сірә Голливудта қалып Аннаполис жайлы сценарий жазады-ау деймін.

	– Неге Аннаполис жайлы?

	– Қайдан білейін, әйтеуір махаббат туралы болса керек. Ал сен онда кімдер ойнайтынын, қандай кино жұлдыздары шақырылғанын тапшы?

	– Мұның бірі де қызықтырмайды мені. Аннаполис дейді ғой. Д.Б. сол Аннаполис жайлы не біледі екен? Мен оқыған әңгімелерінің ешқайсы да ол туралы. емес. Ал өзіңнің шынтағыңа не болған, жарақаттап алғансың ба?

	– Саябаққа барғанда болған оқиға ғой. Бірге оқитын Кэртис Вайнтрауб деген бала баспалдақтан түсіп келе жатқанда итеріп жіберді.

	– Неге?

	– Білмеймін. Тегінде мені жек көреді-ау деймін. Сельма Эттербери деген қыз екеуміз оның көйлегіне сия жағып қойғанбыз.

	– Мұның жарамайды. Сен соншалық кішкентай емессің ғой.

	– Өзі кінәлі. Қайда барсам да соңымнан қалмайды, жүйкеме тиіп бітті.

	– Мүмкін оған ұнайтын шығарсың, сол үшін көйлегіне сия жаға ма екен?!

	– Мені ұнатқанын қаламаймын.

	Соны айтты да бетіме әлдебір күдікпен қарады.

	– Холден, сен сәрсенбіде келуге тиіс едің ғой.

	– Түсінбедім.

	– Неге ерте келдің деймін. Сені сірә тағы да шығарып жіберген ғой.

	– Әлгінде айттым ғой, ерте босатты. Бәрімізді...

	– Жоқ, сені шығарып жіберген, шығарып жіберген! - деп тұрып алды ол Тіземнен өкінішті ызамен құлаштап салып қалды. Қолы сондай қатты еді, балалармен не болса, соған төбелесе кететін тентектігі ат ойнатып шыға келді.

	– Қуып шыққан!

	– Түбірлеп қоймайды екенсің! Тіптен де олай емес!

	– Сенбеймін! Қуып шыққаны анық!

	Кішкентай жұдырығымен тағы да төмпештей жөнелді.

	– Әкем өлтіреді сені, қара да тұр!

	Кереуетке сылқ етіп құлап, басын жастықпен жауып алды. Не істерімді білмей аңтарылдым, мұны енді райынан қайтару қиын.

	Қайдағы жоқты айтпа, - дедім жалынғандай болып. - Ешкім де өлтірмейді мені, тіпті саусағының ұшын да тигізбейді. Тұршы өзің, жастықтың астында тұншығып қаларсың.

	Ол бұрынғысынан да қитықты.

	– Әкем өлтіретін болды сені! - деп қайталай берді.

	– Тыңдашы мені! Соншалық қынжылатындай ештеңе жоқ. Азар болса үйден кетермін, толып жатқан ранчолардың бірінен жұмыс тауып алармын. Бір жақсы танысымның атасы Колорадода жеке шаруашылықпен айналысады, барсам қуана-қуана қарсы алады. Саған сол жерден хат жазып тұрамын. Кәне, тұр!

	Фиби үнсіз жата берді, басын бүркеген жастығын тас қылып ұстап алған.

	– Тұр енді! Эй, Уэзерфильд ханым, тұр деймін!

	Мені мүлде естімегендей. Салым суға кетті, орынымнан тұрып қонақ бөлмесіне бар дым да, темекі іздедім. Күні бойғы сергелдеңнен қатты қалжырағаным енді сезілгендей, құр сүлдерім тұр.





XXII


	Қайтып келгенде Фиби жастығын лақтырып тастап сүлесоқ жатыр екен. Жанына отырып едім, сырт айналды. Мұны енді жібіте алмайсың.

	– Кисела Уэзерфильдіңнің халы қалай? - деп алдаусыраттым. Соңғы рет салып жібергенің өте жақсы екен.

	– Фиби міз бақпады.

	– Әкем өлтіреді сені!

	– Өлтіргені несі?! Әрі кеткенде айғайлар, ашуы басылған соң ұмытады бәрін де. Мені енді әскери мектепке жіберетін шығар. Бірақ солай бола қояр ма екен, мен бұл жерден кетпекпін. Колорадоға ма, басқа бір жерге ме, әйтеуір алысқа.

	– Мұның барып тұрған ақымақтық. Ранчоға бармақ өзінше. Сен тіпті атқа да міне алмайсың ғой.

	– Сол да сөз болып па?! Ат дегенің пәлендей қиын шаруа емес, оп-оңай үйренесің.

	Фиби қызыл етіне дейін алынған тырнағына қарап күрсініп қойды.

	– Сірә сабақтардың бәрінен құлағансың ғой.

	– Неге бәрінен. Ағылшын тілінен сүрінбей өттім.

	Оның еңсесі түсіп кетті, кәдімгідей жүдеп отыр.

	– Жолың болмай қойды-ау! Міне тағы да далада қалдың.

	Жүрегім аузыма тығылды, қарындасымның мен үшін осынша күйзелгені жаныма батты.

	– Фиби, құдай үшін, тынышталшы бір уақ! - дедім қажып. - Менен енді мектеп жайлы сұрамашы! Бәрінің айтатыны сол бір қараң қалғыр мектеп. Ал одан кетуімнің жай-жапсары туралы ешқайсы басын қатырмайды. Мектеп емес ол, жасанды бірдеңе. Алаяқтар мен екіжүзділердің ордасы, жағалай алалау, ылғи кемсіту. Саған айтсам сенбейсің, Роберт Экли деген баланы бетін безеу басып кеткені үшін мен кірген жасырын қоғамға қабылдамай қойды. Әділетсіздік жайлап алған мұндай сүреңсіз мектепті бүкіл Штаттардан күндіз қолыңа шам алып жүріп таппайсың.

	Фиби үнсіз тыңдап отыра берді, оған тек түсіндіре біл, бәрін де ұғады, өзінше қорытынды шығара алады.

	– Рас, бірен-саран жақсы ұстаздар болды, - деп жалғастырдым, - бірақ олардың өзі де жетісіп тұрған жоқ. Мәселен, ана қарт Спенсерді алайық. Әйелі бізге үнемі ыстық шоколад ұсынатын, жалпы екеуі де жаман адам емес. Бірақ, не керек, сол қарияның өзі мектеп директоры Термердің алдында құрдай жорғалайды. Әлгі бастықсымақ сабағына қатысып, қайдағы бір ақымақ сауалдарын қоя бастаса болды, ыржалаңдап күле береді. Термер әлемде жоқ данышпандай иіліп-бүгіліп шала бүлінеді. Данышпан емес ол, албасты басқырдың тап өзі!

	– Айғайлама! - деді Фиби! - Даурығып барасың!

	– Пэнсиде оқысаң, айғайламақ түгілі жынданып кетерсің. Онда не болмады дейсің, Түлектер күні туралы ғана айтайын. Сол күні мектепті атам заманнан бері бітіргендердің бәрі жиналады, әйелдерін, бала-шағасын шұбыртып шулап жүргендері. Осындай ығы-жығы күндердің бірінде бөлмемізге елуден асқан шалсымақ кіріп келді. "Дәретханаға баруға болар ма екен?" - деп сұрады. "Ол дәліздің түпкі жағында" - дедік. Сонда не айтқанын білесің бе? "Айып етпеңіздер, - дейді сыпайы болғансып, - осында оқыған жылдары дәретхананың есігіне аты-жөнімді ойып жазып едім. Сол сақталды ма екен, көргім келіп тұрғаны".

	Амал жоқ, дәретханаға ертіп апардық, біздің қабаттағыда аты-жөні жоқ болып шықты. Содан жатақхананың барлық дәретханасын түгендедік. Жер ортасынан асқан адамның мынандай ақымақтығына іштей ыза болып жүрміз.

	Ал бәрінен сорақысы, әлгі малғұн бізге ақыл айтумен болды. "Балалар, - дейді данышпансып, - Пэнсидегі жылдарым өмірімдегі ең бақытты жылдарым еді. Сендер жастық шақтарыңды рәсуә етпей, мектептің берерін сарқып ала біліңдер". Стрэдлейтер екеуміз есімізден ауысуға шақ қалдық. Міне, Пэнси дегенің осындай.

	Фиби әлдене деп еді естімей қалдым: "Қайталап айтшы", - дедім.

	– Саған тегінде ештеңе ұнамайды, - деді ол

	Сөгіліп айтқандарымның далаға кеткеніне қарным ашты.

	– Неге олай дейсің, ұнайтын нәрселер толып жатыр.

	– Кісікиіксің сен, бәріне күдікпен қарайсың,- айналаңды өгейсисің де жүресің.

	– Жоқ, жалған мұның. Мен жайында бұлай ойласаң, қатты қателесесің.

	– Қателесіп отырған жоқпын. Ал айтшы, осы өмірде не ұнайды саған?

	– Не ұнайтынын ба? Қазір-ақ айтып бере аламын.

	Бірақ нені ұнататынымды білмей дағдардым.

	– Өмірде дейсің бе? - деп қайталап сұрадым. Ол менен әрірек ысырылып отырды.

	– Көңіліңе қонатын не бар өзі? - деді күйінішпен.

	– Жарайды, тыңда.

	Қырсық қылғанда тілім байланды да қалды. Өткен-кеткен өмірімді аударып-төңкеріп көңіл көншітерлік ештеңе таппай састым. Қысылғандықтан ба, көз алдыма баяғы монах әйел келді. Содан кейін Элктон-хиллде бірге оқыған бала есіме түскен, аты Джеймс Касл болатын. Айтқан сөзінен өлтірсең де қайтпайды. Бірде ол бізге қысқа күнде қырық құбылатын Фил Стейблді өзін-өзі көкке көтерген нақұрыс деп жамандаған еді. Балалардың арасында сөз жата ма, Стейблге сол күн-ақ жетеді. Фил өзі секілді жеті жексұрынды ертіп келіп Джеймсті бөлмесінде итше Тепкілесе де кешірім сұрамаған. Түріне қарасаң сүйегіне ілініп тұрған әлжуаз, ал қайсарлығы сұмдық.

	Осы оқиға есіме түссе, әлі күнге төбе шашым тік тұрады. Сыртта әлдене гүрс ете қалғанда жуынып жатқам. Іле балалар далаға дүрліге ұмтылды, соңдарынан мен де жүгірдім. Ой, тоба-ай, Джеймс жерде қанға боялып жатыр, жансыз денесі үрейіңді ұшырады. Үстіндегі менен сұрап алған кеудешесіне көзім түскенде ол емес, өзім құлап өлгендей шошындым.

	Ең сорақысы, Джеймстің өліміне себепкер болған дүлейлер жазасыз кетті. Оқудан шығарып жіберді, сонымен іс бітті.

	Бұдан басқа ештеме ойыма оралған жоқ, екі монах әйел мен Джеймс Касл көз алдымда көлбеңдеді де тұрды. Сол сорлы Джеймс жайлы мен мүлде аз біледі екем. Бір сыныпта оқығанмен, араласпайтынбыз. Соңғы партада үнсіз отыратын, тақтаға да өте сирек шығатын. Бірде бөлмеме келіп, кеудешемді сұрағанда аң-таң болғаным есімде. "Бірге жүріп, бірге тұрмаған адамның жылы кеудешесі бар екенін қайдан біледі" дегем. Ол немере ағасы келгенін, мұз айдынына апармақ екенін сөз қылды.

	Джеймс туралы бар айтарым осы ғана. Иә, аты-жөніміз журналға қатар жазылатын. Кайбл Р., Кайбл У., Касл Д., Колфилд X. - деген жолдар әлі жадымда.

	– Неге үндемейсің? - деді Фиби. - Тұйыққа тірелдің-ау шамасы.

	– Ешқайда да тірелгем жоқ.

	– Онда сөйле.

	– Ұнататындарым баршылық. Аллиді жанымдай жақсы көремін.

	Сенімен осылай әңгіме-дүкен құрып отыру да мен үшін бір ғанибет.

	– Алли енді жоқ. Ал сен оны жақсы көретініңді ылғи айтасың. О дүниелік болған адамды тірі кезіндегідей сүю мүмкін емес.

	– Иә, Алли дүние салды, бірақ рухы бізбен бірге. Өлім дүниеден өткендерді бұрынғыдай жақсы көруге тосқауыл бола алмайды. Ол мен үшін тірілерден де тірі болса, қалай сүймеймін.

	Фиби бұл жолы қарсы уәж айтқан жоқ. Көңіліне қонатын ой айтылса, үнсіз отырып қалатын осындай әдеті бар.

	– Менің осы қазіргі шағым да ұнайды маған, - дедім. - Сенімен ақжарқын әңгімелессем, көңілім көтеріліп қалады.

	– Бұл енді мүлде басқа мәселе.

	– Неге басқа мәселе? Мен сенің сұрағыңа жауап беріп, не ұнайтынын айтып отырмын ғой.

	– Жалтарма! Қалай құбылсаң да мені алдай алмайсың. Сен одан да кім болғың келетінін айтшы. Ғалым, әлде адвокат...

	– Ғалымдық маған қонбаған, ол туралы ойланбаймын да.

	– Әкем секілді адвокат боларсың бәлкім.

	– Адвокат болсам, әрине жақсы, бірақ бұл мамандық маған ұнамайды.

	Егер олар кінәсіз жандарды жазадан қорғап қала алса, тамаша ғой. Ал сен өмірде солай болыпты деп естідің бе, сірә. Адвокаттардың ондай ойы да жоқ, бұрқыратып ақша табады, гольф немесе бридж ойнаудан қолдары тимейді, қымбат машиналар сатып алып, мейрамханаларда коктейль ішіп отырғандары. Тіпті осының бәрін ұмытып, адвокаттар елді жазықсыз жапа шегуден арашалап алып қалып жатыр дейік, олар мұны адал жүрегімен жасай ма, әлде жұрттың құрметіне бөленіп көлбеңдеп жүру үшін бе? Бұл өте күрделі сұрақ. Солай болса да менің жауабым дайын. Әлгі мырзаларың шетінен жасандылар!

	Фибидің жүзіне ұрлана көз салдым, менің осы пәлсәпасымағымнан бірдеме түсінсе жақсы, қанша дегенмен әлі жас қой. Ал өзі үнсіз тыңдап қалған. Бір кезде шошып оянғандай жалт қарады:

	– Әкем өлтіреді сені! Иә, сау қалдырмайды!

	Менің оны әрі қарай тыңдағым келмеді, бір адасқан ой дүрлігіп шыға келді.

	– Мен кім болуды қалайтынымды шынымен білгің келе ме? Егер қолымда құдіретім бар болса!...

	– Даурықпа! - деп килікті Фиби. - Ал, кім болмақсың?

	– Мынандай әнді білуші ме ең: - "Егер сен кешке қара бидай ішінен ұстап алсаң біреуді"...

	– Олай емес. "Егер біреу әлдекімді кешқұрым, қара бидай ішінде кездесуге шақырса"... Бұл Роберт Бернстің өлеңі.

	– Білемін, Роберт Бернстікі.

	Фиби мені дұрыс түзеткен еді, ән шыныменен: - Егер біреу әлдекімді кешқұрым, қара бидай ішінде кездесуге шақырса" - деп басталатын.

	– Сен мені түсіне алсаң, арман-мақсатымды былай әңгімелеп берер едім, - дедім тек тұрмай. - Көз алдыңа елестетші, байтақ далада мыңдаған балалар алаңсыз ойнап жүр, маңайда ересектерден менен басқа тірі жан жоқ. Балалар даланың қара бидай өскен жағында тік құлама бар екенін білмей, солай қарай жүгіріп барады. Менің жүрегім аузыма тығылады, алдарын орап құстай ұшамын, бірінен соң бірін құламаның жиегінен іліп әкетемін. Міне, мен аңсаған кәсіп. Бәлкім бұл есуастық шалық болып көрінер, бірақ дәл солай болуын жан-тәніммен тілеймін.

	Фиби біразға дейін тіс жарған жоқ.

	– Әкем өлтіреді сені! - деді әлден соң.

	– Мейлі! - дедім шыдамым таусылып. - Маған енді бәрібір!

	Кереуеттен тұрдым да Элктон-хиллда ағылшын тілінен сабақ берген ұстазыма қоңырау шалмақ болдым. Есімі Антолини болатын, қазір Нью-Йоркте тұрады. Элктон-хиллден кеткеннен кейін осындағы университетке орналасқан.

	– Бір танысыма телефон соғуым керек, - дедім Фибиге. - Ал сен ұйықтап қалма.

	Есікке жеткенімде ол дауыстап тоқтатты.

	– Холден! Филлис Маргулис деген қыз маған ықылық атуды үйретті. Тыңдашы.

	Құлақ түрген болдым да көңілі үшін: - Ғажап! - дей салдым.





XXIII


	Телефонға біразға дейін ешкім келген жоқ, әлден уақыттан соң Антолини мырзаның даусы естілді. Ыңғайсыз кезде қоңырау шалғаныма қарамастан жарқын сөйлесті.

	– Холденбісің? Осы қазір келсең де болады, - деді.

	Мен Пэнсиден шығарып жібергенін айттым.

	– О, құдайым! Жер үстіндегі күнәкарларыңды кеше гөр! – деді ол

	Пэнсидегілердің мені мектептен қуғанын күнәға балағанын түсіне қойдым. Сірә әзілі болар.

	Ол Элктон-хиллдегі ең жақсы ұстазымыз еді, Д.Б.-дан бірер жас қана үлкен шығар. Қарапайымдылығымен құрдасымыз секілді болып кеткен, ерекше құрметтесек те кейде емін-еркін әзілдесіп алатынбыз. Джеймс Касл терезеден секіріп кеткенде, денесін сырт киіміне орап лазаретке алып барған да осы Антолини.

	Д.Б.-ның бөлмесіне қайтып келгенде Фиби радионы қосып қойыпты, ойнақы әуен төгіліп тұр.

	– Билегің келе ме? - дедім. Аздап болса да сергігім келді. Ол қарсы болған жоқ, кереуеттен секіріп түсті. Би десе жайнап сала беретін әдетімен құлшынып тұр.

	Екеуміз төрт түрлі ырғақпен биледік, шылымды көп тартқандықтан ғой, ентігіп қалдым да радионы өшірдім. Фиби кереуетіне қарғып шығып, көрпенің астына сүңгіп кетті.

	– Жақсы биледім бе? - деп жадырай қарады.

	– Ғажап! - дедім.

	– Маңдайыма алақаныңды басшы.

	– Неге?

	– Ыстығым көтерілген секілді.

	– Қой, қайдағыны айтпа, ауру шақырмай отыр.

	– Мен дененің қызуын көтеруді үйрендім, нанбасаң көрші өзің.

	Маңдайына алақанымды тостым да: - Рас, ыстық тәрізді, - дедім көңілін қимай.

	– Мен тіпті термометрдегі температураны да көтере аламын, - деп масаттанды ол.

	– Термометр деймісің? Кімнен үйреніп жүрсің?

	– Алиса Голмбаргтан. Қиын ештеңесі жоқ, аяғыңды иогтар секілді айқастырып аласың да өте ыстық бірдеңе жайлы ойлайсың, денең қызын сала береді. Ыстығыңның көтерілетіні соншалық, қолыңды тигізсең күйіп қалуы мүмкін.

	– Ескерткенің жақсы болды ғой.

	– Қорықпа, мен сені күйдірмеймін.

	Соны айтты да тым-тырыс бола қалды.

	– Сыртқы есік ашылған секілді, - деп елеңдеді. Жалма-жан шамды өшірдім, қолымдағы темекіні асығыс-үсігіс сөндіріп қалтама сүңгіттім де, шкапқа қойып кеттім. Жүрегім аузыма тығылды. Сол сәтте бөлмеге біреу кіріп келді.

	– Фиби!

	Шешемнің даусы.

	– Өтірік ұйықтаған бола қалдың ба? Бөлмеңдегі шам жаңа ғана сөнгенін байқамады деймісің.

	– Келдіңдер ме, мама? - деді Фиби. - Ұйқым келмей қойды. Қалай, жақсы демалдыңдар ма?

	– Бір жасап қалдық.

	Шешемнің әшейін айта салғанын ішім сезді, ол қонаққа баруды мүлде ұнатпайды.

	– Сен неге осы уақытқа дейін ұйықтамағансың? Сірә тоңғансың ғой?

	– Тоңған жоқпын. Бір түрлі елегізіп... үйде жалғыз қалғандықтан шығар.

	– Сен не, темекі тартқансың ба?

	Шешемнің даусы қатая қалды.

	– Не? - деп түсінбегенсіді Фиби.

	– Шыныңды айт!

	– А, иә ішім пысқан соң тұтатып алдым да түтінін ермек қылдым, бары сол ғана.

	– Бекер жасағансың Фиби, бекер. Ендігәрі мені бұлай ренжітпе, - деді шешем. - Тағы бір көрпе әкеліп берейін бе?

	– Жоқ, рахмет, - деді Фиби. - Қайырлы түн, мама!

	Шешем кете қоймады.

	– Киноға бардың ба? Қалай екен? - деп сұрады.

	– Қызық фильм екен, тек Алисаға шешесі "денең қалтырап отыр ма, жоқ па?" деп қайта-қайта сұрап мазамды кетірді. Үйге таксимен келдік.

	– Алиса тұмау емес пе екен, саған да жұғып жүрмесін?!

	– Жоқ, ол мүлде сау, шешесі ғой, қамқорсып қайдағыны шығарып жүрген.

	– Түскі асынды дұрыстап іштің бе?

	– Тәбетім болмады.

	– Неге? Лексингтонға өзім барып, саған арнап әкелген қойдың еті еді ғой.

	– Ет дәмді, бірақ Чарлина тағамды әкелгенде маған да, асқа да демін үрлейді де жегің келмей қалады.

	– Жарайды ұйықта. Кәне бетімнен сүй. Кешкі дұғаны оқып па ең?

	– Иә.

	– Қайырлы түн! Ұйықтап қалуға тырыс. Мен де демалайын, басым ауырып тұр.

	– Аспирин ішсейші, - деді Фиби. - Холден сәрсенбіде келе ме?

	– Иә, сәрсенбіде. Қымтанып жат.

	Шешем бөлмеден шығып кетті.

	– Кетуім керек, - дедім Фибидің жанына келіп.

	– Мамам ұйықтасын, күте тұр, - деді ол.

	– Оңтайлы кез осы, шешем ваннаға кірген болар, ал әкем міндетті түрде бөлмесіндегі радионы қосады, соңғы жаңалықтарды тыңдамай жатпайды.

	Олардан дәл осылай қорқамын деп ойлаған жоқ едім, қолым қалтырап, бәтіңкемнің бауын зорға байладым. Әрине, Фиби айтқандай өлтіре қоймас, бірақ маған да, оларға да оңай тимейтіні анық.

	– Шабаданым вокзалда қалды, - дедім Фибиге. - Барып алуға ақшам жоқ. Қарайласа алмайсың ба?

	– Діни мейрамда сыйлық ал деп берген тиын-тебенім бар, сол күйі тұр, жұмсап үлгергем жоқ.

	– Онда қажет емес.

	Қарындасымды сыйлықсыз қалдырғым келмеді.

	– Ала тұр, - деді ол - Кейін қайтарарсың.

	Д.Б.-ның үстеліндегі көп суырмаларды ақтарып жүріп алып келді.

	– Сегіз доллар, сексенбес цент, - деп қолыма ұстатты.

	– Маған екі доллар да жетеді.

	– Түгел ал, қажет болады. Ал өзің мен қатысатын спектакльге келе алмайтын шығарсың, алысқа кетесің ғой.

	– Келемін, - дедім мен, - міндетті түрде келемін, спектальді көрмей кетпеймін. Оған дейін Антолини мырзаның үйінде бола тұрамын. Сейсенбіде телефонмен хабарласам.

	Соны айттым да егіліп қоя бердім. Қоя алсамшы, қолқам суырылып еңкілдедім келіп. Фиби қорқып кетіп, құшақтай алды. Ашық қалған терезеден жел гулеп тұр, аракідік қарындасыма суық тиіп қалмасын деп ойлап қоямын.

	Қанша уақыт еткенін білмеймін, өксігімді зорға басып, орнымнан тұрдым да сырт киімімді кидім.

	Менің бөлмеме жата салсайшы, - деді Фиби. - Жеті түнде біреудің үйіне қалай барасың?!

	– Кетуім керек, - дедім мен. Қалтамнан аңшы қалпағымды алып қолына ұстаттым, ол осындай оғаштау дүниелерге құмар болатын.

	Үйден кету осында келгеннен гөрі жеңіл секілденді. Дәл қазір әке-шешем көріп қалса, түк те өкінбес едім, тіпті соны қалайтын да тәрізді едім.

	Төменге лифтімен емес, баспалдақпен түстім, жолшыбай қоқыс салатын жәшіктерге сүрініп омақа аса жаздадым. Лифтер көзіме . шалынбады, ол мені Дикстайндардың үйінде шалқып отыр деп ойлайды ғой.





XXIV


	Антолини әйелімен Саттон-плейстегі әсем үйде тұрады, кендігі сондай, төменгі қабатында бар жасап қойған. Оларда бірнеше рет болғам, Элктон-хиллдан кеткен күндердің бірінде Антолини мені үйге іздеп келді де ет жақындардай араласа бастадық. Содан бері ол біздің үйге түскі асқа жиі келіп жүрді. Ол кезде бойдақ болатын. Үйленген соң әйелі үшеуміз Лонг-Айленде теннис ойнауды әдетке айналдырдық.

	Мисс Антолини сондағы клубтың мүшесі. Жас шамасына қарасаң күйеуінен егде, бірақ екеуінің қарым-қатынасынан бұл айырмашылық білінбейтін, сірә білімді әрі инабатты болғандықтарынан шығар. Әсіресе Антолини мырзаның білмейтіні жердің астында, бірақ онысын сездірмейді, әңгіме үстінде кейбіреулер секілді ақылгөйсімей, әзіл айтып отырады.

	Әйелі екеуі Д.Б.-ның әңгімелерін түгел оқып шығып, Голливудқа барамын деген райынан қайтаруға тырысып баққан.

	– Сіз секілді жазушы Голливудта талантын қор қылады, - деді Антолини.

	Бірақ Д.Б. құлақ асқан жоқ.

	Ұстазымның үйіне жаяу бармақ болдым, Фибидің сыйлық алатын ақшасын жырымдағым келмеді. Ұзай бергенімде аяқ астынан басым айналды да еріксіз такси ұстадым.

	Есікті Антолинидің өзі ашты, үстінде халат, қолында бокал Ол мейлінше мәдениетті болғанымен ішуді жақсы көреді.

	– Холден! - деді ол - Дырдай жігіт болыпсың ғой, бойың сырықтай. Көргеніме қуаныштымын!

	– Өзіңіз қалайсыз? Миссис Антолини ше?

	– Бәрі тамаша! Кәне, сырт киіміңді әкел Мен сені ендігі үйленген болар, үйге бала-шағасымен келе жатқан шығар десем...

	Әдетінше әзілдеп алып, ас үйге бұрылды.

	– Лилиан, кофе дайын ба?

	– Дайын, - деді әйелі. - Холден, сен бе келген? Есен - саусың ба?

	– Сәләматсыз ба, миссис Антолини!

	Ас үйдегі үлкен үстелдің үсті толған ыдыс-аяқ.

	– Отыр, - деді Антолини. - Қонақтар әлгінде ғана кетті, Лилианның Барбизонадағы достарын қабылдадық.

	Солай деді де күліп жіберді.

	– Барбизонаның бизондарын!

	Мен қосыла күлдім.

	– Холден, маған көз тоқтатып қарамассың, - деді миссис Антолини басқа бөлмеден.

	– Ол әлгінде жатып қалып еді, сыланып үлгере алмаған ғой, - деді ұстазым. - Темекіге қалайсың?

	– Аса әуес емеспін, кейде еріккеннен шегетінім бар, - дедім ұсынған сигарын алып жатып.

	– Солай де, - деді ол - Пэнси мен сен теңіздегі кемелердей өз жөндеріңе лаққан екенсіңдер ғой.

	Оның кейде әзілді де осылай астарлап айтатыны бар Ал Д.Б.-ның әсірелеп сөйлемесе іші кебеді.

	– Мектептен неге қуды? Егер басқа сабақтармен бірге ағылшын тілінен де құласаң, маған ренжіме, үйден тайып тұрасың. Шығарма жазудан алдыңа жан салмаушы едің ғой.

	– Ағылшын тілін жақсы тапсырдым. Қырсық қылғанда ауызша сөз деген жаңа пән енгізіп, содан құладым.

	– Неге? Оның не қиындығы бар?

	Басым ауырып берекем кетіп отырса да, бәрін бастан-аяқ айтуға тура келді.

	– Сабақ үстінде орныңнан тұрғызады да тақырып береді. Соның төңірегінде ауызша әңгіме айтуың керек. Сәл ауытқысаң: - Лағып кеттің! - деп айғай салады. Жынданасың да шынымен бетіңе лағасың. Бірнеше рет солай болды да құлап тындым.

	– Тақырыптан ауытқымай әңгіме өрбітудің қандай қиындығы бар!

	– Маған оның шеңберінен шығып, кеңейтіп айтқан ұнайды.

	– Өз әлеміңнен басқаны мойындағың келмейді ғой?

	– Қалай айтсам екен? Тақырып деген бұзуға болмайтын тас қамал емес қой. Оның үстіне балалардың бір нәрсені ғана сөз қылғанының несі қызық. Біздің сыныпта Ричард Кинселла деген бала болды, байғұстың жүйкесі әбден тозып біткен, тақтаға шақырса ерніне дейін дірілдей бастайды, сөзін зорға естисің. Өзі мұғалім берген тақырыпта сөйлей алмай-ақ кетті, ал қалауы бойынша айта бастағаннан желдей еседі. Сіз оның әкесі Вермонт жақтан сатып алған ферма жайлы әңгімесін тыңдасаңыз ғой, елтіп қалар едіңіз. Ричард жүзі нұрлана көсіледі дейсіз, көрген-білгендерін тамылжытып келіп, бірде шешесі қол-аяғы жансызданып қалған ағасынан хат алғанын, оның госпитальда қырық жыл жатқанда кемтарлығын тірі жанға сездірмеймін деп ешкімді қабылдамағанын баяндай жөнелді. Естисіз бе, қырық жыл жалғыздық! Ал сыныптағылар мұғалімге қосылып: -Тақырыптан ауытқып кеттің! - деп шулайды. Тұп-тура жындыхананың өзі.

	Басым сырқырауын қоятын емес, миссис Антолинидің кофесі әлі жоқ.

	– Тыңда, Холден! - деді ұстазым. - Саған мұғалім ретінде бірер жаттанды сауал қояйын. Әр нәрсенің реті бар емес пе. Ричард әкесінің фермасы жайлы айтқан екен, әңгімені сонымен бітіргені жөн. Ал шешесінің ағасы туралы келесі жолы баяндасын. Егер оған нақ осы жай қызық көрінсе, әуелде содан бастау керек еді.

	Басымның ауырғаны аздай, ішім түйней бастады, өзімді мүлде нашар сезініп отырмын, бірақ амал қайсы, мистер Антолинимен арадағы әңгімені үзуге болмайды.

	– Солай шығар, - дедім құлықсыз. - Ферма жайындағы әңгімеден ауытқымаса да болар еді. Бірақ, білесіз бе, әңгіме үстінде басқа арнаға қалай түсіп кеткеніңді өзің де байқамай қаласың. Сондай кезде аяғына дейін айтып шығуға мүмкіндік берсе, хандығынан тая ма? Мұғалім Винсонды айтам да, дызылдаған дегбірсіз біреу. "Тоқта! Лағып барасың!" - деп дүрсе қоя береді. Тақырыптан шығып кетпесең де сол, төтеден қосыла кетеді: - Ықшамда! Түйіп айт! - деп торғайдай тоздырады. Өзі білімсіз де емес, ақымақтығында да шек жоқ.

	Бағыма қарай миссис Антолини де көрінді-ау.

	– Мырзалар, сіздерге кофе әкелгенімді мәртебе санаймын, - деп ас үйге күле кірді. -Холден, қарама маған, ұсқыным қашып кеткен шығар, сірә.

	– Есенсіз бе, миссис! - деп орнымнан көтеріле беріп едім, ұстазым иығымнан басты. Әйелдің түрі шынында да көз тоқтатып қарайтындай емес екен, шашы толған темір-терсек, ерні боялмаған, қартаң секілді көрінді.

	– Бәрін жасап берейін, менсіз отырарсыңдар, - деп тағам толы табақшаны алдымызға қойды. - Шешең аман ба, Холден?

	– Рахмет, жаман емес.

	Ол күйеуіне бұрылды.

	– Холденге керектің бәрі шкапта, төсекті өздерің салып аларсыңдар. Мен жатайын, әбден шаршадым.

	– Дем ал, - деді мистер Антолини. ӘЙЕЛІН бетінен сүйіп, жататын бөлмесіне шығарып салды.

	Кофе ішіп те, тамақ жеп те жарытқан жоқпын. Антолини вискиді су қоспай сілтеп отыр, мына ішіспен маскүнемге айналу қиын емес.

	– Осыдан екі апта бұрын әкеңмен дастарқан басында әңгімелескем, - деді ол - Әкең сенің тағдырыңа қатты алаңдаулы.

	– Әрине, әке болған соң...

	– Сенің директорыңнан жайсыз хат алыпты, лекцияларға бармайтын көрінесің, сабаққа дайындалуды қойыпсың, қысқасы бетіңмен кеткенсің.

	– Олай емес, сабақ босатуға тыйым салынған, сондықтан еңбектесең де барасың. Рас, әлгі ауызша сөзді кейде өткізіп жіберетінмін.

	Әңгіменің маған ойысқаны жайсыз тиген еді. Кофе ішкен соң ішімнің түйілгені басылған секілденді, басым қорғасын құйғандай зілдей.

	Мистер Антолини темекіні үсті-үстіне тартып отыр.

	– Ашығын айтқанда сенімен не жайлы әңгімелесерімді білмей далмын, - деді.

	– Түсінемін. Менімен сөйлесу кімге болса да оңай емес.





– Сен бір тылсым шыңырауға қарай безіп бара жатқан сияқтысың. Иә, тап солай! Алдың тік жар. Естіп отырсың ба?

	– Иә.

	– Кім боларыңды болжау қиын. Бәлкім отызға жеткенде бардан шықпайтын, көзіңе көрінгенге соқтыға кететін көксоққанға айналарсың. Мүмкін уақыт өте келе есің кіріп, тәп-тәуір білім аларсың, сызылып сұлу сөйлейтіндерді суқаның сүймей тыжырынып жүрерсің. Әлде кеңсенің ашушаң кіші қызметшісі түрінде стенографист қыздарға қағаз қыстырғыштарды ызалана лақтырып отырарсың. Сен сөз төркінін аңғардың ба жоқ па?

	– Әрине аңғардым. Негізінде дұрыс қой, бірақ мені елдің бәрін жағалай жек көреді деп ойласаңыз, қателесесіз. Жақтырмайтын адамдарым бар, ана Пэнсиде бірге оқыған Стрэдлейтер мен Экли секілді, алайда олар бүкіл ел емес қой. Екінші жағынан әлдекімдерді жек көру адам баласына жаппай өшігу болып саналмайды.

	Мистер Антолини ұзақ үнсіз қалды, вискиді коп ішкендіктен ойын жинақтай алмай отырғаны көрініп тұр.

	– Жақсы, - деді бір кезде. - Дәл қазір көкейдегімді нақпа-нақ түсіндіре алмаспын, оған қынжылма, бірер күннен соң саған хат арқылы жеткізем. Әзірге ауызша айтып көрейін.

	Мандайын уқалап отырды да бетіме жаңа көргендей қарады.

	– Сен құлағалы тұрған шыңырау - түпсіз, тұңғиыққа заулай бересің, заулай бересің. Қоршаған ортасынан керегін таба алмаған адамдар әйтеуір бір құлдырайды оған. Нақтырақ айтсам, айналасынан үмітін үзіп, қажетін іздеуді мүлде доғарғандардың басқа барар жері жоқ. Түсінікті ме, саған!

	– Иә, сэр!

	– Шының ба?

	– Әрине.

	Орнынан тұрды да босап қалған стақанына виски құйып алып қайта отырды.

	– Сені қорқытып - үркіткім келмейді, - деді ұзақ үнсіздіктен соң.

	Есіл өміріңді ит-рәсуа етіп жүрсің.

	Бетіме жанары тұмандана қарады.

	– Саған бір аталы сөз жазып берсем, оқып шығуға және сақтап қоюға уәде бересің бе?

	– Уәде!

	Ол жазу үстеліне барды да қалам алып, ақ қағазға әлденені сүйкектете бастады.

	– Бұл ойды жазып қалдырған әдебиетші де, ақын да емес, - деді қайтып келген соң. -Вильгельм Штекель деген психоаналитик. Тыңдап отырсың ба?

	– Әлбетте.

	– Ол былай деген: "Кемелденбегеннің белгісі - ақиқат үшін өлуге дайын тұру. Кемелденгеннің белгісі - сол ақиқат үшін өмірін сақтай білу".

	Қағазды қолыма ұстатты. Жазғанын ішімнен оқып шығып, қалтама салдым да, оған ішім жылып қарадым, мен үшін толғанғанына риза болғам. Әттең беріле әңгімелесуге жағдайым жоқ, қатты шаршаппын. Ол болса, әлі тың.

	– Мақсатыңды түбегейлі айқындайтын күн де келеді, - деді вискиін ұрттап қойып. - Көзің жеткен ақиқатыңнан айырылма. Одан адассаң біткенің. Содан соң қысқа ғұмырыңның әр сәтін құрметтей біл

	Көзін көзіме қадап алған, мақұлдап басымды изедім, бірақ айтқандарының түпкі мәні мен үшін бұлыңғыр еді.

	– Көп сөйлеп басыңды ауыртқым келмейді, - деп жалғастырды ол, - өмірлік бағытыңды айқындап ал да мектептің берерінен ғапыл қалма. Айналаңа ой көзімен қарайтын, ғылымға бейімің бар адамсың, өзіңді-өзің қайдағы бір Виндси секілділер үшін қажытпа.

	– Винсон, - деп түзеттім мен.

	– Иә, қайдағы бір Винеондарға бола өмірден безе ме екен?!

	Оларды әлі-ақ таптап өтесің, жүрегіңе жақын құндылықтарды да табарсың. Нақ сол кезде қоршаған ортасынан жерігендер мен үрейленгендердің жалғыз сен емес екеніне, олардың мың - миллиондап саналатындығына көзің жетеді де рухани жеңілдейсің. Мына жалғаннан түңілгендердің ішінде азап - мұңын жазып қалдырғандар аз емес, оқы, керегіңді ал, сергелдең ойларыңнан арыл. Күндердің күнінде сенің мехнатыңнан да үйренетіндер табылады. Ұрпақ пен ұрпақ солай сабақтасып жатады. Ал толқын мен толқынды үйлестіретін құдірет - поэзия мен тарих.

	Вискиден ұрттап қойып әрі қарай өрбітті, өз ойына өзі елтіген, сірә ұзаққа сілтейтін шығар.

	– Ғалымдар мен білімдарлар ғана өмірге әр береді деп кесіп айта алмаймын. Олар табиғатынан талантты, шығармашыл болса ғана кейінгілерге құнды мұра қалдырады. Өкінішке орай мұндай тұлғалар аз. Бұлардың айтар ойы анық, көздеген мақсатына жетпей тынбайды, шетінен өмірдің өзіндей қарапайым. Ал білімсіздер мен дарынсыздардың кеудесі көріктей. Түсініп отырсың ғой?!

	– Иә, сэр.

	Ол тағы да үнсіз отырып қалды, ойын жалғайтыны, әлде осымен тоқтағаны белгісіз, күте -күте көзіме ұйқы тығылды.

	– Академиялық білімнің мынадай да артықшылығы бар, - деді әлден уақыттан соң. - Ол саған ой-өрісіңнің мүмкіндіктерін айқындауға көмектеседі. Қай сала оң жамбасыңа келетінін анықтап аласың да қабілетіңе қарай көсілесің. Басқаша сөзбен айтқанда, өмірдегі орныңды табасың.

	Ұйқы қысқаны соншалық, ырқымнан тыс есінедім. Мистер Антолиниді ренжітіп алдым ба деп қысылып едім, ол күліп жіберді.

	– Жарайды, демалайық, - деді. - Саған төсек салып берейін.

	Екеуміз шкапқа қарай жүрдік, мистер Антолини төсек-орынды жоғарғы сөреден аларда қолындағы стақанды сарқып ішті де жерге қоя салды. Көрпе-жастықты диванға екеулеп тасыдық. Шаршағаным сондай, түрегеп тұрып ұйықтауға да дайын едім.

	– Сауық-сайранға үйірсің-ау, тегі, - деді ол төсек салып жатып.

	– Аздап, - деп тоқтадым, екеуара әңгіменің осымен сап тыйылуын тілеп.

	– Салли қалай?

	Мистер Антолини оны білетін, бірде екеуін таныстырғам.

	– Жақсы. Мана кездескенбіз. Сірә соңғы рет шығар, жараса алмайтын сияқтымыз.

	Керемет сұлу қыз. Ал ана біреуі ше? Менің де таныстым деп едің ғой.

	– Джейн Галлахер ме? Оның жібі түзу. Ертең қоңырау шалатын шығармын.

	Екеулеп жүріп төсек салдық-ау, әйтеуір.

	– Ал, жат, - деді мистер Антолини. - Аяғың диванға сыймаса, оған мен кінәлі емеспін.

	– Оқасы жоқ, тар жерге жатып үйренгем. Сізге, миссис Антолиниге мың да бір рахмет! Мені бүгін құтқарып қалдыңыздар!

	– Ванна қай жақта екенін білесің ғой. Егер бірдеңе керек болса, қысылма. Мен ас үйде әлі де отыра тұрам.

	– Рахмет, демалсам болды, ештеңе де қажет емес.

	– Олай болса, қайырлы түн!

	Ол ас үйге кетті, мен ваннаға барып жуынып-шайындым да жатып қалдым. Диван шыныменен тар екен, бірақ жер таңдайтын шама қайда, көзім тез ілінді, мистер Антолинидің айтқандарын пайымдап та үлгергем жоқ.

	Содан кейін не болғанын айтуға тілім бармайды.

	Қанша уақыт ұйықтағаным белгісіз, әлденеден секемденіп оянып кеттім. Біреу маңдайыма қолын салып тұрған секілденді де зәрем ұшты, жан-жағыма алақ-жұлақ қарадым. Мистер Антолини жанымда еденде отыр, басымнан ақырын сипап терең дем алады. Жалма-жан атып тұрдым.

	– Не істеп отырсыз?

	– Ештеңе! Саған жай әшейін құмартып қарап отырғаным ғой.

	– Жоқ, не істеп отырсыз деймін?

	Сасқанымнан аузыма басқа сөз түспеді.

	– Ақырын, не болды сонша! Ұйықтады ма деп қарағаным ғой... .

	– Кетуім керек! - дедім шала есті күйімде. Қараңғыда шалбарымның балағын таба алмай әлекке түстім. Ойым әңкі-тәңкі. Мектепте мұндай есуастардың талайын көргем, тезірек табанымды жалтыратқаным жөн.

	– Түн ішінде қайда бармақсың? - деді Антолини. Даусы бәсең болғанымен салқын, сірә ол да ыңғайсыз жағдайда қалғандай.

	– Шабаданымды вокзалда қалдырған едім, соны алуым керек, заттарымның бәрі соның ішінде.

	– Қайда кетер дейсің, жоғала қоймас. Әуре болмай, жат та демал. Өзіңе не болды сонша?

	– Ештеңе де! Шабаданда заттармен бірге шешемнің ақшасы да бар екені есіме түсіп кетті. Біраз ақша. Қазір барып аламын да таксимен қайтып келемін.

	– Ақымақ болма, Холден! Ұйықта. Мен де демалайын. Ақшаң да, заттарың да ешқайда кетпейді.

	– Жо... жоқ, кетуім керек! Кетпей болмайды!

	Сүрініп-қабынып жүріп киіндім-ау әйтеуір, тек галстугімді таба алмай қойдым. Мейлі, онсыз да кете беруге болады. Ал мистер Антолини бокалын ұстаған күйі менен көзін алмайды.

	– Сен мейлінше түсініксізсің, - деді. - Иә, өте түсініксізсің!

	– Білемін! - дедім мен. - Сау болыңыз, сэр!

	Ол соңымнан ерді, лифт келгенше табалдырықта тұрып алды.

	– Сені түсіну қиын, - деп қайталады. - Жұмбақ жансың, Холден!

	Мен не айтарымды білмедім, бірақ әйтеуір бірдеңе деу керек еді.

	– Өмір сүруді үйрететін кітаптарды оқитын боламын, - деп далбасаладым. - Бас алмай оқимын.

	Ол естіді ме, естімеді ме, сайтан білсін, мені әлі де ымыраға шақырып тұр.

	– Шабаданыңды ал да үйге кел Есікті ашық қалдырамын.

	– Тәңір жарылқасын! Қош болыңыз!

	Лифтімен төмен түскенде ақ тер, көк тер болдым. Мистер Антолиниден үріккендігім сонша, көпке дейін өзіме - өзім келе алмадым.





XXV


	Далаға шыққанымда таң сібірлеп атып келе жатыр екен, салқын жел соғып тұр. Қайда барарым белгісіз, қонақ үйге аялдай тұруға болар еді, Фибидің ақшасын жұмсағым келмеді, Лексингтонға дейін жаяу жүрдім де метро арқылы вокзалға жеттім. Мен келгенде ел аяғы сирек екен, ұзын орындықтардың біріне көсіліп жатып ұйықтап кеттім.

	Сірә көз шырымын алып та үлгермеген шығармын, дабыр-дұбырдан ояндым, жұрт қаптап кетіпті. Басымды көтеріп отырып едім, қарақұсым зырқ-зырқ етіп мазамды алды. Жалғанда көп мәңгүрттің арасында жалғыз қалғандаймын.

	Мистер Антолини жайлы ойлағым келмеді, әйтсе де есіме еріксіз түсе берді. Таңертең үйде жоқ екенімді көрген әйеліне не айтар екен? Бірақ Антолини үшін ол сөз болып па, әп-сәтте қиыннан қиыстыра алады.

	"Ерте тұрып үйіне кетті", - дер.

	Содан соң оның ұйықтап жатқан маған неге телміре қарап, басымнан сипағанын түсінбей дал болдым. Бәлкім мен шошынғандай арам ойы жоқ шығар, жаны ашуы, үлкендікпен жақсы көруі мүмкін ғой. Кетерде уәде бергенімдей, шабаданымды алып қайтып баруыма да болады екен. Антолини маған ылғи жылы қабақ танытумен келеді ғой, түн ішінде мазалағаныма ренжіген жоқ, жарқын жүзбен қарсы алды, ағынан жарылып ақылын айтты. Басқаларға да мейірбан, терезеден құлап өлген Джеймс Каслды жерден көтеріп алып, лазаретке жеткізген де сол.

	Ойдан ой қуған сайын басым әңкі-тәңкі болды. Оның үстіне мұрнымнан су ағып, мүлде берекем кетті. Қас қылғанда қол орамалым жоқ болып шықты. Шабаданда бар еді, бірақ оны қаптаған елдің алдында қалай ақтарасың.

	Жанымдағы орындықтың үстінде журнал жатыр екен, алдым да оқуға кірістім, мистер Антолини туралы бейберекет ойлардан осылай құтылғым келді.

	Алғашқы беттердің біріндегі мақалада адамның гормоны жөнінде жазыпты. Өңің, көз жанарың арқылы оның дұрыс әлде бұрыстығын біле алады екенсің. Менің қазіргі сықпытыма қарағанда бір де гормоным сау емес.

	Екінші мақалада қылтамаққа шалдыққансың ба, әлде саусың ба, - айырудың жолдары баяндалыпты. Егер аузыңда ұзақ уақыт жазылмаған жарашық болса, айықпас дерт тұзақтады дей бер. Ал менің ернімнің ішіндегі жараның пайда болғанына екі жеті. Тұла бойым мұздап қоя берді. Қылтамақ меңдеп алған ғой! Дәм-тұзымның таусылғаны, әрі кетсе екі-үш ай ғұмырым қалды.

	Көз алдым күңгірт тартты, далада жауын жауған секілді. Тұрдым да сыртқа беттедім, витамині көп бірдеме жеуім керек, шығыс орамдар жақта арзан дәмханалар көп болатын, қазір барамын да лықа тойып алам.

	Жолда жүк автомашинасы тұр, екі адам шырша түсіріп жатыр, біреуі екіншісіне үсті-үстіне өмір береді.

	– Солай ұста! Сайтан алғыр құлап кетпесін! Қисайтпа деймін!

	Діни мейрамға әкелінген шыршаны сайтан алсын дегені әбес естілгенімен күлкім келді, іле көзім қарауытып құсып жібере жаздадым.

	Әрі-сәрі жағдайда дәмханалардың біріне жеттім-ау. Жұмыр тоқаш пен кофе алып жүрек жалғауға кірістім. Нанды қолыма ұстағаным болмаса, жегем жоқ, төбетім шаппады. Даяшы дені дұрыс адам екен, мұрты да бұзылмаған тоқаш үшін ақша алған жоқ.

	Сыртқа шыққан соң ойланбастан Бесінші авенюге тарттым. Ол жақ көңілді екен, діни мейрам белгі бере бастапты. Дүкендер есіктерін айқара ашып тастаған, бұрыш-бұрышта қоңырауларын сыңғырлатқан Санта-Клаустар мен Құтқару Армиясының еріндерін боямаған момақан әйелдері. Солардың арасынан баяғы екі монах әйелді іздеп едім, көзіме шалынбады. Олардың Нью-Йоркке сабақ беруге келгені, бұлардың ішінен табыла қоюы екіталай екені есіме түсті.

	Адам деген жыртылып айырылады, топ-тобымен автобустардан түсіп, топ-тобымен дүкендерге кіріп-шығып, ығы-жығы. Маңайдан мерекенің көңілді лебі білінеді. Жанымда Фибидің жоқтығына өкіндім. Ол "Ананы алайық, мынаны алайық" деп берекемді кетірмес еді, әлі кішкентай болса да байыпты. Өткен жылғы діни мейрамда оны ертіп алып дүкендерді аралағам, ұмытпасам Блумингдейлде сатушыларды сарсаңға салғанбыз. Аяқ киім бөлімінде Фибиге тау ботинкасын таңдаған сияқтанып ұзақ жүрдік. Оның қонышы сондай ұзын, аяғына киіп бауын байлаудың өзі әжептәуір жұмыс. Фиби жиырма шақтысын өлшеп көрген шығар, сатушы қыз кигізіп - шешумен әбден шаршады, ал қарындасым әбігерге түскен байғұсқа қарайды да шегі қатады. Бірақ ол мейлінше кішіпейіл екен, ренжімек түгілі қабақ шытқан жоқ. Ақыр соңында үйде киетін туфли сатып алып жөнімізге кеттік.

	Жан-жағыма қарап, әр нені еске түсіріп келе жатқанда оқыстан түсініксіз меңіреу сезім баурап алды. Әр орамның шетіне жеткен соң, алдыңнан шығатын аспалы жолға көтерілсем болды, міндетті түрде құлауға тиіс секілденем. Ол керемет биік тәрізденеді, содан төмен қарай құлдырап бара жатам, бірақ мені тірі жан көрмейді.

	Осының бәрі шындыққа ұқсағаны соншалық, маңдайымнан шып-шып тер шықты. Үрейлі сезімнен арылмақ болып Аллиді көмекке шақырғанымды да аңғармағам. "Алли! - деймін. – Құлата көрме мені! Құлата көрме! Өтінемін сенен!" Аспалы жолға көтерілген сайын осылай қайталай беремін, қайталай беремін.

	Өлдім-талдым дегенде Он алтыншы көшеге жеттім. Хайуанаттар бағының жанынан өттім бе, білмеймін, көзіме түскен орындықтардың біріне сылқ етіп отыра кеттім.

	Қанша уақыт өткені нақ есімде жоқ, жарты, әлде бір сағат, қайдағы бір қияли арман баурап алып бара жатты. Нью-Йорктен біржола кетуге бел будым. Үй де, ешқандай мектеп те қажет емес. Фибиді соңғы рет көрсем болды, іс - түссіз жоғаламын. Ұзын жолға шығамын да ағылып жатқан машиналарға қол көтеремін, әйтеуір біреуі тоқтайды, қай қалаға бара жатса да бәрібір, әйтеуір Батысқа қарай бет алса болды. Осылай кете беремін, кете беремін, қысы жайлы, табиғаты әсем Батысқа табаным тигенше аялдамаймын. Ұзақ жолдарда менің кім екенімді, не іздеп жүргенімді сұрап басымды қатырмау үшін жорта мылқау боламын, сөйтіп елдің мылжыңынан, арзан ақыл-кеңестерден біржола құтыламын. Сөйлескілері келеді екен, қағазға жазсын. Қашанғы шимайлай берер дейсің, аздан соң-ақ жалығады.

	Батыстағы бір оңаша қаладан жұмыс тауып аламын, жағармай стансасына тұрақтағаным дұрыс. Көліктердің бірінен соң бірі келеді, бензин құй да жөнелте бер, тапқан таянғаның ішіп-жеміңе жетсе және сәл артылса жарап жатыр. Ұқыптап жинаймын да орманның ішінен шағын үй салып аламын, әрине ашықтау алаңқайға тұрғызам, өйткені айнала күн шуағы төгілуі керек. Тамақ дайындау мен үшін түк те емес. Ал үйлену қажет болса, саңырау әрі мылқау бір қыз табылар, сөйлескісі келсе, қолына қағаз-қалам алып жазсын, құлағың тыныш болса, құдайдың рақаты. Балаларды ешкімге көрсетпейміз, кітаптарды мол қылып сатып алып өзіміз оқытамыз.

	Қияли арманның баурап алғаны соншалық, Батысқа кететіндігіме титтей де күмәнданған жоқпын. Тек Фибимен қоштасу ғана қалды.

	Орнымнан тұра салып ағылған машиналардың арасымен көшенің арғы бетіне жүгірдім, іздегенім - қағаз-қалам сататын дүкен.

	Керек-жарағымды алған соң Фиби оқитын мектепке асықтым. Бір кезде өзім де сонда оқығам, қай тұста екенін жатқа білем. Көшелерді төтесінен қиып алып әп-сәтте-ақ жеттім.

	Қызық, қанша жыл өтсе де ештеңе өзгермепті, аулаға кіргенде доп тисе сынбасын деп темір тормен қапталған шамдар, асфальт үстіндегі түрлі ойындарға арналған ақ шеңберлер мен баскетбол алаңы көзіме оттай басылды.

	Маңайда тірі жан жоқ, сабақ жүріп жатқан ғой, үзіліске дейін әлі қанша бар екенін сұрайтын адам таппадым. Жан-жағыма қарап елеңдеп тұрғанда мектептен кішкентай бала шығып, дәретханаға қарай жүгіре жөнелді. Қалтасында ағаш тақтайша, ол мұғалімнің сабақтан уақытша босатқандығының белгісі.

	Есікке көтерілетін баспалдаққа отырдым да қалтамнан қағаз-қалам алдым.

	"Аяулы Фиби!

	Мен сәрсенбіні күтпей бүгін кешке Батысқа жол тартамын. Мүмкіндігің болса, он екіден он бес минут кеткенде мұражайдың кіре берісінде күт. Сыйлыққа деген ақшаңды қайтарып берейін. Шамалы ғана жұмсадым".

	Мұражай мектептің жанында, Фиби үйге қайтарда алдынан өтеді, сондықтан да жолығуға келетіндігіне шүбәм болған жоқ!

	Баспалдақпен директордың кабинетіне көтерілдім, қағазды қарындасыма беруді өтінбекпін, оны біреу-міреу оқымасын деп қайта-қайта бүктегем, осы күні елдің бәрі сұғанақ, итше тіміскеленеді де жүреді.

	Тағы да басым айналды, теңселіп барып отыра қалдым. Дәтке қуат болғанда жанарымның алдындағы тұман тез сейілді. Қабырғаға сүйеніп тұра бергенде айқыш-ұйқыш жазуға көзім түсті, жүрегің айнитын былапыт сөздер, анығырақ айтсам, ерлер мен әйелдерге қатысты әбестік.

	Қараптан қарап жыным құрысты, мынаны Фиби де оқиды-ау. Оқиды да: - Бұл не? - деп сұрайды. Бейбастақ балалардың бірі тәппіштеп түсіндіреді. Содан бастап ол әлгі ұятсыздық жайлы ойлана бастайды.

	– Сұмдық-ай! - дедім қаным қайнап. Былапытты жазған жексұрын қолыма түссе аямас едім, құдай біледі қан-жоса етерім анық.

	Сүртіп тастауға оңтайлана бердім де кілт тоқтадым, біреу-міреу көріп қалса, мен жазған екен деп ойлар.

	Иә, сөйтеді, мектепті басына көтеріп: - Зіңгіттей болсаң да барып тұрған ұятсыздың өзі екенсің, - дейді. Содан кейін ақталып көр.

	Жан-жағыма қарап аз-кем тұрдым да, тірі жан көрінбеген соң, асығыс-үсігіс сүрте бастадым.

	Директор кабинетінде жоқ екен, қабылдау бөлмесіндегі жазу машинкасын тықылдатып қаусаған кемпір отыр. Есендестім де шаруамды айттым.

	– Төртінші "Б" сыныбында оқитын Фиби Колфилдтің ағасы едім, соған мына қағазды табыстауға көмектессеңіз. Шешеміз аяқ астынан ауырып қалды да: - Қарындасыңа өзің қамқор бол, - деді. Міне, енді екеуінің ортасында зыр жүгіріп жүрмін.

	– Кемпір ақкөңіл адам екен, көрші бөлмеде отырған әйелді шақырып алды да қағазымды қолына ұстатты.

	– Төртіншідегі Фиби Колфилдке апарып бер!

	Барлық қариялар секілді жай-жапсарымды сұрады. Нью-Йорктен екенімді, осы мектепті тауысқанымды, қазір Пэнсиде оқитынымды айттым.

	– Пэнсиде ме? - деді ол. - Білемін, ондағы мектеп таңдаулылардың бірі.

	"Таңдаулыны тапқан екенсің?!" - дедім ішімнен.

	– Жолың болсын! - деп дауыстады ол қоштасып кетіп бара жатқанымда. Есіме Спенсер қарт түсті, ол да ылғи соңыңнан осылай айғайлайтын.

	Төменге басқа баспалдақпен түстім, бұл жақтағы қабырғада да әлгі былапыт, сүртіп едім кетпеді, өткір бірдемемен ойып жазған екен.

	Жерге бір түкірдім, мың-миллион жыл жасасаң да, адам деген хайуанның күнәларын жуып-шаюға уақытың жетпес еді. Пенденің жүрегін тазарту дегеніңіз ешкімнің қолынан келмейтін қиынның қиыны.

	Гимнастика залында сағат болушы еді, соған әдейі бұрылып уақытты білдім, он екіге әлі жиырма минут бар. Үзілісті біраз тосуға тура келеді.

	Мұражайға барып телефон автоматтан Джейн Галлахерге қоңырау шалғым келді, Батысқа аттанар алдында тілдесіп қалғаным дұрыс қой. Бірақ бұл ойымнан тез айныдым, ол Стрэдлейтермен кездескеннен бері қызға деген тұнық көңіл лайлана бастағандай.

	Мұражайда кісі көп емес екен, онда да дені оқушылар. Екі бала жаныма жүгіріп келіп, мумиялар қойылған жерді қалай табуға болатынын сұрады. Біреуінің шалбарының алды ағытылып кетіпті. Көрсетіп едім, қысылған да, қымтырылған да жоқ, түймелерін талтайып тұрып асықпай салды.

	– Мумиялар қай жерде екенін айтпайсыз ба?! - дейді баппен.

	Қызық көріп жорта естімегенсідім.

	– Мумия дейсің бе? Ол не?

	– Мумияның не екенін білмейсіз бе?! Жоғарғы жағы сүйір қораптарда сақтайтын өлі денелер.

	Сүйір қорап деп тұрғаны пирамида болуы керек.

	– Мектептен қашып кеткенсіңдер ғой сірә, - дедім сөйлете түскім келіп.

	– Бүгін сабақ жоқ, - деді ол шімірікпестен.

	– Мумияға неге қызықтыңдар?

	Ол естімегенсіді.

	– Жаныңдағы досың тіс жармайды ғой, мылқау ма немене?

	– Ол досым емес, інім.

	Екеуін жетектеп мумилар қойылған жерге әкелдім.

	– Сендер египеттіктердің өлген адамды қалай арулап қоятынын білесіңдер ме?

	– Жоқ.

	– Мәс... саған! Осы күнге дейін қалай білмей келгенсіңдер! Ол дегенің өте қызық қой. Өлген адамның басын құпия қоспа сіңірілген матамен орайтын болған. Солай жасаса мың-миллион жыл шірімейтінін білген. Мұндай жетістікті қазіргі ғылым да игере алмай әуре.

	Мумиялар жатқан бөлмеге бару үшін фараондардың қабіріндегі плиталар төселген тар дәлізден өту керек. Қараңғы болғандықтан ба, үрей үйірілетін жер. Сол тұсқа жеткенде екеуі жүрексіне бастады, кішісі қолымнан тас қылып ұстап алған.

	– Үйге кетейікші! - деді бір кезде даусы дірілдеп. - Көрмей-ақ қояйықшы!

	Өңі қашып кетіпті, қолымды жібере салды да жалт бұрылып қаша жөнелді.

	– Қорқақ! - деп айғай салды үлкені. - Су жүрек!

	Соңынан жүгіре қуып кетті. Қабірлерден сөгіп алған тас плиталардың арасында жалғыз қалдым. Сырт еткен дыбыс жоқ, тым-тырыс, кәдімгі көрдегідей. Маған сонысымен ұнады, өзіме - өзім келіп жайбарақаттана бастадым.

	Сөйтіп беймарал келе жатып, аяқ астынан шілдің қиындай тоздым. Қабырғаға біреу қызыл сиямен бейпіл сөздерді айбақ-сайбақ жазып кетіпті.

	– Қандай бейшара едік! - деп күйзелдім. - Неткен сорлымыз!

	Сірә бұл жалғанда жаның жай табатын аядай да жер жоқ шығар.

	Бәлен жақта, түген жерде жұмақ бар екен десе, сенгің келіп тұрып сене алмай сенделесің. Үмітіңді жамап - жалғап әлдеқалай бара қалсаң, күйреп қайтарыңа құдай куә. Сенен бұрын тозаққа айналдырып үлгереді.

	Ертең көз жұмғанда көріңде де тыныш жатқызбас. Қабірімде сорайып тұратын, аты-жөнім мен туған - өлген жылым ойылған көк тасқа: "Холден Колфилд, сен сондайсың"... деп жазып кететіндігіне шүбәм жоқ.

	Мумиялар жатқан залдан шығып, дәретханаға кіргенде, көзімнің алды тағы да тұманданды, басым айналып құлап түстім. Әйтеуір тас еденге басым тиген жоқ, қайырылып қалған қолым қақсап қоя берді. Бойымды зорға түзедім, сәтін салғанда, есім тез кірді.

	Тұрған бетте мұражайдың кіре берісіне асықтым, Фиби ендігі келген де шығар. Қазір онымен соңғы рет жүздесемін, ал ағайындарымды енді мүлде көрмеспін. Рас, тірі жүрсем, күндердің бір күнінде кездесерміз, онда да олар ауырып-сырқағанда, менімен бақұлдасып қалғысы келгенде. Иә, тек сондай сәттерде ғана, басқаша жағдайда мені ешкім ну ормандағы үйшігімнен суырып шығара алмайды.

	Кіре берісте ерсілі-қарсылы жүріп, ұзақ жылдардан соң үйге оралған сәтімді көзіме елестеттім. Шешем құшағын жая ұмтылады. "Балам-ау, мұның не?" - деп ағыл да тегіл болады. "Кетпе, үйде қал!" - деп жалынады. Ал мен міз бақпаймын, шеткерірек кетіп, салқынқандылықпен темекі тартып тұра беремін. Дегенмен туыстың аты туыс қой, көңілім түссе, қонаққа шақырармын, бірақ сұлу - сыпайы ғана өтінемін, келгілері келмесе зорлық жоқ. Ал Фибиге есігім әрқашан ашық, жазда, діни мейрамдарда үйімде емін-еркін аунап-қунасын. Д.Б.-ның да қалаған кезінде демалуына болады. Жазуға тыныш жер іздесе, қалың ормандағы оңаша үйшіктен қолайлы не бар?! Тек онда Голливудтың шым-шытырық сценарийлерін шимайлауға рұқсат жоқ. Әңгіме жазса - еркі.

	Сапырылысқан елесті бір ұры күдік тоз-тоз қылды. Әлгі қаусаған кемпір мен кеткен соң Фибиге жазған хатымды әйелден алып жыртып тастаған шығар. Кәрі-құртаңдардың бәрі бірдей мейірбан емес, қырсық - қыңырлары жыртылып айырылады.

	Бойым мұздап сала берді, басым ауған жаққа Фибиді көрмей қаңғитыным жаныма қатты батты.

	Сол сәтте, шыны есіктің арғы жағынан Фибиді көріп қалғандай болдым. Сыртқа тұра ұмтылдым. Қарындасым көшеден өтіп келеді, қолында сөмке ме, қапшық па, әйтеуір ауыр бірдеңе.

	– Мынасы менің ескі шабаданым ғой, - дедім жақындаған кезде. - Оны неге сүйретіп жүр?

	– Жеттім-ау! - деді ентігіп, өзі ақ тер, көк тер.

	– Мен сені енді келмейтін шығар деп қорқып едім. Мынауың не, маған басы артық ештеңе қажет емес, тіпті вокзалдағы заттарымды да тастап кетемін.

	Фиби шабаданды жерге тастай салды.

	– Өзімнің керек-жарағым. Мен сенімен бірге кетемін. Қарсы емессің ғой! Айтшы, қарсы емеспін деп!

	– Не?

	Таңғалғандықтан есімнен адаса жаздадым.

	– Қызметші Чарлина көріп қалмасын деп түпкіргі есіктен ұрланып шықтым, - деді ол алқынып. - Ауыр емес, ішінде бірер көйлек пен туфли, ұсақ-түйек қана. Нанбасаң көтеріп көрші, жеп-жеңіл Ал өзің қалдырмайсың ғой мені? Иә деші.

	– Жоқ, ешқайда бармайсың! Осында қаласың!

	Фиби одан әрі жік-жаппар болды.

	– Неге? Менің түк те ауыртпалығым жоқ. Керек десең көйлектерімді де тастайын. Тек...

	– Доғар! Ешқандай да тек-сектің қажеті жоқ! Бармайсың дедім, бітті!

	– Холден, жалынамын! Қалдырмашы мені!

	– Айттым ғой, ертпеймін деп. Шабаданыңды әкел!

	Қолынан жұлып алдым, "Жоқ!" дегенді түсінбейтін бұл не қылған қырсық! Ызадан тұла бойым қалтырап кетті.

	Фиби жәудіреп қарап тұрды да күтпеген жерден жылап қоя берді.

	– Мен сені спектакльде Бенедикт Арнольдтің рөлін ойнайды деп риза болып жүрсем... жүрісің мынау! Немене, спектакльге қатысқың келмей ме?

	Алдаусыратқан сөзім оған иненің шаншуындай да әсер еткен жоқ, жылауын одан сайын үдетті.

	– Жүр! - дедім баспалдақпен жоғары көтеріліп. Мұражайға кіріп, Фибидің шабаданын киім ілетін жерге тапсырмақпын, содан кейін мектебіне алып барамын. Сабақ біткен соң жолда соғады да үйге алып қайтады.

	Ол тұрған орынынан тапжылмады. Соңымнан ермейтініне көзім жеткен соң, мұражайға жалғыз кеттім. Шабаданды өткізіп қайтып келгенде, әлі шала бүлініп тұр еді, мені атарға оғы жоқ.

	– Фиби, тыңдашы! Ойланып-толғанып ешқайда кетпейтін болдым, - дедім. - Жылама да, өкпелеме де. Жүр, мектебіңе барайық, сабақтан қаласың.

	Ол тіл қатпады, жетектемек болып едім, бұлқынып көнбеді.

	– Өзің тамақтанып па едің?!

	Жауап берудің орнына басындағы аңшы қалпақты жұлып алды да бетіме лақтырып жіберді.

	– Қой енді, сабаңа түс! - дей бергенімде тарс айырылды.

	– Бұдан былай мектепке жоласам, ит болайын!

	"Қап! - дедім іштей. - Енді қалай жұбатсам екен мұны?"

	– Мектептен безуге болмайды. Жүрмін ғой, міне сенделіп, өкініштен өзегім өртенеді.

	Әрине олай емес, бірақ Фибиге айтар басқа сөз жоқ-ты.

	– Оның үстіне спектакльде Бенедикт Арнольдтің рөлін ойнауың керек.

	– Үгіттемей-ақ қой! - деп сіресті ол. - Бармаймын!

	– Кәне, кеттік! Айттым ғой жаңа, мен ешқайда қаңғымаймын.

	Қазір сені мектепке жеткізіп саламын да вокзалдан шабаданымды алып, үйге барамын.

	– Қайда кетсең де еркің, ал мен енді мектептің қарасын да көрмеймін. Басымды қатырмай үніңді өшір!

	Соңғы сөзі өңменімнен өтті. Ол маған ешқашан бұлай қатты айтқан емес. Бірақ дәл қазір Фиби не десе де ренжи алмайтын едім.

	– Мектепке бармасаң, оған да көнейін, тек әлгіндей дөрекілене көрме, - дедім амалым таусылып. - Қаласаң, қыдыртайын, бәлкім хайуанаттар бағын қызықтармыз.

	– Барғым келсе, сенен сұрамаймын!

	Көшенің келесі бетіне қарай жүгіре жөнелді, ерсілі-қарсылы ағылып жататын машиналар қағып кете ме деп үрейім ұшты. Не болып, не қойғанын аңғарып үлгергенше, ол арғы жақтан бір-ақ шыққан.

	Соңынан бармақ болдым да, Фибидің бәрібір жеткізбейтінін, қалың елдің арасында адастырып кететінін ойладым. Өзі анда-санда маған қарап қояды, қара үзгісі келмейтіндей, ол сірә менің қаладан кетпейтініме әлі сенбеген сияқты.

	Қайтер екен деп хайуанаттар бағына қарай аяңдадым, Фиби де солай қарай беттеген тәрізденді, көшенің тұйықталатын тұсына іліккенде: - Ақымақ болма, бері кел! - деп едім қасақана теріс айналды.

	Күн салқын болған соң ба, бақта ел аз, селдіреген жұрттың біразы теңіз арыстандары жүзіп жүрген бассейннің жанына үймелепті. Аялдамай өтіп кеттім де, ұзаңқырап барып кері бұрылдым. Фибидің соңымнан ерген - ермегенін білмек болғам. Ол бассейннің жиегінде арыстандардың лақтырған балықтарды қалай қағып алып жатқанын қызықтап тұр екен. Жанына келіп едім, аюлар қамалған темір торға қарай жылыстап кетті. Кіп-кішкентай болып алып, ашуын баса алмай қойғанын көрмеймісің, сірә мен аңсаған алысқа ол да барымен құмартқан ғой, ұзақ жолдар, бейтаныс жандар мен ну тоғайлар жайлы қиялға балқыған шығар. Енді соның бәрінен бір сәтте айырылатын болған соң тас-талқан туламай қайтсын.

	Тордың ішінде үлкен ақ аю ерсілі-қарсылы теңселіп жүр, сұрғылт қоңыры үңгіріне кіріп кетті де қайтып шықпай қойды. Ковбой қалпағын киген кішкентай бала әкесіне қайта-қайта жалынады.

	– Пап, шақыршы ананы! Шақыршы деймін!

	Фиби бұл жерге онша аялдаған жоқ, бақтың ішіндегі жіңішке көшені кесіп өтіп, жер асты жолы арқылы карусельдер алаңына шықты. Қатарласа беріп қолынан ұстап едім, сілкіп тастады.

	– Әрі жүр! - деп түйілді.

	Алдымыздан әдемі әуен шалқып қоя берді.

	"О, Мэри!" әні ғой мынау! - дедім іштей. - Осы күнге дейін ойнайтын болғаны ма?"

	Мен оны алғаш Фибиден де кішкентай кезімде дәл осы жерден естігем, содан бері тура бір ғасыр өткендей.

	– Қыста карусель жабылып қалған шығар десем, - деді Фиби.

	Ашуы тарқай бастаған секілді.

	– Діни мейрамға бола ашқан ғой, - дедім сөзге тартып. Ол бірақ қабағын қайтадан түйіп ала қойды.

	– Мінгің келе ме?

	Балдырған шағында оны Д.Б. екеуміз осында жиі әкелетінбіз, карусельдің қызығына бір кірген соң үйге қайтара алмай әлек болушы едік. Қазір де құмартып тұрғаны анық.

	– Маған ыңғайсыз шығар, - деді, - есейіп кеттім ғой.

	– Қайдағы есейген!

	Кассаға барып билет сатып әкелдім де қолына ұстаттым.

	– Ақшаңды да берейін, - деп едім басын шайқады.

	– Сенде болсын, маған қазір қажет емес.

	Карусельге мінген балалар бірен-саран, ата-аналары әріректегі ұзын орындықтарға қаздай тізіліпті.

	– Өзіңе де билет алдың ба? - деді Фиби.

	– Жоқ. Сенің қалай шыр айналғаныңды көрейін, - дедім.

	– Есіңде ме, Д.Б. екеуміз өзіңді осында талай әкеліп едік қой.

	– Иә, - деді ол

	– Ал, бара ғой.

	Бос орындықтардың біріне барып отырдым. Фиби карусельдің тоқтаған кезін күтіп тұрды да айналып шығып, үлкен ағаш атқа мінді. Әне, мәз-мейрам балалармен бірге заулап барады.

	"О, Мэри" ойналып бітіп, басқа әуен толқындады, жаңылмасам.

	– "Көзімнің алды көк түтін" әні. Жеңіл, ойнақы ырғақ көңілімді көтерді. Ал Фиби улап-шулаған балаларға қосыла елігіп алған, карусельге жақын ілінген алтын шеңбердің тұсынан өткен сайын шап бермек болып әлек. Құлап кете ме деп жүрегім аузыма тығылды.

	Ән күшейіп, бүкіл бақ соның екпінімен желп-желп еткендей, балалардың көңілді шуылы да айналаны ерекше көркейте түскен.

	Карусель сықырлап барып тоқтады, Фиби ағаш аттан секіріп түсіп, жүгіріп келеді.

	– Енді сен бар, - деді жадырап.

	– Рахмет, мен осылай отыра тұрайын, - дедім арқасынан қағып.

	– Тағы бір айналып шық, байқаймын, ұнаған секілді.

	Ол қайтып қолқалаған жоқ, билетке деп берген ақшаны алып кассаға беттеді де кілт тоқтады.

	– Мен ренжуді қойдым, - деп жүгіре жөнелді.

	Жерім кеңіп қалды, соңынан мейірлене қарадым. Ол қайтып келген бетте мойнымнан құшақтай алды.

	– Қазір жаңбыр жауады, - деді бұлт етіп секіріп түсіп.

	– Иә, аспан түнеріп алыпты.

	Қалтамнан қызыл аңшы қалпағын суырып алды да басыма кигізді.

	– Саған сыйлағам, өзің ки, - дедім.

	– Менен гөрі саған жарасады, - деді ол.

	Балалар жапа-тармағай карусельге мініп жатыр.

	– Жүгір! - дедім. - Келесі айналымнан қалып қоясың.

	Оның асығатын түрі жоқ.

	– Мана ШЫНЫҢДЫ айттың ба? - деп сұрады. - Ешқайда кетпейсің ғой, үйге барасың ғой.

	– Иә, құдайдай шыным. Екеуміз бақта қыдырып болған соң тура үйге тартамыз.

	Көңілі енді орнына түскен болар, карусельге қарай секіріп ала жөнелді. Жүгіріп жүріп бағанағы ағаш атын тауып алды да маған мәз-мейрам қол бұлғады.

	Сол екі ортада жаңбыр құйып берген, кәдімгі нөсер. Ел жапыр-жұпыр карусельдің төбесінің астына барып тығылды, мен қозғалған жоқпын. Жауын киімімнен өтіп кетсе де отыра бердім. Шынымды айтсам, суға малшынғанымды сезгім келмеді, Фибидің қуанышы мен қазіргі көңілді шағы ерекше бақытқа бөлеген. Қуаныштан ағыл да тегіл жылай жаздадым. Ал қарындасым көк көйлегі айрықша жарасып, ағаш аттың үстінде періштедей жадырайды.





XXX


	Басымнан кешірген көңілсіз оқиғалар жайлы әңгімемді осымен аяқтамақпын, сіздерге басқа айтарым жоқ. Рас, үй-ішінің мені қалай қарсы алғаны, сырқаттанып ауруханаға түскенім, ата-анамның күзде қай мектепке беруге ұйғарғаны жөнінде сөз қозғауға болар еді, бірақ зауқым жоқ. Кімге қызық дейсіз ол.

	Ал алдымда не күтіп тұрғаны жұмбақ. Ауырып жатқанда санаторийге психоаналитик келіп-кеткен сайын: - Бұдан былай мектепте жақсы оқуға тырысатын шығарсың? - деп сұрайтын. Меніңше барып тұрған есуас сауал. Келешекте не болып, не қоятынын кім тап басып айта алады. Ертең түгілі келесі сәтке де болжам жасау мүмкін емес.

	Д.Б.-ның да ақылды бола тұрып кейде осындай қисық-қыңыр сұрақ қоятыны бар. Бірде сенбіде көңілімді сұрай келді, жанында сұлу ағылшын қызы, фильміндегі рөлдердің бірін ойнайтын көрінеді, былқ-сылқ етеді. Олай-бұлай бұраңдап жүрді де дәліздің екінші жағындағы әйелдердің бөлмесіне қарай кетті.

	– Біраз сенделдің, - деді Д.Б. - Басыңнан өткергендерің жайлы ойланатын боларсың. Қандай қорытынды шығардың?

	Не дерімді білмедім, шындығын айтсам, өткен-кеткен жайлар туралы толғанған емеспін. Өкініштісі сол, басымнан кешкендерімді елге бекер жария етіппін, тіс жармауым керек еді.

	Бір қызығы, әңгіме қылған адамдарымды аңсайтын секілденем де тұрамын. Жақын тартқандарды ғана емес, бәрін. Мәселен ана сәнқой Стрэдлейтер мен бетін безеу басқан Эклиді. Оларды қойшы, қанша дегенмен бір бөлмеде жаттық қой, жексұрын Мористің елесі көзіме неге жылы ұшырайтыны жұмбақ. Түсінбей дал боламын. Мені тыңдасаңыздар, ешкімге ештеңе айта көрмеңіздер. Айттыңыз екен, әңгімелеген адамдарыңызсыз таңы атып, кеші батпайтын көңілсіз күндер басталады.



	Оглавление

	I

	II

	IV

	VI

	VII

	VIII

	X

	ХI

	XIII

	XIV

	XV

	XVI

	XVII

	XVIII

	XX

	XXI

	XXII

	XXIII

	XXIV

	XXV

	XXX





