	Дәулетбек Қаңбақов

	Қазақ ханы Абылай



	Тарихи роман





	Бұл кітапта қазақтың маңдайына біткен айбарлы ханы, аса көрнекті мемлекет қайраткері – Абылай ханның соқтықпалы соқпақты, аптықпалы аптапты өмір жолы баяндалады. Небір тар жол, тайғақ кешуді бастан кешкен ұлттың ұлы перзентінің тағдырының тарғыл жолы мен даңғыл жолы қатар суреттеле отырып, қараша халқының қамын жеген нар тұлғаның игілікті істері, қарымды қадамы, парасат пен бағамы терең ашылған.

	Кітап көпшілік оқырманға арналған.





	Мен осы шығармамды

	Қазақстанның Тұңғыш Президенті,

	Елбасы, қазақ халқының Көшбасшысы

	Нұрсұлтан Әбішұлы Назарбаевқа арнаймын!



	Автор





	Ел намысын ер сақтар,

	Ер атағын ел сақтар!



	Халық мақалы





I тарау


	СӘБИ ШАҒЫНДА



	Бұхара қаласының аспанына, аспанындағы ала шағырмақ бұлттарға басын тұмшалап алған пәренжі саңылауынан қайта-қайта көз тастап, жан-жағына жалтақтай қарап, аяғын жедел басып келе жатқан жалғыз адам – әйел заты, оң жақ шынтағына іле көтерген талдан тоқылған себетінің де беті майласқан матамен жабулы. Таң алагеуімінен ол өз босағасынан аттап шыққалы осы жедел жүрісімен келеді. Содан бері небәрі сүт пісірімдей ғана уақыт өтті.

	Борпылдақ, майда топырақты тар көшенің оң жақ мүйісінен айнала бере әудем жердегі тақтай қақпалы, кең аулалы, жатаған қоңырқай қора-жайлы үй оның көзіне оттай басылды. Ол осы тар көшенің мүйісінен айналып кеткенше артына әлсін-әлсін жалтақтай қарап келе жатқан-ды.

	Пәренжілі әйел сол үйдің қақпасына келіп, қақпаны еппен қаққанда іштен дыбыс берген әйел дауысы өзіне бұрыннан таныс саркідір бәйбішенің құлаққа жағымды үнін аңғартты. Пәренжілі әйел оның Алмақан екенін де анық аңғарып тұр. Қақпаға қарай келе жатқан әйел адамның аяқ дыбысы оның құлағына да ап-анық естіліп тұр.

	Қақпаны баяу ашып, барлай қараған үй иесі әйелдің көзіне қақпа қабырғасына ықтай тұрған, басына пәренжі бүркеп, қолына тал себет көтерген бақалшы әжей бірден түсті. Осы кемпірдің оқта-текте ғана мұнда келіп-кетіп, ұсақ-түйек бақал саудасын жасап кетіп жүретіні есіне түскен үй иесі Алмақан аз-кем демін ішіне тартып тыныстап алған соң оның бұрынғыға қарағанда бүгін тым ерте келгеніне таңдана қарап: «Е, әже, сіз екенсіз ғой! Кіріңіз», – деп қақпаны кеңейте ашып, ілтипат білдірді.

	Үнсіз, қақпадан сәл тосырқай, имене кірген пәренжілі әйелге Алмақан да таңдана қарады. Бақалшы әжей бұрын келіп жүргендерінде: «Молда қайным бар ма, абысын-келін?» – деп сонадайдан дабыстап сөйлеп кіретін. Бақалшы кемпірдің қақпадан кіруі де емін-еркін еді, әсте мұндай үнсіз имене баспайтын-ды. Асүйдің алдына жеткенше үнсіз келген пәренжілі әйел үйдің сол жақ мүйісіндегі қалың бұтақты, жуан жеміс ағаш түбінен дәрет құманын көтеріп, үйіне қарай беттеп келе жатқан Оразды көргенде кілт тоқтады, үйге кіруін өтінген Алмақан да бұл кісінің тартыншақтап келе жатқанына қарап үнсіз тұр.

	Ораз пәренжілі әйелге таяп келгенде: «Ағатай-ай! Бар екенсіз ғой!» – деп дауысы дірілдеп, жарықшақтана шыққан жас әйелдің жіңішке үні одан ары шықпай қалды. Басындағы пәренжіні артқа қайырып тастап, тал себетін көтерген бойы қырынан қарап тұрғанда оның ұсақ-түйек сатып жүретін бақалшы кемпір емес екенін байқады.

	Ораз құманын жерге қоя салып, әйелге таяй түсіп: «Ойбай-ау, кіші ханым екенсіз ғой! Бұл қай жүріс?!» – деп тынып қалды да, аңырып қарап тұрған өз әйелі Алмақанға қақпаны жауып кел деп иек қақты. Әйел жартылай ашылып қалған қақпаға сүйретпесін сырпылдата басып тезірек барды да, қақпаны тақап жауып, ішкі ағаш ілгегін іліп қайтып келді. Ол келе бергенде кіші ханым Оразға қарап әңгімесін бастап кеткен болатын.

	– «Жан қысылса жақынын табады» деген ғой, молда аға! Ата-бабаларымыз «Бұтаға қорғалаған торғайдың да жаны қалады» деуші еді. Мен сізге қара басым үшін емес, шиеттей балам үшін қорғалап келдім, – деп тал себеттің бетін жапқан майлы матаны ашты. Ораз таңдана жақын келіп себетке үңіле қарады, аппақ сазандай сәби жүзі балбырап, пысылдап ұйықтап жатыр. Ораз сәбиге бір, әйелге бір қарап еді, қырынан тұрған оның сұлу жүзі көкшілденіп, жас сәбидің өкшесіндей болып көрінген иегі қусырылып тұр. Қарлығаш қанатының талшықтарындай кірпіктері тал-тал болып, нәркес қос жанары істігіп тұрған көрінеді. Ұзынша келген алқызыл бүйрек беті болымсыз бүлкілдеп тұрғандай. Ораз оң қолымен бурыл сақалын саумалап бір уыстап сығымдап қойды да ауыр күрсінді. Күрсінгенінен екі иығы көтеріліп барып орнына түсті де аз-кем үнсіз қалды. Әйел тағы сөйледі:

	– Білетін шығарсыз, хан иемнің әулетіне ажал зауалы Алладан емес, адамнан төніп келе жатқанын... – Әйел одан ары қыстығып сөйлей алмады. Қақпа жаққа жалтақтап қарай берді, Ораз кіші ханымның мұндай мүсәпір күйін іштей түсінді.

	– Білемін, кіші ханым! Е, тәйір-ай десеңші! Алла түбін оңғарсын, – деп шоқша сақалын тағы бір саумалап қойып, пыс-пыс етіп қамсыз ұйықтап жатқан сәбиге тағы да үңіле қарады. Кең маңдайы торсықтай дөңгеленіп, қыр мұрны сүмбілденіп, оймақтай аузы болымсыз жыбырлайды, ұлпа еріндері кеберсіп жатқандай.

	– Азан шақырып қойған аты – Абылай, ер бала, хан иемнің өз тумасы, ғазиз ер-азамат басыңызға аманат! Құдай алдында аламын! Хан иемнің сырлас досы едіңіз, ақкөңіл, жаныңыз таза, адамға залалыңыз жоқ еді, молда аға. Мен сізді молда аға деп қадір тұтушы едім, асыл затыңызды құрметтеп, қасиетіңізді қадірлеуші едім, – деп тал себетін жерге қойып, сәбиді ораған шағи көрпесімен көтеріп алып Оразға ұсына берді кіші ханым. Ораз сәбиді қос қолымен көтеріп алып:

	– Әуп, бісміллә, Алла, Жаратқан Ием, жар бол! Алла ақ ниетіңді қабыл етсін! Лайым хан иемнің жолын ұстайтын, халқының бақ жұлдызы болғай! Қу жаным аман болса, қара басымды осының жолына бағыштадым. Шыбын жаным кеудемнен шықпаса, хан иемнің бір асыл әулетін өз балам деп аман сақтап, өсіріп, ел қатарына қосармын! Асылдың қиығы, алтынның сынығы ғой бұл! – деп Ораз сәбиді қолына алды. Бетін қалқалап, күбірлеп бірер дұғасын іштей қайырып болды да жерге түкірінді. «Балаға тіл-көзім тимесін дегені ғой» деп түйген кіші ханым онысына таңданбады. Ол көңілі орныққандай жүзі жадырап сала берді, сосын қайтадан пәренжісін бүркеніп, тал себеттің бетін әлгі май сіңген матамен жапты да кетуге бет алды.

	– Үйге кіріңіз, Мейіз ханым, – деді үй иесі әйел Алмақан ас үйді нұсқап, үнсіз таңырқап, тамсанып тұрғанынан есін жиғандай болып.

	Әбілпайыз ханның кіші тоқалын жұрт құрметтеп «кіші ханым» деп атайтын, өз аты Мейіз еді. Ол «рахмет» дегендей Алмақанға басын игендей болды да Оразға тура қарады, айтары бар шығар деп ойлаған Ораз да оған құлағын тосып еді.

	– Қайыр-хош, молда аға, абысын-жеңге! Қарғамның маңдайынан бір иіскеп алайыншы, – деп балаға еңкейді. Ол сәбидің ақ ұлпа маңдайынан құшырлана бір иіскеді де:

	– Көрісуге Алла нәсіп қылғай! – деп кері бұрылды да қақпаға қарай аяңдады, оның әр басқан қадамынан ауыр да қасіретті ойдың салмағы білінетіндей еді, от ұшқындаған жанарын жалт еткізіп тайдыра бұрылғанда қос жанарына мөлдіреп жас іркілгендей көрінді Оразға. Ол пәренжісін қайта түзеп бүркеніп алды. Мейіз ханымның артынан ілесе жүрген Алмақанның да ауыр ой жетегінде кетіп бара жатқаны байқалады. Пәренжі бүркеніп, себет көтергені болмаса ханымның сыртқы сымбаты көз тартарлықтай еді, сұлу мүсіні шебер қолдан ойғандай мінсіз екен, сыртынан көргендер тамсана қарап тұрғандай-ақ! Аяқ алысы да таудың мөлдір бұлағын жағалаған, жасыл қарағай мен көк майса кешкен ақ маралдай кербез екен, керме иықтарынан кеуделі жүрісі білініп тұр.

	Ханым қақпадан шығып кеткенде үй иесі Алмақан оның ту сыртынан тар көшенің мүйісінен айналып кеткенше көз айырмай қарап тұрды. Оның қарасы үзілгеннен кейін ғана қақпаны іштен бекіте жауып, үйіне қарай беттеді. Ол шақта Ораз да сәбиді көтерген бойы асүйге кіріп бара жатқан еді.

	Ораз таң намазын оқып болып, намаз соңындағы дұғасын Әбілпейіз ханның аруағына арнап, қол жайып ұзақ отырды. «Аллаһу әкбар!» деп бет сипаған соң ол тағы бір сүрені бастап оқыды. Бүгін сәрсенбінің сәтінде оның қолына әкеп табыстаған сәби Абылайдың алдағы өмірі ұзақ болсын деп тілеу тілеп, тағы бет сипады.

	Ораз Әбілпейіз хан ордасында көп жыл болған, ханның ас-табағын алдына қойысып, бірге дәм татысып, дастарқанына бас ие болып келген. Ол ханның ең сенімді, сыйлас адамының бірі еді, өткен жылдан бері ғана жасы ұлғайып қалғандықтан ханның рұқсатымен өз алдына болуға үйіне кеткен. Өзінің қоңыр қалта тұрмысын тырбаныс тіршілікпен ғана өткеріп, бес уақыт намазы мен отыз күн оразасын қаза жібермейтін жан еді. Өзімен-өзі болып, адал еңбегімен жан бағатын, ақкөңіл, біртоға кісі. Ол кезде, осыдан екі жыл бұрын, ханға көрші бір қаладағы ханның ханшасы алғыншақ тоқалы болып түскен мына Мейіз ханым сүмбідей, тал бойында бір міні жоқ сұлу ару еді, он жеті жасында Әбілпейіз ханның оң босағасын төртінші әйелі болып аттап, хан әулетін де, бұқара халқын да мәре-сәре қуанышқа кенелткен. Осы асылзада Мейіз ханымды жылға жетпей, биязы мінезінің көркіне сай екеніне, ақыл көзінің кеңдігіне қарай жұрт оны «кіші ханым» деп құрметпен атайтын болған. Мейіз деп азан шақырып қойған атын атамай, жұрт «кіші ханым» десетін. Әсіресе, көбіне, әйел жағы ханға айтатын мұң-шағымдарын осы «кіші ханымға» келіп айта бастаған-ды. Кіші ханым тұла бойы тұңғышына босанғанда Әбілпейіз хан қандай қуанса, Ораз бен Алмақан да сондай қуанып, өзіндік жол-жоралғыларын алып, «нәрестенің бауы берік, жасы ұзақ болсын» айтып келген, онда да олар осы «кіші ханымның» кішіпейілдігі мен кісілік ілтипаттарын көрген.

	«Е, алмағайып дүние-ай десеңші!..» – деп ойға шомып отырған Ораз ауыр ойдан сейіле бір қозғалып қойды, ұзақ жыл бірге жасасып келе жатқан, бір-біріне аяулы, сырлары қанық қосағы Алмақанға қас-қабағын кере отырып, мына жаны аманат сәби Абылай жөніндегі кеңесін бастады, олар алдымен баланың атын Абылайдан Ақадиға өзгертті.

	– Өз баламыз, Алла тіл-көзден сақтай гөр! – деп үйінде тұрған қыранның тұяғы мен жеті тал арасан тасын екі иығына тұмаршалап, түйенің шуда жібімен қадап қойды. Сосын олар ешкімге тіс жарып, тіл қатпауға бекіді.

	Қырыққа енді толған Алмақанның бұдан бұрын пұшпағы қанаса да, бір-екі қызды болған соң баладан тоқтағанын ел біледі. Олар қыздарын қанаттыға қақтырмай, тұмсықтыға шоқтырмай бағып-қағып өсіріп, алмадай піскен шақтарында құтты орындарына қондырғандарын жұрт біледі. «Қиын ғой, ұлы жоқ болғасын қыздарынан алған болар деп көрші-қолаңдар айтатын шығар», – десті олар. Сол сәтте қыңқылдай бастаған Абылайды Алмақан жедел ұмтылып қолына алып, маңдайынан бір иіскеді де:

	– Е, көкем, айналайын, тұлпардың тұяғы, қыранның қияғысың ғой, ақ сұңқардың ақ үрпек балапаны ғой! Бүгін таңертең Шолпан жұлдызы туғанда оянып, шаңырағымызға келіп қонған, алда қарғам-ай! Шөлдеп кетіпті-ау! – деді. Үлбіреген сәби ерні кеберсіп бүлк-бүлк етеді, жан-жағын аймалайды, емшек іздегені-ау деп бауырына басты. Сол сәтте-ақ Алмақанның кеудесі шым ете қалғандай болды. Алмақан кеудесін уқалап жіберіп, төс қасқасын ашты да:

	– Шал-ау, құманды әкелші бері! Омырауымды жуып, аузына салып алдаусыратайын, – деді.

	– А, Құдай! – деп орнынан жеңіл қозғалған Ораз есік жақтан жез құман мен қолдасты көтеріп келді. Алмақан оң жағынан бастап екі омырауын кезек-кезек жуып, сосын таза орамалмен сүртті. Ол шар саулықтың боз өкпесіндей болып қалған екі емшегінің де шымырлағанына таңдана қалып, оң қолымен омырауын кезек-кезек басып, мытып-мытып қойды. Сонан соң нәрестені қайта қолына алып, оң жақ емшегін «бісміллә» деп аузына салып еді, қос жанарын бұлтты аспаннан әзер жылт-жылт еткен жұлдызшадай жылтыратып, ұйқысын аша бастаған сәби емшекті сора бастады, баланың қос танауы қозғалып, екі ұрты қусырыла келіп, емшекті таңдайына тартқандай болып, еңбегі бүлк-бүлк етеді, маңдайы лезде жіпси қалыпты, Алмақан алақанымен еппен сылап қойды.

	– О, Жаратқан Ием-ау, рахымың түсіп, асылзаданың ендігі несібесін менің бойымнан шығара гөр, Алла! – деп тереңнен тебіреніп кеткен Алмақанға бір, сәбиге бір қарап, көз алмай отырған Ораз баланың бір-екі жұтынғанын ақ торғындай ақ ұлпа тамағының қозғалысынан аңғарып, аз да болса таңдайын жібітерлік нәр тамған шығар деген ойға қалды, маңдайы жадырап, екі езуі екі жағына жиырылып бара жатқандай.

	– Е, Жаратқан Ием, жар бола гөр! «Несібесіз жан тумас» деген еді ғой, – деп баланың кішкентай мұрнының үстінде шып-шып еткен тер тамшыларына балбырай қалғанын көріп, рахаттанып отыра кетті.

	Бір таңның атуын жылдай сезінген Мейіз ханым далаға шығып, күншығысқа қадала қарап, құланиектене қалған көкжиекке телмірді. Жарқырап тұрған Шолпан жұлдызына қадалды. Одан едел-жедел үйге кірді де құман алып шығып, дәрет алды. Қайта үйге кіріп, бесікте ұйықтап жатқан сәбидің бетін ашты. Қамсыз ұйықтап жатқан бауыр етінің ақ Шолпандай жарқыраған жүзіне үңіле қараған ол ауыр күрсініп алып, оған жаны аши елжірей қарап, маңдайынан иіскеп бір қойды. Сөйтті де оймақтай аузына емшек салды, ұйқысын ашпаған сәби екі ұртын қусыра емшек сорғанда танауын сәл тарбита түсті.

	Түнімен түпсіз шыңырау қиялдан ес жинап, өз-өзіне қайрат берген ол Марайым ханның «Әбілпейіз ханның тұқымынан тігерге тұяқ қалдырмай қыру керек!» деген жарлығынан жаны шошына тітіркеніп, ендігі үміті хан жендеттерінің көзіне түспей тұрғанда осы сәбиін құтқару қамына тастай бекіп еді. Әр күні таңсәріде пәренжісін бүркеніп, тал себетін көтеріп келіп, ханымдарға беретінін таңғы шай алдында әкеліп таратып, сауғасын алып кетіп жүретін бақалшы кемпір есіне түскен. Әртүрлі тәтті тағамдарды: пісірілген қатпарлы жұмсақ нан, жұмыртқа, құрма, мейіз сияқтылардан себетке салып, бетін жауып әкелгенде ханымдар аз-аздан алып дәм татып, бақалшы кемпірге алтын-күміс тиын-тебеннен, басқадай жоралғылардан мол қолдап бере салатын. Мейіз ханымды өзіне жақын тартатын ол ең алдымен кіші ханымға келетін. Бақалшы кемпір де үйреншікті болып алған, ол ханымдар ауласына таң атарда келгенде тектеусіз кіріп шыға беретін болған. Әбілпейіз ханның өлімінен кейін де бұл әдеті әзірше тектеле қоймаған.

	Мейіз ханымның үміті үзілердей болып, осы бақалшы кемпір бүгін де келсе екен деп тағатсыздана күтіп отырғанда таңғы намазын ерте оқып, далаға шыққанында уағдаласқандай боп бақалшы кемпірдің де келе қалғанын көріп қуанышы қойнына сыймады, оны қарсы алып үйге жетелей кірді де:

	– Айналайын әжетай! Маған себетіңіз бен пәренжіңізді бере тұрыңыз, ал өзіңіз мен кеткесін қақпаны іліп алып, осында жасырынып отыра тұрыңыз! Басыма күн туып тұр, – деді дауысы дірілдей шығып.

	Аң-таң болып таңырқай қараған бақалшы кемпір арғы-бергісіне көзі жетпесе де, әйтеуір бір қайырлы істі жүрегі сезгендей әрі бойын бір үрей билегендей болып, маңдайынан суық тер шып ете қалды. Ол себеттің ішіндегілерді босағада тұрған бір үлкен ыдысқа төңкере салды да Мейіз ханымның айтқанын тілге келмей орындады, ханым пәренжімен басын, өне бойын шымқай салды да сәбиді тал себетке салып алып жүріп кеткен-ді.

	Қайтып келгенде бақалшы кемпірге бір дорба алтын-күміс ұстатты да себеті мен пәренжісін қайтарып берді. Ол жаны жай тапқандай болған Мейіз ханымның ажарына үңіле қарап тұрып қалды. Мейіз ханым:

	– Рахмет, әжей, анау әкелген тамақтарыңызды алып қайта беріңіз, мені сұрағандарға үйінде жоқ екен деңіз, – деп отыра кетті.





II тарау


	ХАН-ПАТШАЛАР ҚАҚТЫҒЫСЫНДА



	ХІІ ғасырдың соңы мен ХІІІ ғасырдың алғашқы жартысында Шыңғыс қаған шапқыншылығы жиһангерлік жорықпен Еуразияны тұлға еткен жарты әлемді биледі. Шыңғыстың өз басы ғана емес, оның Жошы, Шағатай, Үгедей, Төле деген сайыпқыран төрт ұлы Шыңғыстың көзі жұмылмай тұрып-ақ хандыққа қол жеткізді. Жаһанды жалпағынан басты, Шыңғыс жаулап алған жерді төртке бөліп алды да, ата жолын ұстанып, төрткүл әлемге көздерін тікті.

	Үлкен ұлы Жошы хан Шыңғыс ханнан бұрын дүние салды, оның сегіз ұлы бар еді. Жошы хан тірлігінде әкесінің жолын ұстанып, Шыңғыстың жиһангерлік басқыншылық бағытын жүргізді, жер аумағын кеңейтіп, құлашын кең жаюмен өтті. Жошы хан өлген соң сегіз ұлының үлкені Бату мұрагерлік жолмен әкесінің хандық тағына отырды. Шапқыншылықты жалғастыра отырып, Ресейдің астанасы Мәскеуді жаулап, Белоруссия мен Польшаны қарамағына алды, тіпті Венгрияны да қолға түсіріп, Балқандағы сан алуан ұлттар мен қалаларды жаулаумен қоса Албания мен Македонияны да алып, Адрият теңізіне дейін жетті.

	Жошы әулетінің тұрған жері Дон, Еділ, Бұлғар, Қырым, Кавказ, Жетісу, Семей, Торғай, Ақмола, тіпті бір шеті Бұхар, Хиуаға дейін созылып жатты.

	Бату хан онша ұзақ жасамай дүние салғаннан кейін оның хандық тағына інісі Бүрке отырды. Бүрке хан ислам дініндегі түркі халықтарына билік жүргізіп, олармен араласа жүріп, дінге ниеті ауып, бірте-бірте көңілі түскен еді. Ол сондықтан да бір күні ислам оқымыстыларының біреуін оңаша шақырып алып, ислам дінінің негіздері жөнінде сұхбат құрды, соңында «Құдай көңілде», «Құдай бір, Құран шын, пайғамбар хақ» дегенді құп көріп, жүрегіне ұялатып, ислам дініне сенім артқандығын білдірді.

	«Бісмілләні» аузына алып, «кәлимә-тәйбадан» басталатын жеті кәлима иманды жаттады, ол осы ғалымнан сабақ алуын жалғастырып, идеялық танымын ислам дініне орнықтырып алған соң өзіне жақын жүретін, ислам дінінің негізгі мән-мазмұндарына қанығып, ой толғап, оқта-текте ағасы Бүркеге сөз салып жүретін інісі Тоқай Темірді шақырып алып, өзінің мұсылман болғандығын мәлімдеді. Екеуі дін ғалымын шақырып алып, көп мәрте сұхбат құрды. Ақыры Бүрке хан інісі Тоқаймен бірге

	«Алла бір, пайғамбар хақ» деп бісмілләдан сөз бастап ислам дінін қабылдады, жай ғана қабылдаған жоқ, дін ғалымы алдында жеті кәлима мен иман шартты айтып, оған ұйып, намаз үйреніп, Құранды кеуделеріне қойып, ант беріп мұсылман болғандықтарын жұрт алдында жария етті. Мұсылманның парызын парыздай, сүннетін сүннеттей өтеуге бел байлап, діннің ғұлама-ғалымдарын ұстаз тұтып, орда маңындағы жұрт қатталарын жинап, өздері Құдайдың құлы, Мұхаммедтің үмбеті болғандықтарын мәлім етті.

	Осыдан бастап орда маңы діни сенім тұрғысынан бірыңғайланып, жұрт берекесі арта түсті. Жұрт Бүрке ханды қастерлеп «Барқа хан» деп атап кетті. Бұл сөздің қазақ тіліндегі мағынасы «береке, береке хан» дегенге барып саяды. Сөйтіп Бүрке ханды «береке-бірліктің ханы» деген ұғым жұрт көңіліне ұялап «Береке хан заманында» деп айтылатын аңыз-тәмсілдер қалыптасты.

	Міне, осылайша Шыңғыс қағанның сайыпқыран төрт ұлынан хандық немерелеріне жалғасқанда алғашқы болып ислам дініне сенімдерін бекітіп, мұсылман қауымына қосылған Шыңғыстың немересі, Жошы ханның ұлы Бату ханнан кейінгі хан тағына отырған Бүрке ханнан басталып, Бүрке мен Тоқай Темірдің бастамасы Шыңғыс әулетіне содан бастап дарып, ислам діни сенімін сыйлады.

	Осылайша, жарты әлемді алақанында ұстаған Шыңғыс әулеті Еуразиядағы түркі тілдес халықтардың діни сенімінің әсерімен ислам дінін біртіндеп қабылдай бастады. Жұрттың берекелі дастарханында бата-дұғасы бірге болып, ел құрметімен төрде отырып, төре атанды. Билік иесі аралық өзекті жүйеге айналып, өркенді нәсіл таратты. Ұрпақтар жалғасып, хандықтар құрып, хандыққа жете алмағандары қалалардың әкімдігін ұстады. Бәрі бір адамның аузына қараудан гөрі хан әулеттері өз алдына хандық құрғанды жөн көрді. Сөйтіп, олар өзара бақталастықтан ада бола алмады. Жылдар жылжып, ғасырлар алмасты.

	Сол әулеттердің атасы Шыңғыс ханның ұрпағына қалдырған мирасы – жиһангерлік шапқыншылық. Ол хан зәузаттарының нәсіліне жалғасқандықтан әлуетті хан-патшалар осы шапқыншы рухты жалғап, барған сайын жаулап алуды ұлғайтып, ықпалдарын күшейте берді.

	Соның бірі Иран патшасы Надыриша болатын. Ол Иранды місе тұтпай, күшейіп, әскери қуаты артқаннан кейін бұйрықпен бопсалап, әскери күшінің тегеурінімен тізе бүктіріп, атырабындағы хан-бектерді өзіне қарата бастаған-ды. Патшалығы да, билік еткен жері де зор, сондай-ақ бір-бір қалаға хан болып тұрған төрелерден оның лауазымы да жоғары, қауқары да айтарлықтай күшейген шағы еді. Бір күні оның ойы Бұхара қаласына кетіп, онда хандық құрып отырған Әбілпейіз ханға елші салды. Жай ғана елші емес, қалың әскерін мұздай қаруландырып Бұхараға қарай жорыққа аттандырды, сөйтіп жол-жөнекей бел-белеңдердегі елді құлдық ұрғызып, Бұхара қаласына таяп барып тоқтады.

	Әбілпейіз хан келген елшінің «Хандықты тапсырып, қаланы халқымен, мал-дүниесін Иран патшасына өткізсін, болмаса тұрысатын жерін айтсын!» дегеніне ә дегенде пейіл бере қоймады. Орданың халқын шақырып кеңес құрып, қаланы босатпайтындығына қаулы алып, елшіні сабап қуып жіберді. Сосын тас түйін боп, әскерін сапқа тұрғызып, молайтып, қорғанын күшейтіп, қала қақпасын мықтап бекітті. Қала халқын береке-бірлікке шақырып, бірауыздылықпен қорғап, шапқыншы жауға бірдей қарсы тұруға үндеп, атақоныстарын қорғауға, қаланың да, мал-дүниелерінің де талан-таражға түспеуіне қауым көпті жұмылдырды.

	Әккі Надыриша патша қаланы бірден талқандамады, қайта қалың атты-жаяу әскерін қала сыртына үйіріп әкеліп, орналастырды да қаланы қоршауға алды. Шет жақтағы халықтың берекесін алып, қалаға сес көрсетіп, ара-тұра шабуыл жасап жата берді. Осылайша бір жыл өтті. Қала халқының азық-түлігі таусылып, сыртқы ортамен қатынасы үзілген соң ел арасында ашаршылық, ауру-сырқау тарау қаупі туды. Бұған қабырғалары қайысып, бастары қатқан жұрт қатталары Әбілпейіз ханға топтала барып кеңес құрып, жұрт қамын талқылауды талап етті. Хан кеңес ашты, жұрт бір ауыздан: «Түбіміз бір, дініміз бір, қандас халықтармыз ғой, дін қандастары өзара қан төгіп Аллаға шет болмайық, біз қаланы беріп, хандықты тапсырып Надыриша патшаға қарайық, халқымыз мәртебелі патшаға аманат», – дегенге тоқтады. Әбілпейіз хан да осыған қосылып, сауға-сауқат әзірлеп, Надыриша патшаның алдына жіберетін жұрт қатталарынан уәкіл дайындады. Жай ғана емес, осы мазмұндағы хатқа бәрі қол қойып, Әбілпейіз хан да құптаған соң мөр басылған сенімхаттарын даярлап барды.

	Надыриша патша Бұхара қаласының елшілерін қабылдап, Әбілпейіз ханның хатына риза болғанын айтып, елшілерді құба төбел сыйлап қайтарды.

	Қала қақпасы айқара ашылып, патша қалаға аттылы-жаяу қалың әскерімен айбаттана кіргенде Әбілпейіз ханның әскері бас көтермей, қаруларын тапсырып, Надыриша патшаның қол астына өтті. Хан патша алдынан өзі шығып, тағзым көрсетіп, ордаға өзі бастап кіріп, жұрт қатталары алдында тағын Надыриша патшаға берді.

	«Ұсынған мойынды қылыш кеспейді» дегендей, Надыриша Бұхара қаласына билігін ақырындап жүргізе бастады. Біраз уақыттан соң Әбілпейіз ханның жаңа бойжетіп қалған, талшыбықтай иілген, сұлу ару қызына көңілі түсіп, ханға елші салды. Хан жұрт қатталарымен ақылдасып, Бұхара халқының кейінгі күйіне дәрмен болар деген ойға келісіп, патшаның тілегін орындайды. Қыздың тойын жасап, жұрт алдында оны сән-салтанатпен ұзатып, Надыриша патшаға береді.

	Ханның он екіде бір гүлі ашылмаған аяулы да сұлу аруын құшқан Надыриша патша Әбілпейіз ханға риза болып, қайын атасын сыйлайтын да. Ол хан мен жұрт қатталарының пейіл-құрметіне бөлене жүріп бұрынғы хандық тағына қайта отырғызды. Әбілпейіз Бұхара қаласына билік жүргізгенімен, Надыриша патшаның жарлықтарын орындайтын еді. Бұхараның Иран патшалығына алым-салық және баж төлеп, соған бағынышты хандық болатындығын шарт етті.

	Ол сонымен де жиһангерлік әуесін баса алмай, бұл қалада жата бермей жорыққа аттанды, ондағысы Хиуа1 қаласын бетке алу еді. Ол Әбілпейіз ханның қызын қоса Хиуаға әкетпек болды. Хан қызын онымен бірге апарып салатын, патшаның алдағы істеріне көмекші боп қызмет көрсететін өзінің оң қолы Марайым уәзірді қосып жіберді. Марайым уәзір Әбілпейіз ханның Бұхарадағы бірінші сенімді саркардары әрі әміршісі еді. Хан ең алдымен бар ісін сонымен ақылдасатын. Оның ақыл берген қандай да ісін еш уақытта елеп-ескерусіз қалдырмайтын-ды.

	Марайым уәзір де ханның мәртебесін көтеріп, тағын қорғауға жан-ділімен берілген, ақ ниетті, аса іскер адам еді. Ол Надыриша патша алдында да адал қызмет етіп, хан жарлығын адалдықпен атқарып, ханшаның көңілін орнықтырып, қонысын жайлы етіп келетіндігіне берік сенім білдірген. Серіктерін де сайлап алған, патшаның Хиуаны алуына да аса ыждағатты үлестер қосатынына да патша сенімсіз емес-ті. Ол осылайша ханның да, патшаның да алқауына бөленіп, Надыриша патшаның жорық жолына ханшаның сәулетті көшін көшірісе бірге аттанды. Тамыз айының тамылжыған күндерінің бірінде сәйгүлік саңлақтарын ойнақшытқан Надыриша патша жанына Марайым уәзірді алып жорыққа аттанып кетті. Қара нөпір атты әскері мұздай қаруланып, самсаған қол барып Хиуа қаласын қоршауға алғанда қаланың әмірлері мен қатталарында Надыриша патшаға қарсыласар дәрмен қалмады. Қала ханы қымбат тарту-таралғы, сый-сияпаттарын алып, қатталарын қасына ертіп, патшаны қарсы алып алдынан шықты. Патша олардың сәлем-сауқатын қабылдап, қаланы қас пен көздің арасында бағындырып, хан тағын иеленді.

	Надыриша мен Марайым Хиуада бір мезгіл тұрды. Көздері тойғанша қала қазынасынан да, халқынан да алған алтын-күміс асылдармен қоржындарын толтырды. Сонан соң Надыриша патша бір күндері маңындағылардың лебізін аңғара жүріп, Хиуа ханын да өз тағына қайта отырғызды. Бірақ оның қашанда Иран патшалығының иелігінде екендігін айтып, жыл сайын алынатын алым -салыққа келісіп, қол қойысып, таңбалар бастырды. Сонан соң олардың салтанатты қонағасыларында болып, мәре-сәре боп Иранға аттанды. Ол кезде Иранның астанасы Машат қаласы деп аталатын-ды. Надыриша патша Иранға қайтып барып, өз патшалық тағын қайта қолға алды. Иранға онымен бірге барған ең жақын дос, сенімді серігі болған Марайым уәзір де ол жаққа барған соң да патшаның оң қолындай болып кетті. Ол патшамен барлық кезде бірге жүрді, ол ауыз ашса патшаға ғана ауыз ашатын, сосын күніге құлақ асатыны да патшаның сөзі болды. Патшаның алғыншық жарларының қасына барғаннан басқа уақыттағы оның жатуы, тұруы, тамақтануы, ұйықтауы, демалысы, сейіл-серуені – бәрі-бәрі де түгелдей Марайымның мойнында болды. Ол тіпті Әбілпейіз ханды да, Бұхара қаласын да, оның халқын да есінен шығарып жіберген сияқты. Патша сарайының сән-салтанаты мен сұлу арулардың сый-құрметі патша мен Марайым уәзірдің басын шыр айналдырды.

	Ирандағы патша сарайы маңындағы би-бек, әмірлер мен халық беделділерінің көбісі Надыриша патшаны жақтыртпаушы еді. «Жанын қазған жалшымас» дегендей, ханның да, патшаның да Жаратқан Иесінен кейінгі құдірет-күші – қараша халқы ғой. Оның патша тағына отырғаннан бергі халқына істеген жақсылығы да жарымаған еді. Қараша халықтың күйзелісті жан-күйіне жанашыр болғанның орнына алым-салықты күн санап ауырлатып, түрін көбейтіп, халқына да, жарлы-жақыбайларға да әділетсіздік танытты. Маңына ылғи да өзін мақтап, қолпаштаушыларды жинап алып, сауық-сайран құратын, солардың айтқанын ғана тыңдап, қараша халқын ойлаудан қалып, жұртынан барған сайын алыстап кеткен-ді. Патшаның зұлымдығына төзе алмаған намысқой, ержүрек азаматтар жұрт қатталарына сөздерін өткізіп «осы патшаны өлтіріп, талауға салайық» десіп тізе қосып, тістерін қайрасып жүрген-ді. Бұқара халқы осылайша ішті-тысты болып жүріп күндердің күнінде патша аз ғана адаммен оңаша кеңес құрып отырғанда бірнеше ержүрек батыр Ордаға баса-көктеп кірді. Көзді ашып-жұмғанша астан-кестенін шығарып, Надыриша патшаның басын алды. Орда іші ию-қию, аласапыран болды да кетті. Бүкіл қазына талауға түсті. Бүлікші бұқара айғай-сүрен салған шақта патшаға қарсы тарапта Марайым уәзір де жүрді. «Топалаңда тоқаш ұрлау» оның ойында әлдеқашаннан бар еді. Ол ішкі бүліктің қаупін де сезген, бірақ өз ойы өз ішінде боп, бар білгенін жасырып жүрген-ді. Сондықтан да ол Надыриша патшаның аты ойылып жазылған алтын жүзігін суырып алып, қойын қалтасына сүңгітіп жіберді. Хат-қағаздардың біршамасын жымқырып алған соң ол осы аласапыран жағдайда бұл арадан тез кетуді ойлап, табанын жалтыратты. Ол Бұхара қаласына қарай бет алды. Қалаға келісімен Әбілпейіз ханға тағзым етіп, сәлемін берді. Алдымен күйеу баласы Надыриша патша мен ханша қызының жағдайын айтып, тамаша өмір сүріп жатқанын жеткізді. Оның Хиуаға жасаған жорығын жер-көкке сыйғызбай мақтады. Кеңпейілділік танытып Хиуа ханын тағына қайта отырғызып, өзі Ирандағы патшалығына қайтып оралғанын айтты. Сөйтіп сән-салтанатпен жүріп жатқандықтарын баяндады. Бұған ханның да көңілі толып, қуанғандай болды.

	Бұхара қаласының мирарап бөлімінде бір әккі молда отыратын-ды, оның туыстығы да, сырластығы да, сыйластығы да Марайым уәзірмен тонның ішкі бауындай болатын. Марайым Әбілпейіз ханды майын тамызған хикаяттарына әбден қандырып, ханның ризалығын алған соң демалып бой жазуға кеткен болып, молда досына кештете келді. Әңгіме-дүкен құрып, жайланып отырып өзара сырласты. Әккі молданың жанына ол күнде қонатын болды, ас-тағамын сондағы аспаз-қызметшілеріне даярлатты. Молда уәзір досын құшақ жая қарсы алып, аста-төк дастарқан жайып күтті. Екеуі оңаша әңгіме-сыр шертісіп шараптан алып отырды. Кекірік атқанша тоюға келіскендей екеуі де мұрттарын майлап, ұрттарын бұлтыңдатып, семіз малдың етін асап-асап, көмейлеріне тыға берді. Бір кезде қызара бөрткен Марайым молда досына ішкі сырын ақтара бастады. Есік-терезені тұмшалап, есікті іліп, білте шамның ғана тұқырайған тұқылын қалдырған ол екеуін жұрт байқаса, әлдеқашан ұйқыға кетті деп шамалар еді.

	– Жан досым, молдеке, – деп тамағын қырнай сөйледі уәзір, – әуелі бір Құдай, одан кейін саған ғана сенемін. Бір елі аузыңа екі елі қақпақ болсын, тісіңнен шығарма. Менің мақсатымды тыңда, – деді ол.

	Молдекең де ұмсына түсіп:

	– Бірінші Алла, әрине! Сіздің ең жақын досыңыз да, жанашыр жақыныңыз да мен екенім өзіңізге мәлім ғой.

	Құдай атымен ант берем, айта беріңіз, – деп еміне түсті. Уәзір аз-кем тыныстап молданың бет-өңіне мұқият қарап барлап алды да:

	– Мына Әбілпейіз ханды өлтіреміз. Ертең кешке сен оны осы жерге қонаққа шақыр, қойыңды сой, жақсылап күт. Ал қалғанын мен өзім жайластырамын, үйге шақырғаннан мынау мирарап орны қауіпсіздеу деп өзім бастап алып келемін. Күндіз өзің қабылдауында болып шақырасың, мен жанында отырғанда белгі берем, онан соң ол менімен ақылдасады.

	Мына сөзді естіп молда үнсіз қалды, тосыннан естілсе керек, үні шықпай қалды. Уәзір сөзін одан әрі жалғады:

	– Надыриша патшаның өзі жазған хатын әкелдім. Мөр басқан бұйрығы қолымда, аты ойылып жазылған алтын жүзігін де берді. Ол Әбілпейіздің хандығын өзіне беріп кететінін, оның астыртын патшаны өлтірмек ойын сезген екен. Сондықтан оның қызын алған соң Хиуаға аттанған екен, менің қолымда ханды өлтіріп, оның тағына мені тағайындаған патшаның жарлық хаты бар. Осы мақсатымыз орындалса болды, өзің менің оң қолым, орда молдасы боласың. Бұған уәде берем, қазына-мүлікті басқартам; өзіңе, әулетіңе жеткенінше аласың, барлық мүддеңді мен шешемін! Келіссең, әкел қолыңды! – деп молдаға қолын ұсынды. Көмейден ағылып, көңілден төгіле үйіріп әкеткен майда тілге майдай еріп отырған молдекең Надыриша патшаның аты ойылып жазылған алтын жүзігін білте шамның жарығына жақындатып көріп алған соң уәзірді қапсыра құшақтап, алақанын алақанына шаптап: «Жарайды-жарайды, хан ием өзіңіз болсаңыз, мен даярмын, атқан оқ, сілтеген қылышыңызбын, барлық әмір-пәрменіңізді орындаймын!» – деп бір орнында тұрмай сөзін қайта-қайта айтып қопаңдап қойды.

	Ертесі хан тағында отырып Марайым уәзірмен кеңес құрғанда молданың келгенінен хабар алды. Тысқа шығып онымен сөйлескен уәзір сыртта ыммен ұғысып ап, сосын оның келген шаруасы жайында ханға хабар беріп, ордаға кіргізбей сырттан қайтарғанын айта келді. Ол:

	– Мирарап молдасы сіз екеумізді қонаққа шақыра келіпті. Осы молданың мирарап бөлімі керемет, аса жоғары білімі бар, өзі діни ғұлама адам. Ордаға тәуелді болып, хан әулетіне білім беретін орын болса болғандай екен, мен бұның жайын бұрыннан білетін едім, сізге айтуға сәті түспеп еді, – деді.

	Әбілпейіз хан алдымен Марайым уәзірге ақыл салатын әдеті бойынша қас-қабағын керіп, Марайымға қарап аз отырған соң былай деп тіл қатты:

	– Дәм деген соң баруға болар, сонда қалай барамыз? – деп уәзірге қарады.

	Уәзір аз-кем ойланғандай болып, ырғалып отырды да былай деді:

	– Мен молдаға айттым, хан ием жөн десе барайық дедім, ондағы ойым – мирарап бөлімін көріп, көзайым болыңыз! Хан әулетінің білім ордасы бола қалса, қандай тамаша болар еді. Сізбен бірге мен де қонағасыға барсам, мен үшін де ғанибет қой! Қандай үлкен мәртебе деп ойладым, хан сеніміне ие боп, ханға адал қызмет етіп жүргеннен артық бұл дүниеде қандай құзырлы іс болмақ?! – деп тоқтады. Сөйтті де жыпси көзі бал-бұл жанды, қоңқақ мұрнын жуан саусақтарымен сипап, жүзінде пайда болған әр алуан құбылыстарды жайдарлана жасырды. Ойға батып үнсіз отырған ханекең уәзірге қарап тағы да сұрақ қойды:

	– Сонда біз молданың үйіне барамыз ба? Қанша адаммен, кімдермен барғанымыз жөн? – деді ойлы пішінмен.

	Уәзір болса:

	– Жо-жоқ, хан ием! Үйіне бармаймыз, көрші-қолаң, ел-жұрт бар, бізге сіздің қауіпсіздігіңіз керек. Кеш түсе екі қорғаушы ғана алып барайық, сол жер қауіпсіз дедім мен молдаға. Сосын жан баласына тіс жармауын тапсырдым. Біз де ешкімге айтпаймыз. Хан иемнің кешке қарай қайда баратыны құпия болғаны жөн дедім, – деді уәзір жылмағай сөйлеп.

	– Дұрыс болған екен, орда ісінің жөнін білесің ғой, – деді Әбілпейіз хан да оған қанағаттанып.

	Осылайша сөз байласқан соң уәзірдің ішкі есебі өзінде боп, ойында небір сұмдық ойлар бықсып жатты.

	Күн батып, қас қарайғанда патша уәзірі мен екі атқосшысын жанына алып мирарап бағына келіп кірді. Молдекем әлекедей жаланған қызметшілерімен патша мен уәзірдің алдынан шығып қарсы алып, ілтипат-тағзым, құрмет көрсетіп, патшаны аттан түсіріп алды. Судай жылып, сынаптай сусып, құрша жорғалаған молданың табаны жерге тимеді. Патша мен уәзірді бөлмесіне бастады. Есік алдынан бастап жерге төселген Иран, Хотан кілемдері көздің жауын алады. Патша мен уәзір сырт киімдерін шешіп, дастарқан басына көсіліп отырып жайғасты. Сан алуан жеміс-жидек, қант, мейіз, тәтті тағамдар дастарқанда толып тұр. Ет-палау желініп, түн тыныштығына бар жиһан оранды-ау дегенде кенет есік ашылып, қылыш үйіріп кіріп келген аузы-мұрны тұмшаланған төрт жендет қас қаққанша-ақ Әбілпейіз ханды орнынан ұмтылуға келтірмей басын қағып тастап, зым-зия жоқ болды. Асүйдің арғы басында тамақтандыруға алып кірген хан мен уәзірдің атқосшылары әлдеқашан есік сыртынан құлыптанған болатын. Олар әлгі төрт жендетке табанда қарсы тұра алмай жан тапсырды.

	Лезде уәзір мен молданың жендеттері аттарды, адам өліктерін көзден тасалап, патша мүрдесін дағарға салып, уәзірдің бұйырған жайына алып жүрді.

	Ертесі орда әмірлері, жұрт қатталары ордаға таңсәріден шақырылды. Олар хан тағының алдына жам болысты, хан тағында жоқ. Оң жақтағы бас уәзір орнында байырғы әдетінде Марайым отыр, ол тым сұсты бейнемен жиналған көпті бір шолып шығып, негізгі адамдардың келіп болғанын бағамдады да хатшы молдаға Надыриша патшаның жарлық хатын оқуға бұйырды. Хатшы молда жарлықты Марайым қолынан алып, тамағын кенеп аз-кем кідірді де оқи жөнелді:

	– Жарлық! «Үшбу Надыриша патшадан: ғизатлы Бұхара хан орда жамағатлары білен орда қатталарына, әмірлерге: Бұқара ханы Әбілпейіз Надыриша патшаны қастап өлтіргелі құпияны характ қылғанлық қылмысы үшін өлімге үкім қылдым. Мен жіберген жаллатлар басын алсын, орда әмірлерінен, қатталарынан кім бұл жарлыққа қарсы шықса, табанда басы алынсын! Бұхара қаласына Марайым уәзірді хан етіп тағайындадым. Ол хан болып, Бұхара қаласы Иран патшалығының қол астына қарай береді. Барша әмірлер, жұрт қатталары, Бұхара қараша халқы Марайым ханның әмір-пәрменінде болсын! Қарсы келгендер өлімге үкім етілсін! Осы жарлық-пәрмен орындалмаса, қалың атты әскеріммен Бұхара қаласына барып, қаланың күлін көкке ұшырамын, қарсы келген қарашаны да қырып, қыз-келіншектерін олжалап, мал-дүниесін тәркілеймін! Надыриша патша», – деді патшаның қолы қойылып, алтын жүзіктегі таңбасы басылған жарлықты оқып.

	Жиналған жұрт бейне бір жер аударылып төңкерілгендей, төбелерінен жай түскендей болып, аңырып отырды да қалды, хатшы молда тамағын қайта бір кенеп қойып:

	– Ханды Надыриша патшаның жаллатлары осы өткен түнде басын алып, мүрдесін дағарға салып, Марайым уәзірге тапсырып кетіпті. Олар қазір осы маңда екен, міне, мына тұрғандар! – деп есіктен енді еніп келіп тұрған қарулы жасақтарды меңзеді.

	Сәл үнсіздіктен кейін алдын ала дайындалған орда кеңесінің қаулысы жұрт алдында жария етілді. Ханы қаза боп, қаралы боп өзегі өртенген жұрт қатталары, орда әмірлері амалсыз қалды. Патша жарлығымен жандары мұрындарының ұшында тұрғанда олар қайтпек? Тым жаманына кетсе Бұхара қаласының басына қара түнек үйірілгелі тұр. Оның қаупін патша жарлықтарынан анық ұқты. Онсыз да Надыриша патшаның қалың атты әскерін қаптатып Бұхара қаласын бір жыл қоршап, халқының намысын таптатып жатқандығы, онан соң, қаланы қолына өткізіп алғаннан кейін істеген ойран-топыры баршаның көз алдына көлбеңдеп тартыла берді де, еріксіз тұйыққа тірелген жұрт өзенге өзін атқан қойдай иіріліп, орда кеңесінің қаулысына қолдарын қойып, мөрлерін басып берді. Марайым уәзірді Бұхара қаласының ханы сайлап әп-сәтте бос тұрған хан тағына көтеріп отырғызып тынды.

	Осылайша, Әбілпейіз хан қырық тоғыз жасында Марайым уәзірдің қолынан қаза тауып шейіт болды. Орда басшылары ханның қазасы осы өткен түні болғанын, орнына Надыриша патшаның жарлығы бойынша Марайым уәзірдің хан сайланып, таққа отырғанын халайыққа тегіс жария етті.

	Марайым хан тағына отыра сап:

	– Әбілпейіз ханның әулеті, әйелдері, тұқым-тұяғы түк қалдырылмай өлтірілсін! Қарсы келгендердің табанда басы алынсын! – деп алғашқы жарлығын айтты. Осы үкімге сай орда жаллатлары шақырылып, оларға жедел бұйрық берілді. Жаллатлар хан әулетінің тізімін қолға алысымен жедел жүріп кетті. Әбілпейіз хан әулетінің ханымдарына дейін жедел тінтіп, байлап-матап, құпиялы жайға алып кетіп жатты.

	Ертесінде жендеттер хан әулетінің тізімімен өлтірілгендерді адақтап көргенде, «туылғанына бес айлық болған бір нәресте, аты – Абылай, зым-зия жоқ, табылмады, бар-жоғын білетін адам да қалмады» деген баянды Марайым ханға жеткізді. Марайым хан: «Жерге кірсе шашынан, көкке шықса аяғынан тартып алып келіңдер алдыма!» – деп жарлық етті. Жаллатлар Бұхара қаласын күн-түн демей тінтіп, еш із-дерек таба алмады, ақыры «аласапыранда өлген шығар немесе анасы шошып кетіп өзенге лақтырған болар» десіп топшылады. Марайым хан бұл баяндарды естіп көзін жұмып едәуір отырып, әр қиял, әр ойларды басынан өткерді де, басын изеп қойды. Сонымен нәресте бала Абылайды іздеу аяқсыз қала берді.





III тарау


	БАЛАЛЫҚ ШАҚТАН СЕРГЕЛДЕҢГЕ



	Бүгін кешелі бері жауған наурыздың ақша қарын тамашалаған бір топ бала Бұхара қаласы маңындағы ашық алаңдарда асыр салып ойнап жүр. Оқшаулау жел үйген қасат қарлы төбеден көксоқта сұры қармен үстіне жауған ақша қарды араластырып жентек-жентек сығымдап атып жүрген балалар «жиналыңдар» деп дауыстаған баланың пәрменін естісімен-ақ биік төбеге барып шоқтай болып жинала қалды.

	– Ау, Ақади, мынау мені ұрып кетті, – деп дауыстады тәмпіш мұрын, төртпақ қара бала қарсы алдындағы шикіл сары баланы нұсқап. Ақади оған көз тігіп бір қарады да:

	– Тәйт әрі, тез сапқа тұрыңдар! – деп бұйырды. Әлгі шикіл сары ұшынған түйнек, көрінген балаға соқтығып жүретін бала еді. Ақади оның сырын білетіндіктен, оған алакөздене бір қарап қойды.

	– Сапқа тұрыңдар деген соң тұрыңдар! – деді салмақты үнмен. Сосын:

	– Жасақтар тәртіпті болады, бір-бірімен соғыспайды, жасақ тек жаумен ғана соғысады, білдіңдер ме?! – деп тізіліп саптарын түзей қойған он шақты баланы көзімен шолып шықты.

	– Жау қане? – деді әлгі шикіл сары тағы да бүйректен сирақ шығарғысы келіп. Оты жылтыраған көзі ұры күшіктің көзіндей жылт-жылт етеді.

	– Жау әне, анау қалмақ шапқыншылары! – деп өздері тұрған биік төбенің сонау қарсысындағы бір топ қара бүргенді меңзеді Ақади.

	– Әне, көрдіңдер ме?

	– Көрдік.

	– Көрдік, – десіп шұрқырасты балалар. Ақади тағы да бұйыра сөйледі:

	– Ендеше, білсеңдер болды, біз жауға қарсы шабуылдаймыз. Жерімізді жаудан қорғаймыз, елімізді алаңсыз етеміз, жарай ма? – деді аса салмақты қалыппен, жігермен саңқ-саңқ еткен Ақади. Балалар да құдды бір дәл жасақ сабында тұрғандай бойларын жиып, оның әміріне құлақ асып, тапжылмай-ақ тұр. Ақади және сөйледі:

	– Жарайсың, Долда батыр! Сен жаудың қай жерге келгенін тез хабарлап отырдың. Ал біз үшке бөлініп ат қойып, жауды анау терең жыраға қамап түсіреміз де қоршауға алып жоямыз! Ұқтыңдар ма? – деді Ақади тізіліп тұрған балалар сабына қадала қарап.

	– Ұқтық!

	– Жарайды! – десіп шу ете түсті балалар. Шамасы, алды он-он бір жастарда, арты бес жастағы ер балалар көрінеді.

	– Ал кеттік! – деген Ақадидың дауысы саңқ ете түскенде үш топқа бөлініп тұрған балалар үш бөлек құйғыта жөнелісті. Қолдарында өздеріне шақ қып ұстаған сойыл-шоқпар, ағаштан бейнелеп жасап алған садақ, қылыш, найзалары бар. Жарты шақырымдай жердегі қыстай мал аралап, арса-арса болып тұрған топ-топ қара бүрген мен сарыағаштарды қолдарындағы қаруларымен соққылап жатты. Ораз қария үйінен тысқа шығып, көкжиекке көлбіте көз тастап, ауыл сыртындағы биік төбеде ойнап жүрген балалар тобына ұзақ қарап тұрды. Ақадидың он шақты баланы шоқтай иіріп алып, құдды бір жасақ басқарып тұрғандай түріне ой жүгірте қарайды. Балаларға жарлық бере сөйлегенде дауысы тіпті зор шығып, жүзі жалындап, ажарланып кететін көрінеді. Айтқан сөздерін үзіп-үзіп даналап ұқтырып, тыңдап тұрған балалардың құлағына мықтап құйып жатқандай. Ол үш топқа бөлініп, бейне бір атты сардарларша құйғыта шауып келіп «ата жау» бүрген, сарыағаштарды аяусыз соққылап жатқандарына қызықтай қарап тамсана түсті. Сосын ары қарай аяңдап үйіне кіріп кетті.

	Балаларды шұрқ иіріп, жасақ тәрбиесіне жаттықтырып жүрген бала Ақади әлгі кіші ханымның келіп Оразға әкеп аманат қып тапсырған сәби – Абылай болатын. Ол қазір жеті жасқа шыққан. Бұхара қаласында Аталық аталатын Ораз кіші ханымға берген уағдасынан таймай, әйелі Алмақан екеуі баланы сол кезден бастап бауырына басып, бар мейірлерін төгіп, баланың амандығын тілеп, оны асырап жеткізген жайы бар. Ыстық-суықты бастарынан кешіп келген екі егде адамның епшіл бағуынан көпке дейін, тіпті Абылай үш-төрт жасқа келгенше, көрші-қолаңдар күмән туғызып көрген емес. Есейіп өскен сайын баланың көзі оттай жайнап тұратын, қылт еткенді сезе қоятын қырағылығымен бар қылығы басқа балалардан ерекшелене беретін еді. Төрт жасынан бастап Ораз әкесінің оқып жүрген Құран кітабын қолға ала бастады. Аталық Құран сүрелерін дауыстап оқығанда ол да іштей қайталап бірге ілесіп отырды. Бес жасқа келгенде өздігінен «құлхуалла» мен «әлқамдуді» жаттап алды. Онысын әке-шешесі Ораз бен Алмақанға заулатып мақамына келтіріп айтып бергенінде олар талабына қуанды. Содан кейін Ораз ақсақал да білгенімді үйрете жүрейін деп өзі білетін араб әріптерін Ақадиға біртіндеп үйрете бастаған-ды. Ораздың да білері шекті болатын. Бала күнінен медреселерді маңайлай жүріп, арабша сауатын ашқан. Араб жазуы мен хат жазуға келгенде адам хатын ежелеп, баяу оқитын еді. Ал Ақади биыл жеті жаста, әкесі Ораздың сауатындай сауат, сонша білім жұрнағы онда да бар, тіпті Құранды жатқа заулатады. Одан арғысына Ораз да ізденбеді. Олар баланы көп көзге түсірткісі келмеді.

	Ал бүгінгі мынау балаларды шырқ иіріп алып, жасақтарша тәрбиелеп жатқан қолбасшылығын Ораз Аталықтың көргені бірінші рет емес, бұл оның үшінші рет көргені еді. Әйтеуір, балалар арасында, ойын үстінде кезігетін қақтығыс, ұрыс-керіс, дау-дамай – бәрі де осы жеті жастағы Ақади алдына барса, әп-сәтте шешім тауып, бітімге келеді екен де, қай бала болса да «Ақади айтты болды» десіп рахайласып, татуласып жатады екен. Жеті жастағы Ақадидың дене бітімі тоғыз-он жастағы баладай, сүйегіне қарай дауысы да үнді, әсем, қоңыраулы шығады. Жүрісі салауатты, сөзі орнықты, топты баланың бәрі үсті-бастары шаң-топырақ боп, тіпті батпақ жұқтырып жүрсе де, ол сол балалардың ішінде бірге ойнап жүріп, үстіне шаң жұқтырмай тап-таза жүреді, киінген киімі көнелеу болса да тап-таза. Бір түймесі болсын үзіліп немесе ағытылып жүрмейді. Үйіне барғанда алдымен әке-шешесінің қас-қабағына қарайды, жарқылдай күлімсіреп оларға еркелей түседі.

	– Әке, біз бүгін көкпар тарттық, бәйге ойнадық, алтыбақан тептік, ақсүйек ойнадық, – деген сияқты ойын түрлерін қуана айтып келеді.

	– Ой, айналайын! Ойындарыңды қалай басқарасыңдар? – дейді Ораз бен Алмақан жарыса баланы қызықтап әрі сыр тарта сұрау тастап.

	– Өзіміз басқарамыз, тәртіпті, қызықты ойындар ойнаймыз, әке, – деп «мен басқардым» деп кеуде керіп шыға келмей, «біз» деп бірге ойнап жүрген ойын саптастарына тәуелдеп сөйлейді. Екі қарт өзара әңгімелесіп жатқанда олар оған құлақ түре тыңдап, ден қойып отыратынын да байқаған. Мұндайда кимелеп сөз қосып немесе үлкендердің сөзін бөліп-жармайды. Таңертең кетіп, ойынның қызығында жүріп кеш түсе келсе де «апа, қарным ашты» деген емес. Қайта шыбын жаны осы баланың үстінде болып кешке дейін «Япыр-ау, Ақадиым қайда жүр екен?» деп алаңдап далаға неше шығып, үйге неше кіріп, екі көзі төрт болған Алмақан ол келгенде:

	– Ой, айналайын көкем, қарның ашты-ау! – деп нанын, сүтін, айранын, майын алдына тосқанда да «қарным ашты» дегенді мүлде айтпайды. Анасы алдына қойған дәмге аптыға, ашкөздене қол созбайды. Асықпай қолын жуып, сүртіп келеді. Сосын дәмге қолын биязы созып, аузына салады да жай ғана байыпты қимыл көрсетеді. Оған зер салып жүрген Ораз бен Алмақан бәрін іштей сезіп, көңілдеріне сыр түйіп, Әбілпейіз хан мен Мейіз ханымның іс-қимылдарын естеріне алып, «аумай ұқсап келеді» десіп күбірлесетін де, мұнымызды ешкім естіп қоймады ма дегендей өз-өздерінен қуыстанып жан-жақтарына қарасатын-ды. Тіпті өң-әлпеті, сөз сөйлеуі – бәрі-бәрі де Әбілпейіз ханның аузынан түсіп қалғандай аумайтын-ды.

	Баланың жасы бес-алтыдан асқанда көрші-қолаңдардың аузына Ақадидың іс-қимылдары іліне бастаған. Бағзы біреулер тіпті баланың балалармен ойнап жүргеніне, сөзді тауып орнымен айтатынына дейін зейін қойып, тіпті «Ораздан мұндай бала тумайды» десіп тамсанып, таңдай қағысатын болған. Ауыл әйелдері оқта-текте бірін-бірі шайға шақырысып, біріне-бірі жалпылдай әңгіме арқауын ағытып, еріндерін сылпылдатып отырысып қалғандарында да: «Аталықтың мына ұлына таңғаламын да», – деп осы баланың үлкендер сияқты ерекше іс-қылықтары мен сөз тапқыштығын айтатындарын Алмақанның да құлағы шалып қалды. «Баланың келбетін айтсаңшы!», «Балалармен бірге шақырып нан берсем, алмайды», «Ылғи да күлімсіреп «аға, тәтелеп» тұратынын қайтерсің?» дескен ауыл әйелдері бірте-бірте Ақадиды тіпті «Ораздың баласы емес» дегенге алып келе жатқандай сезіле береді Алмақанға.

	Бүгін Ақадидың балаларды төбеге сапқа тұрғызып алып, жасақтар жаттығу жасатып жатқанынан кейін Ораз үйде бір сәт ауыр ойға батып отырды.

	Қай күні қайсыбір қу ауыз жігіттің Оразға жолда кезіге қалып, сәлем бере амандасып тұрып: «Ореке! Әлгі Әбілпейіз ханның қырғынында бір нәресте баласы табылмай кетті дегенді естіген бе едіңіз, баланың аты кім деген еді сонда?» – дегені есіне оралды, Ораз әлгінің бетіне бажырая қарап тұрып, тіксініп қалғанын білдіргісі келмей:

	– Е, қайдан білейін, бүгін естігенімізді ертең ұмытатын болдық біз бұл күнде, – деп жүріп кеткен.

	– Жаршылар бәрімізден сұрап, күн-түн сабылды ғой сонда, – деп қала берген әлгі қу ауыз жігіт.

	Аталық енді осыларды есіне алу арқылы Ақадиға бұл қаланың мекен болмайтынын да ойлап үлгерді. Ол кеште қосағы Алмақанмен Ақади ұйықтап қалғасын оңаша ақылдасты. Екеуі елден естіген, білгендерін өзара айтысып, таңдай қағысып, тамсанысып отырды да, халқына қадірлі болған, көп жылғы қамқор ханы Әбілпейіз бен Мейіз ханымның жібектей ұлпа мінездерін, өзгені өзімен тең көретін адамгершілікті, кімге де болса жақсылық жасағылары келіп тұратындарын естеріне алысты. Ауыр-ауыр күрсіне отырып «Қарызы мойнымызда қалмасын, қияметте ол марқұмдардың рухына не дейміз?» – десіп дағдарып түннің бірталай уақытына дейін отырды олар. Ақыры Ораз: «Қарызы менің мойнымда ғой, орда адамдары сезіп қойса бітті, іс насырға шабады. Екеуімізге де, балаға да өмірден үміт жоқ. Мен осы баланы алып оралмас алысқа кетейін. Алла нәсіп қылса, дидарласармыз, болмаса осы баланың жолында шыбын жанымды қидым! Алла алдында қарызы менің мойнымда деп қасам ішкендей болған едім. Алтынның сынығы, асылдың қиығы ғой бұл бала, аман сақтап азамат етейін», – деген байламын бір-ақ айтып, Алмақанның өң-әлпетін бақылап, алакөлеңке шам жарығында отырып қалды.

	– Жаратқан Ием-ай десеңші, тұқымға алып қалған бір тұяққа да бұл Бұхара қаласы бұта құрлы пана бола алмағаны ма? Шандыр емшегімнен ақ сүтім ағылып, тар құрсағымды жарып шығып, тас емшегімді жібіткен баладан артық болмаса, кем болмаған еді бұл қарғам! Қайтем енді, баланың қара басын аман сақтаймын дегеніңе мен не деймін? Амал жоқ, ойыңды құптаймын, алыс бір қалаға жол тартып, жан сақтап көрерсіңдер, – деп дағдарып отырып қалды. Ол көз жасын артына бұрыла жасырып жаулығының ұшымен сүртті. Онан соң Алмақан Мейіз ханымды еске алды. Тал себетке баланы орап салып әкелген орауыш көрпенің арасына көктеп жасыра салған азырақ алтын-күмісті де тауып алған-ды. Алты-жеті жылдан бергі тіршіліктеріне шетінен аздап талғажау еткен бұл қазынаны тыққыштап жүрген бунақтарынан қарап, ендігі қалғанын аз да болса деп Ораз бен Ақадидың мына сапар жолына арнады.

	Ертесі Аталық Ораз қалаға келетін керуен түселқаналарын аралап жүріп, бір орыннан керуен тобын тауып, керуенбасын сұрастырып тауып, онымен ұшырасты. Түркістаннан2 келген керуен бір жетіден соң қайтатынын айтқанда: «Біз балам екеуміз ғана, сізге қолқанат болармыз, ала кетуге жайларыңыз келе ме?» – деген еді.

	Керуенбасы елулер шамасындағы тіс қаққан, шоқша бурыл сақалы бар, дембелше келген, жылы жүзді, ашық адам екен, ала кететініне уағда берді. Мұнысына қуана кеткен Аталық Ораз әйеліне бір аптадан кейін керуенмен бірге кететіндерін айтып, баланы ойынға көп жібермеуін өтініп, жолға дайындала бастады. Біраз ақша дайындап, азық қамдап, киім-кешек тігілгенше келісімді уақыт та өте шықты. Керуен тобының уағдалы күні таң елең-алаңда Ораз бен Ақади баласына Алмақан іштей елжіреп, әлденеше мәрте құшақтап, бетінен сүйіп, бауырына басып, қысып жүріп жолға шығарып салды. Бар өмірін бірге өткізіп келе жатқан Ораздан жер ортасына келгенде тірі айырылғанына қамығып, қимастық сезіммен арттарына қарайлай берді. Өзегі өртеніп, өксіп теріс айналды. Олардың қарасы өшкенде ғана барып жаулығының бір ұшын аузына салып қатты қыршып тістеп, бір ұшымен төгіліп-төгіліп кеткен көз жасын сүртіп, еңкеңдей басып үйіне кірді. Кіре сала сәкіге етпеттеп жата кетіп өксіп-өксіп жылап, солқылдады-ай келіп!

	Бұхара қаласының оңтүстік сырт көшесін бойлап таң алагеуімде дорбаларын арқалап шал мен бала ешкімнің көзіне түспей, қала сыртындағы керуен түселқанасына келіп кірді. Керуенбасымен амандасып, келгендерін мәлім етті. Керуеншілер тас түйін болып, бұл шаһардан алған дүниелерін түйелерге артып, жүруге дайын тұр екен. Керуенбасы оларға жылы сөйлеп жүр, жан-жағындағы сапарластарына:

	– Дорбаларыңды мына түйеге байлаңдар, шаршағанша ілесіп жаяу жүресіңдер, шаршағанда әлеуеттірек түйелерге кезек шығып аларсыңдар, – деп сөйлей жүріп, түйелердің байлау, баспақ, арқан, жіптеріне көз салып, пысықтап жүр. Таң жарығы жерге толық түсіп айнала айқын көрінгенде керуен көші қала сыртындағы хан жолға шығып та кетті. Қалай жетелесең солай ығыңа көнетін, қара жердің қайығы аталатын осы ойсылқара тұқымы бірімен-бірі қағысып та қоймайды, әйтеуір байланған бұйдаларынан бірін-бірі жетелеп, бар болғаны «буш» деп қойып, майпаңдай басып жолға түсіп барады. Ішінара боздаулықтары да бар көрінеді. Ол жануарлар не іздеп боздайды екен деші? Мүмкін бота-тайлағы осы қайта беталған елді мекендерінде қалған болса, солары естеріне түскен де шығар, мүмкін мекен жерлерін де сағынған болар деп ойлайды Ақади. Керуен тізбегінің арасында әкесінің артынан ілесіп кетіп бара жатып, әкесі жолға шығамыз деп дайындалғаннан бері балалықпен ойына еш нәрсе келмеген көрінеді. Ақ сүтін аузына тосып, қысқа таңда қырық емізіп, мәпелеп өсірген анасының неше күндей қабағы түсіп, қамкөңіл адамдай жүргенін енді-енді ойына алып, терең ойға батады. Жаңа ғана үйден баласын ертіп шыққанда анасы бауырына қайта-қайта басып, үнсіз ғана маңдайынан, бетінен әлденеше рет сүйіп тұрғанда қыстығып: «Ой, жаратқан Алла тағала, оң сапарыңды бере гөр, жолыңа шалынар қара лағыңмын ғой, қалқам», – дегенін еске алды. Сөйтіп қимай, тілі икемге келмей кемсеңдеп жаутаңдап, белі бүкшиіп, бойы шөгіп қалғанын көз алдынан кетіре алмады. Олар әзір-ақ ұзап қалғанда артына бір қараған, алагеуімде анасы екі қолын көтеріп, шалы мен баласына тілеу тілеп тұрғандай болды, ол ойлаған сайын тебіреніп келеді, көз жасы да ерік берер емес, өз-өзінен төгіліп кеп, көмейіне бірдеңе кептеліп қалғандай болады. Әкесіне бірдеңе айтқысы келді, айта алмайды, анасымен қоса құлын-тайдай тебісіп өскен бала достары да ойына орала кетті. «Қайта барып хош деуге әкем көнбейді ғой, әйтпегенде...» – деп күбірледі өзіне-өзі. «Әкесінің ойлағаны бар шығар, әйтеуір бір ұзақ сапарға шықтық-ау, қашан оралармыз?» – деп күбірледі тағы да өзіне-өзі. Анасының шығарып салғандағы қамыққан түрі мен бір қара інгеннің «бө-ө-ө» деп үзбей созып боздаған зарлы үні бар ойын бөліп жіберді.

	– Ой, Алла-ай! – деп қалды ол үлкен адамша, әкесі естіп қалды ма деп қараса әкесі де үнсіз, аяғын ауыр алып келе жатыр екен. «Апам да біз кеткен соң осы қара інгендей боздап қалды ма екен? Үйде жалғыз қалды ғой! Тым болмаса...» – деп бір ойлап артына бұрылып, «Ызғытып барып анасын бас салып құшақтап, шерін шығара бір жылап, қош айтысып келсем бе екен?» – деп өз-өзіне күбірлеп артына бұрылып біраз қарап тұрды. Атшаптырым жердей ұзап кеткен соң: «Әй, қойшы», – деп райынан қайтты.

	* * *

	Маусым айы аяқталып, шілденің ыстығына да ілініп барады. Ұзыннан шұбап созылған керуеннің жүрісімен түйелі шеруге ілесіп келе жатқан Аталық пен балаға керуенбасы оқта-текте, көбінесе түс ауа аяқтары қоюласып қалғанын, шаршағандарын бозамық тартып шаңытқан өңдерінен байқап, үлкен жасамыс бура, атандарды меңзеп «Мынаған шығып алыңдар!» деген лебізін білдіріп, қамқорлық жасайды. Онда Ақади керуенбасы меңзеген түйені шөгеріп, алдымен оған әкесін мінгізеді. Ал өзі аса бір шөл қыстап, аяқ талмаса, түйенің үстіне шықпайды. Ал әкесі түйеге шыққан соң жаны рақат тауып, айналып үзіліп түсетіндей болған бел-бөкселері бір тынығып сала береді. Осы түйе дегеннің сиюі де бір қызық қой! Тоқтайды да екі шатын екі жаққа керіп, шаруасын бітіре береді. Мүмкіндігінше зәрін өз денесіне өзі тигізбейін дей ме екен?! Мұндайда есегінің үстінде аңызақ күнде аузы тобарсып, ерні кеберсіп, тілі таңдайына жабысатындай болып кетіп бара жатқан керуенші түйенің тартынып тұрып қалғанынан кенет шошына қалып артына қарайды. Оны көре қалса болды, Ақади ешкімге айтқызбай-ақ жүгіріп барып түйені айдайды немесе бұйдасы түсіп кетсе, барып керуеншілерге алып береді. Керуеншілер шөлдеп, шаршап келе жатқанда «түйеге өш деген де медет» дегендей баланың осы көмегіне деген дән ризалығын жымия күлімсіреген бет-өңдерінен білдіріп, сөйлеуге ерінсе де бастарын бір рет изеп, Ақадиға бір, тартынған түйесіне бір қарап қойып жүре береді. Кейбіреулері: «Әй, мың болғыр-ай, жасың ұзақ болғыр!» – деп алғыстарын дереу білдіріп жатады.

	Әлден уақытта керуенбасының өзі тоқтап, арттағыларға хабарлап, тыныстататын кездері де болады. Мұндайда керуеншілердің түйелерін шөгеріп қойып, іш босатып, бел бекітіп алатын тыныстау шақтары болады. Қолдарын ұлпа топырақтарға уқалап тастап, бір үзім нандарын жеп, торсықтарынан су ішіп, керуенбасының емеурініне қарап, жүруге ыңғайланады. Сондайда Ақади әкесінің артынан еріп кете бармай, жан-жағын барлап, түйесі тұрмай жатқан, есегі жүрмей жатқан немесе есегі шалғайлау оттап кеткен керуеншілерге көмектеседі. Олар да қол-аяқтары ұзарып қалғандай болып Ақадиды алқап-алқап жатады. Керуеншілер әдетте өз азықтарын өздері тарта жеп, талшықтап, сусындарын ұрттап ішіп жүре беретін. Осы ұзақ сапарға шыққан Аталық пен Ақади да бұған әбден үйреніп алды. Өз жауапкершіліктеріндегі жүкті түйе немесе мінген есек болмаса да, қоналқа жердегі далаға түнейтін. Демалыс жағдайында жатса да әкелі-балалы екеуі ұйқыға алаңсыз шөгіп кетпей сергек жатады. Әлсін-әлсін түрегеп жан-жақтарын барлап келіп бір-ақ жатады. «Қара жердің қайығы» аталатын түйе түлігінің аштыққа, шөлге төзімділігі де зерек Ақадиды қайран қалдырады. Шөлейт жерлерден анда-санда жұлған бір үзім шөпті тауыса сап соны қанағат тұтады да, тәулік бойы су тата алмаса да, аздап күйіс қайтарғандай шайнаңдап қойып, маң-маң басып бірқалыпты жылжи береді. Ал керуеншілер ұйықтап демаларда шөгерсе шөгіп, тізерлеп қойса соған үнсіз көніп, күйіс қайырып жата береді. Неткен көнбіс мал десеңші?! Мұндайда Ақадидың есіне әкесінің үнемі айтатын: «Алла тағала адам игілігі үшін бәрін де жаратқан», – деген сөзі оралады. «Рас-ау, – деп ойлайды ол, – егер осы түйелер, тіпті түйелер ғана емес-ау, анау ұзын құлақ, аңыраса дауысы құлақтан өтіп, төбе құйқаңды шымырлататын есек деген хайуан жаралмаған болса, мына адамдардың бүйтіп ұзыннан-ұзақ созылып Қытайдың, Қашқардың жібек бұйымдарын Бұхараға тасып, Бұхараның саудасын Түркістанға тасып, ұшы-қиырсыз ұзақ жол жүруі мүмкін бе еді? Әй, әкем де біліп айтады екен-ау! Мына түйе деген алып күштің иесі маңғаз да, аңқау жануар мен анау тықылдап жүре берсе арымайтын, тұяғы тозбас, құрсағы ашпас есек деген хайуан осындай ұзақ жолға, ашқа да, тоққа да, шөлге де төзімді болмаса да, мына керуен қалай қозғалар еді?! Бұл керуен болмаса біз де бұлармен еріп, мұндай ұзақ сапарға шығар ма едік? Мынадай сайын дала, саумал сахараны көре алар ма едік? Мүмкін емес, не жағдаймен болса да әкем мен шешем көбінше менен аулақ өздерінше ақылдаса жүріп шықтық қой бұл сапарға! Әке-шешемде де бір қысылшаңдық болған шығар. Осылайша сапарға шықпасақ болмайды дегенді көп айтты ғой әкем», – деп бір ойдан бір ойға кетіп, «Бұхара мен Түркістанның арасы қанша екен деші? Үһ, жан-ай», – деп әрлі-берлі аунап жатып, ұйықтап кетеді Ақади.

	Бала болса да, жастың аты жас емес пе! «Кәрі жүрген сайын жаурап тұрады, жас жүрген сайын қунап тұрады» деген ғой! Елең-алаңнан керуенбасының қузауымен керуеншілер қозғала бастағанда-ақ Ақади елден бұрын қарғып тұрып, тап-тұйнақтай жиып-теріп бола береді. Ал әкесі Аталық оянса да, жатқан орнынан создығып әзер қозғалып, ауырлау көтеріледі. Киінгендегі, дәретке барғандағы қыбыр-қимылдарынан Ақади көз алмай қарап тұрады да әкесін аяп кетеді. «Жасы ұлғайған адамға ұзақ сапар қиын екен-ау!» – деп іштей күйінеді де, әкесіне тіл қатқысы келеді. Не деп тіл қатарын да білмейді, сөйтеді де: «Әке, тынығып қалдыңыз ба?» – дейді. Оның бұл сөзі әкесінің құлағына жағып, жылы тиеді. Бір жымиып күліп алады да: «Ой, айналайыным-ау, сергіп кеттім ғой!» – деп ойы өріс, бойы қуат тапқандай ширап сала береді. Баласына мейірлене бір қарап алып, іштей Жаратқан иесіне сиынып тілегін тілейді. «Ей, Жаратқан ием, осы қалқамды жамандықтан сақтай гөр!» – дейді әкесі үнемі талмай. Керуен көші осылайша таңның атысы, күннің батысы сағат санап, жаздың ұзақ сары күнінде тынымсыз жүріспен бір күні бесін ауған шақта Түркістан қаласына да келіп жетті.

	– Түркістан қаласына келіп жеттік, біздің мекеніміз осында, – деді керуенбасы Аталық Оразға естірте. Бұл сөз олардың әкелі-балалы екеуінің ендігі беталысы немесе тұратын жерінің қайда болатынын меңзеп тұрғандай сезілді оларға. Ол анадайда күлімсіреп өзіне қараған керуен-басына дән ризалығын іштей түйіп, оның осыншалық алыс қиян-қиырлы шытырман жолда азық-түлік пен сусынның таршылығына қарамастан қабағын шытпай, қолынан келген қамқорлығынан қағыс қалдырмаған нысапты, қанағатты, рақымды, бір мың болғыр ғазиз жан екенін аңғарды. Енді оған алғыс айтып, барар жерін ешкімге де тіс жармай, оңаша кетпек ойға келді. Ол оңаша шығып қаланың бір шеткерілеу жағынан пәтер майлап, «оңаша тұрсақ, көзге көп шалынбасақ» деген ойлардың жетегінде келе жатты. Баласына қарап еді, ол күлімсіреп әкесіне қарады. Ол да керуенбасына жылы жүзбен қарап, белгілі ой ұшығын сабақтап тұрғандай көрінді әкесіне.

	– Е, балам, Түркістан қаласына да келіппіз, қаланы аралап бір демалар қоналқа орын табармыз, – деді Аталық баласына. Бала әкесіне күлімдей қарап басын изеп әкесінің артынан ілесті. Аталық керуенбасы керуеншілердің алды-артын бағамдап тұрғанда баласын ертіп оның жанына барды. Ол да екеуіне бері бұрыла бергені сол еді, Аталық та:

	– Рахмет сізге! Біз бір қоналқа орын тауып алайық! Істеріңіз ілгері бола бергей. Аман-саулықпен дидарласуды Алла нәсіп қылғай! – деді жылы жүзбен шөлдеп-шаршап тұрса да, түк білдірмеуге тырысып.

	– Жарайды, Ораз аға! Бұдан былай сапарға шықсақ, бізбен тағы сапарлас бола аласыздар, бірақ біздің тұрағымыз осы Түркістан қаласы ғой. Тату-тәтті сапарлас болдық, аман-сау болыңыздар. Мына балаңыз да амансау болсын, болайын деп тұрған бала екен! – деп Ақадиға күлімдеп қарады да, оның буыршынның көзіндей от шашып тұрған көзқарасынан қос жанарын тайдырып әкетті. Олар керуенбасымен қол алысып қоштасып, қаланың шығысқа қарай созылып жатқан боз топырақты көшесімен жүріп кетті. Олардың артынан керуенбасы аз-кем қарап тұрды да, өз жөніне кете барды.





IV тарау


	СЕРГЕЛДЕҢНЕН КӨКШЕТАУҒА САПАР



	Күндер жылжып, айлар ауысып өтіп жатты. Аталық Ораз баласы екеуі қала халқымен көп араласуды жөн көрмеді. «Көрмеген жердің ой-шұңқыры көп» дегендей, әкесі қалай сақ болса, баласы да сондай сақ болды. «Ойын баласы едім-ау» деп кергіген жоқ, адамдарға да көп тіл қатып сәлемдесе бермеді, әкелі-балалы екеуі қаланың адам аяғы сиреген кезінде оқта-текте көшеге шығып жұмыс іздеп көрді. Адамдар олардың жұмыс сұрағанына қарап тұрады да: «Сіздерге лайық жұмыс табылмайды», – деп бастарын шайқап өте шығады. Жұмыс табылған күннің өзінде де берген ақысы мардымсыз, анау-мынауға жетпейді, қайыршының алақанына салатын тиын-тебендей ғана бірдеңе. Осылай күндер өте келе олар бұл жүріс-тұрыстан да жалыға бастады. Қалтадағы азырақ ақша да бір күн болмаса бір күні таусылар, сонан соң қалай күн көреді, ар жағы белгісіз, бір құдайға тәуекел етіп көрмек.

	Күн жексенбі болатын, таңертең олар оразасын ашқан соң жалға алып тұрып жатқан қуықтай үйлерінен көшеге шықты. Әкесі қандай ойы бар екенін өзі айтпаса, Ақади қадалып сұрамайды. Әкесі баласының ойын байқамаққа бірер іс туралы сөз қозғап, өз ойын оған баласынбай айтқан күнде де Ақади оған шақты жауабын айтқан соң үнсіз тұрады да әкесі ештеңе айтпаса, басы артық сөйлеп ар жағын қазбаламайды да.

	Олар көшенің оңтүстігіне қарай беттеп барып, кішкентей дүкенге бұрылды. Дүкенді ашып отырған бурыл сақалды, төртбақ денелі, бидай өңді, жылы жүзді адам екен. Аталық оған амандасып, дүкен алдында аз аялдап еді. Дүкенші оның сырттан келген адам екенін танығандай немесе ой соқты қиялын сезген тамыршыдай олардан жөн сұрай бастады. Сұңғыла адам екені байқалады, сөйлегенде қасқа тісіне қаптаған алтыны жарқ-жұрқ етіп, өзі езуін жая күлімсіреп, биязы мінезбен сары майдан қыл суырғандай сөйлейді екен. Жанарында ұшқын атқан жылылық бар. Аталық оған өз жайларын қысқа ғана айтты.

	– Бұхара қаласының тұрғыны едік, азырақ тіршілік үшін лайықты жұмыс бар ма деп жүрген жайымыз бар еді, – деді.

	Дүкенші әкелі-балалы екеуіне басынан бақайына дейін көз жүгіртіп біраз тұрды да:

	– Тым алыстан келген екенсіздер, тұрмыс деген желқайық айдап келді ғой! Жасыңыз ұлғайып қалғанда... – деп барып балаға тағы да қарады. «Бала да атпал азамат болғанша бар-ау әлі», – деп дауысы бәсең шығып барып, сөзден тоқтап қалды. Ақади әкесіне қарап «кетейік» дегендей ыңғай байқатып еді, әкесінің кеткісі жоғын түсінді. Аталық біраз үнсіздіктен соң, «Айран сұрап келіп, шелегіңді жасырма» деуші еді ғой, не де болса осы адаммен ұғысайын» деген байламға келіп, қысыла тұрып:

	– Қаражат шарт-жағдайымыз мардымсыз еді. Сауап үшін аздап болса да тегін тамақ беретіндей орын табылар ма? Бұл қаланың жағдайын біле алмадық, – деп қымсынды. Дүкеншінің езуіне күлкі үйірілгендей болып аз тұрды да, екеуін де аяп тұрғандай боп тіл қатты:

	– Бір күн, бірер мәрте болмаса, ұзағырақ мерзімге ондай орын табыла қоюы мүшкіл-ақ! – деді. Дүкенші Аталық пен балаға отырыңдар дегендей дүкен алдындағы дөңбекті меңзеді. Аталықтың аузына қарап отырғанын байқап, сөзін одан ары сабақтай берді.

	– Егер жолдарыңыз түсіп жатса, тағы да ұзақ сапар шегесіздер. Ұзақ сапарда қазақ деген бір халық бар дейді, сонда барып бірнеше жыл тұрып, әл-ауқаттарын жақсартып, атажұрттарына қайтқандардың біреулерімен сұхбат құрғанымыз бар еді. Ол халық ағаштан жасап алған, дөңгеленген киіз үйлерде тұрады екен, өздері көшіп-қонып жүреді екен. Пейілі кең, барған қонаққа дастарқаны жайылса жиылмайды екен. Барған адамды танысын-танымасын жылы шыраймен қабылдап, қойын сойып, қымызын құйып, тойғыза тамақтандырып, төріне отырғызып төредей күтіп, қонақжайына жайлы жатқызып аттандырып жатады. Бір тиын ақша дәметпейді дейді. Ол халықтың қорасында мыңдап қойлары, табындарында жүздеп, мыңдап ірі қара түліктері болады дейді. Сергелдеңмен жүріп сол елге барған адамдардың жайы жарасып тұрып қалса, егер жұмыстарына қолғабыс етсе, қайтарында ақыларын артығымен төлеп береді екен. Сол елге барып, әуелі қатын алып, үйлі-баранды болып келген біреуді де жолықтырғаным бар еді. Осындай сақи халық екен олар, – деп бір тоқтап, Аталық пен баланың бетіне алма-кезек қарап еді, Аталық күліп тұр екен. Ол кісі біраз ыңғайсызданып қалды. Оның ойына «Аталықтың қазақ болуы ықтимал болса, менің қазаққа қазақты таныстырғаным қалай?» деген ой келді. Аталық та оны сезе қойғандай, қазақты мына сырт ел қалай танып, қонақжайлылығына тәнті боп жатқанына іштей дән риза боп, дүкеншінің сөзін сүйсініп тыңдап тұрған-ды. Сондықтан оған тағы айта түссін дегендей ұмсына түсті. Ал Ақади болса, мына дүкеншінің сөзіне қарап, өзі туып-өскен қазақ халқының мынадай артықшылықтарын оның аузынан естігеніне мәз еді.

	Дүкенші олардан оғаш бейне байқай алмады, аз тұрып сөзін сабақтай жөнелді:

	– Ол халық үйіне барған қонағын бай-кедей деп бөлмей қадірлейді екен. «Құдайы қонақ» дейтін, «қырықтың бірі – қызыр» дейтін әдет-салттары да бар көрінеді. Сондай-ақ пейілдерімен бар тамағын алдына тосып қонақ аттанып кеткенше тік тұрып қызмет ететін ата-бабаларынан қалған салт болса керек. Осындай кең пейіліне қарай дастарқандары да молынан жайылып, сахара даласы да көсіліп жатыр. Құдай осы кеңпейіл ниетіне берген бе дерсің. Осы кең дүние сол қазаққа бола жаралған-ау дейтіндей, – деп Аталыққа күлімдей қарады дүкенші. Сөзінде мысқыл бар ма дегендей Аталық оған таңдана қарады. Дүкенші сөзін тағы да жалғады. Өзіне әсері күшті болған осы қазақ туралы білген, естіген әңгімелерін сарқа айтпақ көрінеді.

	– Ол халықтың жаз жайлауы, қыс қыстауы, күз күзегі, көктемде отыратын көктеулігі сынды мекен орындары бар екен. Сол мекен орындарының арақашықтығы да бірнеше күндік ұзақ жол деседі. Ал сол ұлан-ғайыр далада байлары мен мырзалары, бикештері малына киініп, жорға, жүйрік, дүлдүл, әсем аттары мен әдемі ер-тоқымдарын жалт-жұлт еткізіп, салдыртып жүретін көрінеді. Сіздердің ақылдарыңызға сыйса, жол тапсаңыздар, алыста болса да, сонда барып белгілі уақыт аялдап көрсеңіздер қайтеді, – деп дүкенші әкелі-балалы екеуіне қарады. Күлімсіреген өңінде мысқылға жақын сұраулы бейне бардай, оларды бақылап, сынап тұрғандай.

	Аталықтың қазақ халқы туралы білетіні көп болса да, Сарыарқа, Көкшетау, Қаратау жақтарға барып көрмеген-ді. Сондықтан да мына дүкеншінің сөзін толық тыңдап, өз туған халқының жай-жағдайының басқа халықтарға қарағанда мақтауға тұрарлық ісі болғанын іштей қанағат сезінді. Жалғыз-ақ «тым алыс жол-ау, жолды қалай табармыз, қалай жетуге болады?» деген ойлар жетегінде отырған. Не де болса осы дүкеншіден біраз қанғысы келген Аталық өз ойының түйіндеріне одан шешу сұрағысы келді.

	– Жарайды, пірәдар, жақсы адам екенсіз, бізге жылы сөзіңізбен медет бердіңіз. Алла жарылқасын сізді! Біз де қазақпыз, қазақ жайын білеміз, бірақ ол жаққа аяқ баспағанбыз. Олар тым алыста болса, қалай баруға болар екен? Біздің қазіргі тұрған тұрқымыз осы ғой, – деді қымсынғандай болып төменшіктеп. Дүкенші біраз ойланып тұрды да:

	– Осыдан солтүстікке қарай бірер шақырым жүргенде керуен түселханасы бар еді. Жылда осы мезгілдерде сол қазақтардың керуені келіп, осы қалаға сауда-саттықтарын жасайтын. Әкелген заттарын осы қалаға өткізіп, көбінше кездеме, шай-шалаң, жіп, жібек алып қайтушы еді. Сіз сияқты сапаршы адамның кейбіреуін мен солардың керуенімен келгенінен кезіктірген едім. Мүмкін осы кезде келіп те қалған болар, сіздерге содан оңы жоқ. Олар кезіксе, құдайдың оңдағаны, қазақ ауылдарын қашан тауып алғандарыңызша сіздерден көк тиын ақша дәметпей-ақ, барды бөліп-жарып қаужал етіп алып та кетер. Өз қазағыңыз екен оның үстіне, – деп оларға үміт отының өшпес шаласын қағыстыра түсіп, жалынын жарқыратқандай болды.

	Аталық Ораз баласы екеуі де ойға батып отырғандай еді. Ақади дүкенші мен әкесіне кезек қаранып, жүзіне күлкі үйіріле қалыпты. Оның «Шіркін, біздің қазақ деген халқымыз қандай керемет жақсы, әттең, соған бір жетсек-ау», – дегендей таңданыспен отырғаны мәлім. Ол дүкенші және сөйлей түссе игі еді-ау деп отырғандай. Ал Аталық дүкеншіге жақындай түсіп:

	– Ендеше «Жақсы сөз – жарым ырыс» дейді ғой, мен сізге алғысымды айтып, табан ақыңызды да төлермін. Сол керуен түселханасына бізді ертіп барып, керуен бар болса, бізді керуенбасымен сөйлестіріп, жайымызды білдіріп қойсаңыз жарар еді, – деп оған қадала қарады. Ол бастапқыдай емес, бұл жолы дүкеншіге көне таныс адамындай тосырқаусыз қарап, еркін сөйлеп тұр. Дүкенші әкелі-балалы екеуіне кезек қарап тұрды да жымия күліп:

	– Жарайды, дін туыс екенбіз. «Үйден қырық қадам шыққан соң мүсәпір болады» дейді екен. Жолаушыға жол көрсетіп, жолын ашу сауапшылыққа жатады ғой! Ол үшін мен сіздерден табанақы алсам, керуенбасына бір ауыз жақсы сөзімді жалғауды бұлдасам, «қайырым шайыр болар». Олай дей көрмеңіз, мен сіздерді сонда ертіп барайын, келсе айтқаныңыздай көмек қолым созулы, келмесе түселқананы көріп хабар-ошарын ұғып қайтармыз. Жарайды онда, менімен бірге жүріңіздер, – деп орнынан тұрып дүкенін жапты.

	Дүкенші семіз, жүні жылтыраған орауыз қарагер есегіне шомын салып мінді де:

	– Ал менің соңымнан еріңдер, – деп қойып, есегін жорғалай бастырып, алдыға түсе берді. Қорадан шығып, қожайынын үстіне қондырып алып жолға түскенде қарагер есек те жорғалай басып, аңырап қоя берді. Аңырауын тіпті қайталап-қайталап, көмекейінен ышқына-ышқына үздігіп қайырып, қоңыраулатып барып, мені көрдің бе дегендей ғып тұмсығын көкке қаратып, аузын кере-кере ашып қойып, қамшы салдырмай «қит, пүш те» дегізбей тыпылдап кетіп барады. Аталық баласы мен екеуі қарагер есекке сүйсіне қарап, дүкеншінің артынан жедел басып барады. «Танымайтын адамдардан да жақсы адамдар кезіге береді екен-ау», – дегендей Ақади да өз-өзінен қуанып аяғын жылдамдата басып барады.

	Олар лезде керуен түселханасына да жетті. Керуеншілердің де келіп алғанын байқады, аула толы түйелердің бос жатқанына қарап, дүкенші есегінен түсіп, есегін қақпа алдындағы дөңгелек түбірге байлап қойып күтіп тұр екен, олар жете бергенде-ақ әкелі-балалы екеуіне қарап:

	– Бүгін оң жамбастарыңнан тұрған екенсіңдер, пірәдар бауыр. Мына мен айтқан қазақ керуенінің дәл өзі. Мынаған қарағанда олар әкелген малдарын да өткізіп болған көрінеді. Енді саудаларын жасаса болғаны, кешікпей қайтады, жүріңдер ішке кірелік, – деді олардан бетер қуанышқа бөленгендей болып.

	Бұлар ішке кіргенде жастау бір жігіт алдарынан шығып сәлем беріп, үйге бастады. Жатаған там үйге сәлем бере кірген кісілердің сәлемін төрде отырған селдір сақалды қартаң адам алып, өзі қайтара сәлем беріп, Аталықтарға төрден орын нұсқады. Оң жағындағы қисайып жатқан орта жас шамасындағы адам да басын көтеріп, төмен сырғыды. Олар шай үстінде екен, бұлар да «келіңіздер, дәмнен алыңыздар» деген ілтипатпен дастарқаннан ауыз тиді.

	– Жол болсын! – деді төрдегі селдір сақалды қартаң адам. Оны дүкенші керуенбасы осы болар деп шамаласа керек.

	– Әлей болсын! Мына бір қандас туысқандарыңыз – шал мен баланы сіздерге бастап келген едім. Алыстағы қазақ ауылдарын іздейді екен, қайрандарыңыз тиіп, ала кете аласыздар ма? – деп әлгі адамға қарады. Ол адам кідірместен шал мен балаға бір қарап алып:

	– Жарайды, біздің жолға шығуымызға үш күн ғана уақытымыз қалды, соған даяр болсын, ала кетуге әзірміз, – деді іркілместен. Қулық-сұмдығы жоқтай ашық-жарқын айтылған мынау риясыз жауапқа тосын қызыға қалды олар.

	– Даярмыз, айтқан уақыттарыңызда келсек бола ма? – деді Аталық ризалығын баса алмай.

	– Жол қаражаты кемшілдеу еді, оған да қол ұшын бере аласыздар ма? – деді дүкенші де бүкпесіз сөйлеп.

	Керуенбасы оларға қайтадан көз тоқтата қарап, езу тарта сөйледі:

	– Біз сапарлас жолдастан қаражат сұрайды дейсіздер ме? Сапарға бірге шыққан соң «Кемедегінің жаны бір, жібектің түйіні бір» деген емес пе, біз не жесек соны жеп, біз не ішсек соны ішіп кете барамыз. Сарыарқаның сар даласының сандуғашындай сайрандап, – деп керуенбасы селдір сақалы селкілдей күлді.

	Сөзді одан әрі созу ерсі болар деп түйген дүкенші керуенбасына ризалық айтып, «онда сол айтқан уақытында келіңіздер» деп Аталыққа қарап иек қақты да, оларды бастап үйден тысқа қарай беттеді.

	Аталық баласы екеуі өз әлдерінше үйлеріне барып дайындықтарын істеді. Бір күн базарды аралап, қалтада бар азын-аулақ ақшаларына (Мейіз ханымның Алмақанға берген азды-көпті алтын-күмісінен қалған арқар жалақтай ғана жұрнағына) қалдау еті бар бір қарагер байтал сатып алды. Онан соң керуенбасының айтқан күніне туралап олар пәтерді иесіне табыстап, шапандарын байталдың арқасына тартып алып, дорбаларын арқалап, қарагер байталға мінгесті. Олар керуен түселханасына таң атып, жерге бозамық жарық сәуле тарала бере жетті. Керуеншілердің жүктерін тас түйін артынып, буынып-түйініп, жинақыланып жатқанының үстінен дәл түсіпті. Аталық баласы екеуі алдымен керуенбасына келіп амандасты. Керуенбасының зыр жүгіріп керуеншілер жұмысын жөнге салып жүргенінен олардың бұл сапарының сәт сағаты бірден аңғарылады. Аман-сәлемнен кейін ол Аталыққа:

	– Жарайды! Сіздер бүгіннен бастап менің қонағымсыңдар! Сондықтан менен көп алыстамаңдар! Қонған жерде менің шатырымда болыңдар, жатын орындарың да сонда, алаңсыз болыңдар, – деді де өз жұмыстарына кірісіп кетті. Ара-тұра Ақадиға қарап: «Азаматым, қалай? «Ер сыртта, болат отта шынығар» деген, мына сапар қандай тамаша сапар-ау», – деп қалжыңдап жайтаң қағады. Ақади да оған тосырқамайды, қарагер байталды қақпа сыртынан шеткері байлап келгесін, ағалап-жағалап түйелердің байлау-баспағына қолын тигізе бастады. Міне, керуен осымен Түркістан қаласынан күн шығар алдында артын үзіп шығып қиырға тартып, шұбалып жатқан керуен хан жолымен создыға жүріп кетті.

	Тамыздың таңынан күн ұясына отырар шаққа дейін создыға тартқан керуен көші күнде сол бірқалыпты жүрістерінен бір танған жоқ. Күндіз әркім өз қапағынан бір жұтымнан су ішіп, қарны ашса бірдеңе жеп жүре береді де кешке қоналқада, қандай жерге келсе де, керуенбасы лайықтаған жолдан сәл аулақ, қалтарыстау жерге барып жайғасады. Аталық баласы екеуі басқа керуеншілермен онша араласа кете қойған жоқ. Керуенбасының кең тынысты шатырын тігіседі де сонда кіріп тынығады. Дастарқан жаяды, керуенбасы олардың дорбасынан азықтық еш нәрсе алғызбайды, шамасы олардың өздеріне күндізгі дәмдеріне қала тұрсын дейді-ау деймін, ылғи да өз сандығын ашып, дайын тағам-азықтарды алып, дастарқанға салады. Сөйтіп аш қалмай қалыпты жүріспенен сапарларын жалғастыра берді олар. Тау-қырат асып, тас басып, бұлақтарға кезі келгенде тоқтап, өзендерді кесіп өтіп, керуен көші жөнеле берді. Ұшы-қиыры жоқ сар даланың аңызақ желіне қарамай, қапырық ыстығын қақ жарып, жерін қусырып келеді әйтеуір. Қатты шаршап, кенезелері кеуіп, шөліркеп, таңдайлары кеуіп келе жатса да, керуенбасының шекесі бір тарылғанын, апшысы қуырылып, маңдайы қушықтана қалғанын көрмеді бұлар. Ол ғана емес, керуеншілер де өздері басқарған керуен көліктері – түйе жануарлар қандай көнбіс болса, олар да сондай көнбіс көрінеді. Әркім өз ісімен өзі жүр, сөйтіп бірімен-бірі селбесе кетіп бара жатады. Бірі қағыта қалжыңдап, жол бойы бірін-бірі зілсіз іліп тартып ойнап-күліп келеді. Бәрі де керуенбасының сынағынан өтіп, ыстық-суыққа, майлық-сулыққа бірдей, сайдың тасындай іріктелген саңлақ жігіттердей байқалады Аталыққа. Осындай сыйласымдылық пен өзара рақымдылық, қайырымдылық осынау алыс сапардың ауырлығын сезіндірмегендей. Тамыздың шаңқай ыстығы, тіпті түн баласында кейде үп еткен жел жоқ қапырық ыстықтың тынып тұратын, түлкі құрсақ жол басуды ғана білетін, шөліркеген сайын түкірігін тамсап жұтып аяңдай беретін керуеншілердің бақайынан келмейтіндей десе де, жандары қанша сірі болғанмен, адам жаны темірден жаралмаған ғой. Адамдар арып-ашты, шаршап-шалдықты, бірнеше арық көлік болдырып жолда қалды. Қонған жерлерінде жатқан орындарынан тұра алмай өліп қалғандары да болды. Суды ғой, жолда кезіге қалған бастау-бұлақтар болса, әркім өз қапақтарына толтырып алып, аужалдана жүрсе де, бар адамның да азығы қаншалық талшықтағанымен де тақа таусылуға таяды. Керуенбасының да екі сандық пен дәу қара бураға теңдеп жүретін азық сандығының түбі де тықырлап қалды. Ол ғой бұл үшеуінің жегеніне бола емес сияқты. Қайсы керуеншінің азығы азайып қалғанын байқаса болды, керуенбасы шақырып алып бір-екі күндік талшығын оған беріп жатады. Сандық түбі тықырлаған сайын әр шайда Аталық баласымен екеуі қысылғандығын іштей біледі де дастарқанға қол созғылары келмейді. Керуенбасы оған қоя ма? Бір үзім нан болса да олардың алдына тартып, оларға өзінен бұрын шай ұрттатады, ал олардың өз дорбалары әлдеқашан босап қалған.

	Аталық баласы екеуі шынында да әбден арып-шаршап қалған. Үнемі түлкі құрсақ жүргендіктен әл-дәрмендері күн сайын азайған, төзімдерінің де жұқарып қалғанын шамалаған Аталық қоналқа жерден таңсәріде аттанбақ болып жатқандарында керуенбасының қасына келіп біраз тұрды. Керуенбасы оның бір жұмыс айтқалы тұрғанын шамалап, оның бетіне қарап тұрып, оның да, жанында таяу тұрған баласының да тым жүдеу болып кеткендерін байқады. Шаштары ұйпалана өскіндеп, жақ жүндері үрпиіп, көз жанарлары сулы жиектеніп жасаурап тұр екен. Ол адам баласына қылдай қиянат ойламайтын осы әкелі-балалы екі бейуаз жанға қарап тұрып оларды аяп кетті. Бірақ аяғанымен де оның да еш лажы жоқ еді. Бұлар емес, керуен жолына жүріп әбден пісіп-қатып алған, денсаулықтары мықты, күш-қуаттары сарабдал осы керуен жігіттері де, тіпті қабырғасы қайыспас өз басының да азып-тозып қалғанын шамалады.

	– Қане, замандас аға! Айтарыңыз бар шығар? – деді Аталыққа мойын бұрып, байыпты тұрып.

	Аталық айтуға бекіп келгенін айтып үлгеруге бел байлады, дауысы да бәсең, қырылдап шықты.

	– Сізге көп рахмет, бауырым, сіз де қолыңыздан келген көмегіңізді аяп қалмадыңыз. Біз де бар шамамызбен шарықтап келеміз, арыдық, шаршадық, әсіресе алыс жол басып қабырғасы қатпаған, бұғанасы өспеген балама ендігі жол ауыр келіп тұр. Байталда өз басын алып жүрерлік қана хал қалды. Сіздерге де аз жүк болмаған шығармыз, мекендеріңізге енді қанша күнде жетесіздер? – деп бір тоқтады.

	Керуенбасы оған шын жағдайды айтып беруге бекіп, сөзін жалғауын демей түсті.

	– Ал біз осы жүріспен енді он күн жүрсек, мекенімізге барамыз, – деді.

	Аталық оған:

	– Егер одан берірек, жақынырақ жерде елді мекен болса бізге жол жайын айтып берсеңіз, біз сол елді тауып тынықсақ деп едім, – деп өтіне қарады. Керуенбасы оның ойын енді анық ұққандай болды да, сұқ саусағымен алдын нұсқап:

	– Анау қыраттан асқанда жол екіге айырылады, сол жаққа қиғаштаған жолмен жүрсеңіздер, бүгін кеш далаға қонып, ертең бесінге таяу жайлау елінің шетіне ілінесіздер. Ол жер Көкшетау3 деп аталады. Орта жүз Қарауыл деген ел мекендейді. Олардың да байлары жер шетіне ала отырады. Аз күн тынығуларыңызға ыңғайлы, – деп нұсқады.

	Олар керуенбасына хош айтысып, солай қарай бет алды. Керуенбасы қолымен нұсқаған қыраттан аяңдап асқанша әкелі-балалы екеуінің ту сыртынан көз алмай қарап тұрды. «Бастарына әлдеқандай күн түскенде шығар», – деп өз-өзіне күбірлеп, іштей тебірене тұрып, бала туралы ойланды. «Қандай ашығып келсе де дастарқанға үлкендерден бұрын қол созбайды. Ал жатарда үлкендерден бұрын басы жастыққа тимейді. Айтқан сөздері қандай орынды?.. Затты бала ғой, өз балам дейді, формасы да ұқсамайды? Тірі болсын ылайым», – деп жерге түкірінді. Олар керуенбасы айтқан жол айырығына келіп, оның нұсқауы бойынша жолдың ендігі бір басқа тұсымен қиырға тартты. Күн батқанша әр жерде аздап демала жүріп, бір қыраттау жерге бұрылып, жамбас тигізді. Қарагер байтал да жасаң сырық шөпті жыраға келгенде жерден басын көтермей тұрып қалды. Түнгі салқында едәуір тынығып алған олар таң алагеуімнен жолға шықты. Шексіз сары дала сағым қудырады. Әкелі-балалы екеуі бір-біріне сөйлеуді де күш көретін болды. Әйтеуір біріне-бірі қара тартып, қарагер байталды алдыға салып, түртпектеуден бір жазбады. Түс болғанда бір жартасты паналап, соның түбінен шығып жатқан бұлақтан біраз су ішіп, ең соңғы екі-үш тістемдей нандарын тауысып жеп, тағы да жолға түсіп жүріп кетті.

	Түс ауып, бесінге таяғанда көз көрім жердегі кең қолқатта отырған алты ақ үй мен маңындағы қара құрым малдарға көздері түсті. Қуаныштары қойындарына сыймады, бойларына қайтадан күш кіргендей болып, аяқтары жерден жеңіл көтеріліп, жылдам жүре түсті. Ауылға таяу кең өзекшеге түскенде ондағы ағып жатқан мөлдір бұлақ суын көріп енді олар осы бұлақ жағасында біраз аялдамақ болды. Байтал бұлақ бойындағы көкке қадала кетті. Өздері де бұлақ бойында біраз бой жазып, жуынып-шайынды.

	«Мына кейпімізбен көрмеген бай ауылына жетіп барудан тартынғанымыз оң» деген сияқты. Ескі болса да жуып кептіріп алған бір жүйе киімдерін киіп жылтырап қалды, күнге әлсін-әлсін қарағыштаған Аталық баласын ертіп, байталын айдап, ауылға қарай төте тартты. Таяп келгендерінде ауыл иттері абалап шыға бастаған еді. Ауыл сыртында сауын биені айдап келген жігіт желе шоқытып келіп, иттерді ақыра зекіп тыйып тастады. Оған дейін ауылға таяғанда байталды жібере сап, шал мен бала да ортадағы үлкен ақ боз үйге тақап қалған. Әлгі жігіт келіп, мама ағашқа атын байлады да, екі жаяудың алдынан шығып сәлем берді. Аталық сәлемді алды, Ақади жігітке сәлем берді. Жігіт тосырқаған жоқ. Жолаушыларды өздері беттеп бара жатқан дүмбірейген үлкен ақ боз үйге бастады. Үй сырты көздің жауын алатындай ою-өрнекті екен.

	Есіктен кіре «Ассалаумағалейкүм!» деп сәлемін бере кірген Аталықтың сәлемін оң жақ босағада қайқы бас сырлы ағаш төсекте отырған қою бурыл сақалды, денелі адам есік жаққа мойын бұрып жанарын жалт еткізіп:

	– Уағалейкүмәссалам! – деп сәлемдесті. Сосын төрлетіңдер дегендей оң қолымен төрді нұсқады. Төр алды су жаңа қотан кілемімен жайнап тұр. Тынысы кең ақ үй сыртқы көркі қандай көз тартарлық әсем болса, іші де бір мінсіз құлпырып жасаулы екен. Аталық баласын ерте барып төрге жайғасты. Тыстан етті, жеңді, еңселі биік сары бәйбіше кіре бере қонақтарға амандасып қайқы бас төсек алдындағы көлбеу жатқан қоңыр сары аю терісінен орын алды. Төсектегі қария екі жолаушыға барлай қарап отырып:

	– Жол болсын, – деді.

	– Әлей болсын! Түркістан қаласынан шыққанымызға көп болған, құдайы қонақпыз, – деді Аталық.

	Ақсақал:

	– Сүйегіңіз қалай? – деп еді, Аталық:

	– Ұлы жүзден боламыз, – деді.

	Әлгі үйге қонақтарды бастап кіргізген жігіт иығына кестелі орамал салып, жез құман мен леген алып кірді. Аталық баласы екеуі қол жуды, одан кейін төсектегі қария мен төсек алдындағы бәйбішенің қолдарына су құйып, олар қол жуған соң леген мен құманды далаға алып шығып кетті. Ол лып етіп қайта кіріп төр алдына күлгін торғын дастарқан жайды. Босағадағы тыңқиып тұрған өңінен күн көрінетіндей күрең сары серке тұлыпты ырғап-ырғап жіберіп, күмістеген дөңгелек қайың тегенеге қымыз құйды. Ақ сарғыштанған қымыз көпіршіп, ақ-сары сырлы дөңгелек тегенеге жарасып-ақ кетті. Тегенені дастарқанға әкелген жігіт оюлы, сырлы, гүлді ширатпа сапты ағаш ожаумен қымызды баппен сапырып құйып отырды. Ол қымызды құйып Аталықтың алдына, одан соң баласының алдына қойды. Бала қарғып тұрып төсектегі ақсақалға ұсынбақ болып еді, қария қолын ишаралап баланы қайта отырғызды. Бәйбіше де солай меңзеді, қымыз құюшы оларға да құйып бір-бір тостаған ұстатты.

	– Қане, алыңыздар, – дегенде Аталық қымызға ернін тигізді. Ал бала анау қария мен бәйбіше тостағаннан ауыз тиіп, жұтынғанша тостағанды аузына апармады. Сосын тостағанды оң қолымен көтеріп іше бастады.

	Шыпылдап тұрған ақсары қою қымыз Аталық пен баланың шекелерінен лезде терді бұрқ еткізді. Сыздықтап отырып, «алыңыз, алыңыздар» деген қошеметпен екі-үш тостағаннан тастаған соң әкелі-балалы екеуі де тостағандарының бетін басты.

	Дастарқан жиылып, аздан соң әлгі жігіт есіктен дәу ақ марқаны алып кірді. Өңінен бата сұрағаны байқалады. Аталық аз бөгелсе де төсектегі қарияның қузауымен тоқетер бата жасап, бет сипады. Марқаны далаға апарып, қайта үйге кірген жігітке кария:

	– Мына жолаушылар шаршап келді ғой, қонақүйге жайғастырыңдар, – деді. Жігіт «жүріңіздер» деп әкелі-балалы екеуін соңынан ертіп барады. Алыстап барып іш босатып қайта айналған қонақтардың қолына үй алдында су құйған жігіт оларды қонақүйге бастап кірді. Тынысы кең су жаңа кереге уықты, шаңырағы дөңгеленген үйдің едені жерден қарыс көтерілген тақтай көрінеді. Төр алды екі босағаға дейін жайылған кілем, төр көрпелер, қонақтарды төрге шығарған соң-ақ әлгі жігіт екеуіне де жүктегі құс жастықтардан алып беріп: «Демалыңыздар, тартынбай жақсы тынығыңыздар», – деп шығып бара жатып ағаш үйдің сырлы тақтай есігін жапты. Аздан соң бағанағы жігіт қонақүйдегі екі қонақтың алдына дастарқан жайды. Талшыбықтай бұралған жас келіншек сары самаурынды көтеріп, табалдырықтан аттап кіріп орнықтырған соң қонақтарға жылы шыраймен амандасты. Сұңғақ бойлы, ат жақты, сары қызыл өңінен нұр шашып тұрғандай. Күн шуағы жайыла түсті, көзге, киіз үйдің есігі ашылғанда батыс жақтан алауланып шағылған батар күннің алау нұрымен шағылыса үйге енген келіншек бет-өңдері қатты шаршап бой алдырып қалғандықтан жастықта жантайып жатқан қонақтарға бейне бір алаулы ақ шуақты шұғыланы, осы үйдің есігінен төріне қарай лап таратып, тіпті оны шаңыраққа дейін көтеріп әкеткендей сезілды оларға. Бұл кезде оюлы, қызыл сырлы әсем шаңырақтан түндіктің жартылай ашылған тұсынан күннің батыстан артында қалып бара жатқан жер-әлемге жайған ақ шуағы да шашылып тұрған болатын.

	Дастарқан үсті майлы бауырсақ, таба нан, қант, мейіз, мәмпәси, сары май, қаймақ, кілегеймен толтырылып, иығынан демалып, «мені де көріңдер» дегендей ызылдап тұрған сары самаурынды иектеп, мен де қатарыңдамын дегендей келіп орныққан гүлді ақ шәйнек те төбелдірігінен бу атып тұр.

	Келіншек дастарқанға таяп келіп өзіне арналып жасалған текшек көрпеге тізесін бүгіп жайғасып, самаурын жаққа бейімделе берді. Жігіт оң бүйірден орын алып, қонақтарға шыны алды. Шет жиектері сары алтын жалатылғандай көкшұбар гүлді шыныларға құйылған күрең қасқа шай алдымен екі қонақтың оң қолына қонақтап барып, су жаңа сәтен дастарқанның жағалауына таяп барып алдымен Аталықтың, онан соң бала Ақадидың алдына орнықты.

	Жігіт пен келіншектің алдына шай шынылар одан соң барып қойылғанда жігіт қонақтарды шай алуға жебеді. Балдай тәтті қымыз арып-ашып келген әкелі-балалы екеуінің кеудесін кеңейтіп, өзегін мәйектеп-ақ жіберген секілді. Аздап қана жұтқыншағында кеберсу бар, Аталық алдындағы шай шыныны оң қолымен көтеріп аузына апарып, аптықпай баяу ұрттады. Ақади онан соң шыныны қолына алып, шайын ұрттай бастады. Олар шай іше отырып жігіт пен шай құйған келіншекке көз тоқтата қарады. Жігіт шамасы жасы отыздарға таяп қалғандай, кең қабақты, аққұба өңді, жауырынды келген, жылы жүзді, ашық мінезді азамат көрінеді. Ал келіншек болса, осы жігітке қарасынан, қыбыр-сыбырынан осы жігіттің құдай қосқан қосағы шығар деген ой келді Аталыққа. Екеуінде де артықша арзан сөз жоқ, «шаршап алыс жол жүріп келген әкелі-балалыны шаршағанның үстіне шаршатпайық, тынықсын» деген ыңғай бар екеуінде де.

	Шай жиналып, қонақтар далаға шықты. Батыс жақтан күннің қызыл сары алауы өшкіндеп барады екен. Аттың тозығы жетіп, жіңішкерген жарты тағасындай ай аспанының оң жамбасынан: «Е, осында келіп жантайғандарың қандай тамаша болған?» – дегендей көктен көз салып, қонақтарды құптап тұрғандай. Ашық аспанның әр-әр жерінен андыз-андыз боп бой көрсете бастаған жұлдыздар үкілі тақиясынан көз нұрын жылт-жылт еткізетін ару қыздардай жымия қарасады. Аталық баласын ертіп алдағы жайылма қыратты асып кетті.

	Олар есік алдына қайта оралғанда әлгі күтуші жігіт есік алдында күтіп тұр екен, қонақтарды үйге кіргізіп, жантая тұруға үндеді. Әбден шаршап бой алдырып қалған екеуі балдай қымыз бен қаймақты тәтті сары қасқа шай және татқан жарықтық наннан тартып, тәтті-дәмділер бойларына тараған сайын денелері ширап, буындары бекіп қалғандай. Жалғыз-ақ, өне бойларының ауырлап бара жатқаны да бар. «Жатып демалыңыздар» деп тұрғандай. Жайлы орын жастыққа бастары тиіп, мызғып кетсе керек, қанша уақыт өткені де белгісіз. Судың сылдыры білінгендей болып, жастықтан басын көтерген Аталықтың алдында кестелі орамалын иығына артып, оң қолына жез құман ұстап, сол қолымен жез легенін алып тұрған жігіт көзіне шалынды. Қонақтар бастарын көтеріп қолдарын жуған соң жігіт құман мен легенді далаға шығарып, қолын жуып келіп керегенің басынан атлас дастарқанды әкеліп қонақтар алдына жайды. Бағланның басын тұмсығын төрге қарата қайқайма табақ ет үстіне қойып кірген жігіт:

	– Әумин, – деп Аталыққа көз тастады. Келіншек те жігітке қатарласа қол жайып өтініп тұр. Аталық жан-жағына қарағыштағанмен осы үйде осы төрт адам ғана көрінеді, ол екі алақанын қатарлап, білегін биіктете өз кеудесіне деңгейлес көтеріп:



	– Я, әуелі Құдай оңдай гөр,

	Қызыр, Ілияс қолдай гөр.

	Сапарымызға сәттілік бере гөр,

	Еліне ері бап келіп,

	Халқыма бақыт орнай гөр.

	Ақпейіл жандар алдымнан,

	Намысты, жомарт, арлымнан,

	Қайғысыз, қамсыз халқыма

	Бақыт-байлық орнай бер!

	Жомарт пейілің азбасын,

	Ханға жетсін әз басың,

	Әумин, Аллаһу әкбар!



	– деп бет сипады. Қарттың батасына бет сипаған үш адам. Табақты қойып болғасын ғана Аталыққа қарап тұрып, құзырлана ризаланып, «Алла айтқаныңызға жеткізсін» деген жігіт сөзін салмақпен айтып, қос алақанымен бетін баяу сипап, баяу ашты. Жігіт пен келіншектің өңдерінен алау атып, миығынан күліп тұр, езулері екі құлақтың астынан қырлауыт тартып тұрғандай. Қайқайма табақ еттің үстінде бас, оң жағында жамбас, сол жағында кәрі жілік, тағы басқа жіліктер, сүбе, арқа, белдемелер, қойшы әйтеуір, бағланның бар мүшесі қағыс қалмаған көрінеді. Келіншек дастарқан шетіне қолындағы бос табақты қойғасын барып, жігіт Аталық жақтан дастарқан шетіне тізе бүкті. Ал келіншек тысқа шығуға беттемек еді, жігіт оған:

	– Кел, жарқыным, екеуміз мына ғазиз құдайы қонақтарымызбен бірге дәм татып, сый-құрмет жасайық, – деп келіншекке жымыңдай қарады. Келіншек болымсыз ғана жымың еткендей болды да дастарқан шетіне имене келіп тізе бүкті.

	Табақ шетінде мүйіз сапты, алтын қаз инекті кездік жантайып жатыр, «алыңыз, алыңыздар» деп жігіт ілтипат білдіріп, табақты сары ала кездікті қиялай меңзегенде Аталық кездікті алып «бісміллә» деп оң қолымен бағланның мұнтаздай жылтыраған, балбырап піскен басын алып, алдымен оң езуінен кесіп, қонақжай жігіттің алдына бейімдеп табақтың шетіне қойды. Бұл оның «мал жиғанның жазығы жоқ, алдымен үй иесі ауыз тисін дегені шығар» деп түйді үй иесі қонақжай жігіт. Онан соңғы бір құлағын кесіп табақтың келіншек жақ ернеуіне, енді бір құлағын баласы Ақадиға берді. Бұл оның қазақ салты бойынша тәлім-тәрбиені құлаққа сіңіріп, ойға ұстарлық болсын дегені шығар деп түйіп отыр олар да. Енді бір езуінен қиялап кесіп алып, өз аузына салды, сосын, басты қонақжай жігітке ұсынды, жігіт басты қолына отырған орнынан түрегеліп алды, алды да келіншегіне берді. Келін лып етіп түрегелді де төрге көзін төмендете сала тұрып басты оң қолына алып оң тізесін бүкті. Аталық аса дән ризалық пейілімен қасын кере қабағын аша отырып:

	– Тәңір жарылқасын, балам, – дегенді аузынан емірене шығарды. – Отырыңдар, қарақтарым, дәмді бірге татайық! – деп Аталық жігіт пен келінді тамаққа қайта бейімдей меңзеді. Қазақтың қонақ күтудегі мынадай ықыласты пейілдерін Аталық осы үй иелерінен байқап, сынап отырғандай еді.

	Төртеуара бабымен піскен бағлан мен астындағы жұқа жайылып салынған қағаздай қамыры ауызға тиісімен тілді үйіріп, көмекейден жылмай өтіп барады. Бірақ айлар бойы ашты-тоқты жүргендеріне бола «талға түскен ешкідей» күсетіп бара жатқан емес, табақта отырған төрт адамның табақтан тамақ жесінде де төрт түрлі тәртіп бар көрінеді. Алдымен, Аталыққа қарасақ, ол кісі сары ала кездікпен жамбастан бастап еті мен майын теңбе-тең етіп жұқалай, қиялата кесіп табаққа тастайды, өз алдына ғана үйе берген емес. Табақ бетін толықтай жаба тастап, ара-тұра өзі бір жапырақ нарыннан астыңғы иегінен ауызына жөнелтіп отырады. Ал Ақади болса, қолын табаққа сиректеу созады, бір жапырақ ет алса да нарынымен қоса өз алдынан алып, қолын баяу қозғап апарып аузына салады. Шайнап жұтқаны да сылдырсыз, қонақжай жігіт өз жанынан әсем, сары ала бәкісін алып кәрі жіліктен бастап турағанда алдымен қонақтар алдына негізделіп, кесілген етті табақ бетіне жайымен түсіреді. Өзі болса табақтан нарынды да алып, аузына салуы тым сирек те емес, тым жөпелдемеде емес, қонақтарға «алыңыздар» деп оқта-текте ғана айтып, қолын табақтан аузына бейімдейді. «Арпа ішінде бір бидай» дегендей, талшыбықтай бұралған жас келін лып етіп даладан жайпақ ыдысқа қойып төрт шыны сорпа көтеріп келген. Сорпа құйылған шынылар әр адамның алдына қойылды, «отыр, тамақ ал» деген жігіт сөзіне көзінің астымен ғана басын бейімдеп жауап бергендей болады. Дастарқан шетіне оң жағына бейім қиғаштау отырды, табаққа қолы анда-санда ғана созылады. Онда да табақтағы бағлан етінен бес бармағына сыйғанша қармамайды, үш саусағымен ғана кішкене турап етті аз ғана нарынымен қоса іледі де, оймақтай аузына қаймақтай еріндерін бейімдеп сүйкімді иегі сәл сүйірленіп барып еттің ернінен ауыз ішіне енгені білінбей де қалады. Солай бір табақтағы төрт адамның өзара сый-сияпаты табақ үстінде отырғаннан тоя тамақтанғандарына дейін осылай жалғасты. Қайқайма табақ бағлан еті тақа таусылып кетпесе де, едәуір ойсырап барып тоқтады. Ет жарықтықтың тәттілігін айтсайшы, Аталық та, баласы да сылқия тойып кеткенін кейін сезгендей болып табақтан қолдарын тартты.

	Табақ жиналып, қол жуғасын қонақтарға тағы бір дастарқан жайылып, бір тегене қымыз келді. Бағанағы бал татыған қоймалжың ақсары қасқа қымыз оюлы сары ожаумен сапырған сайын өңі ашылып көпіршіп тұр. Шіркін, татқан сайын таңдайыңнан тамсанта тіл үйіреді, екі тостағаннан тастағанда жаңа ғана шеміршектеп қалған бағлан еті төмендеп қалғандай. Қонақтар далаға шығып түнгі салқын ауада жайлау түнін рақаттана тамашалады. Бұлтсыз көк аспан алыс биіктерден төңкеріле көлбірейді. Жұлдыздар самсаған көк аспанда көк торғын бетіндегі әсем де әдемі шытыра гүлдердей бар әлемді жайнатып тұр. Шығыстан ескен қоңыр салқын желемік сайын сары даланың салқын лебін адамнан тартып, күллі жан-жануардың, тіпті жәндік біткеннің, өркенді өсімдік біткеннің жандарын жадыратып тұрғандай. Кіршіксіз таза ауа тынысыңды кеңейтіп, кеңсірігіңді тінте жөнелгендей. Түстік тау баурайындағы қалың орман қарауытады. Байғыз сұңқылы әлсін-әлсін құлаққа шалынады. Сонау алыстан көкжал үні тау жаңғыртады. Таудан аққан өзен сарылы түнгі тұнық ауаны қақ жарып, ауылға ұрып өткендей, алыстағы жылқышы айғайы, қоңыраулата кісінеген жасамыс айғырдың жуан дауысы жалдас, сауыры төңкерілген қазандай, жотасы жалдай, бауыры құт қара қоңыр айғырдың сом порымын көз алдыңа тартады. Шалғай адырлы жайлаудан түнгі ауаны қақ жарған шопан айғайы, күзет ән-өлеңдері саңқ-саңқ еткен арлан-төбет үндері құлаққа үздік-үздік шалынады. Алыста жаққан түнгі оттар жалындайды.

	Қонақтар түнгі даланы тамалашап аз жүргесін қонақүйді маңайлады. Қонаққа жігіттің «орын алыңыздар» деуімен есікті ашып үйге кірді. Әрине, әдеті бойынша Ақади әкесінен бұрын кірмейді де, салынған орынға бұрынырақ жатып та алмайды. Ол әкесі бағанағы отырған орнына қарай орын алып жайланып шешіне бастағаннан кейін барып өзіне салынған орынға жайғасты.

	– Жайлы жатып, жақсы түс көріңіздер, – деп шырақты өшіріп, артымен шегініп үйден шыққан жігіт киіз үйдің жарма сырлы есігін еппен жауып, түндіктің бауын тартып байлап отауына беттеді. Аталық әкелі-балалы екеуі қотанның су жаңа кілемі үстіндегі су жаңа шағи көрпелер мен құшақ толардай құсжастықтарды жастанып, жамбастары жайлы көрпешеде, үстеріне жамылар жібек көрпені судыратып кеудесіне сиырып қойып баласына тіл қатты.

	– Балам, Алла бізді бір иман жүзді, ақ пейіл, жомарт адамдардың құтты үйі, құзырлы дастарқанынан дәм таттырды. Құдайға шүкір. Мынау қонақжай жігіттің аты Сырлыбай екен де, келіншегінің аты Ақбөрте екен. Оның далада келіншегін «Ақбөрте» деп шақырғанын құлағым шалып қалды. Ал Сырлыбайдың атын сұрап білдім ғой, – деді.

	Ақади тыңдап жатып әкесіне ұмсына басын қиғаш көтеріп:

	– Әке, айтқаныңыз жарқырап есімде тұр, осындай өз қандас халқымызға жеткенімізге, дәм татқанымызға, мынадай жақсы ауылға келгенімізге қатты риза боп тұрмын. «Өлмеген құл алтын аяқтан ас ішеді» дегенді де сапар жолымызда талай айтқаныңыз да есімде, – деді мағыналап сөйлеп.

	Аталық:

	– Айналайын, қарғам! Осындай жақсы адамдардың есімін жаттап, жақсы салттарын көңілге тоқи бер. Күндердің күнінде айта жүруге де, жүрген жеріңде жақсыны үлгілей сөйлеуіңе де қажет-ақ, – деп тоқтады.

	Ақади әкесіне жастықтан мойнын бұрып:

	– Дәл айтасыз!.. – деп барып үндемей қалды. Әкесі пырылдап ұйықтап кеткен көрінеді, артынан өзінің де көзі ілініп кетті.





V тарау


	ЖАЙЛЫ ТҰРАҚ



	Алыс жолдан айларды аттап, күндерді күптеп Көкшетау шетіне әзер жеткен. Жеткенде де сіңірлеріне ілініп, қуыс кеуделерін сүйреп сүлдері жеткен әкелі-балалы екеуі бүгін ересен бір қатты ұйқыда, рақаттана жатқан, өмірлерінде еттеріне су жаңа, судыраған асыл матадан істелген көрпе-жастықтардың тигені де осы шығар. Аталық құтты мешін үйінен аттап шыққалы дәл осында келіп табан тірегенше өмірлік тату қосағы Алмақанның дәмдеп құятын қаймақты күрең шайы таңдайынан кетіп, маңдайы жібімегелі де соншама уақыт болған. Кешегі ақсары, аққұла сары қымыз, таңдайға бал, шекердей татыған ақжағал күрең шай Алмақанның дәмді шайын есіне түсірген. Әкелі-балалы екеуі киініп сыртқа шықса, күн арқан бойы көтеріліп кетіпті. Сеспей қатқандары соншалық, қабырғаларын қайқайтып, шеміршектеп ішкен шай мен қымыз, бағланның ақ жоңқа еті денелерін бусантып, тершітіп бойларына тарап, сіңіп кетіпті. Шіркін, тамыз айындағы жайлаудың таза ауасы, Көкшетаудың салқын самалы, түнгі ұйқыға тынысты, жайлы қарағай кереге, уықты, шаңырақты ақбоз киіз үйдің қасиеті ғой бұл, әйтпесе...

	Олар керіліп, созыла жүріп, бұлақ бойына дейін барып қайтты. Бұлаққа беті-қолдарын жуды. Сағыздана аяңдап қонақжайларына қарай беттеді. Маңайлау тігілген алты киіз үйдің бірі абажадай үлкен кешегі өздері алғаш келіп есік қағып, сәлем берген салауатты қарияның өз үйі екен. Оның оң жағын ала тағы бір сырт көрінісі әшекейлі, дөдеге-бастырмалары көз тартып тұрған ақбоз үй отау болар. Ал мынау оңашалау тігілген қонақжай...

	Кешегі төрт аяғын жерден әрең алып, ілбіп осы араға әрең жетіп жата кеткен, айлар бойы Аталықты, осы әкелі-балалы екі жолаушыны кейде көтеріп, кейде айдауына жүріп келген жолсерік – қарагер байтал да бұлақ басын маңайлап жайылып жүр екен. Олар бұлақ басына барғанда жерден басын көтеріп екеуіне ұмсына қарап тұрып қалды. Аз қарап тұрды да, баяу дыбыс шығарып оқыранып қойып, екі құлағымен екі көзін оларға қарата тігіп тұра берді.

	– О, жануарым-ай, бізге ұқсап бұл жануар да тіріліп қалған екен-ау. Әй, Көкшетау! Әй, көк жайлау! Қасиетіңнен айналайын, – деп Аталық оған емірене қарап оның отша жылтыраған қос жанарына қадала қарады.

	– Жануар-ай! Бұл да бізбен бірге жетті ғой Көкшетауға, түз жолдас емес пе? Сергіп қалыпты жануар, – деп келіп Ақади оның мойнынан құшақтап, мойын мен екі құлағының түбі мен ащы тер қатқан қас-қабақ маңайларын қасыды.

	Олар қонақүй алдына келгенде Сырлыбай есік алдында күтіп тұр екен. Олар үйге кірісімен кешегі тәртіппен келіншегі екеуі дастарқан жайып отыр екен. Шайдан соң қонақтар бой жаза далаға шықты. Қонақжай жігітке олар:

	– Қарияға сәлем берсек, таңғы сәлемнің жөні бір бөлек-ау, – деп құлаққағыс етіп еді, жігіт те:

	– Жарайды, жүріңіздер, – деп кешегі өздері алғаш түскен үлкен үйге қарай бастады.

	– Ассалаумағалейкүм! – деп сәлем бере үйге енген Аталыққа қария да төр алдында биіктеп қойылған құс-жастықта шынтақтап жатқан орнынан басын көтере сәлемін алды, аяғын жағын ала қоңыр аю терісінде отырған сары бәйбіше жіп иіріп отырған ұршығын бір қолына жия ұстап отырған орнынан қозғалып қойды, қария:

	– Төрлетіңіздер, – деп қатарынан орын нұсқап, өзі малдасын құрып, оңашалып отырды. Ол балаға да көз тастап, берген сәлеміне риза боп: – Жоғары шық, балам, әкеңе жақын отыр, қонақты төмен отырғызбайды біздің қазақ, – деп баланы да жоғарыға шығарды. Сары бәйбіше де қонақтарға жылы қабақ танытып, «төрлетіңіздер» деп бірнеше рет айтты. Қарияның жас шамасы Ораздан көп шалғай емес көрінеді. Шоқша сақалын саумалап қойып, жылтырап тұрған қызыл сары шырайына күлкі үйіріліп, екі ұрты бүлк-бүлк етеді.

	– Замандас! Жақсы жатып, жайлы тұрдыңыздар ма? – деп Аталыққа күлімдей қарады. Аталық та қабағы бұрынғыдан әрі жайылып, жүзі жадырап сала берді.

	– Айтары жоқ, отағасы, құзырыңызда балалардың қонақжайлығының арқасында түске дейін ұйықтап әбден сергіп қалыппыз, – деп арып-ашып, шаршап-шалдығып келгендіктерін жасырғысы келмеді. Қария Аталыққа бір, балаға бір қарап, қымызға жайылып жатқан дастарқанның шетін жазды. Ақ күміспен жиектелген ақсары сырлы, дөңгелек тегенеге толы сары қымыз шып-шып етіп шымырлап дастарқан шетіне қонды. Сырлыбай өрнекті мойны мен сабы қошқар мүйізделіп, ширатыла өрнектеліп, сабының ұшы әсем түйінделген қайың ожаумен қымызды бабымен сапырып отыр. Ол бүгін қымызды қайыңнан өрнектеп жасалған, айнадай жарқырап тұрған сырлы қос сапты аяқтармен құйды. Баласы Ақадиға да, атасы Аталыққа да бұл ыдыстардың еш таңсығы жоқ еді. Аталықтың ойына марқұм Әбілпейіз ханның үйіндегі ханға қызмет етіп өткен бақытты, құзырлы өмірлері елестеді, іштей бір күрсінгендей болып, ішкі ойын ешкімге сездірмеуге тырысты.

	– Қане, қымыз ала отырыңыздар! – деген сақи жігіттің демеуімен қос саптыаяқ қымыздан босап барып, толып келіп жатыр. Қария да, сары бәйбіше де бір-екі саптыаяқ қымыз ішкен соң әңгіме бастағысы келгендей қозғалақтап қойды. Қария:

	– Е, замандас арып-ашып алыс жолдан келіпсіздер, тынығып, демін алсын деп кешелі бері кем сөзді болдым. Бұл бір бітеу жара көрінеді деп мін таға көрмеңіз. Түркістан, Бұхара деген қалаларды өзім барып көрмесем де, тым алыстағы қалалар болса керек, әйтеуір осы Жібек жолының керуеншілерінен естиміз хабарларын. Менің атым – Дәулет, Нұрабай баласымын, Орта жүзде қарауыл деген ел боламыз. Мына кісі... – деп оң жағында отырған сары бәйбішені нұсқады, – Ақжамал деген кісі, менің бәйбішем, менің Ақжамалым. «Көсеу ұзын болса, қол күймейді» десем бұл кісі бұртия қалады. Сонымен екеуміз тең қартайып келе жатқан жайымыз бар, – деп мырс етті. Бәйбішесі жымың етіп, қарияға көзінің астымен бір қарап алып, жымия езу тартты. Олар жөн сұрағандай сұраулы жүзбен Аталыққа қарады, Аталық қолындағы қымыз толы саптыаяқты дастарқанға қойып, жайлана отырып сөз бастады.

	– Е, замандас, өзіңіз жақын тарта жылы лебіз айттыңыз, құтты үйіңізде құдайы қонақ болдық. Құзырыңызға құлдық, өз отбасымыздан шығып, осылай сапар шеккелі бірер айдың жүзі болды. Менің атым – Ораз, әкем аты – Бұқарбай, Бұхара қаласында туылғанына қарап қойылған болар. Біз Бұхарада аз ауыл Ұлы жүзденбіз, хан ордасында қызмет атқарғанбыз бір кездері. Соған бола біз Аталық атанғанбыз, ар жағын қазбалап жатпаймыз. Ал мына баламның аты – Ақади (ол Абылай деп айта жаздап, сөзін әзер оңшап, сәл абыржып қалды). Әкелі-балалы екеуміз тағдырдың тауқыметті талқысында өміріміз бір қалада өте бермесін, жер көрсек, ел көрсек деп тәуекелге бел байлап шығып кеткен едік. Алыс жолдың ауырлығы мен қиындығын айтып тауыса алмаймыз. Жібек жолы демекші, осы Жібек жолының қайдан басталып, қайдан тұйықтарын кім білсін? Біз де сол керуен көшімен келдік. Бізге жолсерік болған керуен көші сарыарқалық екен, баламыз екеуміз керуенбасынан ұқсақ, оған сол керуен жүріспен жетуге әлі бірталай күн сапар шегетін көрінеміз. Ол да бір мың болғыр арқалы, ақеділ азамат екен. Біздің ендігәрі ұзақ жүріске шыдастық бере алмайтынымызды ұққан соң алдыңғы күні таңертең жол айырығынан «Көкшетауда қазақ ауылдары отырады» деп бізді осылай жөн сілтеп жіберді. Біз содан былай айлар бойы ауыр жолда дәмдес болған керуеншілермен қош айтысып осылай жол тарттық, – деп Аталық тоқтап қалды. Оның сөздерін ұйып тыңдап отырған Ақжамал мен Сырлыбайдың «ала отырыңыздар» деген ілтипатымен сапырылып құйылған алдарындағы қымыздарын алып жұта бастады. Олар үнсіз болып бара жатқасын Аталық әңгімесін қайта жалғастырды:

	– Дәулет десе Дәулет екенсіз, замандас, Құдайым берген бақ-дәулет Ақжамалыңыз да өзіңізге сай жомарт, дастарқаны мол, қазақтың мынау ұлан-ғайыр кең даласына сай жаралған кеңпейіл жандар екенсіздер, – деп оларды бірқыдыру алқау сөздер айтып ықыласын білдірді. Сәлден соң Дәулет Аталыққа көз тастап ойлана отырып:

	– Ендігі ойларыңыз қалай? Тағы да жол тарту ма? Жоқ әлде, еңбектеніп мал жию ма? – деп оның өңіне қадала қарады. Аталық толғанысты жауабын түйіндей сөйледі:

	– Е, біздің пәлен жерге барамыз, пәлен туысымызды немесе дос-жаранымызды іздер едік дейтіндей нысанамыз жоқ. Біреуге жалданып мал жию ойымызда жоқ. Өйткені мен жасым ұлғайған адаммын. Ал мынау балам жас, жастай біреудің ауыр жүгіне жегіп, езіп жібергім де жоқ. Әйтеуір бізге сіздердей бір жайлы адамдардың көлеңкесі түссе, шамамыз келгенше қарап жатпай қолғабыс ете жүріп, алаңсыз, тыныш өмір өткізсек дейміз... – деді. Дәулет пен бәйбіше әкелі-балалы екеуіне барлай қарап, бақылап, сынап отырғандай еді, Дәулет кең бір тыныстап алып:

	– Е, қарақтар-ай деші, бәрін айт та бірін айт дегендей, ел аман, жұрт тыныш болса, қазақтың мынау жалпақ даласы, қызырлы жер-анасы қазақ баласына тарлық қылмайды ғой! Бақ-дәулет те, мал да жетеді қазақ баласына. Менің атым – Дәулет, жұрт мал-жанымның молдығына қарап, бір жағы құрметтей ме екен, бай дегенді қосып Дәулет бай десіп атап жүр. Мен осы бай деген аттың өзінен де қорқам. Мынау жоңғар-қалмақ шапқыншылары қазақты қырып-талауын, шабуын ғасырлар бойы бір тоқтатқан емес. Сол бай дегенді естісе ол маған да бір пәле ғой, олар алдымен сол байларды шауып олжалайды, маған сол әкемнің азан шақырып қойған аты Дәулет те жетер еді, – деп мырс етіп күліп алды да сөзін қайта жалғады. – Қазіргі байлығым – он бес жыл бұрын сол жоңғарлар шапқаннан қалғаны. Айналайын, қызырлы мал жылқыны үш мыңнан екі отарға қысқартқам, бірі шабындыға кеткенде, бірі қалған, қазір қайта жеті мыңның үстіне шықты...

	Олар осылайша жоңғар шапқыншыларының ел шауып, адам олжалап келе жатқан сұрқия сұмдықтарын тілге тиек етіп, кек отын жалындата түсті. Қымызға қанып, далаға шығып, ауыл маңындағы дөңеске тартты Дәукең. Сырлыбай дөңеске текемет, кілем әкеліп салып қариялардың әңгімелесіп отыруын құптады. Ақади да оларды жағалай келіп отырды. Аталық пен баласы кеше арып-ашып келгенде жан-жаққа толық көз тоқтатып қарай алмаған еді. Дөңестен арғы көк ойпаңда желі тартылып, елудей құлын байланыпты. Бір жігіт сонда екі бие шелекті ырғала көтеріп келіп, желіге таяу тігілген ақбоз үйге кірді. Ақбоз үйдің екі босағасында екі саба іркілдеп тұрған болар деп ойлады Аталық. Ауыл маңы көк жайсаң, оған жаз бойы мал бастырмаған көрінеді. Кешегі өздері жуынып-шайынған бұлақтың бас жағында сиыр табыны жатыр. Сиыр сауыншылар солай қоныстанса керек. Ал қой жарықтық батысқа қарай созылған кең көк теріскейдің етегінен сонау көз жетер жерге дейін жайылып жүр. «Қызырлы бай ауыл, пейілі қандай кең!» – деп қойды ішінен Ақади да. Үлкендердің сөзіне қарап, көбінше соларға құлақ қояды, олар бірқыдыру әңгімеде отырған соң:

	– Қымыз ішіңіздер, – деп шақырған Сырлыбайға елең еткен қариялар орындарынан жеңіл түрегеп үйге қарай беттеді.

	Дәулет, Ораз, сары бәйбіше мен Сырлыбай, Ақадиды ішке ала отырып Сырлыбайдың сары тегенесінен тағы да сары қымызды тұшына жұта отырып, әңгіме тиегін ағытты. Дәулет Ораз бен баласына кезек қарай отырып:

	– Олай болса қазақ деген бір атаның ұрпағы екенбіз, үш жүздің баласының бөтендігі жоқ, егер атап-сұрап іздейтін бұра тартар танысыңыз болмаса, жол азабын да тартып, ұзақ сапармен келіпсіздер. Енді осы менің ауылымда бір мезгіл тұра беріңіздер! Сіздерге міндеттеп жұмыс бермеймін, оған мына менің балам Сырлыбай да қосылар, – деп баласын көзімен нұсқады. Өздеріңіз күтініп, ауыл адамдарымен танысып дегендей, бой жазып жүріп-тұрыңдар. Ішер ас, киер киім, жатар орыннан тарықпайсыздар, қалғанын кейіндеп өзіңізбен ақылдаса жатармыз, – деп тоқтады. Сары бәйбіше де оның сөзін құптағандай жылы жүзбен ашық шырай беріп, бас изеп отыр екен.

	– Алла рақым қылсын! Сіздердей панамыз болғаны біз үшін шүкіршілік қой, – деп Ораз отырған орнынан тұрып Дәулетке тағзым етті. Баласы да тұра беріп еді, Дәулет те, сары бәйбішесі де қолдарын көтеріп:

	– Атай көрмеңіздер, – деп Дәулет ашыла сөйлеп кетті. – Қазақтың үш жүзі мосының үш бұты емес пе? Үш бұтты жерге тіреп қойып шәугім іледі қазақ. Шәугімде шай қайнап шөліңіз басылады, берекелі дастарқанымыз шәугім қайнамай жайылмайды. Егер үш бұттың біреуі тайып кетсе, шәугім соның ілгегінде тұра алар ма еді? Сырғып отқа түсіп, төгіліп отың да өшеді. Шайсыз құр дастарқаның да жайылмас еді. Қазақтың үш жүзінің бірлігі осы сияқты емес пе? Жан-жағымызда арандарын ашқан жаулар қазақтың малы мен жанын, дүние-мүлкін шауып олжалап келеді. Осының түп тамыры қайда, Ореке? Түп тамыры үш жүздің қазағы ошақтың үш бұтындай бір түйіннен қосылып немесе бір жағадан бас, бір жеңнен қол шығара алмаған берекесіздігінде емес пе?! Осыған қарағанда өз қандасымыз бір ақсақал мен бір баланың жеген-ішкені неге есеп болмақ?! Балам, Сырлыбай, мына кісілерді кешелі бері қонақ еттің немесе құдайы қонақ болды, әлі де солай бола берсін. Анау қонақүйінің ар жағына өз алдына шағындау болса да бір үй тіктіріп бер өздеріне тәуелдеп, төсеніш, көрпе, жастығы қонақтық болсын. Ас-суын жақсы орналастырып қой. Жатып-тұрғанда қабақтарыңа қарап қысылшаңдық болып қалмасын! Қалғанын өздерің білерсіңдер, – деп бәйбішесіне де, Сырлыбайға да, сары бәйбішенің төмен жағында отырған Ақбөрте деген айдай сұлу келініне де қарап қойды қария.

	– Рақмет елдіктеріңізге, жомарт пейіл, ақкөңіл екенсіздер. Атам қазақтың бойындағы ізгілікті көрсеткеніңізге мың алғыс, – деп Ораз Дәулетке де, үй ішіндегілерге де дән ризалығын білдірді. Ол баласына қарап еді, ол да күлімдеп, бет-өңінің қызыл сары шырайы ашылып отыр екен. Ол:

	– Рақмет пейілдеріңізге, ата-апа, аға, тәте, – деп үлкен адамша ілтипат етті. Дәулет гүлдей жайнап, ашыла отырып ықылас беріп, Ақадиға саптыаяқпен қымыз берді. Ақади отырған орнынан қарғып тұрып екі қолын кеудесіне қойып, «Ассалаумағалейкүм, бай ата!» деп қымызды алып, байдың құрмет рұқсатымен орнына барып отырып қымызды ішіп алып, қайта орнынан тұрып, ыдысын әперіп иіле тұрып қос қолымен ұсынды. Қария қолына алған соң оған елжірей қарап:

	– Е, қарағым, жас өседі, жарлы байиды, ешкімнің түбіне ешкім барып келген жоқ, жабырқама да жасыма! Көңілге алған әрбір ісіңді айтқың келсе мына маған да, апаңа да айтсаң болады. Біз сені еш уақытта сырт көрмейміз, сен әлі-ақ ат жалын тартып мініп азамат боласың. Алла бұйырса, өзің таңдаған қызды алып беріп, жеке отау ғып шығарамын, – деп күлдірді маңындағыларды. Ақади өңі қызара түсіп, бұл сөзді, шыны керек, ұяттау сезінді.

	Осы күннен бастап Аталық баласы екеуі қызырлы төңірек бас бай Дәулет ауылының өз адамына айналып кете барды. Ал Ораз қайда жүрсе де, Дәулеттің қасынан бір елі ажырамады. Бәйбішесі үшеуі бірге отырып ұзақ әңгіме шертіседі. Ақади болса сол күннің ертесінен бастап-ақ далақтап ойын балаларына қосылмай, Сырлыбайды ағалап, маңайлап жүретін болды. Бие байлаған желі жаққа барып құлын ұстайды, бие айдап келеді, байқап қараса көк ойпаңдағы иректеле тартылған екі бие желіде қырық-елуден де көбірек құлын байлаулы екен. Екі сауыншы тынбай сауып, арасында демалып тынығады екен. Бір жігіт арнаулы түрде бие желі басынан қымыз үйге саумал тасиды екен, әр әкелген саумалын сабаларға құйып, аз-кем сабаны пісіп желі басына қайта оралады. Үйдің екі босағасында да күрпілдетіп саумал толассыз пісіліп жатады екен.





VI тарау


	АБЫЛАЙДЫҢ ДӘУЛЕТКЕ БАЛА БОЛУЫ



	Көкшетау жайлауының тамыз айындағы тамаша кезі. Алашабырланған ақшулаң бұлттар бауырлап, таулардың биік-биік түйе өркеш шоқыларына қарай өрмелеп, тырмыса жылжиды. Шұрайлы құт мекеннің қойнауы шұрқыраған қара қорым жылқы табындарына толы. Ақади бүгін астындағы қаншырдай қатқан, сүмбедей сұлу жирен бестімен жылқышы ағалары бұйырған қысырақ қостың үйірлерін түгендеп, Сарыарқаның кең қолқаттарын қыдырта ойыстырып тастады. Сосын төбеде ат үстінде жамбастай отырып, сайын саумал далаға көз тастап ұзақ қарап тұрды. Өркеш-өркеш тау тізбектері, тау қойнауларында қарауытып, сіресіп жатқан қалың ормандар, сонадайдан көз ұшында жарқыраған айна көлдер, ұшы-қиырына көз жетпес, шет-шегі көкжиекпен қауышқан Сарыарқа даласы – бәрі-бәрі де оның көз аясына сыйып-ақ тұр. Ол осы ұлы табиғатқа көз мейірін қандырып ұзақ тұрса да, көптен бері көкейін шырмап, көкірегіне ұялаған ауыр ойдан сейіле алмады. Өз-өзінен ауыр күрсінді. Атынан түсіп айылын тартты. Сұлу жиренді құлақ түптен сипалап, қатқан ақ сортаң терін үкті, оның шекеден қарап от шашып тұрған қос жанарынан өз тұлға-тұрқының сұлбасын көрді. «Мен де жігіт болып қалдым ғой», – деп өзіне-өзі күбірлеп, ойсоқтылықтан сейіле іштей бір іске бекігендей болып, үзеңгіге аяғын салып, лып етіп атына қонды.

	Ол келгенде әкесі Ораз қолына құман алып тысқа шыққан еді. Ақади әкесінің намазшамға дәрет алуға шыққанын білді. Ол баласының бүгін күндегіден ертерек келгенін байқап, оған таңырқай қарады. Баланың өңінде біртүрлі албыраған бозамық шырай бардай ол анадайдан әкесіне:

	– Әке, үйде бар екенсіз ғой! – деді. Әкесі оның бұл сөзін біртүрлі тосын көріп:

	– Иә, балам, үйдемін. Айтар сөзің болса мен қазір намаз оқып болған соң айтарсың, – деп үйден ары айналып кетті.

	Ораздың да баласымен ақылдасар, сырласар ісі бардай. Бұрын да баласына оңашада айтып, оның да көптен бері аңсайтыны – ойына алған бір ісі бар еді, сол есінен мүлде шыққан емес. Онысы – сонау ит арқасы қиянда қалған, құзырлы құт мекені – Бұхара қаласындағы, ата-қонысындағы Құдай қосқан қосағы, өздерін осы сапарға Алладан ақ жол тілеп, өз қолымен аттандырған Алмақанның жайын білу. Тіпті осы жайлы мекенге оны алып келу ниеті де бар еді. Ол дәретін ала жүріп, баласымен осы ниетін, осы жайды дәл бүгін ақылдасып, бір бекемге келуді ойлап қойды.

	Ораз намазшамды оқып болып, жайланып отырған соң ел орынға отырып, шам қойылған шақта қызметші адамдар олардың кешкі ас-суын әкеліп, әкелі-балалы екеуіне күндегі әдеттерінше дастархан жайды. Дастархан жиылып, Ораз баласымен оңаша қалғанда әке мен бала бір-біріне қарап, бір сәтке өз толғаныстарымен үнсіз отырып қалған еді. Екеуінде де іштей бір бөгеліс бардай.

	Ақади бала болғанымен әкесіне ой саларлық елеулі ісі бола қалғанда осындай салмақты кейіпке еніп, оны байыппен бағдарлап отыратын-ды. Ораз оның үлкен адамдарша осындай салмақтана қалатын ойлы сәттерін сабаз салауаттылыққа балап, одан үкілі үміттер күтетін. Оның мына бөгелісін ол тағы да, бұдан бұрын да әкесіне оңашада айтып, ақыл сұрап жүретін тағы сол анасы Алмақан жайлы деп ойлады. Өзінің де жан жарасы осы еді. Сөзді әке жолына қарап, баласының бөгеліп отырғанын шамалаған Ораз бастады.

	– Балам, – деді ол аса мейірлі жұмсақ үнмен. Ақадидың әкесіне жалт етіп қарағанынан оның жанарындағы бал-бұл жанған жалынды байқағандай болды. – Тағы сол анаң туралы ойланып жүргеніңді білем. Менің де арқама аяздай батып жүрген іс осы. Өткен жылдары айтқанда сенің жастығыңды ойлап, алыс жол азабына салуды кейінге қалдыра тұрған едім. Енді өзің айтып жүргендей жігіт боп қалдың. Ұл бала он жастан асқан соң әкесіне серік, қолғанат бола бастайды. Анаң туралы ойланғаныңды жөнге санап, ақылдылыққа балап келемін. Құдай қосқан ақ некелі қосағым, сенің анаң Алмақанның қарызы алдымен менің мойнымда. Сен де анаңның ақ сүтін ақтасам дейсің... – деп біршама ұзақ толғап, баласына ішкі сырын елжірей ақтарды. Ақади әкесінің сөзін ұйып тыңдады. Жай ғана тыңдаған жоқ, малдас құрып отырған күйі жанарына ерік берді. Төменге сырғыған тамшылар алдына тырс-тырс тамып жатты. Әкесі сөзден біраз іркілгенде ол әкесінің ішіне иір қалдырмай сөйлеп отырған бет-өңіне анықтай қарады. «Қазірге денсаулығы жақсы. Екеуміз тәуекелге бел байласақ, бірнеше айда-ақ барып анамды алып келерміз. Анам мынау Көкшетау мен Сарыарқаның жәннат жерінде біз көрген мынадай жақсы өмірді, жайлы тұрмысты бізбен бірге көрсе қандай тамаша болар еді!» – деген тәтті ойларға шомып отырды Ақади.

	– Әке, – деді ол. – Мен үш жылдан бері үлкейдім, сізге серік болатындай ат жалын тартып мінген азамат боп қалдым. Тәуекелге бел байлап, туған жеріміз Бұхара қаласын бетке алып, жолға шығайық. Апам аман-есен болса, осында алып келіп, бірге тұрайық, – деп одан ары үні шықпай булығып қалды. Анасын қатты сағынып жүргенін Ораз да білетін. Ал өзі сағынышын білдірмеуге тырысатын. Ол жайлы баласына сыр аша берсе, өзінің де іші-бауыры елжіреп, езіліп кететінін шамалайтын. Сондықтан бұл сапардың қашан бір сәт-сағаты келгенше баласына бұл жайлы көп ауыз аша бермейтін.

	– Болады, балам, мен де тас түйін отырмын. Алла бұйырса, енді жол қамын жасайық. Алла нәсіп қылса, анаңды осында алып келіп оның біздегі қарызынан ада болайық. Өзім де осы ойға бекініп, саған айтқалы жүр едім, – деп баласына қарады. Ақадидың жүзі гүл-гүл жайнап, екі езуі екі жаққа керіле түсіп, қас-қабағы шайдай ашылып кетіпті. Ол:

	– Айналайын әкетайым, ертең-ақ жолға шығайық, –деп әкесінің мойнына асыла кетті. Ораз баласының басынан сипап отырып: «Қайтсін-ай, тумаса да туғандай болып кеткен емес пе, ана қадірін білгеніңнен айналайын!» – деп іштей күбірлеп отырып, көңілі босап, жанарына жас іркілгенін аңғарды. Қол шытын алып бетін сүртіп, өзін қолға алған соң баласына тіл қатты.

	– Балам, бұған дайындық керек. Біз таңертең Дәулет байға барып, ақыл салып талаптарымызды айтайық. Бұдан бұрын да ол кісіге құлаққағыс еткен жерлерім бар еді. Онда ол кісі онша көңіл аудара қоймаған. Алыс жол азабы, қауіп-қатер болатынын ойласайық. Аман барып, сау келуді Алла нәсіп қылғай, – деді.

	Олар таңертеңгі шайдан соң Дәулет байдың үйіне бұрынғы баратын уақыттарынан ертерек барды. Бай мен бәйбіше таңертеңгі шайларын жайланып отырып, байыппен ішіп жаңа аяқтаған екен. Олар сәлем беріп, есіктен кіргенде бай олардың мына жүрісіне қарап, бірер жұмыстары бар екенін шамалағандай боп сәлемдерін алды. Төртеуі оңаша отырғанда Ораз әңгімесін бастап кетті.

	– Байеке, құрбы аға, бәйбіше, сіздердің құзырларыңызда үш жылдан бері бардам, бақытты өмір кештік. Сіздерді Алла жарылқасын. Енді болса өздеріңіздің де хабарларыңыз да бар еді. Менің Құдай қосқан ұзақ жылдық қосағым, мына баламның ақ сүт беріп өсірген анасы Алмақанды іздеп жолға шықсақ. Ұзатқан қыздарым да бар еді. Алмақан сол тұрақты жай мекенінде, аман болса, көресі күнін көріп отырған шығар. Жағдай жар берсе осында алып келсек деп әкелі-балалы екеуміз алдарыңызға өтіне келіп отырмыз. Ақыл сұрай, рұқсат сұрай келіп отырмыз, – деп бай мен бәйбішесіне кезек-кезек қарады. Бай мен бәйбіше олардың шын бекіп, бел байлағандарын ұғынды да, ол талаптарын орынды санады.

	– Бұл, міне, адамгершіліктерің ғой. Сендерден тірі ажырап қалған ол кісінің жайын ойлағандарың қандай өрісті ой, керемет іс еді, – деп сөзді шорт кесті байекең. Алдыға сусын келіп, сапырылған сары қымызды сіміріп, маңдайлары тершіп отырғанда байекең баласы Сырлыбай мен келіні Ақбөртеге де ақыл сала сөйледі.

	– Мына Ораз аталарыңның жолы менімен тең. Менің досым болған соң сендердің де әкелерің. Бұхара қаласында қалған ақ некелі сүйген жарына барсам, дәм тартса, осында алып келсем деп баласы екеуі бел байлап отыр. Айналайын мына Ақади балам да анасын әбден сағынған көрінеді. Қалай қарайсыңдар? – деп үй ішіне барлай қарады. Бай атасының сөзін ұлы мен келіні де құп көріп, қостап кетті. Сосын бай:

	– Бұл – алыс сапар. Жетерлік дайындық керек. Жан жолдассыз болмас, осыны ойларсыңдар. Даярлығың біткенде бұлардың сапар жүрер ақ жолына бір малыңды айтып сойып, аттандыр, балам, – деп сөзін аяқтады.

	Осыдан бір жеті өткен соң Сырлыбай Ораз бен Ақадиға өзінің құрбы досы Әлбергенді жолсерік боп барып келуге әзірлегенін, белі қатқан жасамыс екі бураны жаратып, мініс көлікке даярлағанын айтып, әке-шешесінің мақұлдағанын күтті. Олар Дәулеттің үйінде тайыншадай көкқасқа ту қойды Аллаға құрбан айтып сойып, көңіл жетер бірнеше қарияларды ғана шақырып, олардан бата-дұға алып, оң сапар тілеп аттандырды. Олар кемінде бірнеше айға жетерлік қаржы, киім-кешек, азық-түліктерін алып, ауыл ақсақалдарының ақ батасымен көңілдері көлдей толқып сәрсенбінің сәтінде Бұхара сапарына аттанып кетті.

	Жолаушылар апталар бойы, айлар бойы жүріп Бұхара қаласына тақау келгенде шеткерілеу бір бытқыл жыра-жылғалы сулы сайға көлік басын бұрып, осында бір-екі күн тынығып, демалып, бой жазып, ой қорытты. Алыс жол азабы оларды әбден қалжыратқан-ды. Небір шөл баябан жерлерді басып, шұрайлы саздарды айналып, өзендер өтіп жүріп, әйтеуір дендері сау, көліктері аман, әзер жетіп, бір қоналқада-ақ тынығып, ширап қалды. Әлберген көзге атар мерген еді. Бес қаруын ықшамдап, асынған ол ер тұлғалы мықты азаматтығын көрсетіп, түз тағысынан көлденең өткенін көз жаздыра қойған жоқ. Дала киігінен атып, азықтарын молықтыра жүрген мұнда да барар жеріне олжалы баруды көздеп, таң азаннан Ақадиды ертіп, тауға тартып кеткен. Түске таяу атып алған бір таутеке мен еліктің ту ешкісін іші-қарны мен бас-сирағын тастап, арқалап жеткен. Олар үшеуара түз киігінің жас сорпасы мен майлы етіне бөгіп алып, түнгі салқын ауаны еркін жұтып, рахаттана жатты. Қара жердің қайығы атанатын екі бура да қабырғасы қабыса қатып, семізден жараған күйі айлап басқан алыс жолда белдерін босатқан жоқ-ты. Жануарлар тоқмейіл, мініске жуас, үсті жайлы, «Ойсыл қара» десе дегендей қасиетті-ақ малдар екен. Екі күн түйетікен мен алабота, тал-шілік бастарын сыдырып, қалың жапырақты, сірік шөпті жапырақ жайпаған жануарлардың бүйірлері шығып, көз оттары шалаша жайнап, жалын атып тұр.

	Олар ақылдаса келіп, Ораз бір түйемен қалтарыста қала тұратын болды. Әлберген Ақадиды мінгестіріп, Ораз айтқан межелі жол сорабымен олардың бұрынғы көршілерінен Оразға сұрау салу арқылы Алмақанды білмек болды.

	Олар барып Ораздың бұрынғы көршілерінен: «Оразда алатын несиеміз бар еді. Керуенбасы бізді соны біліп келуге жұмсаған», – деген сылтаумен сұрау салды. Сол арқылы «Ораз баласымен екеуі жұмыс істеп, ұзақ сапарға кеткелі үш жыл болған, хабар-ошар жоқ. Ал Алмақан жарты жылдай ауырып жатып қалғандықтан бұдан күншілік алыстағы Ақсуат аталатын қыстақтағы үлкен қызының қолында, қызы мен күйеу баласы келіп алып кеткен» деген анық дерек алды. Ақсуаттың жолы да, жері де Ораздың алақанындағыдай сайрап тұр. Кеште олар ас-суларын ішіп, қамданып, түнгі салқында сол айтқан Ақсуатты бетке алып, жүріп кетті. Таңғы шай уағында Ақсуаттағы үлкен қызының үйін дәл тауып бастап келген Ораз есік алдында қызы мен күйеу баласының үй жұмыстарымен жүргендерінің үстінен түсті. Олардың үйлері Мәлінің бас жақ шетін ала оңашарақ тұр еді. Көліктерінен түсе бере-ақ танып, аңырып қалған қызы Сәлима жүгіріп келіп, алдымен әкесін бас салды. Сағыныш сарғайтқан жас әйел әкесінің мойнына асылып, солқылдап кеткен еді. Тақау келіп, «тәте» деген Ақадиды көре сала оның мойнынан құшақтап, бет-аузын аймалап, «Жаным, жалғызым-ай, аман келдің бе, жігіт болыпсың ғой», – деді. Олар үйге келгенде там үйдің оң жағындағы жер төсегінде көрпе жамылып, басын көтеріп отырған Алмақан орнынан ұмтылғысы келсе де, қозғала алмады. Ораз барып оның екі қолын алып, қатты қысып амандасты. Ол тілге де келе алмады. Сіңіріне ілініп тұрған етсіз саусақтарын «Апа» деп бас салған Ақадидың қолына ұмсынғандай болды. Ақади анасын құшақтап егілді-ай келіп. Ораз бен Ақадиды күте-күте сарқылып болған ба, Алмақанның жанарынан екі тамшы баяу ғана сырғып түсіп, қыр мұрнының етегін жағалай келіп, кеудесіне құлады.

	Ораз бен Ақади ұзақ сапарға кеткеннен кейінгі үшінші жылы Алмақанның көптен бері мазалап жүретін көкірек ауруы қайта қозып, барған сайын ауырлап, асқына беріпті. Бұхара қаласындағы емшілерден дауа болмай, төсек тартып жатып қалуға таяғанда осы Ақсуаттан қызы мен күйеу баласы барып: «Осында қараймыз. Және осындағы бір емші қарияға қаратамыз», – деп көрші-қолаңдарымен қош айтыстырып алып кетіпті. Әкелгелі опалы қыз күйеуі екеуі Алмақан аналарына жатса жастық, иіліп төсек болып бағып қарапты. Мұндағы емші де барын сала білген ем-домын істеп бағыпты. Бірақ ауру барған сайын үдеп, ем қонбасқа бет ала беріпті. Ақыры сөзден қалғалы айға жуық болыпты. Татар қорегі – тәулігіне қасықтап ішкенде екі шыны шай, бірер тістем нан ғана екен. Ол қашан тілден қалғанша: «Ораз бен Ақадиды бір көріп өлсем арманым жоқ еді, Жаратқан ием», – деп армандап, зарланып жатқан екен. Оларды көріп, сағыныш сарығын сарқып, мауқын басқандай болған. Алмақанның жақ сүйегіне жабысып қалған бет терілеріне қызғылтым қан жүрді. Өлеусіреп бозарып кеткен екі көзінен болымсыз нұр шашып, таң ата аспан әлемінен анда-санда бір жылт етіп барып, сосын сөнер жұлдыздай елестетті. Сәлима бір шыны шайды дәмдеп әкеліп еді, оны Ораз алып оң қолымен «Біссміллә, іш, Алла әл берсін», – деп барып аузына тосып еді, оң қолы шыныны демеуге әрең ілінді.

	«Біссмілләға» тілі әрең келгендей болды. Шайдан тісімен сыздықтатып отырып үш ұрттады. Онан соң басын кейін тартып, қолымен шыныны кейін серпіді. Осыдан үш күн өткенде күндіз-түні Алмақанның жанында болып, тілеуін тілеп, қолдарынан қасықтап сусын беріп отырған Ораз бен Ақади, үшінші күннің бесін шенінде олардың үміт дүниесі көздеріне ұялап, қуана қалды. Алмақан басын көтеріп, арқасына сүйеу қойғызып, Ораз оның суып кеткен саусақтарын алақанына салып, жылытып отырған еді. Ақади анасының жауырын ортасын екі алақанымен жұмсақ сипап, уқалап отырған-ды. Кенет анасының «Ақади!» деген үні естілді. Үш күннен бері тіл ести алмаған олар өз құлақтарына өздері сенер-сенбесін білмей, оған барлай қарағандарында: «Аа... аа... Абылай», – деп барып, көзін тарс жұмды. Апалап абдырап кеткен Ақадиға ол жанары бозғылттанып, оты сөніп бара жатқан көздерін қадап отырды да Оразға бір қарап бөгеліп қалды. Сосын: «Ме... ме... мен сені баққан анаңмын», – деді де қайталай аузын қанша жыбырлатса да тіл қата алмады. Жанындағылар оның бұл сөзін қалай ұғып, қалай түсінді, оған мән берген ешкім болмады. Аздан соң ол Ораздың қолын өзіне қарай бейімдеп отырып: «Ме...мен... мен саған разымын», – деді сөзін үзіп-үзіп. Одан Ақадиға қарап отырып, «саған айтарым» бар дегендей бір тынып, қолын қысуға бейімделіп еді, бірақ қысуға әлі жетпеді. Ораз Ақадиға бір қарады да басын изеп, оның көңілін түсінгенін бейнелеп еді, ол басын шалқалата берді. Ақади: «Апа, ақ сүтіңізді ақтаймын», – деп анасын құшақтап, өзін тежей алмай егіліп кетті. Ол қолындағы шынысын анасының аузына тосып, басын көтере беріп еді. Шыныдағы иман суынан тынып-тынып үш рет жұтты. Сосын Ақадиға қарап жатып, басын жастыққа сұлық түсірді. Содан былай сұлық жатып қалған Алмақан ертесі сол уақытқа дейін тек анда-санда ғана Ораз бен Сәлиманың, Ақадидың қолынан Ораз дем салған иман суын ғана зорлана тамшылатып, жұтынып жатып, бесін еңкейе бере бейсенбіде пәниден бақиға аттанып кетті.

	Алмақанды алып қайтамыз деп өкпелерін екі қолына алып, құстай ұшып келген әкелі-балалы екеуі өзектері өртеніп, бордай егіліп, ботадай боздап жүріп, Алмақанды ел-жұрт боп өз қолдарымен жер қойнына тапсырды. Ол жерде үштік, жетілік өткінші ғана болды да, онан соң: «Бұхара қаласына барып, ондағы ел-жұртқа, көрші-қолаңдарға нәзір шырақ береміз», – деген оймен алыстан келген үш жолаушы келген жолдарымен бір күні таң азаннан Көкшетауға қарай бет түзеп аттанып кетті.

	Олар тағы сол ұзақ сапарға аттанып, суыт жүріспен апталар бойы, айлар бойы жүріп отырып, Көкшетауға, Дәулет байдың ауылына да аман-есен оралған. Алмақанның қайтыс болғанына Дәулет те, бәйбішесі де Ораз, Ақадимен бірге қайғырып, оларға: «Қайта тілеуі дұрыс адам екен. Ғазиз ананың жаны жәннатта болсын, марқұмның...» – деп басу айтып, ата жолымен ақ тілекпен көңіл айтты. Оларды бұрынғыдан да аялап, көңілдерін аулады. Өздерімен ақылдаса отырып, мұндағы ел-жұртқа жетерлік нәзір-қатым өткізді. Молдаларға арнайы құран оқытып, дұға бағыштатты. Қырқы, нәзірі, жылдығы – бәрі-бәрі жөн-жоралғыға сәйкес-ті, Алмақан марқұм дәл осы Көкшетауда қайтыс болғандай-ақ ешкімнен кем қылмай бәрін орынды өткізді. Сөйтіп барша ел де, Ораз бен Ақади да Дәулет бай мен бәйбішесіне, олардың ұлы мен келініне көңілдері әбден толды... Осылардың бәрі бастарынан өтіп болғаннан кейінгі бір шақта Дәулет пен сары бәйбіше олар туралы бір келелі кеңеске толғаныстар жасады.

	* * *

	Уақыт жылжып өте берді. Айлар аунап түсіп, жаңа ай да жаңа ырыздысын ала келді. Дәулеттің жаз жайлау, қыс қыстауында да екі елі ажырамайтын болып кеткен Ораз баласы екеуі Дәулеттің де, бәйбішесінің де құт-құзырында мың алғысты дарқан көңіліне бөленіп жүре берді. Жақсы тұрмыс, жайлы өмір уақыттың тез өтіп бара жатқанын да сездірмеді. Адам баласына иненің жасуындай қиянаты жоқ Оразды ақкөңіл, қайырымды Дәулет досындай көріп кетті. Әкелі-балалы екеуінің ортасы да, киер киімі де, ішер тамағы да ешбір сырт кірме дейтіндей емес. Айтпақшы, мал иесіне тартар дегендей, әлгі Түркістан базарынан Мейіз ханым берген азырақ алтын-күмістің үзілмей қалған жұрнағына сатып алған, жолсерік, аяқ ылғау болып кеткен қарагер байтал да желі басына үйірлесіп, шұжықтай болып шыға келген-ді. Кейін бұл мал Ақадидың көзіне ыстық көріне бастады. Тіпті оны бие болғанда да қай айғырдың үйірінде жүргеніне де көз сала жүретін болған.

	Ақадидың он бір жастарға келіп қалған шағы еді. Күн сайын келбеттеніп, салауаттанып, істеген қандай ісі болса да орнықты болып жүретін еді. Бір күні жайлауда Дәулет үйінде бәйбішесімен бірге оңаша отырғанда Ақжамал бәйбіше Дәулетке жымия бір қарап қойды. Дәулет бәйбішесінің бұрыннан бойына қалыптасқан бұл қылығын айтар сөзі, ақылдасар ісі болғанда ғана осылай істейтінін білетін-ді. Сонысы ойына оралды. Ойлана отырып:

	– Бәйбіше, жастығың есіңе түсті ме? Жоқ әлде, ойыңа оралып отырған бірер іс бар ма еді? – деді.

	Бәйбіше шалына күлімдей қарап отырды да оған жақындап ұмсына түсіп:

	– Айып ете көрмеңіз, мен бір істі байқап қалып таңырқап жүрмін, – деді.

	Дәулет бәйбішесіне таңдана қарады. Дәулеттің бір мінезі балаша аңқау, айтқанға сене қалатын, көрген адамын онша сынап-мінеп отырмайтын, біртоға жан еді. Ал бәйбішесі болса адам баласын сәби шағынан сынға тартып, мынау кейін сондай адам болар ма деп болжап отырар еді. Дәулет те бұны білетін. Өзінің аңқаулау екенін де түйетін. Сондықтан бәйбішесінің лебізін ұғуға ынтықты.

	– Қане, айтарыңды айта қойшы, құлағым сенде, – деді. Бәйбіше тамсанып аз отырды да:

	– Осы сен өзің байқайсың ба? Ақади бала даладан үйге кіріп келгенде сен бейне бір үлкен адамға түрегеліп орын беретіндей отырған орныңнан бір ұмтылып қозғалып барып қайта отырасың ғой. Мен осыны бірнеше мәрте байқадым. Өзіңе қалай? – деп бәйбіше шалының бетіне барлай қарады, шалы бұған аң-таң аңтарыла қалды.

	– Я, қойшы, кемпір. Мен сол балаға да орнымнан қозғаламын ба? Баланы ғой көп іс-қылықтарына қарап жақсы көріп барамын, бірақ сен айтқандай іс жоқ шығар, – деді.

	Бәйбіше күлімсіреп және біраз отырды да:

	– Онда байқап көрелік, мен сіздің киіміңізді бір сабақ жіппен жүкке тігіп қояйын. Ақади үйге кіріп келгенде жіп үзілмесе сіз орныңыздан қозғалмаған боласыз. Ал жіп үзіліп кетсе, орныңыздан қозғалып барып қайта отырғаныңызды өзіңіз де білерсіз, – деді.

	Қарт екеуі осыған келісті де, Ақжамал бір сабақ жіңішке мақта жіппен шалының шапанының артқы өңірінен артындағы жиюлы жүкке тігіп қойды. Ақадидың әр күні ұлы сәскеде үлкен үйге бір кіріп атасы мен апасына сәлем беріп, қастарында біраз отырып, қымыз құйып беріп, өзі де қымыз ішіп, қайта кететін әдеті бар еді. Сол әдеті бойынша жетіп келмесі бар ма? Бала ашық есіктен жарқылдап келіп:

	– Ассалаумағалейкүм! – деп кіріп келісімен Дәулет қарияның отырған орнынан ұмтылып көтеріле барып:

	– Уағалейкүмәссәләм! – деп қайта отырғаны күндегіше бола кетті. Қоңыр аю терісіндегі сары бәйбіше күлкісін ішіне жиып алды да Ақадиға қызыға бір қарап:

	– Кел, балам, төрлет! Отырып қымыз іше ғой, – деп өзі түрегеліп дастарқан жайып, оң жақ босағада тұрған тегенені дастарқан шетіне әкеп қойып, өрнекті ожаумен сапырып отырып қымыз құйды. Күнделікті тәртібі бойынша шыныны Ақади алдымен Дәулетке, онан соң Ақжамал апасына оң қолымен ұсынып, сол қолын оң қолына жанасалап, бір тізерлеп ұмсынып асықпай қолдарына ұстатты. Сосын өзі орнына қайта отырып, қымызын қолына алып:

	– Ата, апа, қымыз алыңыздар, – деді. Олар қымызды алып бір-екі жұтып, дастарқан шетіне қойғанда барып өз қымызын алып ішті. Онда да таңертеңнен бері бие байласып, шөлдеп келген адамша қылық-сұлық жұтпады. Дыбысын шығармай сыздықтата сіміріп, арада тостағанды дастарқанға қойып, қарттардың ыңғайын бағып отырды. Күндегі әдетінше сүт пісірім уақыттай ғана отырып, сусындап алып:

	– Ата, сіздер іше беріңіздер, мен жұмысыма барайын, – деп шығып кетті.

	Ақади кеткесін Ақжамал шалына қарап жымыңдап отырып:

	– Сездің бе? – деді.

	Шал аң-таң болып ештеңе сезбегендеймін ғой деп артына қарады. Ақжамал да тіккен жібінің үзіліп қалғанын көрді. Шалекең кемпіріне бажырая қарап отырып тамсанды да:

	– Өзім де сәл байқап қалдым ба? Бұл қалай болғаны?

	Бұрында осылай ма еді? – деді.

	Ақжамал өз орнына барып отырды да есік жаққа қарап қойып әңгімені жайымен бастады.

	– Мен бұл балада бір қасиет барын байқаймын. Бұл бала асылдың қиығы, алтынның сынығы сияқтанады да тұрады маған. Маған басқа емес, әр күні белгілі бір уақытты екеумізге келіп амандасып кетуді қалт жібермей, өзіне мақсат қойып алғандай-ақ! Айтпақшы, бұндай балалар неғып жүр, қайда жүр, бұл қайда жүр? Қымыз алып берісі, қымыз ішу тәртібі, отырысы, жүрісі – барлық қылығы маған өзгеше түйіледі де тұрады. Бұдан кейін сіз өзіңіз де зер сала жүргейсіз. Тіпті өң-реңі, кейіп-келбеті, сүйек бітімі өскен сайын Аталықтан басқаша болып барады ғой! Бұл оның Аталықтың нәсілі емес екенін білдірмей ме? Тіпті Ораз баланың атын да екі түрлі атайтын көрінеді. Кейде жаңылғандай болып Ақадиды Абылай деп қалғанына өз-өзінен қысылғандай болып өзгерте қояды. Осының өзінде де бізге айтпаған бір сыры бардай сезіледі де тұрады, – деп шалына өзінің бірталай талғам таразысын жайып салды.

	Дәулет қария қалың ойға шомып кетті. Ойлап қараса, баланың басқа балалардан өзгеше ісі көп секілді.

	«Қайсы күні желі басынан қысырдың құнандай тайын жылқышылар әкеліп балаларға үйретіп бермек болғанда тайға жүген салынған соң: «Қане, қайсыларың қарғып мінесіңдер?» – дегенде жапырыла қаумалап тұрған он шақты баланың бірі де беттемеген еді. Ішінде сомадай-сомадай жігіт болып қалған, мұрты тебіндеген бозбалалар да бар болатын. Сонда Ақади бие қайырып келе жатқан әлгі топқа келе сала ышқынып тұрған середей бурыл тайды жылқышының құлақтап тұрған қолынан тізгінін ала сала қарғып мініп алды емес пе? Тай бірталайға дейін кісіней мөңкіп-мөңкіп заулады-ай келіп. Мойнын ішіне алып мөңкігенде «Әй, баланың тақымы тайдың арқасына жабысып қалған ба!» дедім ғой. Екі аяғы тайдың екі қолтығына кіріп кеткен тәрізді. Әлден уақытта семіз тай қара тер басып, Ақади оның басы-көзіне сабалап итбелеумен келіп тоқтағанында төбеде бастан-аяқ көз айырмай қарап отырған едім-ау. Тілім тасқа тисін», – деп Дәулет жерге түкірініп қойды. Арада айлар өтіп те кетті. Тағы бір күні ел жатып, ауыл түгел ұйқыға енгенде Ақжамал басын көтеріп, басып қойған білтелі шамның білігін шығарды. Сосын ұйқыға кетіп бара жатқан шалын оятты.

	– Бір істі ақылдасайық, шал, – деп шалын тұрғызды.

	– Е, кемпір, не айтпақ едің? Ақылдасар іс бар ма еді? – деп басын жастықтан көтеріп алып, тікшелене отырып, кемпіріне құлағын тосты. Ақжамал тамсанып аз отырды да:

	– Өзің де байқап жүрген шығарсың, бұл баланың ақылы, іс-әрекеті, бар қылығы, адамдарға құрметі – бәрі басқаша...

	– Солай екен, көзім жетті. Әйтеуір бұл балада бір құпия сыр бар көрінеді. Өзің айтқандай асылдың қиығы, алтынның сынығы болады да тұрады, – деп тамсанды Дәулет. Ақжамал шалына жақындап:

	– Менде бір ой бар, – деп аз отырды да шалының «айта бер» дегенін естіп алып ашыла, суырыла сөйледі.

	– Сырлыбай да туғанынан жалғыз болмаса да, жүреде жалғыз болып қалды ғой. Ақбөрте келінім де талай жыл салт жүріп қалды. Бұл баланы да бізге құдай айдап әкелген шығар. Біз де бұл балаға ықыласымызды аударып келеміз. Біз осы баланы бала қылып алсақ... Бұл бала кейін ел басқаратын, елдің адамы болып кетсе де қартайғанда екеуімізге де, жал-құйрықсыз болып жүрген Сырлыбайға да тыныс болмай ма? – деп шалына сұраулы бейнемен қарады.

	Дәулет ұзақ ойға кетті, әлден соң:

	– Сенің айтқандарың көкейіме қонып-ақ тұр. Бірақ Оразға балаңды бізге бер деп қалай айтамыз, бұл қиын іс қой! – деп бөгелді қарт.

	Бәйбіше тағы да толғана отырып:

	– Екеуміз ақыл қоссақ, ұл мен келін сөзімізден шықпайды, оның жолын да табармыз. Ораздың да жасы тым кәрі емес, жетпіске де іліне қоймады. Менің төркін жағымдағы қабырға бауырларымда отызды аралағанша отырып қалған бір сіңлім бар ғой. Өзің де білесің, заты таза жақсы әйел болатын қыз. Ақадиды бала қылып алатын құпияны соған айтып, соған қолқа салсақ, Оразға соны алып беріп, басына үйін тігіп, бауырына қазанын асып берсек, ол да қартайғанда ешкімнің қолына қарамай жасқа сүйеніп жан бақса, – деп бір тоқтады. Сосын аз отырып тағы да сөзін сабақтай жөнелді: – Сенің Оразбен доспыз, құрбыласпыз дейтінің де бар емес пе? Сол достығыңды беріктеп, достық жолыңа баласын бала қылып алуға шын ықылас білдір. Жалғыз айтпа, екеуміз ол кісімен осындай оңаша отырып өзімен ақыл қоса, сырласа отырып шешейік бұл істі. Ораздың қатын алуы, қазан асуы, қалың малы түгелдей бізден болса, онымен ғана шектелмей, еншісін де бөліп берсек. Мұнша көп малды қайтеміз? Талайы қалмақ шапқыншыларының қолында да кетті ғой мал-мүлкіміз бен жалғыз қызымыз, тіпті қазақтың мал-мүлкі, ұл-қызы, келіндері олжаға, талауға кетті. Мұны ойлағанда біздің осылай істеуіміз Құдайға да, адамға да жағар... – Ақжамал осылайша ағыла сөйлеп, талай бітеу жараның аузын алды. Оның бұл сөздері Дәулеттің көкейіне де қона кетті. Тіпті балдай батып, судай сіңіп те отыр. Ол бұдан он шақты жыл бұрынғы қалмақ шапқыншылығында Сырлыбайға тете ұлы Нұрлыбайдың соғыста аяусыз өлтіріліп, сүйегі далада (қайда қалғаны белгісіз) қалғанын еске алды. Көзіне іркілген жасты сұқ саусағымен іліп алды да толқып отырып, Ақжамалдың осындай тереңнен толғап айтқан ақыл-кеңесіне іштей қатты риза болды. Мұндайда оған қызыға да, сүйсіне де қарайтын әдетіне басып, оның ойға шүлен әжімсіз сұлуша өңіне жадырай, жарқылдай қарап сөз қатты:

	– Айтқандарың көкейіме қонып-ақ тұр. Енді осыны сен ойлағандай орындауымызға талпынып көрейік. Қане, я, Құдайым, ақ тілегімізді қабыл көргей, – деп жастыққа бас қойды.

	Осыдан көп ұзамай бұл екі қарт өз ордасында Аталық Оразды ерекше қонақ етіп, оған бата жасатып, достық жолымызға арнадым деп қысырдың тайын сойғызып сыйлады. Оның салт жүрмеуін, бас құрауын айтып, алдымен тек осы істі ғана ақылдасты. Алғашқыда Ораз ат-тонын ала қашты. Онан соң олар өмірден көп-көп мысалдар айтып, тоқсан жасында Найман атаның затты келіннің ақылы мен артына Белгібай атты ұрпақ белгі қалдырғанын айтты. Белгібайдың Қытайби атанып, одан Құрманай туылып, қазір тоғыз таңбалы найман болғанын, оның Орта жүзде қаншалықты өсіп-өркендеп отырғандарын ауызға алды.

	Сонымен қалың мал, басқа үй, бауырға қазан, тіпті енші-құйшыға дейін қамтамасыз ететіндіктеріне кепілдіктерін айтып, ағынан ақтарыла кетті. Олар осы өз ойларын ұлы-келінімен ақылдасып та қойғандықтарын, көздеген орындарын да айтып, бір күн, бір түн ішінде-ақ Ораздың өмірге қаратқан үміт отын үрлеп, қайыншылайтын жігітке айналдырып шыға келісті. «Темірді қызуында соқ» дегендей, Дәулет пен Ақжамал жайлау үстінде көздеген жеріне ерулікке ту бие жетектетіп, сары атанға саба арта барып, Оразды шыт жаңадан малындыра киіндіріп, құла жорғаны әсем ер-тұрманымен жарқылдатып қастарына ертіп ала барды. Тіпті үңіле қарағанда Дәулеттің өзі оған күйеу жолдас та, Ақжамал жеңге бола қалғандай ма дейсің. Үш күн еру жатып, тамашалап, ақыры: «Ораз – менің досым, бір ақпейіл жан барлығына мен ие», – деп екеуі табан тірей отырып, осы отырып қалған қыз Салымқан сұлуға сары атанды үкіге қадап қайтты.

	Жайлаудан күзекке еңкейісімен Сырлыбай мен Ақбөрте бастаған ауыл жігіттері мен әйелдері құралып, қоралап қойын, үйірлеп жылқысын айдатып, Ораздың өзін ұрын барғызды. Сол жолда олар айлап жатып алып, Салымқанды ұзатып алып келді.

	Дәулет бұрынғы құрдастықты «өзі аға, Ораз іні» орнына келтірді де «Дәулеттің досы, інісі Ораздың келіншек алуы» деп тойы да жасалды. Ол келінді алдын ала дайындатқан ақбоз үйге түсірді. Еншісіне айғыр үйірлі жылқы, он бұзаулы сиыр мен бір қора қойды малшыларымен бөліп көшіріп қондырды. Сөйтіп, Дәулет тағы да ел-жұртының алғысына бөленіп, «Дәулет бай, Дәулет жомарт» деген алқаулар Көкшетау даласын аралап, тұтас Арқаға тарап жатты. Тегінде де Дәулеттің сүтпен бітіп, сүйегіне сіңген қасиеті қараулық емес, жомарттық еді. «Бай, жомарт» деген сөздерді естігенде мерейленіп, көркейіп, көпессіп кететін-ді. Халқына қайырымды, жетім-жесірге мейірімді болған сайын байдың беделі тұтас Орта жүз, найман арасында аспандай түсті.

	Келер жылдың жазында, осы жайлау жұртында отырғанда Ораздың үйі Дәулетпен іргелес отырып, сырласып, сыйласып, дәулеті дастарқандарында алқып-шалқып отырды. Ораздың маңдайына Ақжамалдың ақылымен алып берген сіңлісі Салымқан орнықты боп шықты. Ақылды адам болды. Оразды аса құрметтеп, бас-аяғына қарап, күйін баптап, жаға-жеңіне кір жуытпады. Үйіне келген адамдарға құрметі де бөлек болды. Алланың мейір-шапағатымен аяғы ауырлап, онысы мұқым ауылға бір қуаныш әкелді. Салымқан Ақадиды да бауырына тартып, басынан сипап, аса ықыласты мейірін төкті. Ақади да оны жас та болса туған анасындай, ал Ақжамалды қайын апасындай сыйлайтын болды. Осылайша, Ораз шаңырағына да қыдыр дарып, құт ұялап, жұрт алғыс айтар шаңыраққа айналды.

	Жайлау сары жұрт бола бергенде бір күні Дәулет Ораз отбасын қонаққа шақырды. Бұл жолы да бар пейілімен қысырдың тайын сойып, Дәулет отбасының құрметіне ауыл маңы түгел жұмылды. Қайтарында «ерекше бұйымтаймен» баратындықтарын да ескертті. Екі күннен кейін Дәулет пен Ақжамал ұлы Сырлыбай мен келіні Ақбөртені ертіп, Ораздың үйіне өздері ғана оңаша қонаққа келді. Қонағасыдан соң Дәулет бұйымтайын айтты.

	– Құдай іргемізді қосып, достасып араласып кеттік. Сыйластығымыз жарастық тауып, бар елге үлгі-өнеге бола бастадық. Сырлыбай туада жалғыз болмаса да, жүреде жалғыз болды. Қанқұйлы қалмақ шапқыншылығы бізге не көрсетпеді? Бұл сырлар өздеріңе талай айтылып өткен ғой! Ақадиды маған бер, бала қылып алайын. Сырлыбайға іні болса, екеуін тел қозыдай тең көрсем, осы мал-дүние екеуінікі болса деймін. Біздің жасымыз да жетіп қалды, сонша малды көрге бірге әкетпеспіз. Достығымыздың Алла алдындағы айғағының бірі Салымқан болса, бірі Ақади болсын! – деп шын ықыласын емірене, егіле айтып тоқтады.

	Бұрын да әзіл-шыны аралас, құлаққағыс айтылып, Ораздың құлағы үйір болып қалған сөз еді бұл. Сондықтан бұл сөз Оразға да, Салымқанға да онша тосын сезіле қоймады. Әнеугүнгі арнайы бұйымтаймен барамыз дегені осы болды ғой деп түйіп, үнсіз тыңдаумен болды. Оның үстіне Оразда да бұрын толғаныс жоқ емес еді. Ол ойлайтын: «Дегдар да жомарт Дәулет ие болып бала қылып алам десе берейін, бәрібір бұл бала өз кіндігімнен болмағасын Әбілпейіз ханның баласы екені түбінде бір ашылады ғой. Сонда осы баланы аман-есен жақсы бағып, халық қатарына жеткізіп қосу міндетіміз, жанымыз аман болса, әйтеуір бір күні орындалар», – деп іштей түйетін. Солай ойлағандықтан да бір күні Ақадиды оңаша шақырып: «Балам, сенің азан шақырып қойған атың Абылай еді, Ақади – сенің еркелеткен атың. Енді сен жігіт болып қалдың, сол шын атыңмен Абылай деп атап кетейік», – деп баласының көңілінен өткізген, баласы да бұл сөзді мақұлдаған. Бірақ сәл ойға қалғандай боп отырып басын изеген.

	Олар қайтарда Ораз да шын пейілін айтты:

	– Дәуке, Ақжамал, шын ықыластарыңызға пейіл бердім. Бұл істі өздеріңізбен кеңесе жүріп, сол сіздер айтқандай шешуге біз де отбасымызбен ақылдасайық! Мынау Ақади баламның азан шақырып қойған аты Абылай еді. Ақади деп еркелетіп атап кеткенбіз. Бұдан былай Абылай деп атап жүрсек, – деді. Ақжамал жымың етіп, көзінің астымен Дәулетке қарады. Дәулет те қараған екен, екі қарттың көзі түйісіп қап, жанарындағы оттар ұшқындап сала берді. – Меніңше, бұйымтайымыз орындалды деп қуаныштарыңыз іштеріңізде болып, қайта тұрсаңыздар, – деп тоқтады.

	Дәулет пен Ақжамал риза болып, оларға алғыстарын айтып, алдарында тікеден тік түрегеліп өздерін құрметтеп тұрған Абылайдың маңдайынан кезек-кезек сүйді. «Ой, айналайын Абылай, Абылайым» десіп қауқылдасып аттанды. Олар ғана емес, Сырлыбай мен Ақбөрте де Абылайды құшақтарына алып, маңдайынан қайта-қайта сүйіп аттанды.

	Ораз өз отбасындағы толғанысты кеңестің нәтижесінде Абылайды ерікті әке-шешесіне берді. Ал Ораз бен Салымқан арғы-бергіден, әсіресе Дәулет пен Ораздың достығынан, олардың кіршіксіз ақ көңілдерін айтып бас изесті. Ораз дос қарызының ең ауыр болатынын, ақыретте иманын бөлісетіндігіне дейін жеткізіп айтты. Сонымен қоса баласы екеуінің сонау Бұхара, Түркістан қалаларынан азып-тозып келгеннен бері осы Дәулеттің пана болғанын да долбарлап айтып өтті. Оны Салымқан да ұғып болған шығар деп ойлады. Ақыры осы отбасылық кеңестерімен Абылайды Дәулетке бала қылып беруге ықылас-пейілдерін ұйытты.

	Дәулет отбасын қонаққа шақырып, тай сойып, құдадай күтіп, Абылайды «Дәулеттің баласымын» дегізіп, сый-құрметпен аттандырды. Дәулет пен Ақжамалға Абылайдың аты анық айтылып берілді. Баланың басқадай тарихнамалық сыры Ораздың көңіл түкпірінде әзірше сақтала берді. Дәулет пен Ақжамал ақ баталарын жаудырып, Абылайдың маңдайынан қайта-қайта сүйіп, әкесі Ораздан таңдап мінген сұр жорғасымен жайқалта бастырып өз ауылдарына қарай беттеді.





VII тарау


	ТОЙДАН ҒАШЫҚТЫҚҚА



	Бұл жайлаудың жаздыгүнгі көк-жасыл түсінен айырылып, айнала төңірек сарғая бастаған шақ еді. Биылғы жаз тышқан жылы жылдағыдан қуаңдау болды. Дәулет Абылайды бала қылып алғанын ел-жұртқа әйгілеу үшін қуаныштарымен бөлісіп, алыс-жақынға «күзгі қоныста баламның тойын жасаймын» деп құлаққағыс ете жүрді. Сөйткен межелі уақыт та келіп жетті. Дәулет өзен бойындағы иінтек кең жазыққа қалың тал-шілікті жағалатып, иректеп-иректеп бие желілерін тартқызды. Биені молаң-молаң байлатып, той даярлығын тездетіп жүргізіп жатты. Сырлыбай мен Ақбөрте ауыл адамдарын өздері басқарып, тойға қолғабыс етуге қамдап келген туыстарына үйлерді тігетін орындарын көрсетіп беріп, бар жұмысты бөліп, өкшелері жерге тимей зырылдап жүр. Асүйлер мен шатырлар қонақ күтетін қонақжай үйлерден алыстау тігілген.

	Сәрсенбінің сәтіне той да басталды. Келген тойшылар тамақтанып, қымызға сіреп болғанда ортадағы үстіртті кең жазыққа қалың жұрт жиналды, той асабалары той мәнін көпке жария етті.

	– Құдай қосқан асыл достар! Дәулет бай мен Аталық Ораз ақыреттік дос еді. Достығының ақыреттік айғағы ретінде Ораздың баласы Абылайды Дәулет бала қылып алған той салты бүгін осылай қалың халықпен өтіп жатыр. Бұл көлдей дастарқаннан дәм татқызып, баласына Дәулет көптен ақ тілекті, ақ бата алмақ. «Батаменен ер көгерер, жаңбырменен жер көгерер» деген, – деп той асабасы қалың қара нөпір халықты тамсандыра аузына қаратты.

	Дәулет пен Ораз, Ақжамал мен Салымқан бір-бір су шайқалмас, төгілмелі жорғаларға мініп, жібек торқаларға малына киініп, ат үстінен қол ұстасып, Сырлыбай мен Ақбөрте Абылайға әсем ер-тұрманды құла қасқа тұлпарды мінгізіп, бес қаруын асындырып, араларына алып, судырата желе, аяңмен жұрт алдына алып келді. Ат әбзелдері су жаңа екен. Бес қаруы да баланың жасақтық жаттығуына лайық дайындалыпты. Бәрі де күннің алтын шуағына шағылысып жалт-жұлт етеді. Сүмбедей сұлу тұлпардың үстінде қаздиып отырған Абылай бет-өңінен нұр шашып тұрғандай ерекше бір сымбат, көрік байқатады.

	Той асабасы қолына үлкен асықты жілікті алып, ат үстінде түрегеп тұрып, жұртқа көрсетіп, зор дауыспен:

	– Уа, халайық! Атамыз қазақтың ежелгі салты, біреуден біреу бала алғанда ата-аналары балаға асықты жілікті ұстатып, бала қылып алады, – деп жілікті алдымен Ораздың қолына берді.

	Ораз жілікті оң қолына ұстап көтеріп тұрып:

	– Уа, Жаратқан Ием! Ниетімді қабыл ете гөр! Балам Абылайды досым Дәулетке достық жолымен бала қылып бердім. Алла бұл ниетімізді алаштың бірлігіне, тірлігіне сай етсін! Абылай балам алаштың азаматы болып, аман жүріп, ата-аналарының, исі қазақтың ықылас-батасына бөлене бергей, – деп асықты жілікті досы Дәулетке ұсынды. Дәулет те өз тілектерін көпке баяндап, әкесі Ораздың жолымен алаштың бірлігін тілеп барып, Абылайдың қолына ұстатты. Абылай асықты жілікті иіле барып, оң қолымен ұстап, құла қасқа арғымақ тұлпарының үстіне мініп тұрған ерінің дәл ортасына нық басып түрегелді. Онан соң жиналған қара нөпір халыққа айнала бір қарап шықты. Сосын ата-аналарына, аға-жеңгесіне күлімдей қарап тұрып:

	– Ассалаумағалейкүм, қалың халқым! Ата-аналарыма, – деп оң қолын тік көтеріп асықты жілікті көпке көрсетті: – Бата-тілектеріңіз қабыл болғай! – деп көпке тағы айнала бір қарап шығып, зор да қоңыраулы, тұнық дауыспен: – Мен Дәулеттің баласымын, үлкен атам аты – Нұрабай, сүйегім – қазақтың Орта жүзі қарауыл елінен боламын, – деп атына қайта отырды. Қалың жұрт дүр-дүбірлеп, айқай-шу, алғыс, баталар жаудырып жатты. Осыдан соң асаба той тамашасын бастап кетті...

	Міне, осыдан бастап Абылайдың мінер аты, жүрер ортасы Дәулет байдың мырзасы орнында бола бастады. Бірақ Абылай бай мырзасы дегенге басы айналып мастанып, бұлғақтап кетпеді, ат-әбзелдерін саралап, ат таңдап мініп, киімін түзеді. Әрі ара-тұра саятшыларға ілесіп, саятшылық өнерді де үйренді. Ал еңбек адамдарына қол ұшын бере жүретіні бұрынғыдан өзгермеді. Мысалы: жылқы айдап келу, бие байласу, ауылға келген қонақтарды қарсы алу, әр күні таңертең ата-аналарына сәлемдесу, Сырлыбайды ағалап, Ақбөртені тәтелеп жүретіні, өз әкесі Ораз бен шешесі Салымқанға да әр күні бір барып амандасып қайту, бұйыратындай істері бар-жоғын сұрап, ағалап, тәтелеп оларды қарық қып қайтатыны қалпынша жалғаса берді. Осылайша өмір өз арнасымен зымырап өте берді. Абылайдың жасы да он беске келіп, той-домалаққа жігіттермен бірге баратын болды. Кезіге қалса ара-тұра көкпарға да шабады, алаөкпелене емес, салмақты түрде тамашалауға ғана. Он бестегі бала дейтіндей емес, сүйегі ірі әрі жұмыр, құрыштан құйылғандай, ат үстінде аударысып күш сынаспаққа оған өзі құралпастардан, палуан туылған шанда бірі болмаса батпайды. Шанда біреулері ұстаса қалса болғаны, әрі итере беріп, өзіне қарай сілке тартқанда аттан жұлып ала жаздайды. Жұлып алып, алдына басса қиын-ақ намыс қой! Бірақ ол оны аяйды. Аяп қайта итеріп оңап қояды... «Ойпыр-ай, қандай керемет күш?» деп ішінен күш сынасуға келгендер құнан серкені түйедей арғымақпен бауырына басып алып, ойпаң жерден орғытып, дөңдеу жерден қарғытып бара жатқан бір дәуді құла қасқасымен қуып жетіп, серкенің сирағына қолы ілінісімен екі аяғын үзеңгіге тіреп тұрып, сілке тартқанда көкпар суырылып алдына өңгеріліп қалған. Әлгі дәу бажырая бетіне бір қарағанда бала, бала болғанда Дәулет байдың баласы Абылай көзін жерге аударып «тфу» деп жерге түкіріп жіберген. Аз жерге қатарласа шауып, бауырына басып алған құнан серкені әлгі дәу екі рет сілке тартып ала алмаған. Құла қасқасы да үдей шауып, дәудің қарасұр арғымағынан мойны оза бергенде Абылай қарқылдап бір күліп алып: «Ағай, еңбек сіздікі», – деп серкені дәудің алдына қарай сырғытып жіберген. Жігіт алғысы келмей намыстанса да, «баладан ала алмады» дейді ғой деп бар күшін сап тырысып, серкені сілке тартқандай болып, қызара жүріп алдына басқан...

	Келер жылдың жазында, жайлауға шыққан кезде жастар тағы бір шалғай қоныстағы найман еліндегі бір байдың келін түсіру тойына барып келуге аттанған. Құрбылары Абылайды қолқалап шақыра келген еді. Ұзақ күн сары далада сағымша ойнап жол жүрген салт атты боз-балалар той болатын ауылға бесін еңкейе жетіп еді. Бірақ олар орта жолдан бір топ қыз-келіншектерге жолыға кетті... Өңкей сал жорғаларға ат-тұрмандарын әсемдеп мінген Найман төре ауылының мына ару перизаттары сарымсаққұлақ сары езулерімен салдыртып келе жатқан мынау бозбала жігіттерді магниттей тартты да қалды. Олар кездесе кеткен жерден бір-бірлеріне ұрлана, имене қарасып, амандық-сәлемдерін ұзарта түсіп, жаңа келетін келіннің ауылынан шығып, келіннің алдынан шығып бара жатқандықтарын, Барлыбай төре ауылының арулары екендіктерін айтып та үлгерді. Үкілі қамшысын бұлғақтата көтерген үріп ауызға салатындай қараторы келіншек тор жорғасының үстінде толықсып тұрып:

	– Жүріңдер, жігіттер, Дәулет байдың жігіттері, ауылымызға түсіп сыйлы қонағымыз болыңыздар, – деп өтінгенде жігіттер үндемей қалды.

	Абылай бар, бірнешеуі аялдап тұр еді, көбісі ыдырап «той болатын ауылға жетелік» деген емеурін білдіріп, сапар жолдарымен жылыстай бастады. Абылай көңілі қалай орнығып қалғаны белгісіз, әйтеуір қозғала қоймады. Оған жақын дос екі жолдасы:

	– Мына жеңгеміздің сөзін жерге тастамай құдашаларды біраз жерге болсын, шығарып салайық, – деп ат басын қыздарға қарай бұрды, әлгі ақжарқын келіншек те сыңғырлай күліп:

	– Ә, бәсе, бозбала жігіттер мынадай уылжып піскен қарақаттай қайын сіңлілеріммен әзілдесе бірге жүргенге не жетсін?! – деп тау бұлағындай сыңғыр қағып, сықылықтап еді, жеңгесіне қарайлап ат басын іркіп тұрған, тақиясының үкісін майда самалмен баяу желпіп, бетінен қаны тамғандай болып мөлдіреп тұрған бүйрек бетті, қызыл шырайлы сары қыз жеңгесін қамшымен аз сүйкеп қойып етегінен қақты. Сүйтті де ат мойнын алдыға қарай бұра тартты. Оған қыздардың алдыңғы тобы жорғаларын сусылдатып, сонау көз ұшындағы Апайтөс дөңеске де таяп қалған. Бір келіншек, үш қыз, үш жігіт бір топ болып артқы бір шоғырды құрап, қыздардың сапар беталысымен ат тізгінін демей түскенде әлгі келіншек тағы да сөз қозғады:

	– Қане, жігіттер, менің қайын сіңлілеріммен жорға салыстыра жүріңіздер! Мына бала менің туған қайын сіңлім. Осы бала мына құла жорғалы мырзамен жорға салсын, тамашалайық! Ал ана екі қайын сіңлім де ана екі жігітпен жорға салыңдар! «Дидар ғайып» деген осы емес пе, – дегенде аппақ меруерттей тістері жарқ ете қалды. – Анау бізге қарайлап тұрған қыздарға жеткенше мен де қатарларыңда біргемін, – деп өзі қатарласып бара жатқан үш қыздың ортасын жара, әлгі өзін қамшымен етегінен сүйкеген сұлу перизатты бөле жарып, Абылайға қатарластыра кетті. Ат үсті, ат желігі деген қандай керемет десеңізші?! Оның үстіне жүректері асау тайдай тулап, алып ұшып тұрған өрім жастарда да жастықтың жалыны шарпып тоқтатар емес. Абылай қызбен қатарласа кетіп, ат үсті теңселісте қызбен тізе қағыстыра жорғаға басып-басып жібергенін өзі де тосын іс болар деп сезіне қоймады. Бірақ оң жақ тізесі қыз тізесіне қағысып өткенде, өне бойы шымырлап кеткенін сезгенде бет-өңі құбылып кеткендей еді. Талай жерге екеуінің жорғасы да қатарласа, жұптаса кетіп барады. Абылай артына қараса анау жолдастары да екі қызбен оңашалау салдыртып барады екен. Қу келіншек «мен де біргемін» деп қойып, бозбалалар мен ару қыздардан өзін оңашалап, сыртынан тамашалап келеді екен. Шіркін, кең дала-ай десеңші?! Кең даланың төсінде саңлақ мініп, салдырта кең көсілгенге не жетсін! Абылай сүйегі жерден ойып алғандай көк жорғасының сүзе шұлғығанына қоя бермей келе жатқан қыздың өзіне көз қиығымен қарағыштағанын сезіне қойғандай болды да, бойын белгісіз бір күш кернеді. Бірақ аузына сөз түспеді, ақыры жігіттік жігерін жиғаны болар:

	– Атыңыз кім, құдаша? – деді аса тұнық, қоңыр дауыспен.

	Қыз көз астымен және бір қарап, батылырақ түрде:

	– Атым – Қарлығаш, әкем аты – Барлыбай, – деп көзін тайдырып кетті. Екі жорға қатарласа салдыртып барады. Барынша емес баяу, жолды ұзарта түскендей.

	Найман төресі Барлыбай – Орта жүз ішінде атақты адам. Абылайдың құлағына бұрыннан таныс, олар бара жатқан той – осы Барлыбай төренің келін түсіру тойы. Дәулет ауылына арнайы адам жіберіп шақыртқан. Дәулет, Ораздар той шашуына ту биелерін жетелетіп, сабаларын арттырып өз тобымен келмек болып кейін қалған. Абылайдың шақырған тұстастарымен кете беруін Дәулет өзі бұйырғанды. Абылай қыздың жауабынан осының барын көз алдына оралтып үлгерді. Өз аты-жөнін қалай айтудың ығын келтіре алмай келе жатқанда мына қыздың өжеттене сөйлегені Абылайдың жігіттік намысын көсеп өтті. Қыз тағы да сөз бастап кетті.

	– Құрбыжан, өз жөніңізді де айтарсыз, – деп жанарын жалт еткізіп, Абылайға қадала бір қарай беріп көзін тағы да тайдырып кетті.

	– Мен Дәулеттің баласы Абылай боламын, Орта жүз, қарауылмыз, – деп тоқтағанда қыз жалт қарағанда екеуінің көзі түйісе кетті. Белгісіз бір жылу қыз бойын аралап кеткендей қызды меңдете берді. Қарлығаш пен Абылайдың көз оттарының қалай тоғысып қалғанын, қанша секунд қадалып қалғанын кірсіз, ана сүті ауыздарынан кете қоймаған, екі уыз жастың өздері де аңғара алмады. Қыз ат тізгінін сілке демегендей болып, жанарын Абылайдың жанарынан тайдырып әкетті. Қатарласа берсе қадала түсетін сияқты көрінді.

	Қарлығаш Дәулет байдың жомарттығы, халқына қадір-қымбаты жайындағы әңгімелерді үлкендердің аузынан естіп қап жүретін. Қайсыбір жылы ол байдың ұлан-асыр той жасап, асық жілік ұстатып, Абылай деген баланы бала ғып алғанын да естіген. Кейіндеп сол баласының ел аузына іліне бастаған біліміне қайраты сай азамат болып келе жатқанын да әкесіне Орта жүз найманынан келген қариялардың аузынан өз анасының қасында оқта-текте еркелеп отырғанында құлағы шалған да көңіліне осы бір жақсы сөздер орнап қалған еді. Ол мұны енді есіне оралтып, Абылайға қайтадан бір қызықтай қарады. Атқа отырысынан тартып, үйіл сом сүйекті бозбала жігіттің екі көзінен от шашып, жүзі нұрланып келеді екен. Жігіттің кейіп-келбеті қызды қызықтырып, жүрегіне шоқ бара жатқандай еді. Өз-өзінен шошығандай селт етіп артына қараса жеңгесі таяу келіп, ернін жиып алып, күлкісін тізгіндеп екеуіне кезек қаранып, жорғасының басын ірке тартып келеді екен. Балауса бозбала жігіт пен балғын қыздың қатар келе жатқанын бейне бір ай мен шолпанның қатарласып келе жатқанындай тамашалап келе жатқан көрінеді. Қыз кенет қымсына қалды. Абылай бұл сәттерден бейхабар. Әлгі жолдастарының да бір-бір қызбен қатарласа жорға салыстырып бара жатқандарын көріп екі көзі сол жақтан айырмайды.

	Олар алдыңғы шоғырға да таяп қалған. Абылай атының басын ірке тартып, анау екеуін қамшымен бұлғап шақырды. Олар да бұлар жаққа бейімдеп шоқтана қалды. Абылай жолдастарына:

	– Біз енді той болатын ауылға қарай ат басын бұрайық, – деді.

	Келіншек сықылықтаған күлкісін ішіне жиып алып:

	– Уай, сыйлы боз жігіттер! Бізде анау дөңде тоқтап келетін келінді күтеміз, бірге болып келінді ауылға бірге алысып барыңыздар. Атына мінетін, беташар айтатын жолдар сіздердікі, – деп жігіттерге қарады.

	Абылай суырыла сөйледі:

	– Жеңге, ол айтқаныңыз жөн-ақ! Бірақ, өзіңіз айтқандай, сыйлы ауылдың жастарымыз ғой. Тойлы ауылдан табылайық. Жол ортадан ауыл жастарына еріп кеткеніміз әбестеу болып тұр, – деді.

	Мынадай жүйелі айтылған сөзге ешкім де іле тартып, тіл қата алмай қалды. Оның екі бозбала жігіті Абылайдың сөзіне лезде иланып аттарының бастарын кері бұрғаннан шоғырлы қыздар жәудірей қарады. Сөйтіп, олар әудем жерге болса да жолсерік болған қыздар мен жеңгелеріне жол сәтін тілеп, Барлыбай төренің ауылын бетке алып, келе жатқан сапар жолдарына қарай қайта тарта жөнелді. Абылай ат басын бұрғанда Қарлығаштың қадала бір қарап қалғанынан оның өн бойына және бір жылы ағынды аралатып өткендей бола қалды да, өзі де оған қадала бір қарап қалғанын сезіне қойып, жанарын жалт еткізіп жүріп кетті.

	Тойлы ауылға келгенде сыйлы бозбалалар деп Абылай бастаған үш жігітті бағана жолда көрген келіншек өзінің ақ отауына кіргізді. Қарлығаш бар үш қыз осы үйде екен, жаңа келген келіннің қасында болсын дегендерге жеңгесі:

	«Ол жолды басқа сыйлы қыздарға берсін. Еркем ертеңнен бастап қасында болады ғой», – деп қоярда-қоймай жүріп Қарлығашты әдейі ол топтан бөліп осында әкелген. Олар кіргенде қыз балалар орындарынан түрегеп, құрмет етті. Абылай бастаған үш бозбала үйдің сол жақ босағасынан өрледі.

	– Төрлетіңіздер, – деді Қарлығаштың сол жағындағы өжеттеу сары қыз. Абылай оған жымия бір көз қиығын салды да, төрлете барып қақ төрге малдас құрды.

	Қымыз құйыла бастады. Жеңгесі бұл үйге басқадай көп жастарды қабылдамады. Өз үйіндегі бір шоғыр қыздар мен жігіттер көбінше өз күтімінде, оларға қымыз құю мен шай құюға бір сұлу келіншек пен сымбатына сыпайылығы жарасқан жас жігіт жылпып тұр. Ас-тамақ аяқталды, қымыз іше отырып жай әңгімеге айналған қыз балаларға жеңгесі келіп:

	– Жігіттер, менің атым – Айсара, осы үйдегі ағаларың жаңа ғана осында келе сәлемдеріңді алып шықты. Аты – Шарапат, осы тойдың иесі атамыздың баласы, мен келінімін. Осы отау үй біздікі, – деп алып, – жігітімнің атын айта бермеуші едім, қалай ғана айттым, жарқыным, – деп күлді. – Ағаларыңның тартымы-ау, ә! – деп әзілімен жігіттерді қағып өткендей.

	– Той тамашасымен дейді екен, тамашалай отырыңдар! Менің қайын сіңлілерім ауылдың алты аузын бастай берсін салт бойынша, – деп Қарлығашқа қарады.

	– Әрине, солай болар-ау, – десіп жігіттер де қолдай жөнелді Айсараны. Қыздар бір-біріне қарасып жымия-жымия бірін-бірі түрткілеп отырғандай, әлгі өжеттеу қыз енді Қарлығашты қузап:

	– Басташы, Қарлығаш, ауылдың алты ауызы біз көтеретін жүк екені анық. Ай, жеңгемнің айтқанын орындамай бола ма, – деп Қарлығашты жани түсті.

	Айсараның да, жігіттердің де қузауы ұзаққа кетпеді.

	Қарлығаш бастап, қыздар ән шырқады:



	Той бастаңдар, жігіттер, той бастаңдар,

	Той бастаған жігіттер, көп жасаңдар.

	Сәрсенбі сәтті күні той жасапсыз,

	Тойыңыз құтты болсын дей бастаңдар.

	Өзі де алтын, жақсының сөзі де алтын,

	Келін келу, той жасау – ата салтым.

	Жақсы адамның көңілі – алтын сандық,

	Айтсаң білер жақсы адам сөздің нарқын.

	Ай нұрланар аспанда толған сайын,

	Ақ шолпанмен ауыл үй қонған сайын,

	Жас шағыңда жалында шоқтай жайнап,

	Әжім кірер ақ жүзге солған сайын…



	Қазақтың кәдімгі қара өлеңі, өлең бастап айтқандағы Қарлығаштың әуені аса толқынды, дауысы тұнық, сөздері анық айтылады екен. Ботаның көзіндей наркес көздері мөлдіреп, жүзі піскен алмадай жайнап, барған сайын батылданып, екпіндеп айтатын көрінеді. Әуендерінің сарыны да су жорғаның жүрісіндей жылып-жымдасып, сөздің мәнін мәнерлеп, айшықтап жеткізіп тұр. Қыздардың өлеңіне үйдегі жігіттер мен Айсара жеңгесі, қызметші жігіт пен келіншек едәуір риза боп алқап кетті. Ауылдың алты ауызын Қарлығаштың бастап айтуымен қыздар да бір жеңілдеп қалғандай кең тыныстап, жігіттер жаққа көз аудара бастады. Олар да тамақтарын кенеп қозғалақтап дайын отыр екен, бірақ олар да Абылайдан бұрын жақ ашпайтын көрінеді. Абылайға қарағыштайды. Ал Абылай суырыпсалмалықпен ойдан құрап айтуға жоқ еді, бірақ қазақтың қара өлеңіне тәуір екеніне жолдастары қанық болатын.

	Абылай игайлатып, тұнық таза дауыспен бастап кетті. Жігіттер де делебесі қозған жүйріктердей әзер отырған-ды:



	Қарайғанға қараймын қабан ба деп,

	Қамшылаймын атымды шабан ба деп.

	Өткеннен де сұраймын, кеткеннен де,

	Қалқатайдың ауылы аман ба деп.

	Көк көбелек, ендеше көк көбелек,

	Жаңбыр жауып келеді күн себелеп.

	Жолықтырған ұлы той дәм-ырызғы,

	Айналайын көзіңнен дөп-дөңгелек.

	Кейде қарлы Қаратау, кейде қарсыз,

	Кейде малды ер жігіт, кейде малсыз.

	Қалқатайдың көзіне көрінбес-ау,

	Өзім жансыз секілді, сөзім нәрсіз...



	Абылай да қара өлеңге келгенде қара жаяу емес екенін осылай әйгіледі. Дауысы зор әрі тұнық, ашық екен, өлең айтқандағы өң-реті тіпті сұлуланып, нұрланып, гүл жайнап кетеді екен. Қарлығаш та, басқа қыздар да қанша қарамайын десе де, оған әлденеше рет ұрлана қарасып қалды. Домбырасы да дауысына бап келіп түрленіп кетті.

	– Уай, пәлі, қонақкәдесі деген міне осы емес пе! – десіп жатыр.

	Осылай аз уақыт жалғасқан өлең, ән онша көпке бармады. Жеме-жемге келгенде бұлар айтыса кетуге жоқ еді. Қазақтың қара өлеңін бала күнінен жаттап өскен бәріне де ортақ қазына ғой. Бұл жастарды ақын екен дегізбесе де, қазақ өлеңінен қара жаяу еместігін білдіргендей. Дегенмен Абылайдың қасындағы жігіттерден біреуі күй тартуға тәуір еді. Әлгі өжеттеу сары қыз да күйге тәуір екен және бір қыз әнге, бір жігіт әнге тәуір болып шықты. Жарым түн ауғанша бұлардың думан-дуы басыла қоймады. Өзара қалжың-шыны аралас әңгімелері де, қалжыңдары да қабысып, жігіттер мен ару қыздар сынаса тіл қатысып отырғандай еді.

	Бір уақытта жастардың тамашасы саябырлай бастаған шағында Айсара даладан кіріп:

	– Қане, жігіттер мен ару қыздар, ай туып келеді екен. Мына түннің майда лепті салқынында тысқа шығып бой жазып, аз-кем ақсүйек ойнап келсек қалай болар? – деп басқа бір қырға бастады. Жастар бұл ойды құп көріп, сыртқа лап қойды.

	– Онда ақсүйек міне, – деп бес жасар еркек қойдың асық жілігін аппақ етіп, әбден майдалатып әкелгенін көрсетті.– Оны қызметші жігітке беріп, ауылдың сыртындағы әнеу таза, көк майса жерге тастап ойнатыңыз, – деп тапсырды. Жігіт ақсүйекті ала сала далаға беттеді.

	Жаңа туып келе жатқан айдың сәулесі сүттей жарық, кейбір қалтарыстау жерлер қарауытқан көлеңке еді. Ара-тұра шоқ талдар да қарауытады. Түннің қою мақпал ауасы үйден терлеп шыққан жастарды салқындатып, рақатқа шомылдырды.

	Лақтырылған ақсүйекті тауып алып қашқандар бірнеше мәрте қайталанды. Қайта бір лақтырылғанда Айсара Абылайды етектен қағып, «ақсүйек анау жаққа түсті ғой» деп бұрыстау тұрған шоқ талды меңзеп өтті. Абылай іші бірдеңені сезгендей солай қарай жүгіре жөнелген Айсараның артынан қарай берді. Оған шейін Айсара шоқ талдың көлеңке түбіне өтіпті де, жанында қарайған біреу бар сылқ-сылқ етеді. Абылай бара бергенде жалт етіп шыға берді де:

	– Мырза, сізге ақсүйек тауып беретін еркем әне, – деп нұсқап кете барды.

	Абылай Айсараның ойын енді түсінді. Шоқ талдың қап-қараңғы сияқты көлеңке түбіне жетіп барса ары қарап тұрған Қарлығаш екенін анық білді, Абылайда тағат қалмады, жанына қалай жетіп барғанын өзі де сезбей қалды.

	– Қарлығаш, – деді ақырын Абылай, Қарлығаш оған жалт қарап:

	– Е, мен ғой, – дегеннен басқа сөз айта алмады.

	Абылай Қарлығаштың жанына жақындап еді, қыз одан бетер қысыла түсті.

	– Неге, жарқыным, өзіңе көңілім құлап еді? – деді Абылай.

	– Өмірлік серігім бол десеңіз мақұлмын, – деп қыз дауысы үздігіп шықты.

	– Өмірлік серігіңмін, жаным, – деп Абылай Қарлығашты ыстық құшағына қысып, алма бетінен бір өпті. Лезде еріндер өбісіп кетті.

	Оған дейін ақсүйекті бір мәрте тауып алып, оны қайта лақтырып үлгерген еді жастар. Қайта лақтырғанда олар тұрған топ талдың көлеңке тұсына таяп еді. Енді олар көзге түсіп қалмайын деп ойлады. Абылай қызды құшағынан босатып, ақсүйектің түскен жерін межелеп барып, оны тауып, лап еткен топ жеткенде ала қашты. Қыз да қарауытқан шоқ талдың көлеңкесінен шығып, ақсүйек ойнап жүрген жастарға қосыла кетті...

	* * *

	Жыл айналып, келесі жылғы жайлау үстінде Дәулет Ораз екеуі Барлыбай төренің ауылына қонақтай барып, жамбастай жатып, қызға құдалық сөйлесе келгендерін айтты. Дәулеттің атақ-даңқын бұрыннан білетін, Абылайдан да хабарсыз емес төре жақындарымен кеңесіп, ақыл қоса келе олардың бұйымтайын мақұлдап, қуанышқа бөлеп аттандырды.

	Жайлау сары жұрттанып, сары қымыз ақсарыланып, шыртылдап шерте бастағанда Сырлыбай бастаған ауыл азаматтары жеті қысырақтың үйірі мен ақбас нары бастатқан боталы, тайлақтысы бар, жиырма бір түйе, жиырмадай ылғи жорға-жүйрік саңлақ аттар мен қоралы қойын мыңғырта айдатып, Барлыбай төренің ауылына келіп түсті. Кілем, кілшелі жыртысы кейін келмек екен, Абылай мырза достарымен шағын тобын бастап қайын жұртына ұрын келіп үлгерді, ел жайлаудан қайтарда Барлыбай төренің ауылы қызы Қарлығашты ұлан-асыр тоймен ұзатып салды. Дәулет ауылы да келін түсіріп қуаныштарын еселей түсті.

	Өздеріне арнап тігілген жасаулы жас отауға алғаш қонақтар түнгі кездесу балауса қызға да, бозбала жігітке де оңай бола қоймаса керек.

	Ақбөрте мен Айсара сыйласа, сыбырласа жүріп, той түнгі тамашаның бір уақытында Абылайға тігілген отауды оңашалап, Абылайды бір жолдасымен думан-дудың ортасынан жылыстата шақырып әкелді. Оларды әзіл-қалжыңмен демей жүріп, Қарлығашты жанындағы әлгі әнші сары қыз екеуін ертіп келіп отауға кіргізіп, Қарлығашты Абылаймен тізелестіре отырғызды. Қыз басындағы жығасы алынып, төбетай кигізілген. Төбетай астындағы ақ бөртпе желек қыз бетін бүркеп, бет ашқан күйдегі қас-қабағы мен күлімдеген мөлдір көзі, қыз мұрны мен оймақ аузы ғана көрініп, алмадай бүйрек бетін ғана байқататын күйде екен. Абылай Қарлығаштың жүзіне именбей қызыға, құмарта қарады. Қарлығаш та көзінің астымен Абылайға қарап қойып, қысылып қобалжып-ақ отыр. Қобалжығанын сездірмеуге тырысып, қос жанарын жерге қарай аударды. Бір тізерлей келіп, сыпайы тізе бүгіп отырғаны тұғырға қондырған бала сұңқардай ып-ықшам, сүп-сүйкімді көзді жаулайды.

	Самаурындап шай да құйылып, табақтап ет те тартылып, Абылай өз отауында тұңғыш мәрте қыз табағына еншілес болып жанындағы жолдасына ет туратты. Асық жілік пен төс етін алдымен Абылай мен Қарлығашқа ауыз тигізген жолдасы іске де, сөзге де жүріп тұр екен.

	– Осы асық жілік пен төс неткен қасиетті де қадірлі ас десеңдерші! Атамыз қазақ жаңа отаулы жастардың төс соғыстыра достығының жарастылығына төсті, бір-біріне асықша үйіріліп жүрсін, асық жіліктей тірліктері шымыр, тіректі болсын деген-ау, сірә, – деп Абылайға бір, Қарлығашқа бір жымия қарап, «алыңдар, алыңдар» деп сөз артын жайма-шуақтата берді.

	Абылай жеңіл күлкімен:

	– Уай, білгірім-ай! Ата салтымыз осылай ма? Әлде асық жілік пен төстің жолын өзің ашып, ойлап тапқаныңды айтып отырсың ба? – деді.

	Қарсыларында отырған Ақбөрте мен Айсара қызметші жігіт пен келіншектің демеуінде, тамақтарын ала отырып, құлақтары Абылай мен Қарлығашта. Сөздерін бөлмейік дегендей үнсіз отыр. Етпен қоса құйылған қымыз қыз-жігіттердің ерніне сыздықтап ғана барады. Сары қыздың қузауымен Қарлығаш та оқта-текте биязы дауыспен сөз қатады.

	– Атамыз қазақ қалай айтса да, асық жілік пен төс бізге арналған сыбаға екен ғой, – деп екі саусағымен іліп алып ауыз тиіп отыр.

	Дастарқан жиналып, қол жуылған соң қыз бен күйеу бастаған қонақтар далаға шықты да, Ақбөрте мен Айсара үй ішін ыңғайлады. Қонақжай жігіт Абылай мен жолдасын үйге бастады. Абылай үйге кіргенде үйдің оң босағасындағы құрулы тұрған асыл шымылдық пен тұскиізге төгіліп жәудіреп тұрған құс төсекке Абылайды икемдеп отырғызды да:

	– Жақсы жатып, жайлы тұрыңыздар, – деп артымен шегініп үйден шықты, Абылай төсекке келіп отырғасын қонақжай жігіттің серігі: «Мырза, шешініп орын ала беріңіз», – деп көзін қысып қойып ол да тайып тұрды.

	Абылай мырс етіп, «орын ала беріңіз деген сөзі келетін және біреу бар дегені-ау» деп ойлап өз ойынан өзі ұялып қалды. Аздан соң Ақбөрте мен Айсара, сары қыз үшеуі Қарлығашты жетелеп отауға енді.

	– Төсек алдына бара ғой, отырып... – деп бөгеліп қалды Айсара да, сыйласымды қайын сіңлісіне қанша жеңгемін деп сұңғылалық көрсеткенімен, әдептен аттай алмады. Бөгеліп, сөз таппай қалғандай.

	– Жақсы жатып, жайлы тұрыңдар, қалқаларым, – деп екі келіншек те арттарымен шегіне беріп, шамды өшіре шықты. Бұл сәтте сары қыз да айтар сөзге аузы бармай далаға шығып, оларды есік алдында күтіп тұрған еді.

	Отаудың есігі мен түңлігі жабылған соң гүл жайнап, мың құлпырып тұрған жаңа отауда, төсекте жігіт, төсек алдында Қарлығаш – осы екі-ақ адам қалды. Таң алагеуімденіп қалғандай үй іші ала көлеңке сияқты.

	Абылай төсекте ояу жатқанын білдіргендей шалқадан жатқаннан оң жаққа бір аунап түсті. Қыз сыбдыры білінер-білінбес, шешініп жатқан сияқты. Дәл осы сәтте бұл екі жастың жүрек лүпілі, сірә, қалай соғып тұрғанын кім білсін?!

	Абылай Қарлығашқа тіл қатпақ болса да, аузына сөз түспей, қыздың мысы басып бара жатқандай. Қыз бір ұмтылып төсекке қолын артпақ бола беріп, қайта тартып алды. Өзіне-өзі қорынғандай оң қолын төсекті жағалата апарып, Абылайдың үстіндегі торғын көрпеге тигізіп барып қайта тартып алды.

	Абылай қыздың қыбыр-қимылын бақылап, көзімен шамалап жатыр, «енді қолы таяп келсе ұстап алсам» деп ерленді. Қыз ішінен ауыр тынысын баса шығарып қыстығып отырғандай, ол қолын қайта созып торғын көрпеге тигізе бергенде Абылай қыз қолынан ала түсті. Қыз қолын тартты. Тас шегедей қатып қалған жігіт қолы жібектей жұмсақ, балдыр білекті босатар емес. Қызды өзіне бейімдеп тартып әкетіп барады, қыз да босап кетті. Орнынан жеңіл көтеріліп жігіттің көрпесін көтере берді. Жігіт қапсыра құшақтап алып, құс төсекке шалқалатып, қызды қапсыра құшақтап, сүйді-ай келіп. Қыз білегі де Абылайдың мойнына шырмауықша оралып қатып қалды, шөпілдесіп сүйіскен еріндер ғана. Қыз кеудесіндегі тастай қатты қос алма Абылай төсіне қапталып, тұңғыш рет қысым көріп, бойын шымырлатып барады. Қыз да, жігіт те махаббат отына шарпылып, оттай жанып күйіп барады...

	Келер жылы Абылайдың қуанышы артып, Қарлығаш оған ұл тауып берді. Дәулет пен Ораздың шаңырақтары шалқып, шаттықтары шарықтап, шартарапқа таралып жатты. Дәулет ұлдың атын азан шақырып, Әділ қойды да, немересінің алды деп бәсіре атын жылқыда текті айғырдың үйірі деп әсем қоңырды үйірімен атады. Тұңғыш немересіне той да жасады...

	Бұл кезде Ораздың Салымқаннан туылған ұлы бір жастан асып қалған. Қазір Ораз ұрпағы Көкшетау маңында Аталық деп аталған бір рулы елге айналды.

	Осы кезде 1723 жылдан 1728 жылға дейін жалғасқан «Ақтабан шұбырынды, Алқакөл сұламаның» қазақтың шаңырағын күйретіп, керегесін отын қылып, қалмақ шапқыншылығының қан талаудан қалған халықты тыныс таптырар шағы әлі де бола қоймаған. Қалған елдің жарасын суға соқтырып, жалап жазатын даланың жабайы аңына ұқсап, кеткенін келтірерге, кемтігін толтырарға келмеген шағы. Соншалық ауыр шапқыншылық, қырғыншылық, талан-тараж көрсе де, өлі сүйек, өлі сүйектігімен ұлы сүйектігін көрсетіп, ес жинап келе жатқан-ды қазақ. Міне, осындай шақта қазақтың қай жүзіне қарасты халық болса да, тағы да үрей құшағында қалды. Пәлен жерден, Қаратаудан, Сыр бойынан қалмақ барлаушылары шалыныпты деген үрейлі хабар да таралды. Қалмақпен қоса қырғыз барлаушылары да жер шалып жүріпті деседі. Одан бара-бара Қабанбай қолы Қаратауда қалмақ қосынымен шайқасыпты. Сарыарқада Бөгенбай қолы да қалмақ шапқыншыларының бетін қайтарыпты деген хабарлар дүмп-дүмп етеді.

	Қырғын шабуылдан әбден мезі болған халық мұндай сұм хабарларды естіген сайын ат жалын тартып мінер азаматтарынан бастап қаусаған кәрілеріне дейін «ең болмаса жерімізді қорғап, жастығымызды ала жатамыз» десіп қару-жарақтарын сайлап жатты. Садақ, қылыш, найзадан бастап айбалта, кездік, пышақ, сойыл-шоқпарларға дейін кісі басы қамданумен болады. Ат талдап ат жаратып, ер-тоқымдарын, айыл, құйысқан, жырым, қамшыларына дейін сығайлайды.

	Халық жау келсе, жағаласпай жан қалмайтынын әбден білген. «Ұрсаң өлдік, жықсаң жаттық» деу – ездіктің, ынжықтың белгісі. Жанымыз бұрынғы елді, жерді қорғау жолында шейіт болғандардан артық емес», – деген бекімге қазақ баласының көбі-ақ келген. Ендігі жерде бастар бас алға шықса, өліспей, беріспейміз дейтін қазақ күн сайын молаюда еді.





VIII тарау


	ХАН ҚАЙҒЫСЫ – ҚАПАЛЫ ЖОРЫҚ



	Күншығыстан таң құланиектеп атып келеді. Түнімен төсегінде аунақшып, көрер таңды көзімен атырардай болған Жәнібек хан бүгін таң елең-алаңда орнынан тұрып, үйден шыққан бойы орданың маңдай жағындағы биік тепсеңге жалғыз шықты. Ол текшеден шығысқа қарап тұрып, Көкшетаудың асқақ та алып кең аясына көз тастады. Одан алыста бұлдырап, көсіліп жатқан Қаратауды шолып өтті. Тауларға ғана емес, тым алыс-алыста, көкжиекпен тұтасып кеткен, мұнартып жатқан Алатауға, одан ұлан-ғайыр Арқа жазығына қарап ұзақ тұрды. Ауыр-ауыр күрсініп, әрі-берлі жүрді. Тізе, бел буындарының сыртылдап, аяқ алысының қоюлап, сырт буындарының сыр бере бастағанынан-ақ қартайып қалғанын шамалады. Осы биік тепсеңге шыққанша-ақ көкірегі де қысыла түскендей болған, ол ентіге жөтеліп қойып, өзі анда-санда бой жаза шыққанда барып отыратын әдейі біреу ханға арнап жасап қойғандай заман-заманнан тұратын сандықтасқа барып, оның үстін бір уыс шөппен сипап барып отырды. Ол өзіне өзі сөйлеп отыр.

	– Беу, дүние-ай! Қайран жер, жоңғар шапқыншыларының ат тұяғымен тапталып, талай-талай судай аққан қанға бөктің. Қайран ел, өстіп-ақ тоз-тоз болып кетермісің? Әттең-ай! Сонау Шыңғыс хан басқыншылығынан қазіргіше бес ғасыр, бес жүз жыл, жау атының тұяғы астында тапталдың-ау! Қайсар, жаны сірі халқым-ай! Қайыспай шапқыншы жаумен қарсыласып, Отаныңды, атамекеніңді, ардақты еліңді қорғап келесің-ау! Әттең-әттең, елім! Мен де арманыңа жеткізе алмай кетермін бе? Тәуке хан, Қасым хан, Есім хандар орындай алмаған арман қаншама?! Әттең! – дегенде өзегі өртеніп күйініп отырды.

	Хан қайғысы – халық қайғысы ғой! Кезінде ат жалын тартып мінген шағынан бері ат үстінен түспей халқына қорған болған, талай-талай талағыш, жыртқыш жауынан қоңыр халқының кегін алып берген, халқын бастап көк жалауын желбіретіп, көк сүңгі найзаның, алмас қылыштың жүзімен жау бетін қайтарған, ақ білектің күшімен, ақ найзаның ұшымен қазақтың мынау ұлан-ғайыр жалпақ даласын қызғыштай қорғаған қайран батыр, талай-талай кемеңгер шешім, кемелді ақылын ат жалында жүріп айтқан Орта жүз қазағының ханы Жәнібек бүгінде табиғаттың тарпаң да қатаң заңынан аса алмай, өмірдің өзегінде қартаң тартып, қайраты қайтқан шағындағы қазақтың ата жауларының қабындап, қағынып бара жатқанын ойлап, жүрегі езіліп, өзегін жалын өртеп барады. Жау асқынып, жоңғар шапқыншылары қазақты талан-таражға салып «Ақтабан шұбырынды, Алқакөл сұлама» атты тауқыметті тамұқты елге көрсетті. Тіпті ауған, босқын елге айналып, шетелдерге дейін тозып барды. Халық деген Қаратау сонда да ауырлықты көтеріп, жау келсе жаралы жанымен жауларымен жағаласып, жандары шейіт болса да ар-намысын жауына таптатпай, Отанын, атамекенін, алтын жерін, намысшыл, ардақты елін қорғаудан талмай келеді. Бірақ хан осы шытырман ойлармен отырып, зарлы, мұңды әуен құлағынан кетпей тұрғандай халқының мұң-зары төгілген:



	Қаратаудың басынан көш келеді,

	Көшкен сайын боз жорға бос келеді.

	Туған жерден айрылу қиын екен,

	Екі көзге мөлдіреп жас келеді.

	Қаратаудың басынан ел көшті ғой,

	Қара нардың бұйдасын жау кесті ғой...



	– деген өлең жолдарында айтылғандай боздап, сұңқылдап бара жатқан жүрегі жаны жара, ару үні, боздаған ару ана, ботасы өлген бозінген, жауға қарсы соғыста шейіт болған халық батыры, ер-азаматының тұлданып, көшкен сайын бос келе жатқан боз тұлпары, ұлыған ит, жылаған бала үндері, ұзаққа түн қата созылған, создыққан cалқар көш, қиқулап қуған, шапқыншы жау талап бара жатқан қара қорым қалың жылқы... Осының бәрі-бәрі Жәнібек ханның құлақ түбінен жаңғыртып бара жатқандай болды. Ханның екі шекесі солқылдап, көз алды қарауытып бара жатқандай, екі шекесін екі қолымен қысып-қысып қойды. «Уһ» деп көкірегін кере кең тыныстап түстіктегі тау шоқыларындағы қою қара мұнар тұманға көз салды. Жер-жаһанға таңның сәулесі тегіс тараған, таңғы желемік терістіктен баяу есіп тұр. Хан ордасының маңайындағы осы текше тұрғыдағы жапырақ жайып тұрған зәулім аққайыңға, аққайыңның түйе мойнындай иіле кеп көтеріліп кеткен айыр бұтағына қонып алып, шықылықтаудан бір танбай, бір жазбай отырған ала сауысқанға қарады. Жәнібек хан өз халқының жайын ойлап, одан қазақтың үш жүзінің жайын тегіс көз алдына келтіріп, түнімен төсегінде дөңбекшігені де осы еді-ау! Бұрындарда сауысқанның ертелі-кеш жақын келіп қонақтап алып, естідің бе дегендей қып жатып кеп шықылықтайтыны қате кетпеуші еді. «Тағы бір сұмдық сұрқылтай бола ма, қалай?» деп өз жанын өзі қинап, өз басы үшін емес, қалың елі қазағы үшін, қазағының елдік бүтіндігі, ана отаны, алтын бесік жері үшін, соның жерінің бүтіндігі, елінің амандығы үшін көкірегі қарс айырыла күрсініп, төсегінде таңға дейін дөңбекшіп шыққан еді. Міне, енді бойы сергімей, ойы өрістемей тығырыққа тіреліп бара жатқандай болып қиял кешіп отыр. Ол шығыстан жаңа көтеріліп келе жатқан күнге, күннің алқызыл алауына көз алмай қарап тұр. Сауысқан да енді қақсай бергенім болмас дегендей ханның маңдай алдынан ұшып кетті. Сөйтіп шалғайырақ ағаштарға қонақтады. Бағанадан бергіден гөрі сараңдау сайрайды. Шығыста, көз ұшында бір екі қараң көзіне түсті. Бірінен-бірі алма-кезек озып көзге жылдам көрнекілене бастады. Хабаршылар секілді, ханның жүрегі бір сұмдықты сезгендей өне бойы бір ысып, бір суып, көз алмай, анау суыт жүрісті аттылардан көз алмай тұр. «Екі аттының суыт жүрісі тегін емес!» – деді хан бап таппай шиыршық атып, сандықтасқа қайта барып отырды.

	Екі аттының оқ бойы озып келген бірі орда алдына келіп, тепсең төбеде тұрған ханды көре сала ат басын солай қарай бұрды. Арқан бойы алыстан атынан қарғып түскен ол өрге қарай жаяу жүгіре басып келеді. Соңғысы да оны қуып жетіп жаяу ұмтылды. Бес-он адымдай жақындағанда алдыңғы хабаршы тізерлеп отыра қалып, қалпағын қолына алып:

	– Тақсыр, хан ием! Жау шапты, елді қан басты! – деп барып тұтығып үн шығара алмай қалды. Екінші хабаршы да алдыңғының қатарына келе тізерлеп, ол да соны айтып тына қалды да қайта сөйледі:

	– Орта жүз найманыңыз біз, екі күннің алдында түс ауа тұтқиылдан шапқан қалмақ шапқыншылары ауыл-ауылды тінте шауып, малымызды көзімізше сойып жеп, ұл-қыздарымызды қорлап, оққа ұшқан шейіт азаматтарымыздың бетін де жасыртпады. Жанын шүберекке түйген шал-кемпірлерімізді найзамен түйреп, бауыздап кетті. Кеше таңертең бес мыңдай жылқы мен отыз шақты қыз-келіншек, боздақтарымызды байлап-матап атқа таңып алып кетті. Бытырап қашқан азаматтар ғана жан тасаладық.

	– Басында сай-саладан андыздап хабар тауып біз де жан-жақтан келіп айқасқан едік, жау қолы жойқын көп, шақ келмедік. Талай боздақ жер құшты, күшіміз тең келмесін білген соң бытырай қашып жан сақтадық.

	– Олар бұлап-талап кеткесін жұрт қатталары ақыл қосып ордаға бізді хабаршы ғып жіберді. Сізге айтар даты: хан ием халқына, тұтас Орта жүзге жар салсын! Жауға баршамыз қарсы тұрайық! Тапталған ар-намысымызды, қолды болған адам, мал, дүние-мүлкімізді жаудан қайта тартып алайық, жауымызды жерлеп кек алайық дейді халқыңыз.

	Екі хабаршы кезек баяндап, ханға бәрін мәлім етті. Көз жастарына булығып әзер тұрғандары да иықтарының қозғалысынан мағлұмданып тұр. Хан тіл қатпай, сандық-тас үстінде түнеріп отырып қалды. Біраз уақыттан кейін орнынан ауыр қозғалып ордаға қарай аяңдады. Хабаршы жігіттер де хан өз тұстарынан өте беріп, қолымен ишарат еткенін байқап орындарынан тұрып, аттарына қарай аяңдады.

	Жәнібек хан ордаға кіріп, тағына жайғасты да хатшыға жарлық жаздырды.



	«Үшбу жарлық! Орта жүз қазағына, қазақтың барлық би-бектеріне, жұрт қатталарына! Қалмақ ел шапты, ар-намысымызды таптап, адамдарымызды олжалап, мал-дүниемізді талап кетті. Осы жарлықпен Орта жүз қазағы түп қотарыла аттансын! Шапқыншы жауға қарсы аттан, қазақ, аттан! Жауға шабар атын сайлап мініп, қару-жарағын қолына алып аттансын! Жауды жеңіп, кегімізді қайтармай шептен қайтпаймыз! Міне, мен қазақ туын көтеріп, жау жарағымды асынып атқа міндім. Ертең, бүрсігүні таңертең пәлен жерде тегіс бас құрап шапқыншы жауды ізімен қуамыз, аттан!!!



	Орта жүз ханы Жәнібек!»



	Қолын қойып, мөрін басты. Әлгі келген екі хабаршыға аттарын жаңалап мінгізіп, келген іздерімен жарлықты алып қайтуына бұйырды.

	– Би-бектерге, жұрт иелеріне осы жарлық тез, түн қата болса да жетсін, – деп ханның қас-қабағы түксиіп, қаһарына мінгені тұғырынан ұшуға дүр сілкінген қарт қыранға ұқсайтындай еді. Бұл сәтте көңілсіз келген әлгі екі хабаршы да ширап сала берді. Бойларын біртүрлі күш кернегендей жылдам басып хан алдында тағзым етті де:

	– Құп, тақсыр, хан ием! Кеттік, – деп хан бас изесімен жүгіріп аттарына барып, келген жақтарына қарай құйғыта шауып кетті.

	Тез хабар алған орда әмірлері хан жарлығын алып жан-жаққа хабаршыларды жөнелтіп жатыр. Ханның бұл шақтағы қаһарлы бетіне адам бет келер емес.

	Ол бір әміршіге:

	– Тарт тұлпарымды, аттандыр қосынымды! – деп ақырды.

	Ол бұл шақта тас түйін киініп, жау жарағын асынып алған екен. Ханның жауға аттанғанда өзіне төте қарайтын, өзі маңында тікелей басқарып жүретін атты жасақ қосыны орданы қорғап, маңында болушы еді. Ордаға аз қорғаушы қалдырып, қалған қосын хан қолы болып, ханмен бірге аттанатын.

	Таңертеңгі шай ішіліп болған уақытта Жәнібек хан көк қасқа тұлпарын мініп, жау жарағы жарқылдап, жасыл туын көтеріп, беталысын оңап алды да шаба жөнелді. Соңынан өзімен әрдайым жақын, бірге болатын орда әмірлері, орда қосынын арттарынан шұбатып құйғыта шауып барады.





IX тарау


	ҚЫРҒЫН СОҒЫС ЖЕҢІСІ



	Жәнібек хан сол шапқыннан межелі жерге түн қараңғысында жеткен. Артынан жеткендер қоналқа жерге ат тұмсығын тіреп, хан айналасына топталып шатыр тігіп, ас-суын дайындай бастады. Олар ас-су ішіп, аттарын шалдырып, кезектесе көз шырымын алды, хан да демалды. Таң атып, күн сәскеден түске иек артқанда қазақ қосыны да қара нөпір болып жер қайыстырды. Жәнібек хан би-бектерін, батырларын түгендеп, өзі алда жалауды биік көтеріп, ат үстінде тұрып жарлық айтты.

	– Уа, қазағым, халқым! Қалмақ шапқыншылары тағы да ар-намысымызды таптап, талап, олжалап, ойрандап кетті. Бауыр етің балаңнан айырып, асқар тау аталарыңды, айдын көл аналарыңды бауыздап кетті. Кегімізді қайтарамыз. Ар-намысын биік қойған елімізді қорғаймыз. Аттан! Аттан! – деп үш дүркін қатты айғайлады.

	Халық «Аттан, аттан!» деп дүркіреп кетті. Ханның да, халықтың да зор-зор шыққан ашулы дауыстары тау жаңғыртып, бүкіл сайын даланы теңселтіп жібергендей болды. Ханның беталысымен қалың атты жасақ қолы жау артынан қуғындап лап қойды. Қазақтың жер қайысқан қалың атты жасақ қолы бір бағытқа қарай, сары жазық, сайын сахараның адыр-қырқасымен үдере шапқындап барады.

	Хан жарлығы Дәулет ауылына да жеткен. Ол маңда дүр қозғалған Дәулет те, Ораз да ат екпініне шыдай алмас десті. Себебі қартайып қалған еді. Олар бара алмайтын болды да, Абылай екі әкесінің алдынан қиыла өтіп, өтініп қосынға қосылып баруды тілегенімен, Дәулет пен Ақжамал анасы алтын сақадай көз тұндырып, азамат болып көздеріне көріне бастаған, жас қарағайдай болып бой тартып келе жатқан көкөрімін беті жаман шапқыншы жауды қуғызуға көңілдері дауа таппады.

	– Айналайын, балам! Әлі де жассың ғой, сені жауға жіберіп біз қан қақсап қаламыз ғой. Жазым боласың ба, қайтесің? – деп Ораз бен Дәулет екеуі екі жақтан айтып, бұл жолы қала тұруын өтінді. Бармауын тілеп зарланып отырып алды.

	Дәулетке берген бала болған соң Ораз да «бара ғой» деп айта алмады. Оның үстіне Абылайдың арғы тегі, Мейіз ханымның жау іші, жау жаламдағы тапсырмасы мойнына қарыз болмасын деп, сол шақтар өмірі есінен кеткен емес. Бұл тарихты оңаша бір шақта: «Аузыңнан шығарма, өзің біл де ішіңде сақта», – деп уағдасын беріктеп ала отырып, Абылайға анық ұғындырған болатын. Абылай ернін жымқыра тістеніп отырып, көзінен тамған мөлдір жасты Қарлығаш тігіп берген көк торғын шытпен сүртіп еді. Міне, бұл жылқы шетінде, ен далада оңаша кездескендегі әкелі-балалы екеуі ғана білетін құпия сырлары еді. Абылай отырған орнынан түрегеліп:

	– Айналайын, Аталық әкем-ай! Алмақан апам екеуіңіз маған өмір сыйлапсыздар-ау, – деп атасын қапсыра құшақтай алды. Бұхара қаласынан қалай жиһанкез болып, не үшін алыс сапарға аттанғандарын сол кезде түсінген. Осыны ойлағанда Ораз Абылайды жауға қарсы шабуға әлі де жас көреді. Аман-сау жүруін, қабырғасы қатып, бұғанасы бекуін күтеді. Тірі жүрсе болды дейді. «Тірі болса Дәулеттің баласы болғаны не? Менің балам болғаны не? Құдай өзі білетінге менің қанша амалым», – деп қана іштей ой қорытатын.

	Сонымен, Абылай қанша сұранғанымен, жылап-еңіреген ата-аналарының батасына қарайлап, сөздерінен аттай алмады. Шапқыншы жауға қарсы аттанған атты жасақтан амалсыз қалып қойды.

	Қосын кетіп, үшінші күнге шейін Абылай ауылына анда-санда ғана келіп-кетіп көбінше жылқы жақтарда жүріп алды. Үшінші күні жарым түнде өз үйінің мама ағашына атын байлап отауына кірді.

	Қарлығаш шымылдығы құрулы төсекте ұйықтамай Абылайды күтіп отырған. Абылай кіріп келгенде орнынан ұшып түрегеліп, мойнына асыла кетті. Абылай Қарлығашты талдырмаш белінен қатты қысып тұрып, бетінен, көзінен, аймалап, құшырлана сүйді. Бұрынғысынан өзгеше бұл сүйіске Қарлығаш сүйсіне де таңдана бойын тартты. Онан соң бесікте пысылдап ұйықтап жатқан сәби бөбегі Әділге барды. Еппен ғана бетін ашып, маңдайынан үш-төрт мәрте сүйді, иіскеді. Сосын тор алдына барып отырды. Қарлығаш Абылайдың қолына жез құман мен мыс леген көтеріп су әкелді, ол қолын шайған соң алдына қойған табаққа қарап, Қарлығашқа шоқтай жанарын қадап қарады да:

	– Кел, жарқыным, тамақтанайық, – деді.

	Қарлығаш та келіп дастархан шетіне тізе бүкті. Абылай алмас кездігімен семіз кебе құлынның сырбазынан табаққа турай бастады. Қымыздан сіміре отырып, еттен де алып отыр. Ауыр ойда отырғаны Қарлығашқа да мәлім еді. Тамақты жеп болып, Абылай Қарлығашқа қарап:

	– Қарлығаш! Сен менің жолымды тоспа, тілеуімді тіле, – деді. Қарлығаш селт ете қалып, оның қабағына қарады. Сезе қойды, жорыққа аттанар белгісі бет-өңінің сыртына теуіп тұрғандай, екі күннен бергі ойлағаны да осы еді.

	– Елді жау шауып, қалың елім қан жұтып жатқанда жан сауғалап ауылда жүрсем, бұным ер-азаматқа жарасар қылық емес, тірі өлім ғой! Мен қазір кетем. Өзіңмен, сәбиім Әділмен қоштасқалы келдім. «Ез тірліктен ер өлім артық» деген. Жерлеймін жауымды, шабамын шапқыншы жауды, аламын мынау бейуаз қырылып келе жатқан қазағымының қанды ар-кегін! – деп отырған орнынан атып тұрды. Дүр сілкініп қанатын жазған қырандай сұстанып кетті. Шаппа-шап жау жарағын асына бастады. Абылайдың жау жарағы бұдан бір жыл бұрын ерекше дайындалған еді. Ер жігіттің бес қаруы – дулыға, сауыты, қылышы, найзасы, садағы он бес жасынан бері-ақ өзінде сақадай сай еді. Соғысқа машығы да ұдайы жылқы жағалап, тау сағалап жүргенде өз ой жобасынан ешқашан қалған емес.

	Жұныттай киініп даярланған Абылайға енді еш нәрсе бөгет бола алмасын сезген Қарлығаш іштей тілеуін тілей жүріп, азық-түлік қоржынын да даярлап үлгерді.

	Абылай адымдай басып, тысқа шыққанда бедеу қара бие оқырана жер тарпыды. Тықыршып, шиыршық атып тұрғаны мәлім. Бедеу қара бие демекші, Абылай бір жолы жылқыға барғанында бір жылқышының астынан көрген оны, көргенде жай көрмеген, бесті асауды құрықтап қуып жүріп, осы бедеу қара биемен болдыртып әкеліп жүгендегенінде Абылай қара биеге таңырқай қарап қалған еді. Жануардың сүмбедей сұлу сүйегі жерден ойып алғандай әсем әрі сом екен.

	– Бұл бие қаншалық жүгіреді, ағасы? – деп жылқышыдан сұрады.

	Биеден көз алмай айналдыра қарап тұрып, жылқышы қияқ мұртын сылап, күлімсіреп тұрып:

	– Өткен жылы күзде қасқырдың арланын осымен соқпадым ба? Жүйрігін содан, одан қалса мынадан біле беріңіз, – деп өзі құрықтап алып келген алдындағы сүмек болып, шұраланып тұрған бесті асауды меңзеді.

	Абылай биенің о жақ, бұл жағына шығып, маңдайындағы тұмсығына дейін құлдаған қос орайды көріп, ешкі бас, тақыр жақ, қамыс құлақ, алшақ адым, дөңгелек тік тұяқ, жуан бақайын көріп:

	– Еркек жылқы болып тумағаны-ай бұл жануардың, – деді. Көзіне бұл бие біртүрлі жылы ұшырағандай, Абылайды бір сезім билегендей бола қалды.

	Жылқышы күлді:

	– Мырза! Биеден және қандай сын тартып тұрсыз? – деді. Абылай үндемеді, ойына ештеңе кіріп-шығар емес. Жылқышы жігіт сөйлеп кетті:

	– Бұл – баяғыда әкеңіз екеуіңіз алыс жолдан алып келген қарагер байталдың тұқымы. Жануар ылғи жүйрік тапқан. Жеті жасарға дейін құлындамаған. Содан былай төрт жыл салмай құлын берген. Екеуі ұрғашы, екеуі еркек еді, бірақ басқалары жүйрік болғанымен бұған жетпейді.

	Біз қашаған қуып та, көкпарға салып та, бәйгеге қосып та жүрміз. Мұның әкесі «бәйге қара» деген дүлдүл – таза қанды асыл нәсіл. Қазір жылқыда бар, қартайып қалды жануар, – деп тоқтады жылқышы.

	Абылай қайталай жақындап барып, қара биенің о жақ, бұ жағына шығып айналдыра қарап ұзақ тұрды. Маңдай, кеудесінен бастап, алды-артына шығып қарап:

	– Рас, қаралығы болмаса, сол қарагер байталдың қаны осында бар секілді. Оның да маңдайындағы екі орайынан тартып, әкем Бұхара базарынан сынап жүріп, ат алмай соны алған еді, – деп аз тұрып, – сүйек бітімі де сол қарагер байталдың сүйек бітіміне ұқсас екен, ол бие қазір бар ма? – деді.

	Жылқышы тағы да күлді:

	– Ол жануарды былтыр жылан шағып өлтірді. Ал мынау бедеу қара – біздің қашаған қуатын жүйрігіміз. Осы мың жылқыдан бұл қуып жетпейтін жылқы жоқ, – деп биенің аузын ашты, көріңіз дегендей: – Биенің таңдайында сөлкебайдай қара қал бар екен. Сол қал тілінің ортасында да дәп сондай болып тұр.

	– Жылқының қара тілі деген осы. Мұны мен ешкімге де айтпағам. Мырзамызға айтпасқа болмас, ендігі бір сөз бұл жылқының дүлдүлі, қашса құтылады, қуса жетеді. «Алып анадан, ат биеден туады» дейді. Әттең, бұл биеден бір еркек құлын алсақ деп ек. Басқа не сұрайсыз, мырза? – деді жылқышы.

	Абылай тамсанып тұрып:

	– Бұл дүлдүліңізді маған бересіз бе? – деді. Жылқышы:

	– О не дегеніңіз, мырзам! Осы бар жылқы сіздікі емес пе? Біз тек бағушы, барын алсаңыз да кім алады сіздің қолыңыздан? – деп тұжырды.

	Абылай күлімсіреп тұрып бас шайқады.

	– Олай емес, ағасы. Жылқының иесі мен болсам, енді бір иесі бағып, еңбегі сіңіп өсіріп жүрген сіздер боласыздар. Сіздерден ризалықсыз мен таңдаған тайымды ала берсем жөні бола қоймас, – деді.

	Жылқышы дән риза болып, Абылайға қарап басын изеп тұрып қалды. Содан соң:

	– Бұл биені сіз алыңыз, менің қолымда болсын. Керек болғанда мен айтарлық бабымен сізге жеткізіп беріп тұрайын, – деді. Абылай мұнысын құптады.

	Жауға қарсы жұрт аттанып кетіп, Абылай бара алмай қалған күні жылқыға барып, осы бедеу қара биенің семізден тоқ жарау жүргенін көрді. Оған құштар болып, жылқышыға ұстатып өз қолымен тілін буып кеткен. Бүгін барса бие қыл бабына келіп, сүмбедей болып өңі жылтырап тұр екен. Мың жылқыдан жорыққа осы биені мініп, түн жарымда үйіне келгені сол болатын.

	Абылай мама ағаштың қасында тұрып, Қарлығашты тағы бір құшақтап бауырына басты. Сөйтіп:

	– Қош, – деді ат үстінен Қарлығаштың қолын алып тұрып.

	Қарлығаш та қатты толқып тұрып:

	– Қош, батырым! Жауыңды жеңіп, жеңіспен орал, – деді.

	Абылай ауыл сыртына қарай беттеп, мақпал түннің қараңғы құшағына сүңгіп кете барды, бедеу қараның тізгінін қолға алып шаба жөнелді. Абылай қою қараңғылықты тілгілеп сар даланы сырылдата боратып, қара тұлпарын ойпаң жерден орғытып, дөңес жерден қарғытып, құйынша жүйткіп, дауылша соқты. Ертесі бесін еңкейе қазақ атты жасақ қосынын қуып жетіп, қалың елге араласты да кетті. Әр тарапта шоқ-шоқ шұбала созылған қосындар әр ру, әр тайпаны бейнелейтін көрінеді. Бастаған батырлар жалауларын бұлғап, жол бағдарын бейнелеп, суыт тартып барады. Астыларындағы тұлпарлары орағытып, ойнақшып желе шоқырады. Тоқтай қалса қамыс құлақтарын қайшылап, көзінен от шашып, күректей тұяқтарымен жерді оқырана тарпып қояды. Тарпыған жерлері ойылып-ойылып кететін көрінеді.

	Абылайдың қосын шетінен келіп араласқанына ешкім мән берген жоқ. Астындағы қара тұлпары да түнгі салқында тоқтаусыз зымырағанға белі босаңсыған түрі ғой. Еті мейіздей қатып, бекіп кеткендей, орқоянша орғиды. Ауыздық басып тұмсығын алға қарай созып, сүзе тартады. Ол әр топты жағалап аз жүріп алға суыт тарта берді. Қазақ атты жасақ қосынның алды көш жерге кеткен секілді. Ол алға тартқан сайын, алғылардың жүрістері сағыздау тәрізді артқы топтарды тосқауылдайтын көрінеді. Шексіз-шетсіз жазық далалар, құм-шағыл басқан ойпаңдар, қара қоңырланған қырат-қырқалар, жатағандаған бел-белеңдер, жүйтки ағындап, ақшудаланып жатқан өзендер, сылдырап аққан бұлақтар суырылып артта қалып барады. Сонадайда шымырлаған көк жалтыр көлдер, үйрек ұшып, қаз қонған, шағалалары шаңқылдап, сарыала қаздары қанаттарын кере-кере қалықтаған, аққулары қос-қосынан қиқулаған көлді даланың саны қандай әсем. Абылай түнгі сапарында даланың осынау көркем көріністерін тамашалай алмаған еді. Мынау батар күннің кер шабақ алауында сайын даланың сәнденіп кететіні Абылайға бүгін бұдан бұрынғы әр қандай шақтардағыдан тіпті ерекше көрінді. Сонау тау баурайынан төмен теріскейлер, жон-жота, қыр-қыраттар, жыртылып айырылған қоңыр аңдар, көк бурылданған ну ормандар – бәрі де ұлы табиғаттың төл тумалары іспетті. Тусып жатқан арасынан қой көрінбестей бітеу түп-түп бетегелер, ат бауырын соғатын изен, жусан жапқан ұлан даланың жұпар иісі кеңсірік жарады.

	Абылай қосынның алдыңғы шоғырына таяп келіп қалғанын да шамалап келеді. Өйткені қарсы алдынан бір хабаршы келеді. Абылай тым алдыға көсіле шықпады. Ат басын іркіп, алдыңғы топтың жуан ортасына ала желе аяңдап келеді. Ол одан көзін айырмай: «Тегін емес болар, мүмкін алға кеткен барлаушы, хабаршы шығар», – деп ойлады. Ол қате ойламапты. Әлгі шабарман жасыл туын желбіретіп, алда озықтау кетіп бара жатқан адамға таяп келіп, атынан түсіп екі ауыз сөз айтқандай болып, қайта атына мінді. Ол шынында хабаршы боп шықты. Шапқыншы қалмақ қосыны 20 шақырымдай жерде жаңадан қоналқалық еруге түсіп жатқанын хабарлаған. Алғы топ алдағы өзенді жағалап, бытырап түсе бастады. Абылай да бір топты жағалай барып атынан түсіп, атының айылын босатты. Хабаршылар хан жарлығын жеткізіп жүр.

	– Осы бұлақ бойында өзімізді де, аттарды да тынықтырамыз. Қалмақ шапқыншылары алыста емес, олар қозғалса аттанып лап қоямыз, қозғалмаса таң ата аттанамыз...

	Қосын осы өзекшені жағалап, өрге, төмен жүрісіп аттарынан аударыла бастады. Өзеннің бас-аяқ жақтарына, алға, артқа, биік-биік тұрғыларға қарауылшылар қойылып жатыр. Абылай шапқыншы жауды көргенше жігері қайнап, жүрегі алып ұшып тұрса да, баппен тамақтанып, қара тұлпарын тынықтырғысы келді. Таңғы шайқасқа әзірленуді, соғыстың әдіс-айласын қиялдауды ойына ала бастады. Бедеу қара биенің ер-тоқымын алып, шылбырынан ұзын жетектеп жүріп, күнбатысқа көз салды. Батар күннің қызылы қан қызылданып, күреңітіп тұр екен.

	Өзенше бойы ну қалың адамға бықып кетті. Бас-аяғы ат шаптырымдай межеленді Абылайға. Ол кең бір тыныстап алып, кеудесі кеңіп сала берді.

	«Айналайын туған елім, қазағым-ай! Өстіп түгел атқа мінсең, жаппай жауға шапсаң, ар-намысыңды қайсы жау таптай алады? Өз басын, туған жерін, өскен елін жаудан қорғай алмаған ер-азаматтың несі мақтан, несі өмір!» деген ойлармен іштей толғанып тұр. Ол ешкіммен араласып, бірден әңгімелесіп кетпеді. Әркім өзімен-өзі анау-мынауысын оңап, аттарының белін көтертіп, суғарып, оттатып, әр-әр жерде шоқтана-шоқтана отыр. Қара бедеуді балауса көдеге аз оттатып алып, суғарып, су жағалатып, әрлі-берлі жетеледі Абылай. Бедеу тұра қалып, төрт аяғын төрт жаққа керіп жіберіп, дүр-дүр сілкінді-ай келіп. Сосын алдыңғы аяқтарымен жерді тарпып, әрлі-берлі жүріңкіреп барып, бүк түсіп жата қалып аунады. Тоқталмай әрлі-берлі алты асып түсіп барып, қарғып тұрып дүр сілкінді және керіліп тұрып әлгі аунаған жерінен бес адымдай ілгерілеп барып жата кетіп және де аунап, әрлі-берлі тоқтаусыз үш асып түсіп қарғып тұрды да пысқырынып-пысқырынып алып сілкінді. Өзеншенің бас-аяғына қарап қалың қара нөпір адам, аттар шоғырына жағалай көз тастады. Сосын қоңыраулатып баяу ғана кісінеп қойып, шылбырды үзе тартып жүре жайылды.

	– Ертең жолың болады екен, жануарым, – деді Абылай. Қара бедеудің алдына барып, сулығынан ұстап, құлақ түп-теріндегі қатқан ақ сортаң терді үгіп тұрып, өзен бойында түн бойы сонша қалың адам түнімен түнегенде жылт еткен от көрінбеді. Хан жарлығы осылай болар деп түйді Абылай. Қазақ қосыны тып-тыныш жатпаған көрінеді. Соғыс өнеріне лайық түрлі жаттығу жасап жүргендер бар, ат баулып жүргендер де байқалады. Бұлақ бойындағы ну орман, шілік талдар арасында үкі әупілдеп, байғыз сұңқылдайды. Қыр жақтан көкжал үні тау жаңғыртады. Тарқылдақ, бытпылдақтар өзен жақтан үн қосып сардарларға жол болсын айтып жатқандай. Көлбақаның шұрылы тіпті әсем шығып қосынға сырнай тартқандай, құбылта-құбылта құйқылжытады.

	Абылай ер-тоқымын астына басып, қалың ойларға шомып, кірпігі айқаса бастады. Күн ұзын бедеу қараның бар шабысымен, кейде теке шоқырағымен аттан екі-ақ жерде түскені болмаса, жайланып демалмап еді. Екі тақымы талып, екі жамбасы жазыла жантаюды тілеп тұрғандай, ол ойдан-ойға жалғаса жатып ұйықтап кетті. Ол түс көріп оянды. Тасқын су екен дейді, қалың адам суға лап қойыпты дейді. Қазақтың қалың қолы өзеннің ар жағына андыздап өтіп барады. Су беті қалқып аққан адам, Абылай қара бедеумен суды қақ жарып барады. Ат дүрсілінен оянып кетті. Өзен жағалап жаттығу жасап жүргендер секілді. Ол қарғып тұрып керіліп-созылды. Денесі ширап, ұйқысы қанып сергіп қалғанын сезді. Ұзын шылбырмен бір түп шиді бұрап арқандаған қара бедеу де орнынан сілкіне түрегелді. Сөйтіп пысқырынды да, жер тарпыды. Жерден көк көдені бір үзіп, жан-жағына көз тігеді.

	Абылай күншығысқа қарап еді, көкжиек ақбауырлап қалғандай. Соның арасынша өзенді өрлеп, құлдап «Аттаныңдар!» – деген дауыстарын айшықтап шығарып хабаршылар желе шоқыратып өтті. Абылай қара бедеуге ер салды. Жабал әзірленіп атқа қонды. Ат дүбірі жан-жақтан ұласа бастады. Желе шоқыратып алға тартып бара жатқан қосынның сар желісі аттардың өкпесін қыздырып ауыздық бастыра тартып барады. Шығыстан алтын күн көкжиекке иек арта бере көлденең созылған ұзақ қоңыр дөңге келіп қосын алды иіріліп тоқтады. Қоңыр дөңнің арғы алды кең дала. Қазақ қосыны осы келген жерінен туын тіктеп шеп жая бастады. Абылай желе шоқырақпен созылма дөңеске шыққанда байқады. Дөңестен арғы кең жазық ойпаңды алаңқа бос қалып, арғы дөңеске қалмақ қосыны ту тігіп жатқан көрінеді. Қара нөпір шеп жайған жау қаралдысы тіпті құрттай құжынап тұр. Олар хабаршылардың кеше кешкі айтқан жерінен артқа жылжып келіп шеп жайып жатқандары екен. Соғыс жансыз бола ма? Қазақ қосынының қуып жеткенін жансыздары арқылы біліп, түнімен дайындалса керек. Өрлі-қырлы шапқылаған баршылары айқайлап, найза-шоқпарларын шошаңдатып хабарлап жүр.

	Күн арқан бойы көтерілгенде екі жақтың қосыны да екі жаққа шеп құрып болды. Бір-біріне тұра атылатын жолбарысша аңдысып қалды. Не жекпе-жекке батыр да шығармады.

	Ашулы қазақ қосыны ширығып тоқтай алмады. Қазақ туының Жәнібек ханның қолында бір сермелуімен шығыс жақтан қара нөпір қол лап қойды. Тудан төменгі жақ қозғалмады, орналастыру солай сияқты. Қарсыдан қалмақ қосыны да лап қойды, оларда қосындарын майданға бірақ салмады. Құйын-перен шапқан халық араласты да кетті. Абылай да осы алғашқы шабуылшы топпен кетті. Шаншып, шауып, қара жерді қарсы айырғандай екпінмен жанкешті айқасқан халық, аттан домалап түсіп жатқандар, адамнан ажырап, топта ер-тоқымымен бос шауып жүрген аттар көзге шалынады. Аланай да, бұланай кең ойпаң жазықтың дәл ортасында тоғысқан екі жақтың жанкешті жауынгерлері ойпаңның ортасында әрі де, бері де ырғалды. Бір жағын бір жағы еңсере алмай, ұзақ тіресіп, текетірес болды да қалды. Қалмақ қолы бір-бір топтан келіп қосылып, күшейіп бара жатқандай. Қазақ қосыны да топ-тобымен ұрыстағыларға көмекке барып қосылып жатыр. Жаңа барған тың күштер бір мезгіл ойсырата, жапыра бастағанда жау жақтың да қосыны толықтана, күшейе түсіп, қазақ қосынын кеудеден итере бөгейді. Шалқар түске таяғанда қазақ қосынының туын Жәнібек хан бір батырға ұстата салды да жаппай «Аттан, аттан!» – деп бұйрық беріп, сол жарлықпен жау қосынына тұра ұмтылды. Шашақты найзасы оңды-солды үйірілді. Жаудың тосқауылда тұрған сардарлары да «қалақай, қалақайлап» лап қойды. Сан түмендегі әр жақтың қосынының бәрі дерлік шаншып, шауып, атып, қатты жанкешті ұрысқа өтті. Қазақ қосыны қалмақ қосынын тықсырып шегіндіре барғанда жау тағы бір ышқына күшейіп, қазақ қосынының алдыңғы батырларын аттан ұшырып, бет қаратпай келеді. Бірер сағаттай текетірестен кейін қазақ қосыны қалмақты қайта ықтыра бастады. Шауып, шаншып түсірілген адамдардың, тұмсығымен жер тіреп, омақаса құлап жатқан аттардың кімдікі, қай жақтікі екенін білу де қиын еді. Бір кезде бір-екі сардар Жәнібек ханның атының сулығынан ала тартып, қазақ туының маңына қарай алып шығып кетті. Жасамыс адам ет қызуында кек буып тұра алмай тұра шауып алғашқы орнында жау шебін тәуір ықтырған екен. Кейіндеп жараланбаса да білектен, тізеден қағып өткендер дәрменін қашырып кетсе керек, сардарлар ханды шетке алып шығып екі жұтымдай су жұтқызғанда барып, ханның көзі жарқ етіп, қасқа тісін тісіне басып қаршылдап кетті. Екі көзі қып-қызыл болып қанталап алыпты. Екі бет жақ сүйегіндегі түктері сояудай-сояудай болып, ақбурыл шашы тікірейіп көрінеді. Дулығасын қолына алып тынысын аз кеңіткенде жау жаққа қарап, арғымағын жетелеп шетке алып шыққан екі сардарға төне қарады.

	– Үйез, ынжықтар! Неге алып шығасыңдар қан майданнан, елден артық па менің жаным?!.. – Ашуы көмейіне кептеліп тілі кеберсіп тұрып қалды. Тағы да су жұтқызды.

	Бір сардар атынан қарғып түсіп тағзым етті, сосын:

	– Тақсыр, хан ием! Ханды қорғау – қараның бұлтармас борышы! Соғыс рақымсыз, жазым болсаңыз, хансыз халық бассыз дене болып қалмай ма?

	Екінші сардар да бас ие тағзым етіп:

	– Тақсыр, хан ием! Сіз соғысқа кірмеңіз. Батырлар солай бұйырды. Бұл Қабанбай батырдың бізге берген жарлығы болатын. Сізден айырылсақ, қазақ қосыны жеңіліс табады.

	– Бар, оттамай, екеуің де мін аттарыңа, бар шап, қыр жауды!.. – Ханның қаһарлы дауысы ересен қатты, зілді шықты. Найзасының сабын жерге түйіп жіберді. Әлгі екі сардар орындарынан қарғып тұрып, аттарына міне сала жау жаққа қарай құйғыта шауып кетті. Ханның маңына ханды қорғаушылар топтала бастады.

	Күн бесінге ауып барады, майданның ортасындағы ұзақ созылған соғыс шебінде қазақ қосыны сиреп бара жатқандай. Аз-аздан шегіне соғысқандай болып барады. Жауға қарсы табандап соғысу қиындап қалғандай. Екі жақта да қара нөпір көп жасақ сияқты еді, бірақ олай емес екен. Жаудың артында жасырған қосыны бар екен, қарсы жағы әлсірегенде тың қосынды лап қойғызды. Жаудың саны қазақтан әлдеқайда көп. Көптігі енді анық болды. Жаудың әдіс-амалы да қазақтан асып барады. Енді қазақ қосыны сырыла шегіне соғысты. Жау жақ туын ілгері жылжытып, тең жіп бойы, арқан бойындай қазақ жаққа қарай ауып келеді. Қазақ туы да аз-аздан артқа қарай шегініп келеді. Қазақ жеңілу қаупіне таяп барады. Қосыны сиреп, жан сауғалап, жылыстап шегініп, қара көрсетіп жүргендер де көзге шалдығады. Жәнібек ханның дене қуаты әлсіреп, тұлпарына мініп оқталса да, жауға атойлап кірерлігі қалмаған көрінеді. Сүйтсе де майданды бақылап, туды аз-аздан артқа қарай жылжытып, дағдарып қалғандай болды.

	Қазақ қолының тұйыққа тірелгенін сезе бастағандар қалмақтың туының соғыс алаңының орта белінен қазаққа қарай төніп келе жатқанынан, тіпті өтіп те қалғанын байқады хан. Абылай соғыс алаңына таңертең кіргеннен қайтпаған, шауып, шаншып, жайқап жүрген, бір кезде найзасына орамалын жалау етіп байлап қасындағы серігіне ұстатты да, оң қолын жалаңаштап алмас қылышын қынынан суырып алып, тасқынша басып келе жатқан жаудың ең алдыңғы, ең тығыз шоғырына қарай «Абылай! Абылай! Абылай!» деп ұрандап тұра шапты. Ол шаба жөнелгенде алдынан онымен жарыса жалаңбас, шашы дудыраған, жалаңаяқ, жаяу диуана көзіне көрініп, «Абылай, Абылай!» деп айғай салып, жау жаққа ұшырта жүгіріп барады. Адамның дауысына да ұқсаңқырамайтындай, қатты, ащы айқай! «Абылайлаған» соңғы дауысы ащы шығып, тау жаңғырып сан мыңдаған сардарлардың құлағын жарып кетті. Жау жақ шабуылдан гөрі мына құлақ жарған «Абылай, Абылай!» деген ұраннан таңырқап, есі шығып қалғандай аңтарылып, қимылдары баяулай бастады.

	Мына ұранға құлақ түріп, Абылайдың алмас қылышын оңды-солды сілтеп қалмақ шебіне атқан оқтай кіріп бара жатқанын байқаған қазақ батырлары шегіністен ат басын қайта бұрып, «Абылай, Абылай!» деп ұрандап жау жаққа лап қойды. Ол ғана ма, ығыстап артқа шегініп бара жатқан қазақ сардарларының қалың қолы лезде қайта қуаттанып кеткендей болып, «Абылай, Абылай!» деп ұрандап жауға қайырыла лап қойды. Ханның өзі де көпке ілесіп айқайлап ұран салғанын байқамай да қалды. Елдің бәрі «Абылайлап» неге ұрандап бара жатқандықтарын өздері де білмейді, білерлік мұршалары да жоқ. Әйтеуір «я өлім, я көрім» болып, барлық адам өлімді, жан сауғалауды ұмытты. Қалмақ туы да біртіндеп артқа жылжи бастады. Абылай алмас қылышын жарқылдатып, қара бедеуді оқша атылтып, қайдағы жаудың шоғырларына бұ жағынан кіріп, о жағынан шығады. Қайта қайырыла ұмтылып кіріп кетеді, оңды-солды сілтеген қылыштан жаудың кесер бастары домалана түсіп, қолдары шабылып салбырап, иықтары бөлініп ат бауырынан салақтап, қарсы келген жау қалқандары да, жерге домалап түсіп кеткендері де бар. Қазақ батырларының бәрі де тегі өз бойларынан көрмегендей жойқын күшке еніп, жауды қаусатып барады. Қалмақтың туы сол баста тігілген орнына жетіп, қазақ туы алға жылжып ішкерілеп барады. Абылай осы кезде жаудың бір шоғырын жарып өтіп, өз жағына шыққанында жау бетінің қайтып, туын қозғап, қашуға бет алғанын байқады. Ол оның бойына өзгеше бір күш кіріп, өзегінен бір жалын лап етіп көкке шарпып кеткендей сезілді өзіне. Ол тағы да «Абылай, Абылай! Жау қашты, жау қашты!» – деп атой салып тұра ұмтылғанда әлгі жалаңбас, жалаңаяқ диуана және Абылаймен қоса, жарыса жүгіріп барады екен. Ол да: «Абылай, Абылай, жау қашты, жау қашты!» – деп тым қатты айғайлап жіберді. Бұл дауыс әуелгі «Абылайлаған» дауыстан да қатты шығып, тау-даланы теңселтіп жібергендей болды. Абылай енді бір қараса әлгі диуана жоқ, мұншалық қатты айғайлаған кім болды екен? Қайдан шықты, ешкім білмейді, әйтеуір бар қазақ сонда «Абылай, Абылай, жау қашты, жау қашты!» деп айғайға басып, тасқындап барып қалмақ жасақтарын басып кетті. Қалмақ расында қашты. Туын жықпай ала қашқандарына мәз болды ма екен, жапырыла қашты. Қазақ қосыны бастыра қуып барады, найзамен іліп лақтырып, қылышпен шауып түсіріп барады. Жәнібек хан қазақ туын желбіретіп қосынға араласа шауып келеді.

	Шамасы он шақырымдай қуғанда жау қолға түсірген қазақтың бес мыңдай жылқысын, қанша дүние-мүлкін, олжаланған отыз шақты қыз-келіншектерін кембай байлап, матап тастаған екен. Қалмақ қосыны мұны көздері қимай қайта қайырыла соғысқысы келіп еді, алда қылышын оңды-солды сілтеп келе жатқан Абылай тағы да: «Абылай, Абылай!» – деп ұрандап, бедеу қараны тебініп қайратына мінді. «Жау қашты, жау қашты» деген үн тағы да құлақты жарды. Қайдан шыққан, кім айғайлады, ешкім білмейді.

	Жау тағы да шегіне қашты. Олар олжалаған адамдар да, мал-мүліктер де қалып, өз бастарын алып қашу мұң болды. Қазақ қосыны жау жасақтарын бұрынғыдан бетер тықсыра қуып барады. Жалаңаш қылыштар жарқылдап, талай бас шабылып, денелер кескіленіп жатты. Абылай сыпыра қумай, олай-бұлай оқшау шыққандарын шауып түсіріп барады. Жау жасағы тағы бір он-он бес шақырымдай алыстағанда қазақ қосыны кері қайтты. Құр қайтпады, топқа ілесе шауып бара жатқан жау аттарын тосқауылдап ұстап алып қайтып барады. Қашқан жаудың үрейі ұшқан, артынан қуып жеткен кім болса да қайырылып қолдарында найзасын да шаншарға, қылышын да шабарға дәрмендері де, дүркіндері де қалмағанын байқағанда қазақ қосыны өздігінен ат басын іркіп, хан жарлығымен артқа қайтты.

	Қалмақ шапқыншыларының қолына түскен ұл-қыз, келіншек – бәрі отыздай адам, төбе-төбе болып үйілген жасаулы киіз үй, кереге, уық, жиһаз, асыл мүліктер, бес мыңдай жылқы дерлік жат қолына кетпей қазақ жасақтарымен шұрқырасып көрісті, қауышты. Жәнібек хан шабылған ауылдың адамдарын өздеріне тапсыруды әр ру, әр елдің батыр, бек, билеріне бұйырды. Жасақтар қолына мыңға тарта ер-тоқымды ат, бірнеше жүздеген қылыш, найза, садақ және дулыға-сауыттар олжаланған екен.

	Жәнібек хан батар күннің көкжиекке көлге шомған аққудай шомып кетіп, кер қызыл алауының да өшіп бара жатқанына қарап, қосыннан кезектеп күзет қойып, демалуын, ас-суларын ішіп тынығуын бұйырды. Жау шапқан, шабынды, талануға ұшыраған ауылдардың азаматтары бұланып жаудан қайтарылып алған жылқыларынан ту бие, қысырдың тайы сияқты малдарын әкеліп, әр топқа көлденең тартып, соғыста ерек көзге түскен батырлар құрметіне ақ баталар жасатып, сойысқа әкелді. Бұланған ұл-қыз, келіншектер ауылдарымен, бауырларымен жылап көрісіп, шұрқырасты да қалды. Өксіктерін әрең басып, жан шақырып, жаудан аман қалып, өз ұяларына аман оралғандарын түйсінді.

	Бір түн қазақ жасақтарына мынау ұлан-ғайыр дала төсінде тамаша жеңісті тойлау, ән-өлеңдерін асқақтату, ойын-күлкімен шаршаған, шалдыққандарын ұмыттырды. Таң атып ел таңертеңгі ас-суына отырғанда шатырында ұзақ ойлар өрісінде отырған Жәнібек хан өзінің хан ордасындағы әмірлерінен, хатшы, бектерінен бірнешеуін шақыртты. Олар келгеннен кейін:

	– Кешегі жау бетін қайтарған кім болды? «Абылайлап» ұрандап, шапқаны қалай? Бұл адам кім? Бұл ұран қалай шақырылды? Жау беті қалай қайтты? Осыны қазір анықтаңдар! – деп жарлық етті.

	Әлден уақытта Абылайды сол Дәулет байдың ауылынан, Орта жүздің қарауыл елінен келген жігіттерден бірнешеуін тауып, олардың танитындығын, «Абылайлап» жауға шапқан да, жау бетін қайтарған да соның өзі екенін анықтап келді. Бұл іс ханға мәлім болды, оны хан алдына шақыртты.

	Абылай бедеу қара биесін жетелей келіп, алысыраққа байлап қойып, хан алдына он қадамдай қалғанда иіле тағзым етті:

	– Ассалаумағалейкүм, хан ием, – деді.

	Хан шатыр алдында жайылған хотан кілемінің үстінде отырған. Абылай келіп сәлем бергенде орнынан бір қозғалып барып қайта отырып:

	– Уағалайкүмәссәлам. Кел, батыр, жақын кел, – деді.

	Абылай найзасын жерге қадап, алға қадам басып жақын келді. Хан өзіне жақын отыр дегендей оң тізесі жақтан орын меңзеді.

	– Бала, мен жайыңды сұрайын, сен жауап бер, – деді. Абылай орнынан қозғалып:

	– Құп, тақсыр, – деді.

	– Атың кім?

	– Абылай.

	– Кімнің баласысың?

	– Орта жүз, қарауыл Дәулеттің баласымын.

	– Дәулет байдың ба?

	– Иә!

	Хан отырған орнынан түрегелді, Абылай да түрегелді.

	Хан оның басынан бақайына дейін ұзақ қарап тұрды.

	– Кеше жауға «Абылайлап» ұрандап шапқаның қалай?

	– Абылай – өз атым. Ол өзіме өзім қайрат бергенім.

	«Абылай! Сен ер болсаң жауды қыр, жой!» дегенім еді, – деп Абылай болымсыз күлімсіреп ханға көз қиығымен қарады. Хан біраз үнсіз қалды, сосын Абылайға мейірлене қарап тұрып:

	– Жарайсың, азаматым! Қазақ жеңісі саған тән! Сен батырсың, сен Абылай – қазақ батырысың! Жүр, шатырға кір, менің қасымда отырып менімен бірге дастархандас бол, – деді.

	Абылай түрегеп ханға тағзым етті де алдымен ханның жүруін өтінді.

	Абылай да ере кіріп, хан нұсқауымен төрге барып отырды. Ол алдына қойған сусынды сыпайы алып, сыпайы ұрттап ішіп, табақтағы семіз тайдың етінен де аздап аузына салып отырды. Хан Абылайға қарағыштап сынап отырғандай, шайдан соң Абылайды қайтарды да, орда әмірлерін шақырды. Оларға қарауыл елінен келген жігіттерден бір-екеуін шақырып келуді тапсырды.

	Орта жастағы екі жігітті бастап келіп еді, олар ханға тағзым етіп басын иді. Хан олардан Абылайдың жайын сұрады, олар жақсы біледі екен.

	– Он шақты жылдың алдында бір Аталық шалмен еріп Дәулеттің үйіне жаяу келген, шалдың аты – Ораз. Оразды Аталық дейді, қазір Дәулет байдың қасында, бұл жігітті кейіндеп Дәулет той жасап, асық жілік ұстатып бала қылып алған. Қазір Дәулеттің баласымын дейді, қайдан келгені мәлім емес, – деді бір жігіт.

	– Әнеугүні біз жорыққа аттанғанда бұны Дәулет кемпірі екеуі аяп, жалынып жүріп жібермей қойған. Ол бізді төрт күннен кейін ғана артымыздан қуып жетті, – деді.

	Жігіттің енді бірі сөз айтуға ыңғайлана беріп еді, хан қолын көтеріп:

	– Болды, бара беріңдер, – деді. Олар кеткесін хан өз шатырында біраз ойланып-толғанып отырып қалды.

	Күн сәске түске таяғанда қазақ қосыны Көкшетауды бетке алып, жалындары шалқып, арындары асып шеру тартты. Жәнібек хан өзінің орда тобынан екі әмірші жігітті Абылайға жолсерік болуға, Көкшетауға барғасын хан ордасының құрметті қонағы ретінде орналастыруға жарлық етті. Жолда бабымен жақсы демалдырып, жақсы азықтандырып, шаршатпай апаруды тапсырды.

	Иесіне қайтқан мал бар, қолға түскен ұл-қызы бар – бәрі бірдей аман-сау қайтып орталарына оралды. Бұған разы болған ауылдың сыйлы адамдары хан алдына келіп ризалықтарын айтып, алғысын жаудырып жатты. Сөйтіп жақсы ат, қымбат тартулар ұсынбақ еді, хан оның бәрін тойтарып тастады.

	– Жау – қазақтың жауы, мал-мүлік, адам сенікі болғанымен, ол да қазақтікі. Оның бәрі қазақтың жерін қорғауға, елін қорғауға қажет, маған қажеті жоқ, – деп тыйып тастады. Алдыңғылары тасқа тиген айбалтаның жүзіндей мұқалып қалғанын кейінгілері естіп, хан алдына келіп тарту-таралғы тартуға батына алмады.

	Хан өз тобымен салтанатты жүріспен Көкшетауды, Орта жүз ондағы хан ордасын бетке алып, көктөбел арғымағын көсілте, көсем жүріске салып жолға шықты.

	Мекендеріне жеңісті, елдеріне бетті болып қайтқан қазақ жасақтары арасында «Абылайлаған» ұранның қалай шыққаны, оған өздерінің қалай қосыла ұрандап шапқандары таңғаларлық қызу да ду-ду әңгіме тиегіне айналып кетті. Мейлі, қалай болса да, бұл жолғы үлкен шайқасты жорық пен оның жеңісі оларға ауыз толтыра айта қаларлықтай да, естіген құлақ елең етіп таңырқарлық та еді.





X тарау


	ЖӘНІБЕК ХАННЫҢ ҮШ ЖҮЗГЕ ЖАРЛЫҚ ТАРАТУЫ



	Жәнібек хан Көкшетаудағы хан ордасына келіп орныққалы ата жауын қара орман қалың қазақ халқының ерлік күшімен жеңіп, бір жолға үлкен шат мерейге шомды. Бірақ ол жеңісті қанағат тұтпады. Сонау Шыңғыс қаған заманынан бергі сан ғасырлар бойы осы шабу, талан-тараждау бір сәтке тынған жоқ еді. Ғасырдан ғасырға, атадан балаға жалғасып келе жатқан қазақтың атамекеніне көздері түсіп, қызғаныштың қызыл иті іштерінде ұлып, сілекейлері шұбырған жаулары орай тапса болғаны, шауып, талап, қырғындап келеді. Қазақ та жауларына қарап үн-түнсіз айтқанына көніп, айдағанына жүре бергені жоқ. Атадан балаға жалғасқан, қан мен сүйегіне сіңісті болған адамдық ар-ұят, ұлттық ар-намыс пен ерлік жігерін қайрап, бар күштерімен намысын қорғады. Отанын қорғады, «Малым – жанымның садағасы, жаным – арымның садағасы» дейтін қазақ халқы қашанда ар-намысын шыбын жанынан артық көрді. Артық көріп қорғады, бірақ жау жойқын күш, бір ұлт бір адамның басшылығында жұдырықтай жұмылғанда дойыр, қатыгез, шапқыншы, жыртқыш күш қалыптастырған. Қазақ қаншама боздағынан айырылып, қаншама алтын айдарлы ұлдарын жауына құлдыққа қиып, алтын асықтай қыздарын күңдікке қиып, қан кешіп, қан құсып қала берді. Қазақ рулары арасында өзімен-өзі де атысты, шабысты, барымталап мал қуысты, бет жыртысты, өз ішіндегі дойыр күштердің, үй арасындағы тентек, қазанбұзарлардың, қанды сойыл жырынды, ұры-қары, бұлаңшыларының тепкісінде қала берді. Міне, осылай ішкі алауыздық жалғаса берсе, қашанда «Екі қарға таласса, бір қарғаға жем болады» дегеннің құқайын көріп те келеді. Бірлігі болмаған ел жауына жем боп, жайрап қала береді. Бірақ сыртқы жауға келгенде бүкіл қазақ болып «бір жағадан бас, бір жеңнен қол» шығармадық та, тақырға отырып қалдық. Жәнібек хан сартабан, сартістіге айналып, мына қартая бастаған, қажып қайраты қайта бастаған шағында өз басынан да, өзгенің басынан да, бүкіл үш жүз қазақтың басынан да өтіп келе жатқан тауқыметтерді ой елегінен өткізді. Өзімен-өзі ақылдасқандай ауыр ойдан арыла алмады. Қазақтың ұлан-ғайыр көркем, қазыналы жеріне төрт түлік малын мыңғыртып, осы жәннат жерде алқып-шалқыған еңбекқор момын еліне жоңғар қалмақтары ғана емес, шығысы сонау қоқан, солтүстігі орыс, іргелес қырғыз, тағы сол сияқты қаншама көршілер көздерін алартып келеді емес пе! Халық деген Қаратау «Ақтабан шұбырынды, Алқакөл сұлама» зұлматын басынан кешсе де, жер бетінен жоғалып кетпеді. Осы шапқыншы күштердің бәрінің де ұстанған жолдары Шыңғыс ханның және дүниедегі сондай шапқыншы хан-патшалардың шапқыншылық, жиһанкерлік жолы, әлдісі әлсізді талап жеп, отарлап, таланған ұлттарды, халықтарды, мемлекеттерді құл ғып ұстап, табанына салып келеді. Шапқыншылардың бұдан басқа мақсаты бар ма? Қалмақ шапқыншылары жеңілдік деп осымен тындым бола ма? Жо-жоқ, ешқашан...

	Жәнібек хан осындай ауыр да толғанысты ойлардың тұңғиығына батып отырды да, қалмақты жеңген Орта жүз бұл жолғы жеңістің ізін суытпай, ұрыс салып ерекше көзге түскен Абылай батыр туралы ойланып кетті. Көкшетаудың сонау бір шетіндегі жатқан Дәулет ауылына, Дәулетке емес, Аталық Оразға қос атпен адамын астыртын жөнелтті. Аталық Ораз барған адамнан Жәнібек ханның өзі қолын қойып, мөрін басып жазған қағазын көріп, шақыруына іркілмей бармақ болып атқа мінді. Суыт ұзақ жүріс қартаң адамды қалжыратса да, хан шақыруын аса қымбат біліп, ақыры Көкшетаудағы хан ордасына келіп түсті. Жәнібек хан Ораздың аман-сәлемін алудан бастап жылы қабылдап, орда қонағы етіп күтті. Көңілді әңгімелер де болып екі күн жақсы күтіп, жақсы демалдырып, тынықтырды. Екі күннен соң Аталық Оразды хан тағында отырып, тек хатшы молданы ғана қасына алып, оңаша қабылдап, шақыртқан себебін ұғындырды. Ол айтты Оразға:

	– Абылайды қайдан ертіп келдіңіз? Әуелі өз тек-жөніңіз қалай? – деді.

	Ораз қынжылмады.

	– Өзім Ұлы жүз қазағымын, Бұхара қаласының тұрғыны едім. Аталық болып неше әулет хан ордасында қызмет атқарған едік.

	Хан тағы да сөйледі:

	– Абылай өз балаңыз емес, тіпті Дәулеттің де баласы емес, тұр-тұлғасына қараңыз, іс-қимылына қараңыз, бұл бір тәж киіп, тақта отырған патша әулетіне ұқсайды да тұрады. Мен көп сынадым, «алтынның сынығы», «асылдың қиығы», «тұлпардың тұяғы» секілденеді де тұрады. Ол бұл жолғы ұрыста ересен батыр болды, қалмақты тықсыра қуып жеңіске жетуде бас сардардай жол көрсетті. «Абылайлап» жауға шауып, бәрімізге аты ұран болды. Мен оны «Абылай батыр, қазақ батыры Абылай» деп атадым, – деп хан Аталық Оразға жүзінен нұр шаша сүйсінгенін жасырмай айтты.

	Аталық Ораз отырған орнынан қарғып тұрып:

	– Рахмет, тақсыр, хан ием! Мәртебеңізге құлдық!

	Қасиетіңізге бас иемін! – деп иіле тағзым етті.

	Хан оны басын изеумен қайта орнына отырғызды да сөзін жалғай жөнелді:

	– Сізге жақсылық бар, жамандық жоқ, істің шын сырын айтыңыз, өтірік араласып өңі айналса, сыр бүкпеленіп, шындық қалтарыста қалса, қадір-қасиетіңіз қашады. Ханға да, халыққа да қадірсіз боласыз, мен сізді шын досыма балап, Абылай батырдың қазақ жасақтарына ұран болып жауды жеңген батырлығын қадір тұтып, қастерлеп отырмын, – деді.

	Ораз Ораз болғалы бері, Әбілпейіз ханның қызметінен ажырағаннан бері биік мәртебелі хан-патшаның қараша халық алдында мұндай ағынан ақтарылған ақжарқын мінезін көрді ме, көрмеді ме? Өзіне де мәлім еді. Өмір бойы жасырып, жанын арнап қорғап келген бұл құпиясының ашылар шағы да жеткендей, «хан қастерлеп отырғанда бар сырды ақтарыла айтып, Құдайдың басқа салғанын көрейін, иығымдағы ауыр жауапкершіліктен жеңілдейін, Дәулет досымның өкпе-назы болса көрермін, іс оңына баққан екен, ол да бек қуанып, риза болар» деген ойға келді. Ақыры ол ханға барлық сырды ақтаруға бел байлады.

	– Мен Бұхара қаласының патшасы Әбілпейіздің Аталығы едім. Ол бір мың болғыр, халықтың қамқор, қадірлі, әділ патшасы еді. Өзінің ең сенімді уәзірі, жақын досы Марайым қастық етіп өлтірді де, орнына патшалық таққа мінді. Тақтың құқығын еркін қолына алған соң ол халқына аса қатыгез болды. Әбілпейіз ханның тұқымын, ханымдарымен қоса түк қоймай қырғызып тастады. Сонда бес айлық болған бұл нәресте бала – Әбілпейіздің баласы, кіші тоқалы Мейіз ханымнан туған. Мейіз ханым да асылдың тұқымы еді, маған осы баланы аман сақта деп ақыреттік борыш етіп тапсырған еді. Мен өз балам деп осының жолында жанымды арнап бағып өсірдім. Бес жасында сүндетке отырғызып, мұсылмандық міндетін өтедім. Бұл бала жеті жасқа келгенде, Бұхара қаласында тұра берсек, бұл сыр ашылар деп қауіптендік. Сыр ашылса маған да, балаға да өмір жоқ. Сондықтан атамекенімді, бала-шағамды, ұзақ жыл бірге жасасқан, құдай қосқан сүйген жарымды тастап керуенге ілесіп Бұхарадан қашып шықтық. Әйелім ақ сүтін емізіп осы баланы бағып-қағып өсірген-ді. Түркістан қаласына келіп, онда аз уақыт тұрдық, алайда біріміз кәрі, біріміз жас болғасын жұмысқа алмай қойды. Қаржысыз онда ұзақ тұруымызға тағы да мүмкін болмады. Содан тағы бір керуенге ілесіп, көп михнаттар кешіп жүріп Көкшетауға Дәулет байға келдік... – деп барлық жайды түк қоймай, ішінде иірі қалмастай етіп ханға айтып берді.

	Хан Аталықтың адал пиғылы, шын жауаптарына дән риза болды, оның өң-түсіне ойлана қарап отырып:

	– Әбілпейіз ханның ататегін айтып бере аласыз ба? – деп ойындағы сұрағын қойды.

	Ораз ойланып қалды, сосын:

	– Тақсыр, патшаның ататек шежіресінен де хабарым бар еді, айтып көрейін. Қате кетсе, айыпқа бұйыра көрмеңіз, – деп бастады сөзін.

	Жәнібек хан да хан-патшалардың ататек шежіресінен қара жаяу емес еді. Сондықтан Ораздың таныстыруына құлшына құлағын тосып ұйып тыңдауға көшті.

	– Тақсыр, хан ием, жарты әлемді аузына қаратқан Шыңғыс ханның өзімен бірге шапқыншы, жауынгер болып жетілген төрт ұлын білесіз. Соның үлкені – ажалы жетіп өзінен бұрын өлген, үлкен ұлы Жошы. Жошыдан сегіз ұл туған. Жошы өлген соң хан тағына үлкен ұлы Бату хан отырыпты. Бату хан өлген соң оның інісі Бүрке хан болды. Осы Бүрке інісі Тоқай Темір екеуі бастап ислам дінін қабылдаған, содан соң Шыңғыс немерелері түгелдей ислам дініне кірген, Бүркенің халық сыйлап атап кеткен лауазым аты – береке, Береке хан аталыпты. Бұл сөздің мағынасы «ханымыз ислам дініне кіргендіктен халқымызға береке кірді» деп Береке хан аты мұсылман халықтардың жүрегіне ұялап, көңілінде қалыпты, – деп бір тоқтады. Жәнібек хан оның тоқтамай айта беруін күтті, Ораз тамағын қырнап алып: – Тақсыр хан ием, Шыңғыс әулеттерінің бәрі де хан, ең болмағаны әкім-төрелер болыпты. Мен мұның барын адақтап бере алмаймын. Тек Жошы әулетінен тараған біреуінің Әбілпейіз ханға дейінгісін ғана білгенімше айтайын, – деді. Жәнібек хан мұнысына басын изеп, ризалық кейіп білдірді. Ораз тағы сөзін еркін шабытпен жалғады: – Сол кездегі Жошы әулеттерінің иелігінде болған жерлер – Дон, Еділ, Бұлғар, Қырым, Кавказ, Жетісу, Семей, Торғай, Ақмола мен бір шеті Хиуа, Бұхараға дейін екен. Жошының Тоқай Темір деген ұлы өзіне бөліп берілген жерлерге хандық құрыпты. Ол дүниеден өткен соң орнын Өзтемір басыпты. Өзтемір дүниеден өткен соң оның ұлы Абайсұлтан хан болды. Ол өлгеннен соң оның ұлы Томған хан болды. Одан соң Құтлық Темір хандық құрған. Құтлық Темір дүниеден өткен соң оның орнына Әлтемір хан болыпты. Одан кейін Темір Құтлық хандық құрыпты. Одан кейін Мұхамед хан патша болыпты. Одан соң Жақып сұлтанның қолы патшалыққа жеткен екен, ол дүниеден өткен соң оның патшалық тағына Шуақ сұлтан мінген екен. Оның үкімі Маңғышлаққа4 дерлік жүріп тұрған екен. Ол дүниеден өткен соң Махмұт сұлтан патшалығын жалғастырып, билік құрған. Бұхараға сол тұста Дінмұхамед хан болған екен. Ол дүниеден өткеннен кейін Жанмұхамед хан тағына отырып, үкім жүргізген екен. Одан кейін Иманқұлы хандық құрыпты. Одан кейін Абдолла хан болып өтіпті. Абдолладан кейін Нұрмұхамед хандық құрыпты. Одан кейін хандық таққа Абдолла Әзиз мінген екен, одан кейін Сұбманқұлы патшалық таққа отырған екен. Міне, оның орнын басқан патша – оның ұлы Әбілпейіз. Ал мына бала Абылай – дәл осы әділ патша Әбілпейіздің бел баласы, содан қалған асыл тұяқ екенінде күмән жоқ. Сол үшін де екіталай болған дүниеде, алмағайып заманда, Әбілпейіз бен әулетіне залалды күн туғанда маған анасы Мейіз ханым аманат қып табыстаған Абылайды жанқиярлықпен қорғап, бұл күнге жеткіздік, ханымның борышын ада қылдым. Абылай халық иесі, сіздей қадірлі ханға аман-есен табысталғанына қуандым. Әбілпейіз хан рухының алдында аталық борышым осымен атқарылған шығар, – деп Аталық Ораз сөзін тәмәмдады. Маңдайынан шып-шып шыққан терді қолжаулығымен сүртіп, ауыр тыныс алып бір күрсініп қойды.

	Жәнібек хан кең маңдайын жазып, аса мейірлі кейіппен қарап отырып, Ораздың адалдығына, айтқан жауаптарының растығына, құндылығына көзі жеткендей разы болды. Әбілпейіз хан туралы жоғарыда айтылған шежірелік мәліметтерді Ұлы жүздің бас биі Төле би әңгімесінен де естігені бар еді. Төле би бірақ Абылай жөнінде айтпаған. Кейін Орта жүздің білгір де төбе биі Қаз дауысты Қазыбек те Бұхара қаласына барғанында сонда тұратын ділмар, шежіреші қарттар аузынан осы Төле би айтқан шежірелік баяндарды естіп, көңіл қоя тыңдап, көкейіне жаттаған екен.

	Ханның көңілі көп жаққа өрістеп кетті. Абылай жөніндегі ойлары өрістеп, түбінде бір терең сырға, қазақтың болашағы жөнінде ұшы-қиырсыз қиялға беріліп отырды. Қиялы қанша ұшқыр болғанымен, оны қалай іске асырады, мынау үш жүзден құралған қазағың не дейді? Бір жағадан бас, бір жеңнен қол шығарар күн бола ма? Шапқыншы ата жаулардан ар-кекті қайтарар, ғаламдағы патшалық мемлекеттермен терезесі тең болып, иық тіресіп тұрар күн қашан қазаққа туар екен деген күмәнді ойлар да жылт етті.

	Хан Аталық Оразды орда қонағы деген атаумен орданың бас әмір сардарына табыстады, тұрмысына қамқорлықтар жасатып, тынығып жатуын жарлық етті. Сосын Орта жүздің биі Қаз дауысты Қазыбек биді ордаға шақыртып алып, Қаракерей Қабанбай батыр қатарлы жасақтың бас батырларымен бірге Абылай туралы Ораз айтқан тарихнаманы талқылады. Қазыбек би мен Қабанбай батырдың да Абылай жөніндегі сын-сынақтары, меже-мөлшерлері Жәнібек ханмен ұқсап кетті. Олар бір мезгіл уақыттан соң орда қатталарының кеңесін шақырды. Жұрт қатталарының алдында Оразды емін-еркін сөйлетті. Бар жайды талқылап көрді. Ораз тағы да тарихнама, шежірені айтып сөйлеп кетті.

	– Шыңғыс қағанның үлкен ұлы Жошы хан өлгеннен кейін оның тағына үлкен ұлы Бату хан отырғанын көбіңіз білетін шығарсыздар. Бату өлгеннен кейін оның інісі Бүрке хан оның тағына мінді. Ол інісі Тоқай Темірмен екеуі ислам дінін қабылдаған, дін ғалымынан білім алып, «құдай бір, құран шын, пайғамбар хақ» деп иман келтірген. Осыдан бастап ислам дініндегі түркі халықпен бір дін, бір ділде болып қалған-ды. Бұл олардың патшалықтарын жалғастыруға да қолайлы шарт болған әрі түркі халықтарына хан-патшалықтарын мұрагерлік жолымен жалғастырудың жолы да бұрынғыдан кеңейе түскен. Осы тарихты ХІІІ ғасырдың алғашқы жартысынан басталған десек, бұл шаққа дейін немесе осы, хан ием, сіздерге дейін төрт ғасыр өткен. Сөйтіп, Шыңғыс қаған әулеті одан беріде ондаған әулеттердің билікке келіп, хан-патша болып тақта, төре болып төрде отырған екен, – деп бар ойын ортаға салды.

	Аталық Ораз таныстырған шежірелік баянға негізделген хан орда кеңесіндегілер бұл қарардағы Әбілпейіз патшаның атынан хабары барлары да бар екен. Қаз дауысты Қазыбек би сияқты. Сөйтіп, «Көптен қоян қашып құтылмайды» дегендей, көп болып ақыл қосып, Жәнібек ханның «Үш жүздің қазағы бір ханның аузына қарап, соған ұйып, жол беріп, жауға бүкіл қазақ боп тізе қосып қарсы тұрайық, бір ұран астында жауға қарсы жорық ашайық!» деген байламға тоқтады. Үш жүзге Абылайды хан сайлау керек деген аса ұлағатты шешім қабылдап, бір ауыздан қаулы алды.

	Осы кеңестен кейін Жәнібек хан Ұлы жүз бен Кіші жүздің бас билері – Төле би мен Әйтеке билерге арнаулы хат жазып, хабаршы жіберді.



	«Мәртебелі билер – Төле, Әйтеке! Қазақ шапқыншы жауларға таланып, шабылып «Ақтабан шұбырынды, Алқакөл сұлама» деген тауқыметті тамұқ, зар заманды бастан кешті. Ал осы жарамыз жазылмай тұрып-ақ, шапқыншылыққа қайта ұшырауымыз мүмкін. Сондықтан бар қазақ бір ханға бағынып, жауына бүкіл қазақ бір жағадан бас шығарып, бір жеңнен қол шығарып, қарсы жорыққа аттанар шақ жетті! Енді бөлінсек – бөрі, жарылсақ – жаудың жегені жеген!

	Бұхара қаласының патшасы Әбілпейіз ұлы Абылай Орта жүз хан ордасын басқаруда. Бұл жолғы Орта жүз қазағының қалмақ шапқыншыларына қарсы жаппай аттанып, тықсыра қуып жеңуінде Абылайдың ерен еңбегі бар, батыр боп көзге түсті. Мен оны Абылай батыр, Абылай қазақ батыры деп атадым. Өзімнен бастап бүкіл атты жасақ Абылайды ұран еттік! Ұран етіп қалмақ шапқыншыларын жеңдік!

	Сіздер қарауларыңыздағы би-бек, жұрт қатталарын шақырып, ақыл-кеңес құрып, қазақ ханын сайлауды талқылауды ұсыныс етемін! Ұсынысым лайық табылса келер жылы шілде айында Көкшетаудағы Орта жүз хан ордасында бас қосып ақыл қоссақ, қазақ ханын сайласақ деймін! Бұдан басқа жақсы ақыл-кеңестеріңізды күтемін!



	Құрметпен Орта жүз ханы Жәнібек».



	Хан қолын қойып, мөрін басқан соң осы жарлықты жеткізіп, ақыл-кеңесін алып келу үшін Қаз дауысты Қазыбек биді Ұлы жүз Төле биге аттандырды. Қасына Орта жүздің беделді би-бектерінен төрт адам қосты.

	Жұрт иелерінен, беделді би-бектерден және бір үш адамды ханның ұсыныс хатын апарып ақыл-кеңесін алып келуге Кіші жүзге аттандырды, Кіші жүз Әйтеке бидің қарауында болатын. Жәнібек ханның Кіші жүзге жолдаған ұсыныс хаты сол Әйтеке би ордасына төте апарылмақ!





XI тарау


	АБЫЛАЙДЫҢ ҚАЗАҚ ХАНЫ БОЛЫП САЙЛАНУЫ



	Екі ай шамалы уақытта Ұлы жүздің бас төбе биі Төле би мен Кіші жүздің биі Әйтеке екеуі де Жәнібек ханның ұсыныс хатын алған соң қабағат қуанышқа бөленген. Жігер-қайраттары тасқындап: «Енді қазақтың ісі оңалар шаққа жетіпті. Қазақ шапқыншы жауларынан ар-кегін қайтарар шаққа жеткені керемет іс болды», – десті. Жәнібек ханның айтқан уақытында өздеріне қарасты қазақтың би-бектерінен, жұрт иелері қатталарынан көп адамды бастап, хан кеңесіне баратындықтарын білдірді, олар тағы Ұлы жүз бен Кіші жүздің би-бектерінің кеңесін өткізіп, Жәнібек ханның ұсыныс хатын оқып талқыға салды. Қазақ ханын сайлау, исі қазақ бір ханның ғана аузына қарау аса тамаша талғам десіп, сыр-сұхбаттарды кеңейте түсті.

	Осылайша, қуанышты хабарлар айтып Ұлы жүз бен Кіші жүзге хабарлап, ақыл-кеңес қосуға кеткен жұрт иелері, Жәнібек ханның хатын алып кеткен ел ағалары Көкшетауға, Жәнібек хан орда маңына қайта оралды. Олардың шат көңілді оралғандарын көріп, Жәнібек хан да қатты риза болды. Шынында «қазақтың бір ғана ханды сайлап, соның ғана аузына қарайтын, соның ғана жарлығын күтіп, әмір-пәрменін атқаратын шағы жетті» деп көңілі толғанады.

	Жәнібек хан Орта жүздің орда істерін Абылайға басқартты. Өзі мен Қаз дауысты Қазыбек би енді орта жүз елінің би-бектерін, жинап хан кеңесін жүргізді. Жәнібек ханның қазақ ханын сайлау туралы айтқан ұсынысы орда кеңесінде де аса зор қолдау тапты. Атқамінер азаматтар ханның бұл көреген ойлы, кең көңілді, орамды ойларын талқылады. Қазақ халқының бір ғана кемеңгер ханы көсем көшбасшы болуын тіледі. Осы туралы болған кеңес бір-шама кемеліне келді-ау дегенде Жәнібек хан қазақтың үш жүзінен бас құрайтын болғаны, Көкшетаудағы хан ордасының жиналыс дайындығына жедел кірісуіне жарлық шығарды. Бұл дайындықтар үздіксіз жүріп жатты.

	Жәнібек ханның хатындағы межелі уақытқа орай Ұлы жүз төбе биі Төле би үш жүздей адамымен, Кіші жүздің төбе биі Әйтеке би екі жүз жетпіс бес адамымен Орта жүзге, Көкшетаудағы хан ордасына келіп түсті. Қонақүйлерге орналастырылып, кеңестерін кемелденуге беттетіп, тынығып жатысты. Жәнібек хан мен Қаз дауысты Қазыбек би жансеріктеріне Абылайды алып, Ұлы жүз бен Кіші жүз ел иелеріне қызу мереймен қарсы ала шығып қабылдап жатты. Төле би мен Әйтеке би олардың бұл қонақжайлық салтанаттарына аса дән риза болысты. Жәнібек ханның оларға қауындай қақ жарылған кішіпейілділігін кісілікке, барша қазақтың бірлік-ынтымағының беделіне балады.

	Орта жүз бен Кіші жүздің төбе билері де көшелілігін көрсетті. Орта жүз халқының қазақтың ата жауы қалмақты жеңгендіктерін қызу құттықтады. Шейіт болғандарға аза тұтып, Орта жүз халқына көңіл айтысып, қайғыдан қабырғалары қайысты. Олардың шапқыншылыққа қарсы соғыстағы тартқан шығындарына демеу болар, көңіл аулау ағайын көмегі деп мың-мыңдап жылқы, түйелер айдатып келіп хан ордасына тапсырды.

	Жәнібек хан алдымен үш жүзден, ең жоғары лауазым иелерінен, бас жасақ басы, бас батырлардан жүз елудей адамды іріктеп алды. Солармен бір күн кеңес құрды. Ораз бен Дәулет бай да осы кеңестің топ ортасында болды, олар Абылайдың бар өмір тарихын ортаға салды. Шапқыншы қалмақ жауларымен болған қырғын соғыста Абылайдың да, басқа батырлардың да, бүкіл Орта жүз қазағының ерліктері жырланды. Бір қазақ ханын сайлап, соның қол астына ұйымдасып, әмір-пәрменін атқарып жау қайдан келіп тисе де, соған бүкіл қазақ бір-ақөре түрегеліп, жүз мыңдаған атты жасақ қосынын құрып, жауға қарсы жорыққа аттанып, қайта бас көтере алмастай етіп түбегейлі жеңу қажет десіп қаулы алысып жатты. «Бас болып ел шаппаймыз, қазақты шабуға келген шапқыншы жаудың сазайын тартқызамыз! Ортақ жауымызды жойып, Отанымызды бірлікте қорғаймыз, халқымызға қорған боламыз», – деп шарт түйінді.

	Жәнібек хан үш жүздің төбе билерін ақыл қосуға шақыра отырып, келелі кеңестер құрды.

	– Мен қартайдым, қазақ ханы халқына барын арнаған, халқын бастап жауға атойлап шаба алатын болсын! Хан әулетінен болсын, сайланған хан қазақ ханы аталсын! Еш уақытта әр жүзге бірден хан сайлап, қазақтың берекесін қашырмайтын болайық! Ата жауларымызға жем болмайық, біздің жауларымыздың бәрі де бір ғана ханның ғана аузына қарайды. Біз осыны ойлап білуіміз шарт. Мен хандық тағымды Абылайға бердім. Ол осы Көкшетауда барша қазақтың ханы болып тұруға тұтас үш жүз болып қаулы алайық, – деп тебіреніп айтты.

	Кеңестегі барлық қазақтың сорпа бетіне шығар, білікті ел азаматтары бірауыздан ханды алқап, ыстық ықыласты сезімдерін дуылдаған қошеметтерімен білдірді.

	Қазақ ханын сайлаудың дайындығы жүріп жатты, Көкшетаудың ұлан-ғайыр жазығына ақбоз үйлер тігіліп, қонақтар күтіліп, Орта жүз қазағының қалмақ шапқыншыларын жеңген жорық жеңістері тойланды. Жәнібек ханның хатындағы уақыт мезгілімен жиналған Ұлы жүзден: үйсін руы, ысты, дулат; Орта жүзден: арғын, найман, керей, уақ, қоңырат, қыпшақ; Кіші жүзден: байұлы, әлімұлы, алшын, жаппас, тама, табыс рулары бас қосты. Үш жүзге көше тартылып, үш қатар қонақүй, күтіп басқарар қонақжай бар. Орта жүз биі Қаз дауысты Қазыбек би, бас батыр Қабанбай батыр бастап барлық іс-қимыл жүйелі жүріп жатты. Қазақ қазақ болғалы болып көрмеген ынтымақ, береке бейнесі бейімделіп, бірлік туы биікке көтеріліп, көк аспанға бой көтерді. Орта жүзден тағы Қабанбай батырдың бастауымен Қара би, (Есіркеп) Есенгелді Құдайназарұлы қатарлы матайдың би-батырлары да келіп қатынасты.

	Бүкіл қазақтың жұрт жақсылары жиналып, Абылайдың бар тарихын ұғынып, тақ мініп, тәж киген патшадан қалған жалғыз тұқым екен. Ұрыстағы ересен еңбегімен қазіргі зейін-зерделілігі жетілген, хат-сауаттары көңілімізге ұнады. Қазақтың ханы болуға лайық десіп мақұлдасты. Сәрсенбінің сәтіне арнап, ақ батамен мал атап сойып, бейсенбісінен сенбі, жексенбісіне дейін қазақ ханын сайлаудың қазақтың береке-бірлігіне айғақ боларлық барлық ойын-тамашалары өтіп жатты. Мысалы: ат бәйгесі, палуан күресі, көкпары, қыз қууы, ақындар айтысы, теңге ілуі, нысана атуы және басқа әр жүзде өз алдарына өткізіп, талданғандарын қазақ арасына аламан бәйгеге салып жүлдегерлерін сыйлап жатты. Әр жүздің жұрт жақсылары кеңес құрып, «Кеңеспен пішкен тон келте болмайды» десіп, хан сайлаудың жора-жосын, жүйе-жоралғыларын талқылады.

	Сәрсенбінің сәтін талдап, жер-дүние жаралған жексенбінің күнінен дүйсенбіге өткеріп барып хан сайлау рәсімі басталды. Хан тағын құрып, Абылайды ерекше дайындалған хандық белгі киімдерін кигізіп алып келіп ақ киізге отырғызды. Ақ киіздің төрт бұрышынан ұстауға төрт адам сайланды. Бұл «Төртеу түгел болса, төбедегі келеді» дегендік десті. Үш жүздің жиналған мұнша көп адамынан бұған бірауыздан мақұлдап, ақ киіздің бір бұрышын ұстауға Жәнібек ханның өзін бұйырды, Ұлы жүзден Төле биді, Орта жүзден Қаз дауысты Қазыбек биді, Кіші жүзден Әйтеке биді жұрт сайлау арқылы хан отырған ақ киіздің бір-бір бұрышынан ұстауға ұйғарып бекітті. Жәнібек хан мен үш би ақ киіздің төрт бұрышынан ұстап көтеріп әкеліп хан тағына мінгізді, бүкіл ұлан жазыққа сықырлап жиналған, жер қайысқан қазақ жұрты шатырлаған шапалақ үнімен аспан әлемін кернетіп, қазақтың жалпақ даласын тербетіп, хан тағы қадірлі халқының жүрегін жаулап, рухын аспандатып әкетті. Қалың жұрт ханның тағында отырып айтатын тұңғыш лебізін тыңдауға асықты, Абылай хан таққа отырғаннан кейінгі алғашқы лебізін былай деп бастады:

	– Уа қадірлі, қасиетті қазақ халқым! Еңселі елім! Береке-бірлігіңнен айналайын! Үш жүздің қазағы ошақтың үш бұты болып, қазақ деген халқыңды қара қазаныңдай көтеріп тұра алсаң, ханың хан, халқың халық болады! Жауларымызды түбегейлі жеңіп, қазақ мемлекеті болып қасқайып тұрып, Отанымызды, атамекенімізді қорғап, ар-намысымызды дұшпанға таптатпау үшін халқыма қасық қаным қалғанша қызмет етем!

	Хан сөзі қысқа болды, бірақ өте мәнді де салмақты болды. Хан сайлауын көрген халық тарап-тарапқа шаттығы кернеп, шабыты өрлеп кетіп жатты. Жұрт жақсылары тараған жоқ, алдағы істердің жобасын ойласып, өзара ақылдасты. Жан-жағындағы қалмақтың, орыс, қоқан, қырғыз, қытай елдерінің ғасыр-ғасырдан бергі қазақ еліне батырған тізелері, қазақтың жәннаттай кең жеріне көздері түсіп, арамза ойлары ашық айтылып, олардан келерлік қауіп-қатерлер талқыланды. Оған қалай қарсы тұру керек? Қазақ өз ішіндегі жер дауы, жесір дауы, қүн дауы, мал-мүлік дауы сияқты дау-шарлар қандай тәртіптермен шешіледі – осы сияқты мәселелер көп-көп мәслихат мәйегіне айналды. Тәуке ханның жеті жарғысы, Қасым ханның қасқа жолы, Есім ханның ескі жолы сияқты бұдан бұрынғы өткен қазақтың әйгілі хандарының заң-жарлықтары жаңа сайланған қазақ ханын өмірдің татымды тәжірибелерімен қанықтыруы, жаңа ой толғамдарын тауып, әділеттің ақ жолын іздеуді мақсат етті. Жаңа жасақ қосынын қалай құруды, қалай жабдықтауды көпкөп талқыға талғау етті. Үш жүздің төбе билері орнында тұрып, қазақтың ең үлкен істерін өзара кеңесіп, жинақты ой түйіндерін жеткізуге Абылай ханның алдына барды. Жаңа сайланған қазақ ханы тағында отырып, Жәнібек ханмен ақыл-кеңес құрып отырған еді. Олар қосылып бес адамдық ұйтқы кеңес басталды. Хатшының ең мықты екеуін отырғызып, талқылайтын істерін құнттап жазуды қалт жібермеді. Енді не істеу, қалай істеу түйін болды. Абылай хан билерге көңілдеріндегі сөздерін айтуға шабыттандырды. Билер қазақтың бұрынғы өткен қан қақсаған ащы сабақ, ауыр түйіндері бірліксіз болған тірліктен деп түйгені анық болды. Бұған айналадағы елдердің жасаған әр жолғы шапқыншылығында оған қарсы адамның аздығы, бірліктің болмағандығы жинақыланып, қазақ жаулары бір адамның ғана аузына қарап, соны хан-патша сайлап, соған бағынып, өз халқын күштеп, қазақты талан-таражға салғанын сан жерден дәлелдеп өз халқының өміріне қанықтырды. Кеңестің осы түрі бір күнді өткеріп, сөз ханға келгенде Абылай хан сөзін былайша бастады. Әуелі бет-жүз нұрланып, кең маңдайы толған айдай жарқырап, еңсесі биіктеп кеткендей болып көрінді. Қазақ мемлекетінің осы отырған ардагер көшбасшы көсемдеріне:

	– Уа, халқымның ардагер көшбасшылары: күш бірлікте, «Бірлік болмай тірлік болмас» дейді халқымыз, қазақтың бірлігі, халықтың ынтымағы – жеңіске жетуіміздің кепілі, алтын тірегі! Шапқыншы ортақ жауын жабыла жоюда, хан жарлығын екі етпеуде, тек осы бір түйін шынайы іске аса ма? – деп билерге қарады.

	Билер толғаныста отыр еді, хан және сөйледі:

	– Мұны бірлік-ынтымақ деп көңілдеріңізге көк ту етіп бекітіп, оны биік көтеріп отырғандарыңызға құба-құп, өздеріңіз негіз деп берген Тәуке ханның жеті жарғысы, Қасым ханның қасқа жолы, Есім ханның ескі жолы осы қазақтың бірлік-ынтымағын, ата жаудан бүкіл қазақ болып бірлікпен жоюын заң-ереже, тәртіп түрінде дәл, толық шешіп кете алды ма? Біздің ортақ жауымыз шапқыншылар, кім қазаққа, қазақтың жеріне шапқыншылық жасаса, сол біздің жауымыз, қазақтың жауы сол!

	Абылай ханның бұл кеңесіне Жәнібек хан да, үш аға билер де бөгеле берді, айтса сөз көп, бірақ қазақ биі татымсыз, тантық сөзге баспайды, жеті өлшеп, бір кеседі.

	– Біз бірліктің тағанын қалай бекітеміз, қалай беріктейміз? Қазақ халқы халық болып иланарлық құбыламыз, ұсынарлық, ұстарлық сертіміз бар ма, ұстарлық жолымыз қайсы? Біздің осы қазақ ханы ордасындағы бекіміміз халыққа қалай орнығады, халықтың рухани ұйтқысына, бойтұмарына қалай айналады? Жүз ішіндегі білікті, белді, көлемді рулардың би-бектері хан жарлығын бұзса, сіздерді тыңдамаса, парақорлыққа салынса оған не амал бар? Осыдан асқынып, астамсып өз алдына хан болғысы келсе, жауласқан сыртқы елдерге іштен қол үшін берсе, іштен астасса, екіжүзділік танытса қайту керек? Ішкі дау-жан-жалымыз рулар арасында өршіп жатса, оны қалай тізгіндейміз? «Жау жағадан алғанда, бөрі етектен» дегендей күн басымызға келмес пе?.. – Осындай қазақтың бірлік-ынтымағына саятын түбірлі мәселелерді толғаған хан алыс болашақты ойлады. Осы мазмұндағы талқы ертеңіне созыла келе бұл жиын қазақ ханының ең жоғары кеңесі аталды.

	Жоғары кеңес келер жылы шілде айында үш жүздің қазағынан он мыңдай адам Ұлытауда5 бас қосып, қазақтың бірлігі үшін, хан жарлығын қалтқысыз атқару үшін серт байласуға бекім жасасты. Бұл серттен, қысқасы, қазақ атаулы хабарсыз қалмауы, Ұлытауға келіп қазақ құрылтайына қатынасуды қалайтын қазақтың кімі болса да қалдырмау, бұған осы үш аға би бас ие болып, хан алдында сөз тізгінін ханға ұстатып отыруы шарт етілді. Осы қаулы қазақ ханы ордасын ырғалтып, төбе билердің қабырғасын қайыстыра салмақ салды. Олар, әдетте айлап болмаса да маусымдап, бұл билер хан ордасына келіп, ханға ел жайларын мәлімдеп, кеңес алып тұру ережесі бекітілді. Көкшетаудағы бұрынғы Орта жүз ханы Жәнібек ханның хан ордасы көрнекті жабдықталып, төбесіне бүкіл қазаққа уәкілдік рәміз ретінде жасыл ту тігілді. Орданың әмір, молдалары мен саркардарлары, қызметкерлері сараланып, қазақ ханының Хан Ордасы болып бекітілді. Орданың тәртіп-заңдары жаңадан орнатылатын, барлық елеулі істер үшін жүздің үш аға биіне, өздері хан ордасында қалдырған хатшы, молда, әмірлеріне жүктелді. Жүздерге хан кеңсесі арқылы шабарман, хабаршылар шығарылып күн-түн демей хабар-о-шарлар неғұрлым тез жеткізіліп тұратын болды...

	Осы ең жоғарғы билік кеңесінің ертесінде үш бидің бастамасымен қазақ батырлары ханның ордасына келіп, хан алдында тізе бүгіп, тағзым етті. Ханға сәлем беріп, тапсырмалар алып шығып жатты.

	Қаракерей Қабанбай батыр, Қанжығалы Бөгенбай батыр, Шапырашты Наурызбай батыр, Уақ Өтеген батыр, Баян батыр, Найман Есенгелді батыр, Қара би (Есіркеп), Керей Жәнібек батыр, Малайсары би, Боранбай, Күнбек, Кенжеқара, Шынбек қатарлы батыр-билер хан алдына кіріп тағзым етіп, сәлемдесіп шықты. Бәрі де сауыт-саймандармен мұздай қаруланған. Ханға құрметтерін жасап, хан мен төбе билер алдында тізе қосып, ханның қабылдауын күтті.

	Хан қасындағы хатшыларымен бірге батырлар мен билер ортасына келді. Ол азырақ сөз сөйледі:

	– Уа, қазақ халқымның ар-намыс, айбары, жолбарыс жүректі, палуан білекті, жаужүрек қазақ батырлары! Қара қылды қақ жарған ғаділ билері, сіздер қазақтың арын сақтап, намысын қорғайтын, жанын сақтап, жалынын аспандататын, шапқыншы жауға ар-кегін жібермейтін, от жүрек, құрыш білек, ардагер азаматсыңдар! Туған еліңнің мызғымас биік құрыш қорғанысыңдар! Үш жүз қазағының бірлік ұйтқысы, тірлік тірегі, жауынгер, жаужүрек бетке ұстар қалқандары, міне, сіздерсіздер! Сіздер қазақтың билерісіздер, батырларысыздар! Аға билер, аға батырлар бастап, қалған би-бектер, батырлар, жұрт қатталары қостап туған халқыңызды ұлы жеңістерге жеткізесіздер!..

	Хан сөзін тебіреніспен қошеметтеген дыбыс бүкіл таудаланы жаңғыртты. Көкшетау көк астында көлбей түсіп, қошемет үндер жақпар тастарына жұла тартқызып, алыс-алыстарға алып кетіп жатты.

	– Қазақ билері не істейді, халықтың барлық ісіне әділдік айту, әділ шешім жасау, халқының көз жасын тыю – билер борышы! Қазақ батырлары не істейді? Халқын жасақтайды, қаруын сайлайды, жасақ жаттықтырып, жеңілмес жауынгер қосын құрады, Отанын қорғайды. Қазақтың сүйемдей жеріне де жат жаудың табанын тигізбейді. Мынау атамекен, асыл жерімізді, ұлан-ғайыр қазақ жерін жаудан аман сақтап, келер ұрпаққа аманат етіп табыстайық. Елдің ынтымақ ұйтқысы, қамқоры, жауға қарсы халықтың қаһарлы айбары, әділет туы, міне, осы қазақтың билері мен батырлары! Келер жылғы Ұлытауда болатын қазақтың алқалы жиналысына осындай ерен дайындық керек. Қазақ азаматы жауға қарсы аттанған кезде бес қаруын сайлап әр кез сақадай сай дайын тұрсын!..

	Абылай хан алдынан қазақ билері мен батырлары осындай тапсырмалар алып, аға билердің таңдайға татырлық, көкейге қонарлық, жүректен жол табарлық ақыл-кеңестерін алып, жүздерінен жалын атып, көздерінде от ойнақтап, тұлпарлары ойқастап қайтты. Оларды көргенде, естігенде қазақтың қайрат-жігерлері тасқындап, дұшпанын жасытып, қазақтың кең даласын шаттық кернеді. Олар осы кең даланы, даланың иесі – дарқан халықты кең аралауға қиялдары қырандай қанаттанып аттанды.

	Қазақ батырлары Абылай хан алдына тікеден тік тұрып, бастарында дулығасы, үстерінде сауыты, қолдарында найзасы, белдерінде қылышы бар, батырлық бітеу сом тұлға, арыстандай айбатпен, ұлттың жігер, күш-қуат рухы, Отан жерінің, қазақ елінің құрыш қорғаны екенін қазақ ханы Абылайға, қазақтың хан ордасына әйгілеп аттанды. Хан алдында серт беріп, қасам ішіп аттанғанға барабар салтанат болды бұл барыс!

	Осыдан кейін хан Ордасында Абылай ханның бүкіл қазаққа хан болып сайланғанын, қазақ мемлекетінің дүниедегі патшалары тәж киіп, тақта отырған әрқандай мемлекеттермен терезесі тең тұрғыда теңдік, достық қарым-қатынаста болатындығын білдіріп, қабілетті молда, хатшыларға қазақ мемлекеті хан ордасы атынан дипломаттық хаттар жазылды. Ол хаттарға Көкшетаудағы қазақ елінің хан ордасы атынан Абылай ханның қолы қойылып, таңбасы басылды. Мықты, іскер азаматтар арқылы орайлы орындардан ірі шаһарлардағы хат таратушы тораптарынан тура (төте) жолдауға жүргізілді. Бұл дипломаттық хаттар әуелде Ресейге, Қытайға, Иранға, Қоқанға (Ташкентке), Қырғызға, Бұхара, Самарқан, Үргеніш, Хиуа қатарлы қалаларға дейін жолданды. Мемлекет бастығы сайланғаннан кейін көрші елдерге осылай таныстырып, хат жолдап, хабарландыру, қолдау алу, достасу, дипломаттық байланыс орнату, мемлекет шекараларын бекіту әрі оны беріктеу, қорғанысты күшейту, сауда жолдарын ашу, сол замандарда-ақ әлем елдерінде дағдыға айналып қалған-ды.

	Апталар айналып, айлар аунағанда осы хаттар жолданған мемлекеттерден, қала-шаһарлардан, патша-хандардан қазақ мемлекетінің жаңа сайланған ханы Абылайдың хандығын құттықтаған хаттар да келді. Тарту-таралғы, сәлем-сауқат, асыл жолдамалар да келіп, хан ордасына түсіп жатты.

	Дәулет бай мен Аталық Ораз көптен бері хан ордасында ерекше қонақ болып күтім көрді. Бірақ олар да тектен-текке жата бермеді, қуаныштары қойындарына сыймаған жағдайда ауылынан баласы Сырлыбайды бас билеуші етіп, ақбоз үйлер көшіртіп әкеліп тіктіріп тастады. Орда маңында шағындау тойлар жасап, баласының қазақ ханына сайланған шашуларын молынан шашты. Үш жүздің қатталарын, би, батыр, бектерін күтіп, қошемет жасап қол қусырды. Оларға жол-жоралғылар жасап аттандырып жатты.





XII тарау


	ҚАБАНБАЙ БАТЫРДЫҢ ЖЕТІСУ МЕН ІЛЕГЕ САПАРЫ



	Қоңыр күздің дала шөбі қуырыла түсіп пісіп, изен, жусан, қоңыр көде, бидайықтардың қоңырсыған майқоңыр тұщы иістері мұрын жаратын құзырлы шағы, ұлы табиғаттың толықсып, ыңыранып жатқан кең даласы әсіресе қазақтың сонау Көкшетау, Ақмола, Атырау, Еділ-Жайық, Қарағанды, ұшы-қиырсыз Сарыарқа, асқар Алатау сілемдерімен созылып, тау жоталары жонданып жатыр. Жетісу Алатауы биылғы күзге дейінгі кезде шұрайлы шожығымен шыртылдап шіреніп жатыр. Биыл жауын-шашын да мол, жер құнарлы да шұрайлы, өсімдік атаулы гүл атқан даланың қоңыр аңдары да қойша өреді. Табын-табынымен, үйір-үйірімен көз құмарын қандырады.

	Үш жүздің қазағы бірлік-ынтымаққа құрыштай құйылып, жұдырықтай жұмылып алды-алдына ауа жайылмай, қазақ бір ханға бағынышты болуға бекіп, Абылай ханды қазақ ханы сайлап, таққа отырғызған аса айбатты, қасиетті, қастерлі жыл болды.

	Осынау байтақ та кең даланың төсінде Қаракерей Қабанбай батыр бастаған топ дала шеруін тартып, қазақ жерінің қолқа-жүрегі хан ордасы тұрған Арқадан, Көкшетаудан туған халқын, тұтас найманды аралап, ұзақ сапарда келеді. Қабанбайдың үзеңгілестері жиырмадай адам, найманның білікті би-батырлары, шешен, бетке ұстарлары, олардың мінгені өңкей сарымсақ құлақты, сары езу, сартабан, саңлақ дүлдүлдер қырлана басып, қиыстай ойқастап, орағытып, ойнақшып, ұзақ қиян жолдарды мандата-мандата басады. Қабанбай батыр сыншылығына салып, оқта-текте оларды екіден, үштен бесон шақырымға жарыстырып та тамашалайды.

	Бұлардың неше айларға жобалап тартқан шеруі ел жағдайын білу, жау жағдайын, жау жерін бақылау, жер жағдайын шарлау болып келеді. Тәңір тауын жүлгелеп келіп, Іленің шығысынан айналып, қазіргі Тоғызтарау ауданының оңтүстігін қоршап тұрған биік шоқыға тартты. Олар осы таудың тұнық сулы, шұрайлы қойнауында шатырларын тігіп, аң атып, май сорпалап үш күн тынықты. Олар үш күннен соң неғұрлым ұлан даланың тұтас аясын көз қарашығына сыйғызу үшін аспанға әуелеп, будақ-будақ қошқыл бұлттар арасымен биікке өрледі. Биік шоқының мұз құрсанған ұшар басына жетпесе де, өзен жағасынан әлдеқайда биік аспанға қол созып тұрған биік тепсеңге шығып Қабекең Қубас аттың ерін алды. Онан соң биік жүктей тасқа шығып, төрт құбыласына көз тастап ұзақ тұрды. Бұл кезде оның жан жолдастары Қабанбай жеткен текшеге табан тірей алмай әлдеқайда төмендеу жерде қалып қойған еді.

	Қабанбайдың көз ұшында алып Тәңір тауы барыстай шөгіп, жұмыр жер-ананың кең төсінде ұзыннан көсіліп жатыр. Табанында күміс арқандай созылып, Қас, Күнес, Текес – үш өзен буырқана ағылып, ақшулан ақ күмістей жалтырап, көк шудалана созылып барып, кең жазықта бастарын қосып Іле өзені болып, батысқа қарай Балқаш көлі қайдасың деп тартып барады. Солтүстігінде Көкқамыр тау жоталары созыла келіп, алып Тәңір тауының құшағына бас тірейді. Батысында Мұзарт, Чапчал таулары созылып жатыр. Ол аялы көзін батысқа қарай аударса сонау Талқы асуы, одан әрі Сайрам көлі алтын күнге шағылысып жалтырайды. Одан бері құжынап Құлжа жатыр. Сайрамнан бері кең жоталы, қазыналы да қабырғалы Тарбағатай таулары, одан жағалата берсе Алтай таулары, Жетісу, Жетісу Алатауы көз ұшында бұлдырайды...

	Қабанбай осынау таулы өлке, ұлан-ғайыр қазақ далаларын көз нұрында ұйытып ұзақ тұрды...

	– Па, шіркін, қасиетті атамекен-ай! – деп сүйіне қарады. Ол Қубас атқа қайталай ер салып мініп, қайта еңістеп жолдастарына келді. Сол таудың бұлт жарған биік шоқысы содан бастап бүгінге дейін «Қабанбай шоқысы» атанып, халық аузында қастерлі, киелі мекендей қала берді. Қабанбай тобы сол күні Текестен, өр Текестен Ешкілік тауын көз ұшымен шығарып сап, Әулиешоқыға тартты. Ай жарығында суыт жүріп, Аттың тауына келіп түсті. Ол кезде бұл тауда бұл атау жоқ еді, Қабанбайдың жер шолғыншы тобы тосып, тұнып тұрған таудың күзді күнгі шыртылдап пісіп тұрған соны шөбіне, тұнық суына қызығып осында жаттығуларын жасап, күнді түнге жалғап, тамашамен апта айналып өткенін олар сезбей де қалған секілді. Жүруге бет алды, жігіттер кезектесіп бағып жүрген аттарын айдап келіп, әркім өзді-өз аттарын ұстап мінбек болды. Бағзы аттар ойнақ салып, бағзылары мойындарын толғап-толғап қойып, қашып иелеріне ойын көрсетіп жүргендей. Қабанбай Қубас атын моһылаумен-ақ қолына келтіріп ноқтасын салды. Ноқтаға басын өзі әкеп сұқты жануар, әдеті солай екен. Онан соң әрлі-берлі жетелеп жүр. Бір аптада Қубас ат бойынан ай бойғы ұзақ жүрістен арып-ашқан белгіден түк қалмапты. Жүніттей болып шиыршық атып тұр. Тастаған тезегі бопырамай қатып, құмалақ боп түсіп жатыр. Аттың көзі оттай жанып, ішін тартып әлсін-әлсін пысқырып, алыс сапар тілегендей тыпыршып тұр. Аттардың бәрі де қунап, түрленіп кеткен екен. Батыр көп жерлерді көріп жүргенде жылқының мұндай тез қунағанын мұншалық зер сала көрмеген бе? Әлде көрерлік шарт-жағдайының болғаны да осы болды ма? Мына таудың тұнық ауа, шүйгін шөп, мөлдір суының, таулы ортасының осы аттарға соншалықты үйлесіп, үдетіп, түлетіп, түрлентіп жібергеніне таңдана, таңдай қаға қарап тұр. Қарап тұрды да кең маңдайын кере тұрып:

	– Па, шіркін! Мына тау дегенің аттың тауы екен-ау! – деп тағы да таңдайын қағып, тауға сүйсіне қарады. Маңындағылар «Мынау тауып айтылған сөз болды-ау!» десіп батырды құптап кетті. Сол тау содан бастап күні бүгінге шейін «Аттың тауы» аталып, аспан әлеміне бой созып асқақ тұр.

	Қабанбай тобы Аттың тауынан аттанып, сонау көз ұшында бұлдырап, иығында бұлт түнеп, бауырында тұман шөгіп жатқан Алтай, Тарбағатай тауларына қарай бет алды. Ертіс өзені, Балқаш көлі, Алакөл – бәрі-бәрі олардың оралып өтер сапар жолдары болмақ. Қабанбай тобының бұл шеруінің мәні – Орта жүздің найман, керей, уақ тайпа ұлыстарының осы жолғы жоңғар шапқыншылығындағы соғыстарда сұрапыл қырғынды бастарынан кешіп, ауыр қазалы шығынға ұшырап, адамдары олжаланып, мал-дүниесі таланып, Алтай тауларына қарай ойыстап кеткендерін еске алу, олардың хал-жайын көріп, ел-жұртпен сырласу, қауышу, Абылайдың үш жүздің қазағына хан болып сайланғанын қуанышпен хабарлап, халықты қуанту еді. Келер жылғы Ұлытауда болатын қазақтың алқалы жиналысына, қазақ құрылтайына ел, ұлыс, тайпа, рулар атынан найманнан, керей мен уақтан қатынасып келелі кеңестерде болатындарын табыстау, халқын жасақтап, жасағын қаруландыруға үндеу, жер шалып, ел, жер жағдайына қанығу, сыртқы жаудан елге, жерге, қазаққа келер қауіптің соқпаларын ойға тоқтату. Бұл топ осындай ірі мақсат, жөнді жоба-жоспармен Көкшетаудан шыққалы екі айдың жүзі болып қалған. Олар тағы да күн-түн демей суыт жүріп, найманның матайынан тарайтын Жетісу Алатауы маңындағы қызай елінің шоғырлы қоныстанған жеріне жетті. Жетісу Алатауын кенерлеп келіп, қызай елінің Итемген, Меңіс, Бегімбет, Дербіс аталатын төрт қызайының бір жерге үй тігіп, ұлан-асыр той жасап жатқан, той басталар шақ таяған кезде ырысты ынтымақпен жайылған дарқан дастарқандарының үстінен келіп түсті. Қабанбай батыр тобы бұл тойдың сауын хатын үш ай бұрын алған болатын. Батыр тобының тойға үлгеріп келгенін үлкен мерейге санаған найманның матай, қызай біліктілері оларды ерекше қонақтарға арналып тігілген алты қанатты, жасаулы, үлкен екі ақбоз үйге түсірді. Елімен қауышып, арқа-жарқа болған батырлар тобы ел адамдарымен шүйіркелесіп, танысып, білісіп, көк қасқаның, ақсарбастың етіне бөгіп, күздің қою сары қымызы мен қою ақбұйра шұбатқа мейірлері қанып сусындады. Тойдан бір күн бұрын тынығып демалды. Найман, матай, қызай елінің бұл тойы қызайдың бас батыры Есенгелдінің билік басына келгелі елге шешендігімен де, әділдігімен де, батырлығымен де жағып, елге тұтқа, берекеге ұйтқы болғаны үшін елдің «Ақтабан шұбырынды, Алқакөл сұламада» азып-тозғанынан қайта ес жинап, етек жапқанына арнап жасап жатқан «береке, бірлік тойы» екен. Оның үстіне Қабанбай тобы ел жақсыларына аса қуанышты, мақтанышты мереймен келді. Абылай ханның үш жүздің қазағына хан болып сайланғанын құттықтауға келді. Бұдан кейін қазақ осы бір ханның аузына қарап, әмір-пәрменіне бойұсынатын болғанын естіп, жұрт аса қуанды. Келер жылы Ұлытауда болатын бүкіл қазақтың алқалы жиыны, аталы құрылтайын естіп, рухтары аспандап, жігерлері тасып, естігеннің еңсесі биіктеді. Қазақ енді шапқыншы жауға қасқая қарсы тұра алатын, жауын мұқатып, халқын, Отанын қорғай алатын болды. Қазақ халқының намысын қорғап, арын сақтай алатын болды деген сенімге бөленді.

	Ертесі таңертең Есенгелді би Қабанбай батыр тобын отбасына, өз шаңырағына шақыра келді. Олар түп қотарыла Есенгелді бидің шаңырағына барғалы жатты. Олар келіп Есекеңнің алты қанат ақ ордасына түсіп үйге кіріп дастарқан басында әңгіме-дүкен құрды. Бір кезде жұрт саябырлаған кезде Есенгелді би қос қолдап құшағына қыса түскен сәбиді көтеріп Қабанбай батыр отырғанда алып келді.

	– Ау, атағы жер жарған найманның алтын туы, Қабекең батыр аға! Сіздің келген қадамыңыз құт болды! Бәйбішем Жанардың аяғы ауыр еді, бүгін түнде пұшпағы қанап, шекесі ақ торсықтай ұл бала тапты. Міне, сол нәрестені алдыңызға әкелдім, атын қойып, алқап беріңіз! Ақ батаңыз дарығай! – деп Қабекеңе қарады.

	Қабекең көз алмай қарап отырып, екі қолын дастарқан үстінен алға созғанда қолы төр алдынан алдындағы кең, мол шағи дастарқанның бұ жағынан о жағына жете барды. Қабекеңнің қолының басқа жай адамдардың қолынан әлдеқайда ұзын екенін сонда байқады бірге отырған жолсеріктері.

	– Әуп бісміллә, – деп Есенгелдінің қолындағы бөбекті Қабекең алдына алды. Бөбектің екі көзі ұйқыда, кеберсіген ұлпа ернін бүлк-бүлк еткізеді. Қабекең сәбиге ұзақ үңілмеді, баланы алдына қоя тұрып, отырған орнында екі қолын жайып, тостағандай көздерін өрге көтере қарап, кең маңдайын кере жадыратып, қарыстай қабағының үстін дөңестен гөрі жазықтап отырып:

	– Аты, көтере алса, Қабанбай болсын! Көтере алмаса, Жаманбай болсын, Аллаһу әкпар! – деп бет сипады.

	Үйдің іші-сыртындағылар түгел қол жайып, беттерін сипасып, Қабекеңнің батасына қанбай қалғандай үнсіз отыр. Қабекең жұрт ауанын байқап жан-жағына көз тастап қойды да:

	– Өз атымды ешкімге қойғызбаған едім, мынау найманның матай, қасиетті қызай елінің ұлы тойында, Абылайдың қазаққа хан сайланған мерейінде кез болған бір ерек іс болды. Үш жүздің қазағының бірауыздан сөйлеп, бір тыныстан тыныстайтын болған аса шарапатты сәтте алтын басты, шекесі торсықтай ұл бала Есенгелді би, батыр, шешен отбасында дүние есігін ашты. Оған өз атымды қойғаным осы себепке байланысты, – деп бөбекті Есекеңнің алақанына салды.

	Сол сәтте жұмған жұдырықтай жұмырланып тұрған қысырдың құнандай көк қасқа тайын көлденең тартқан жігіттер ашық есіктен:

	– Әумин, Қабеке! – десіп бата сұрады. Қабекең күректей қос алақанын қайта жайды. Үй іші-сырты лық толы жұрттың ақ тілек, адал ниетті, шапағатты жылы жүздеріне мейірлене қарады, сосын:



	– Әумин десең оңдасын,

	Оңына Алла толғасын!

	Өркенің өссін,

	Өренің жетсін!

	Қазақтың бірлігі артсын,

	Жауы жанышталсын!

	Дұшпаны таусылсын!

	Ерлігің тассын!

	Елдігің артсын!

	Қызайдың қызырлы тойы тойға ұлассын!

	Тоймен, халқым, мәртебең мың артсын!

	Әумин, Аллаһу акбар!



	– деп бет сипады. Қабекең әсілі аса батагөй емес еді, батырға біткен біртоға мінезіне қарай бата сұраған орындарында екі ауыз құзырлы сөз айтса да, ауызының дуалылығымен жұртты айрандай ұйыта қоятын. Бұл батасы бұрын естіп-білмегендерге келтедей болып көрінгенімен, сырлас болып бірге жүрген жолсеріктеріне Қабекеңнің аса ұзақтау жасаған батасы осы болғандай еді.

	Іленің кең өлкесінің о жақ, бұ жағын алып жатқан қазіргі қазақтың өскен ұрпағының бірі – бес әйелден жиырма бір ұлды болып, жиырма бірі жиырма бір рулы ел болып кеткен Есенгелдінің сол Қабеңе ат қойғызып алған баласы Қабанбай қазір Іле, Нылқы ауданының Жалынқұл, Тауыластай деген жерлерін мекендейтін мыңдаған түтін ел болды. 1944 жылы қазан айында Гоминдаң кертартпа үкіметіне қарсы халық көтерілісін бастап шыққан партизан көсемі, батыр қолбасылары, төңкеріс құрбандары – ағайынды Акбар мен Сейт – сол Қабанбай руының ата қарасынан шыққан. Акбар Жәментікұлы

	– Есбосын батырдың төл баласы да, Сейт – Есбосынның бірге туған інісі Көрпебайдың баласы. Олар ұлт-азаттық төңкерісте қазақтың қосынына көп ұлт, көп тап, жік халықтарын шебер топтастырып, Нылқы және Құлжа қаласын азат еткен Қабанбай батырдың Есенгелді биді ардақ тұтар жөні бар еді. Қарғыс атқан «Ақтабан шұбырынды» жылдарында қазақты тоз-талаң етіп тоздырған жоңғар шапқыншыларының қырғынында халықты қорғау үшін жаумен қарсыласуға күші жетпеген қазақ рулары төрт қызайдың (Итемген, Меңіс, Бегімбет, Дербес) Меңісінен тарайтын Тәңірберді балалары – Құтымбет, Құданиязар, Құттықадам ауылдары қаша көшеді. Асуға келгенде жау өкшелеп таяп қалғандықтан көшті алға салып жіберіп, Құдайназар батыр қасына батыр қызы Құлайымды алып, жау алдын тосып, жаумен соғысып қалады. Көзіне қан толып, анталап өкшелеп қуып келе жатқан жоңғар шапқыншыларын асудан алдын тосып атысқан аз адам тал түстен бесінге дейін жаудың көп адамын қырып, ілгері бастырмайды. Ақыры садақтарында оқ таусылып, Құдайназар батыр мінген тор азбанға оқ тиіп өледі. Жолдастары да түгелдей шейіт болады. Құдайназар қызы екеуі ғана қалса да, жауға берілмейді. Торы азбанның ішек-қарнын суырып тастап, соның қуыс кеудесіне кіріп алып, жаумен атысқан Құдайназар қызы екеуі оқтары таусылғанша жауды қырғынға ұшыратады. Ақыры сол орында шейіт болады. Сонда Құдайназардың әйелі Тойын бәйбіше Жолымбет, Есенгелді, Солтангелді деген үш баласымен қалған екен. Кейін ағасы Құтымбет балалары қазақтың әмеңгерлік жорасына салып, жесір қалған жас ару, өңді, затты, білімді Тойынды аламыз деп маза бермейді. Тойын Құтымбет балаларының жолының өзіне бала болып, өзінің оларға ана болып келетіндігін айтып ризалық бермейді. Ақыры Құтымбеттің үлкен баласы Елдайдың баса зорлығынан Тойын бәйбіше намысқа шыдамай бір түнде үш баласын ертіп қашып шығады да, Арқадағы төркіні – сары үйсін еліне тартып береді. Олар апталап, айлап, ұзақ жол жүріп, арып-ашиды. Жолымбет он екі жаста, Есенгелді бес жаста, Сұлтангелді емшекте болса керек. Олар жол таба алмай, шаршап жатып қалған жерлерде бір көк қасқыр келіп алдарын орап өтіп, жолға түсіп кете барады екен. Олар сол қасқыр жүрген жолмен жүріп, жолдарын тауып, сол тораппен жүре берген екен. Сонда Тойын бәйбіше «Менің осы үш баламның біреуінде бір қасиет бар-ау» деп сезінеді екен. Кейінгі бір жолы матай елінің биі Қара би (Есіркеп) сары үйсін еліне дауға, съезге барап жатқанда матайдың сөз ұстар биі Қара би басым келеді. Қызайдың қара деген елі сол Қара бидің әулеті болып, ол хан әулеті емес, қараша халықтан шыққан ғаділ би болғандықтан халық оны Қара би деп құрметпен атап кеткен екен. Оның және ғайыпты болжағыштығына қарап халық Ғайып би деп те атаған екен.

	Сары үйсін елінің кәрі биі, осы Тойын бәйбішенің әкесі Құдайназар – үш баланың нағашы жұрты. Тойын үш баласын алып айшылық алыс жолдардан жаяу, азып-тозып төркініне жеткен соң елінің аялы алақанынан жапалы күннің жарақаты жазылып, толысып ес жиып, есейіп ержетеді. Үш баласын бауырына тартып, сыннан өткізе жүрген сары үйсіннің кәрі биі, нағашы атасы Есенгелдіден ерекше үміт күтіп, жанынан тастамай ертіп жүріп, баулып өсіреді. Нағашы атасы қартайып, Есенгелдінің он жеті жасында би өз орнына алқалы топқа, билер кеңесіне жіберіп қатынастырады. Оның шешен тіл, ұшқыр ойлы, саңлақтығынан салауатты бала би атанады. Нағашы атасы оған билік беріп, сары үйсін еліне би болады. Осы жолғы дауға Қара би (Есіркеп) бастап келген топ даудың бітіміне таяп келгенде әр күні тыныстап демалыстан кейін дауға жаңа сөздер қосылып, даудың бұзылып кетіп жүргенін байқайды. Бақса, сары үйсін адамдары Көктөбеде әңгіме құрып отырғанда салауатты бір жігіт келіп, олардың қасына аз отырып, кетіп қалады екен. Ғайып би осы жігіттің кім екенін, не қатысы бар екенін анықтатады. Сонда ол сары үйсін еліне төркініне келіп ел болып кеткен Құдайназардың әйелі Тойынның үш ұлының ортаншысы Есенгелді, қазір осы сары үйсін елінің биі болып шығады. Ғайып би істің анығын ұққан соң:

	– Тартыңдар атымды, тірі тұрған жеңгемнің, азамат бауырларымның дауын дауламай өлінің құн дауын қайтемін? – деп атқа мінеді.

	Атқа мініп Тойын бәйбішенің ауылына таяп қалғанда алдын ала хабар алған Тойын бәйбіше үйінен далаға шығып, ауылына келе жатқан Ғайып биді көріп алдынан шығып, амандасып, үйіне қарай бастайды. Үйіне жақындағанда Ғайып би Тойынға:

	– Баланы оятпаңыз, бала түс көріп жатыр екен, түсі бұзылады, – дейді. Кейін олар үйге кірген соң Есенгелді ұйқысынан оянып басын көтеріп отырғанда биекең:

	– Балам, көрген түсіңді айтшы, – дейді.

	Сонда Есенгелді езу тарта күліп, сар шегір көзін төмен қаратып, аз-кем ойлана отырып, былай депті:

	– Бір топ бала Іле өзенін жағалап ойнап жүріппіз, сонда сідік шаптырысып, сідік жарыстырамыз деседі екенбіз. Бір топ бала сідік шаптырыссақ, бәрінің сідігі жолда қалып, менің сідігім Іле өзенінің арғы жағына барып түседі екен. Сосын көзім және бір ілініп кеткенде Іле өзені жағасында ұйықтап жатқан екем. Сиіп жатыппын, сідігім өрге шапшып барып қайта бетіме қарай түсіп бетіме шашырап жатады екен. Сөйткен түсімді жорып беріңізші, би аға, – депті Ғайып биге.

	Сонда Ғайып би толғана отырып:

	– Ұрпағыңның мекені Іле өзені болады екен, ұрпағың өсіп, көп ел болып Іленің екі жағын алып жатады екен. Ал сідігіңнің Іленің ар жағына өтіп кетуі алыс-жақынға аты белгілі адамдар ұрпағыңнан көп шығады екен. Сідігіңнің бетіңе шашырауы еліңнің шешен адамы көп болады екен, бірақ кесір, кері ауыздау келеді екен де, бірінің бетінен бірі ала беретін болады екен. Бұл түсіңді енді менен басқа ешкімге айтпа, балам, – дейді.

	Осы жолғы дауды Ғайып би адам жіберіп, матай, қызай елдеріне жағдайды мәлімдеп, ел адамдары ел атынан сары үйсіннен кешірім сұрап, мол жол-жоралғылармен жесірін, жетім балаларын сұрап келіп, матай елі мен сары үйсін елінің береке-бірлікті ақ батасымен Тойын бәйбішені үш баласымен көшіріп апарып, еліне қосқан екен. Ел жақсылары Тойын бәйбішенің көші елге таяғанда кешірім сұратамыз деп Елдайдың мойнына құрым киіз ілдіріп, қара нарға жаяу тіркеп алдынан алып шығып кешірім сұратқан екен. Сонда көңілі кең, жібек мінез, көшелі ана тағы да ел бірлігіне көңілі босап, елдің елдігіне тағзым етіп: «Кешірдім, қойыңдаршы құрғырды. Бұл қара басқырды қара басты ғой», – деген екен. Міне, содан бастап Құтымбеттің үлкен ұлы Елдай Қарабас атанып кетіпті. Қазір олар Елдай аталмай, Қарабас аталатын Құтымбетте бір рулы ел.

	Қабанбай батырдың осы әңгімелерден ертеден толық хабары бар болғандықтан еліне енді келіп, Есенгелді шешеннің аруақты қызай еліне әділ би болып, елін риза ғып, елі ықылас-батасымен Есенгелдіге арнап жасап жатқан мынау ұлан-асыр тойда ағынан ақтарылатыны осы үлкен қайнарлы кісілік көзінен, үлкен арналы ауқымнан келген болатын. Қабанбай батыр қызай тойында болып, той аяқталғанда қалың ел жер қайыса жиналды. Қабанбайдан лебіз есту, қош айтысып қалуды көздеген бұл жалпақ дала төсіндегі қалың жұртқа батыр тобын бастап көп алдына келді. Қабанбайдың астына мінген Қубас аты өркеші жоқ нар түйедей көрінді елге. Қыр маңайында қырым ет жоқ тұлпардың басы елік бастанып келгенімен, тұмсығы, ұзын құлағы тікшеленіп, үнемі алдына ұмсынып тұратын көрінеді. Қылтың-сылтың мінезі жоқ, екі бұтының арасынан бала жүгіріп өтсе қымсынбайтын, артқы екі бұтының алшақтығын ел көшкендей деп суреттерлік көрінеді. Тұяқтарының дөңгелектігі болмаса, қарт бураның жалпақ табанындай дөңгелек, тіп-тік екен. Бақайлары жуан жануардың үстінде отырған Қабекең үлкен атты адамдар арасынан отырған ерінен өрге қарай биіктеп көрінеді екен. Жаяу тұрғанында бойы басқа адамдардың ең бойшаң дегендерінің қасында да иығынан асып тұратын-ды. Бой биіктігі екі метрден әлдеқайда биік еді деседі. Қабекеңді көргендерден оның не дегенін естігендер былай дегенін айтты:

	– Қадірлі қазағым, туған халқым! Қазақ еңсе көтерді, «Ақтабан шұбырынды» жарасын сауықтырып, тозаңын тұнытар шақ жетті! Үш жүздің қазағы кеше ғана Көкшетауда ұлы жиын өткізіп, хан сайлауын өткізді. Абылай Әбілпейізұлы қазақтың ханы болды. Абылай хан жасасын! – деп зор дауыстап, екі қолын көкке көтерді. Қабекеңнің жуан, ұзын қолы да қалың жұрттан бір метрдей биіктеп тұрғандай еді.

	– Исі қазақ баласы Абылай ханның аузына қараймыз. Абылай ханның әмір-пәрменін, заң-жарлықтарын қалтқысыз орындаймыз! Хан жарлығы – заң, қасиетті еліміздің намысын қорғап, арын бойтұмар етіп сақтаймыз. Береке түбі – мереке! Келер жылы Абылай ханның бастауымен Ұлытауда үш жүздің қазағының алқалы жиналысын, халықтық құрылтайын ашамыз. Қазақтың бірлік, ынтымағы үшін серттесіп, бір жағадан бас, бір жеңнен қол шығарып, жерімізді, елімізді қорғауға сақадай сай боламыз. Біздің ғасырлар бойғы ата жауларымыз жоңғар шапқыншылары және басқа шапқыншы мемлекеттер, енді олар іргемізге аяқ басса бұрынғыдай бөлініп-жарылмай күллі қазақ бір-ақ аттанып жауды жоямыз. Демек, бізге кім соқтықса сол біздің жауымыз, біз оны аяусыз жоямыз!

	Мынау Найман ата, матай елінен Ғайып би бастаған, Есенгелді би басшы болған ел азаматтарының, би-бектерінің көп ел тобын құрап Ұлытауға барып қазақ кеңесіне қатысуына шақыра келгенбіз. Абылай ханның қазақтың ханы болғанын қуанышпен, мақтанышпен хабарлай келгенбіз...

	Қабанбай батырдың сөзін жер қайысқан қалың ел сілтідей тынып, сүттей ұйып кетті. Жан-жақтан дуылдасып:

	«Жасасын қазақ, жасасын қазақ мемлекеті! Жасасын Абылай хан! Жасасын қазақ бірлігі!» – деген ұрандар айтылып, жұрт дүр-дүбірлеп тарасып барады.

	Қабанбай тобы қызай елімен, найманның басқа да қызай тойына келген білікті жақсыларымен қоштасып, қимастықпен жолға шықты. Үлкен алаңның қарсысындағы барыстай шөгіп жатқан биік жоталы жоннан Қабанбай тобы ары асып, қарасы үзілгенше арттарынан көз айырмай қарап қалған ел жақсылары оларға қарап қол бұлғап қош айтысып жатты. Қабекең де биік дөңді белеске шыққанда найзасын әрлі-берлі бұлғап, артта қалып бара жатқан елге, ел жақсыларына қош айтты.





XIII тарау


	ҰЛЫТАУДА АШЫЛҒАН ҚАЗАҚ ҚҰРЫЛТАЙЫ



	Биылғы қыс құба қоңыр өтті. Көктем ерте шықты да, боран, жауын-шашынсыз жайлы көктем адамды да, малды да тез қуантты. Қазақ даласының батысынан шығысына, оңтүстігінен солтүстігіне дейін май қоңырсыған қыстауларынан көгілдір көктеулеріне жылжып қонған қазақтың малшы, отарлы, ошарлы ауыл-ауылдары байсал да тоқ көңілді. Түйесі боздап, қойы қоздап, жылқысы шұрылдап, сиыры түлеп сала берді. Ел шеті тыныш болғасын халықтың керуен тартып, керуеншілердің алыс-алыс сапар шегіп, қалаларға барып, сауда-саттық жасап, киім-кешек, азық-түлік, шай-шалаң алып келуі де ала қыстай аяғы үзілмеді.

	Батырлар қыс бойы жарғақ құлақтары жастыққа тимей ел шетіне кезек-кезек барлаушы, шолғыншы, қарауылшылар қойып, ел тыныштығына, жер амандығына қырағылықтарын арттырды. Бір жағынан әр ру, әр ауыл бойынша түгелдеп, қазақ азаматтарын хатқа түсіріп, ат-көлік, қару-жарақтарын жабдықтатты. Ел шетіне жау келсе аттануға даяр болуларын қадағалады. Ат-көліксіз, қолы қысқа, соғысқа жарарлық азаматтардың да қару-жарақ, киім-кешек дайындығын күшейтіп, ел басына күн туар, екіталай алмағайып заман болса, атты біз тауып береміз десіп, байлар жоқ-жітікке ат, киім-кешек береді деп алдын ала межелі істерді орнықтыра жүрді.

	Төле, Қазыбек, Әйтекедей аға билер өз қарауындағы ел-жұрттың, би-бектерінің ұлылы-кішілі жиналыстарын ашып, соңынан із қуа қузаулап, ел ішіндегі бұрыннан келе жатқан, кикілжіңі бітпес бітеу жаралардың аузын алдырып, жұрт беделділерін ақыл-кеңеске шақырып, қазақтың ежелден бергі заң-тәртіптеріне, ата жол жүйелеріне салып, әділ шешіп, рулар ішіндегі, рулар арасындағы дау-шар, барымта-сырымталарды бір-бірлеп шешті. Сөйтіп, елдің бірлік, ынтымағын күшейте түсті, бітпес дау, кешірілмес кек қалмауы шарт дегенді өздеріне бұлтармас борыш санады. Ұлытаудағы алқалы жиында Абылай хан алдына қалай баратындықтарын, тындырған жұмыстарын саусақпен санап саралай жүрді.

	Ел ішіндегі өтірікші, өсекші, қу ауыз, ел бірлігіне іріткі салатын, үй тентек, қазанбұзарларды байқап, олардың ел бірлігіне, ағайын арасына, дос-жаран, ерлі-зайыптылар арасына салған от ауыз іріткілерін адақтап, тектеп, мұндай жырындыларды ауыздықтады. Айыпқа жықты, күнәліні зиянға ұшыраушының аяғына жығып, кінәсін мойындатып, екінші ауа жайылмастай етті. Қазақтың бірлігіне нұқсан келтіретін алтыбақан алауыздықтарды тектеп, ауырларын сұраққа тартты. Әлсіз, жетім, жесір, момындарды басынғандарды, ақысын жеп, зорлықшылық істеген тентектерді тектеп, ол әлжуаз жандардың жан жараларын жазды.

	Төсек тартқан ауру, кемтар, мүгедек жандар қай ру, қай ауылдарда болса сол ру, сол ауыл олардың барлық ауыртпалықтарын көтеріп, қиыншылықтарын шешті. Ауыл айналып ұрлық істейтін жымсыма, боқ басар ұры-қарыларды «жанын қазған жалшымас» деп «ала жіп аттағандар» қатарына жатқызып, айыбын беттеріне басып, төлем төлетті. Қатаң уағдаларын алды. Қысқасы, біреудің қанжығасын кесіп, жан арқанын ұрлаған болса да, тергеусіз қалдырмады. Ал елге де, сыртқа да, сырт болғанда қазақтың ана-атасы мен мына атасының, ана ру мен мына рудың арасында жүйрік ат, ту бие, ту сиыр, құйрықты қойларды ұрлап жан таптырмайтын баукеспе ұрыларды дала сотына тартты. Қайталаса хан алдында ауыр жазаға тартылатындықтарын тоқтамдап, ұрлағандарын төлетіп, айып-анжысымен алып жандарына батырды.

	Қыз балалардың бас бостандығына құрмет етті. Некені Құран Кәрімнің жолына салып, теңсіз, тексіз жаманға, жасты кәріге жылатып, еңіретіп, малға сатса, әке-шешесін немесе зорлаушыны дала сотына тартты. Қызды малға сатуға немесе мал орнында жылатып, еңіретіп сатуға жол қойылмады. Тағы да сол сияқты қыс алты айда қазақ ішінде қыруар жұмыстар жөнге салынды. Ел іші тыныш, бірлік, ынтымағы күн сайын күшейген, ақжарқын, бауырмал қазақ қоғамы қалыптаса бастады. Малшының ақысын толық бермей, тіпті бермей қан жылатқан қарау байлардың айыбын бетіне басып, есептеп малшы ақысын қолма-қол алып бергендері де болды. Аға билердің айбынының мұндай аспандап, ақ дегені алғыс, қара дегені қарғыс болып кеткенін бұрын болып көрмеген деңгейде байқаған әмірші, бектер, кіші рулардың билері өз-өздерінен өз қарамағындағы халықтың істерін әділ бітіріп, халықтың алқауына бөлене бастады.

	Сүйтсе де халық ішінде ұзақтан сартап болып қалған дау-шарлар, барымта-сырымталар да көп еді. Ұлан далада бытырап қоныстанған, қала тәртібі жоқ, санасы оянбаған, оқу-білімі тым шала қазақтың ісі бір қыстың ішінде ада-күде бітіп кетуден шалғай еді. Ел ішінде қулығына құрық бойламайтын алаяқтар, сабан астынан су жүгіртетін арамза, мысқылдар, ішінара қызылкөздер, қызғаныштың қызыл иті іштерінде күшіктеп қыңсылап жататын бақталастар, күндестер, әділдікті теріске жорып, дұрысты бұрысқа бұрып, тураны қате деп жүретін жымысқы қылықтар да өз қанындағы сүтпен біткен, сүйекпен кетерлік қалпымен кетіп бара жатқан. Дегенмен Абылай ханның үш жүздің аға билеріне қадап тапсырған халықтық жұмыстары бұрын болып көрілмеген шенде тындырылып жатты.

	Жер тегіс шалғындап, құлындар қара құлақтанған шақта Ұлытаудың ұлан даласына ел ірге жая бастады. Биылғы қазақтың өткізетін хан басқаруындағы алқалы жиыны, атақты халық құрылтайы тұтас қазақ баласының аңсарын аударып, ынтығын арттыра түскен. Көкшетаудағы хан ордасы Ұлытау жиналысын керемет атқаруға тас түйін даярланған сегіз қанат сәулетті ақбоз үйді ханның Ұлытаудағы хан ордасына арнап, ішіне хан тағын құрды. Үйдің сыртқы ою-өрнегі қандай әсем болса, іші де кірсе шыққысыз етіп жабдықталды. Қазақтың жасыл туын желбіретіп, ұзын сырғауылмен шаңырақтан әлдеқайда биік шығарып бекітіп, «мынау қазақ хан ордасы» деп әйгілеп, қазақ халқының айбарын асырып, айбатын құдіреттендірді. Хан ордасының екі жағына екі үй тігіліп, «қарауыл үй» аталды. Онда екіден төрт жасақ кезекпен күні-түні тікеден тік тұрып хан ордасын күзетті. Ханның бас амандығына жауапты болды. Ханға жолығуға келген әрқандай адамды сол үйлерде хатшы, молдалар аялдатып, ханға хабарлап, хан рұқсат еткенде ғана кіргізеді. Рұқсат етпесе, келген ізімен қайтарылады. Алдын ала тігілген бұл хан ордасында алғашқы күндері билер кеңесі шақырылды. Ең жоғары лауазымды би-бектерден жетпіске таяу билер, бектер, жасақ басы, батырлар хан шақырған мәжілісте болып, ел-жұрттың жалпы жағдайынан Абылай ханды хабардар етті. Сосын тағы шала қалған істерді бес күн ішінде әр жүз өздерінің тіктірген ордалы үй орталарында әділ шешіммен халықты риза етіп, бітімге келтіруге жарлық түсті.

	«Бұл бүкіл халықты жауға қарсы жұдырықтай жұмылдыруымызға пайдалы. Бұнымен қазақтың ішкі бірлігі нығаяды», – десті. Міне, бұл Абылай ханның аға билердің тындырған істеріне аса жоғары алқаулар айтқаны еді. «Алтау ала болса ауыздағы кетеді, төртеу түгел болса төбедегі келеді» деп түйді билер ханның кесімді кесек сөздері мен жарлықтарын.

	Би-бектер мәжілісінен соң қазақ батырларының іс баяндарын тыңдауға Абылай хан арнайы ниет бұрды. Бас батырлардан бастап, тете батырларға дейінгі жасақ ұйымдар, жарақ-жабдықтау жақтарын естігенде хан қатты риза болды. Көктем шыққалы қазақ жасақтарының атүсті ұрысқа жаттығуындағы жетістіктер аса мол екен. Найзаласу, қылыштасу, садақ тарту жақтарындағы барлық қазақ азаматтарының дамуы, жігер-қайраты жалынды оттай, жігерленіп, тепсе темір үзетін тегеуріндері ханды кейде ерекше қуанышқа бөлейтін. Ат-анжа, қару-жарақ дегендер қазаққа жөн-жүйеге түскен дала соғыс өнеріне іскерлене бастаған, жауынгер нысана екені айқындалып кеткендей көрінеді.

	Жан-жақтағы жау жағдайынан хабаршылардың бақылап, барлап, жеткізіп тұрғандарынан жоңғар шапқыншыларының да, қырғыздың да, қоқанның да тыныш жатпағанын, қазақ ішіне жансыздар жіберіп, қазақтың ішкі жағдайын, Абылай ханның не істеп жатқанын аңсарлары ауа аңдып жатқандарын межелеу қиын емес. Әйтсе де қазақ бір ғана ханның әмір-пәрменіне ғана қарайтын болған. Абылай ханның атақ-даңқынан көршілес елдер сырттай дағдарып, қазақ бірлігі мен қазақ күшіне ала көңілмен қарайтынын әу бастан шамалауға болатын-ды. Дегенмен қазақтың алды-алдына жүрген, үш жүздің баласы бірікпеген кездерінде қазақты шауып, мейлінше олжалап дәндеген кейбір елдер қазақ күшінің соншалық нығайғанына да, Абылай ханның кереметтігіне де сенгісі жоқ еді. Олар бір ханға бағынған қазақты, Абылай ханды жеңіп алса, мәңгілік басыбайлы отары, құлы, күңі болатындай көретін. Осылайша ішкі бақай есеп соғатындар, мысалы, қырғыздар, одан қалса ғасырлар бойы қазаққа тыныштық бермей, қазақтан мол-мол олжалар алып қаныққан жоңғарлар, міне, бұлар қазақтың ұлан-ғайыр жасыл желек, жайсаң даласы, сол даланы жапқан қарақұрым төрт түлік малы, ішінен сыртына дейін асыл жасауларға малынған ақбоз үйлері, оның маңында иректеле желі тартылған биелері байлаулы, жау жарағы сайлаулы тұратын салтанатты айбары, ал көштерінде жібек бұйдалы нарларға кілем-кілшесін көз жауын алдыра артып, тізбектеле салтанат құратын қазақ көші ондағы төбедей жаялы, жайсаң жорғаларда, маңғаз отыратын сәулетті бәйбішелер мен көсем ат пен бүркітін қолына алып көш бастаған қариялары, асылға малына киінген, түйе жетелеген ару келіншектері, сүмбіл шашты қазақтың үкілі бойжеткендері мен кеуделі мырзалары, көрші қалалы елдердің де салтанаты оған жетпеген көшпелі сахара елдерінің де ауызының суын құрытатын, таңдай қаққызып тамсандыратын. Шынында да онда қазақтың көш салтанатының өзі құдды «Қыз Жібек қиссасындағыдай» еді. Кейбір оңаша, ойранқұмарлардың әлі де болса бытыранды, шалғай қоныстардағы қазақтың бай ауылдарын тұтқиылдан тарпа бас салып шауып, талап, олжалап кететін қысыр қиялы үрбіп, дәніккен әдеттеріне басу ниеттерін сезіндіруде еді. Ол мақсаттарының ішкі қара ниеттерінде қабынып жатқандарына да батырлардың көздері жеткен, зерделеп, зейіндеп түйсінген жайлардан ханға баяндар жасалды.

	Абылай хан Отан тыныштығынан, халық жайынан, көрші елдер жайына едәуір қанып, ойын өрістете отырып, ендігі жұмыс беталысын басқа түйінге бұрғысы келді.

	Үш жүздің аға биіне басқартып, тайпа ауыл, ру би-бектерін қазақтың үш жүзінің бірлік-ынтымағына байлау жасауды іздестірді. Ұшына шыққан бірлік бұзушы, бүлікшіге жасалар жаза, Отан сатқындығына, жауға тізе бүгушіге жасалатын жаза, қазақтың өз баласы өзіне сойыл көтеріп ұрса, жараласа, ұрулар ара қайшылық тудырса, оны асқындырса, сондайда ел шетіне жау тисе барлық қазақ елі сол жауға қарсы қалай жұдырықтай жұмылып, сол жау тиген тайпа, ру, ауылдарды, елді қалай қорғайды? «Ішімізден жауға сатылып жансыздық істегендер шықса қайтпек керек?..» деген талқыларға ойыстырып тастады. Үш күнге созылған айтыс-тартыс, талас, керістен кейін үш аға бидің, хан ақылшысы Жәнібек ханның жинақты ұсынысына өз тұжырымды шешімдерін қосып, бүкіл қазақ баласына мынадай қаулылар шығарды.

	1.Әрқандай қазақ әулеті Отанын қорғауға, елдің ар-намысын қорғауға, елдің арын сақтауға, жауға елдің ар-кегін жібермеуге борыштар.

	2.Туған жерге, Отанға, елге сатқындық жасап, жауға тіл жеткізгендер, жаумен астасқандар дәлел-сыпаты анық болысымен өлімге үкім етіліп, табанда атқарылады.

	3.Қазақтың қай жүз, қай тайпа, қайсы ру, қай ауылына шапқыншы жау тисе, оған қарсы бүкіл қазақ баласы аттанып, хан жарлығына сай сол шапқыншы жауға қарсы ұрыс салады. Жауды жеңіп, қырып-жояды, түскен барлық олжа ханның жарлығымен, төбе билері арқылы әділ бөліп беріледі.

	4.Шапқыншы жаумен жұмысы болмай немесе қоян-жүректік істеп, бас сауғалап, бой тасалайтындар бола қалса, ол Отанды жаудан қорғамаған, ел намысын жыртпаған жырынды ынжық есептеліп, халық алдында абыройы түсіріледі. Мал-мүлкінің қазынаға жартысы немесе үштен бірін тапсырады, бұл оған салынған айып болып есептеледі.

	5.Әр жүздің жасағы өз аттарына айрықша таңба басып, қосындағы адамның кімнің адамы екені атының таңбасынан айырылады.

	6.Елдің шырқын бұзған кәнігі ұры, қарақшы болса, басқа да ауыр қылмыс істегендер болса, тәубесіне қарай бұрынғысына кешірім етіледі. Тәубесі жоқ, Жаңа қылмысқа барушыларға шариғат үкіміне сай хан ордасына жолданып, ауыр жазаларға тартылады.

	7.Хан жарлығын атқармай, ел ісіне кедергі болған әрқандай адам, мейлі қандай үлкен мансаптылар болса да, қандай жоғары лауазымда болса да Абылай ханның жазалау жарлығы шығарылып атқарылады.

	8.Жаза түрлері дарға асу, зынданға салу, қолын, аяғын, құлағын, көзін кесу сияқтылар хан орда кеңесінің немесе ханның тікелей жарлығы арқылы қаулы шығарылып, дәлел-сипатқа сүйеніп, атқарылады...

	Міне, осы сияқты бекімдерді мүлтіксіз орындау үшін осы Ұлытауға келген. Осы алқалы жиынның басы-қасында болған қазақ баласы сертке ұлар етінен дәм татып, ант ішіп, қасам берген есептеледі. Ал келмегендерге осы қасам рухын оған ие басшылары жеткізіп, уағда-сертін алады деп осыны қаулы етісті. Әр жүз тайпа, рулар, ауылдар осы қаулыларды өз халқына қанық ұқтырып, халықтың түп көтеріле қолдауы мен ұлар етінен ауыз тиіп, сертке тоқтады. Ұлар – Ұлытаудың тақыр жерлерінде өмір сүретін киелі, қасиетті құс. Оны сертке жеу – қара басын бәйгеге тіккен ауыр қасам. Мейлі әр адам сорпасынан бір қасық ұрттап жұтса да, етінен титімдей ауыз тисе де жегенге, сол дәмді жұтып сертке тұрғанға тең болды. Осыдан бастап қазақтың кейінгі ұрпағына «Ұлытауға бардың ба, ұлар етін жедің бе?» деген тәмсіл мұра болып қалған. Үш жүз жасақтарының мінген аттарына таңбаны бастырып, бұны жорыққа, соғыста әр адамның қайсы жүздің адамы екенін көргендер оңай парық ететініне белгі етті. Бұдан қазақтың кейінгі ұрпағына «Тайға таңба басқандай» деген тәмсіл мұра болып, әрқандай істі дүдәмал сүзбе буаз, буалдыр істемей, анық, әділ, ашық белгілеу, ашық айтып ұғыну, түсіну сияқты ұғыммен кейінгілерге ауыздан ауызға таралып жеткен.

	Абылай хан өз басынан тәртіп, ел тізгінін ұстаған барлық ұлылы-кішілі билердің, әмір-бектердің істе әділ болуын, пара, тарту-таралғы алмауын, жақынына жан тартып, басқаларды қақсатпауын айрықша табыстап, егер кімде-кім осы жарлыққа қарсы келсе ол қазақтың жауы аталып, ауыр жазаға тартылады деп қатаң ескерту жасады. Ұлы жиналыс осы қаулыны он бес мыңдай қазақ баласының осы Ұлытауда бас қосып, қазақтың бірлік-ынтымағы жөнінде серт байласуымен осылай өтіп, жиналыс біткесін Абылай ханның жарлығымен екі күн жиналыс табысын, үш жүз қазағының бірлік-ынтымағын тойлау тойы, береке-мереке тойы болды. Қазақ баласы түгелдей мерейлері аспандап, рухы өсіп, көңілдері көтеріліп қайтты.

	Ұлытаудан тараған бұл қуаныш құдіреті, шаттық шабыты шалқар қазақ даласына ән болып асқақтап, күй болып күмбірлеп, би болып бұралып, той болып торқаланып тарап кетті. Сонау Арқадан, Көкшетаудан, Қаратаудан, Алатаудан, Сырдан, Еділ-Жайықтан, Арыстан, Ертіске, Алматы, Жетісуға дейін осы ұлы үндеу қазақ өмірінде бұрын болып көрмеген түрде салтанат құрып, елге қайрат, жігер, айбар, айбат болып, жауға жасын түсердей үрей болып тарап жатты.





XIV тарау


	БҰХАРА ҚАЛАСЫНА ЖОРЫҚ ЖОЛЫНДА



	Ұлытау жиналысынан кейін қазақ елі бір мезгіл тынышталып, ішкі ынтымақ-бірліктері нығайып, берекесі арта берді. Сыртқы ел шетін барлауда босаңсымады. Көрші елдердің шапқыншы бұлаңшылары бұрынғыдай қазақты ұзын сызса жүріп, қысқа сызса тоқтайтын момын, ауызына салса таусамай жұтатын жұмсақ құрт санап, бір шетінен бақылап алып, жау-жарақты тобымен тұтқиыл келіп тарпа бас салатын. Ауылын тонап, қарсыласқандарды қанға бөктіріп, өлтіріп, ұл-қыздарын олжалап, мал-дүниелерін талап әкететіндері бірнеше жылдай тыйылып қалды. Қазақтың ол шабылған ауылы, өз күштері жетіспегенде қазақтың басқа да мойны қашық жерлердегі би-бектеріне хабарласқанша жау кетеріне кетіп, жетеріне жетіп болатын. Хабарласқанда да қазақтың басқа рулары өздерінің аман қалғанын місе тұтып, «біреу үшін қан төгіп шығын тартпайық, жауды өшіктірмейік» десіп, «ақылды өз басын қорғайдыға» келіп, құлақтарына мақта тығып жата беретін-ді. Мұндай бақай қулық қазақтың қайсы тайпаларында да бар болатын. Абылай бүкіл қазаққа хан болып Ұлытау жиналысында қазақтың бірлік-ынтымағы үшін ұлар етін сертке татып, мызғымас, жүйелі қаулылар шығарғаннан кейін мұндай жырынды шапқыншылықтар талай жылдар тыйылды. Мүмкін қазақтың ішкі бірлігінің күшейіп, бір ханның аузына қарап, бір адамның ғана әмір-пәрменіне бойұсынатын болғанынан бой тартып қалған болар. Қазақтың ішкі жағдайын көрші жаулары тағы сол жансыздарын жіберіп, түрлі айла-шарғылармен ұғынып та жатқан болар. Адам бар жерде шайтандық та бірге жүретіні бар емес пе? Бірақ бұл тыныштық қашанда уақытша екені, қазірше көрші жаулардың жансыздар арқылы қазақтың ішкі жағынан, шет-шекара өңірлеріне дейін жауларының тың тыңдап, баспалап, жай-жапсар ұғып, осал тұстарына тіміскі жүргізіп жатқанын Абылай хан іштей межелей білуші еді.

	Осындай тымық ауалы, тыныш шақтардың бірінде Абылай хан үш жүздің аға билерін, тағы да сондай қазақ жасақтарының батырларын, қосын бастықтарын, санаулы жұрт қатталарын ордаға шақырды. Оларға орда кеңесін ашып, қазіргі ел-жұрт ауқымын ұғысты, ел жайына көппен бірге ақыл қосқаннан кейін өз басындағы мүддесін көп алдына тастағысы келді.

	– Қадірлі жұртым, сіздердің бірауыздылық бірлік-ынтымақтарыңызбен құдай бақ беріп, сіздер қолдап көтеріп, мені хан сайладыңыздар! Мен қазір алаштың ханы болып, қазақтың ата жауларына айбар шегіп, халқымыздың күш-қуатын бойына жинаған шаққа жеттік. Мен Алланың берген бұл бағына, қазақ халқымның бата-ықыласына ризамын. Сөйтсе де менің туған өлкем Бұхара қаласы еді. Әкем Әбілпейіз патшаны өзінің оң қол уәзірі Марайым қастықпен өлтіріп, тағын тартып алыпты. Патша әулетін түк қоймай қырыпты. Мені де өлтірмек екен, Мейіз ханым деген анам жанұшырып, әкемнің Аталығы болған Ораз деген кісіге құпия тапсырып кетіпті. Ораз мені балам деп бағып, өсіріп, жеті жасқа келгенде бұл құпия ашылып қалар қаупіне жеткенде Ораз үй-жайын, қатын-баласын тастап, мені ертіп керуенге ілесіп, сергелдең болып шығып Түркістан қаласына келіпті. Түркістанда қаражаттан қиналып, тұруымыз қиын болған соң және бір керуенге ілесіп, мұнда келгеміз. Үш жылдан кейін әкем Ораз екеуміз Бұхара қаласына баққан анам Алмақанды іздеп те барғанбыз. Ол кісі үлкен қызы Сәлиманың үйінде науқас, хәл үстіндегі күйде екен. Біз барған төртінші күні дүниеден өтті. Жылап-еңіреп жүріп, қолдан қойып қайтып келгенбіз. Таппаса да баққан, ақ сүтін берген мені баулып адамдыққа жеткізген. Мен дегенде жанын үзетін, Алладан ақ жол тілеп, осы сапарға аттандырып салған аяулы анам еді. Көптен бері ол кісінің топырақ басына барып, құран оқысам деген арманым да бар еді. Ондағы апай-жездеме де амандасар кезім болды, – деп тоқтады Абылай. – Сондағы ұзақ жол, жаяу сапар шеккенде менің көрген азабым адам баласының басына түспеген шығар. Көбіңіз тура көрсеңіздер үш жүздің қосынын бастап Бұқара қаласына барып, сол қаланың патшасын өлтірсем, хан тұқымын түк қоймай қырып, әкемнің, аналарым мен бауырларымның кегін алсам, менің есімнен ешқашан екі елі көтерілмейтін осы бір ауыр дертім күн сайын жанымды жегідей жеп, төзімімді тауысып, жүйкемді жұқартып барады. Егер сіздер құп көрмесеңіздер, мен де жалғыз-дара көптен ажырап, бұл ойға алғанымды істей алмаймын, – дейді. Бұл істі Жәнібек хан бар, барлық жұрт қатталары, үш жүздің би-бектері бұрында білген, Жошы ханның баласы Бүрке ханмен оның інісі Тоқай Темір бастап, ислам дініне кіріп, мұсылман болғанынан бері осы уақытқа дейін 4-5 ғасыр өтіпті. Жошы әулеттерінің ішінде кемінде жиырмадай әулет ислам дінін қабылдаумен патшалықтарын жалғастырыпты. Олардан небір әділ хан-патшалар да, небір зұлым патшалар да шыққан болар. Ал мынау Абылай әкесі Әбілпейіз сол әулеттің Абылай туылған уақытындағы әділ патшасы екенін, обалды шейіт болып зиянға ұшырап өлтірілгенін жұрт талдап тауып білген еді.

	Үш жүздің бұл жиналған жұрт иелері ханның сөзіне қабырғалары қайыса, бірауыздан мақұлдап, үш жүздің қосынын бастап барып, мақсатыңызды іске асырыңыз, барлық көмегімізді аямаймыз деп қаулы етті. Ұлы жүз биі Төле ел жағдайын айтты, ел мекеннің тым шалғайлығын айтып, онсыз да көрші Қоқанның қосыны қосынымыз кетсе тарпа бас салғалы отырған сезіктерін айтты. Сонымен бір ниетпен талқылап ақылдаса келе Орта жүз бен Кіші жүз қосыны баратын болып, алты айда Кіші жүз еліне тоғысып, содан жорыққа аттанатын болды.

	Кіші жүз биі Әйтеке:

	– Халқымыз Орынбор мен Хиуаға сауда жасаушы еді. Орынбордан саудашы халқымыз онша зәбір шеге қойғаны жоқ. Қазірше орыс бізге тиген жоқ, ал хиуалықтардың тырнағы халқымызға барған сайын бата түсуде, сауда қып барған қазақтарды топталып ұрып, сабап, малдарын немесе алған саудаларын тартып алатын. Зорлықшыл істер ұлғайып барады. Тақсыр, хан ием, Хиуа ханына сол жорық жолыңызда хат жазып, қазақтың қалаға жасайтын сауда жолын дұрыстап ашып қоясыз ба? – деді.

	Абылай хан бұл жайтты естіп, ашу-ызасы келіп: «Онда біз барар жолда Үргенішті басып, Хиуамен жүріп, бұл істі тура шешіп қояйық», – деп уағда берді. Сонымен Орта жүз, Кіші жүз билері ханның рұқсатымен өз жерлеріндегі халық ісінің қамымен қосын даярлығын айтып, келген ел иелері, жұрт жақсылары жақсы бір ауызды қаулымен елдеріне аттанды. Орта жүз биі Қаз дауысты Қазыбек би мен жұрт жақсылары ханды мақұлдап, қосын даярлығын көруге, Орта жүз қосыны ханымен бірге сапарға шығуға бекіді. Жәнібек хан жасының ұлғайып, ат үсті жүрісінің қиындағанын айтты. Абылай хан ол кісіге рұқсат етіп, орда маңындағы ақылшылыққа көз қырын салып, көңіл аудара жүруін тапсырды.

	Уақтан Сары Баян, қыпшақтан Шорман, арғыннан Олжай балуан, найманнан Төлек қатарлы Орта жүздің бар жақсылары хан ордасының басқа да жорық даярлықтарына атсалысатындықтарын айтып, хан көңілін алаңсыз етті. Қыпшақ пен Орта жүздің қоңырат елі басқосуға белгіленген Сарықұдық деген жерге жақын еді. «Алты айда сізді сол жерде тосамыз, оған шейін елге барып жорық даярлығына кіріселік», – деп ханның рұқсатын алып елдеріне қайтысты. Тарақты, арғын, найман жақсылары да артқы қосын дайындық жұмыстарын айтып, хан рұқсатын алып елдеріне қайтты. Олар да дайындығын жабал жүргізіп, ханмен бірге аттанып, бір жолда жүреміз десті. Сөйтіп, үш жүз қазағы бұл жорық жұмысынан тегіс хабарланып, дайындыққа жұмыла кірісті. Қаражат, ат-анжам байларға салық етілді. Жарар ат, мықты жігіт, қару-жарақ қалдырмай ел ішінде тегіс сарапталып, сапқа тұрғызыла бастады.

	Алты айда даярлық бітіп, ат-анжам, қос-қолаң, азық-түліктерін қамдап, Орта жүздің бар жақсылары хан ордасына жиналып, өздерін мәлім етті. Абылай хан да Орта жүз қосынын көзбен шолып, аса риза болып, көңілі шат мерейге толды. Жасыл туын арғын Олжай палуанға көтертіп, хан өзі де атқа мінуге әзір болды. Неше жерден қамал бұзып жау бетін қайтарған арғынның Олжай палуаны бұл жолы қосынның туын көтеріп, Орта жүз жасағының айбынын асырып, айбарын асқақтата түскендей еді. Орта жүз қосыны осындай аса жер қайысқан жасағымен жорыққа аттанып, жолға шықты. «Абылай ханның қосыны келеді» деп Кіші жүзге де хабар жетті. Орта жүз қосыны Әйтеке би бұл хабарды естіп, шексіз қуанышқа бөленіп, Кіші жүз жақсыларын бастап, қозы көш жерден хан алдынан шығып, қарсы алды. Анадайдан аттарынан түсіп, тегіс кезек-кезек құшақтасып, қос қолдарымен төс соғыстыра қолдасып амандасып, арқа-жарқа болысып бір жасап қалысты. Сосын ханды атына мінгізіп, жұрт жақсылары қораланып ханды орталарына алып, ауылдарына бастады. Апарып ханға арналып тігілген алты қанат ақ үйге кіргізіп, сый-құрметпен төрге отырғызды. Кіші жүз халқы күн ілгері Сырдария бойына бір кең қоныс, көркем жерге үй тігіп дайындалып, сақадай сайланып тұрған болатын, ханға арнаған ақбоз сарай үйге тартты, арғын, найман жақсыларын хан қасына немесе хан үйіне таяу тігілген жасаулы, ақбоз үйлерде күтті. Қосынның тұтас бәрін Сыр бойын жағалай қаз-қатар көшелеп тігілген ақбоз үйлерге, әр үйге он-он бестен бөліп орналастырып, ерекше сый-сияпатпен күтті. Төрт түлік малдың әр түлік, әр түрінен өзіндік жол-жосынына қарай аямай сойып, кең дастарқанға дәм толтырып, ел болып жұмылып, жатып жастық, иіліп төсек болып қызмет көрсетіп жатты.

	Қоңырат, қыпшақ қосындары да сақадай сайланып, Сыр бойындағы Тоғыстық жайға жиналды. Жер қайыстырар бой көрсетті. Сөйтіп, межелі күнде Орта жүз бен Кіші жүз қосыны тізе қосып, аса зор қосын, Қарақорым көлем қалыптастырып, ханның құн кегін алуға аса сұсты, айбарлы салтанатымен жорық шеруіне аттанды. Олар ұзақ сапарлардың алғашқы жүрістерінде көлден асып, шөлдерді басып, Әмударияға ат басын тіреді. Қосын жасақтарының да, ат-көліктің де тың қалпын сақтап, бабына келтіре жүру үшін осы араға қонып, осы Үргенішке жақын маңда демалуды белгіледі. Сол жерде бір күн еру бола отырып, Абылай хан Үргеніш ханына хат жаздырды. Хатта былай деді:

	«Әуелі бір Алланың құдіретіне барша әлем, жанды зат құлдық ұрады. Алланың досы, ақыреттің пайғамбары Мұхаммедке тағзым мен құрмет. Одан соң менің атым – қазақ ханы Абылай-дүр, өз әкем Әбілпейіз, патша болып Бұхара қаласын сұраған. Марайым атты уәзірі әкемді қастықпен өлтіріп, патшалық тағына отырғанда патша әулетін түк қоймай қырып тастаған. Мен өлмей, Алла жар болған бір себеппен тірі қалып, Қазақияға керуенмен қашып барғам. Ондағы үш жүздің қазағы бірлік жасап, мені қазаққа хан сайлады. Мен қабыл алдым, әкемнің хан үрім-бұтағының құн-қысасын алуға аттанған едім. Ал қазақтардың керуендерін тонатып, малдарын талайды екенсіздер. Соны естіп сізбен сөйлесуге мұнда келдім, елшімен құзырыңызға хат жібердім. Баршамыз түбіміз бір туысқанбыз, өзбекпен татулықты армандаймыз. Әмірлеріңізге пәрмен беріп, қазақтардың саудамен келіп-кетіп жүруіне жол қойылса, зорлық жасалмаса, біздің қазақ еліміз сіздердің базарларыңызда малын сатса, екі жаққа да пайдалы. Халыққа қолайлы болары хақ! Малды арзанға алып, тауарды қымбатқа сататын сіздің елге не залалы болмақ? Егер де бұл сөзімді қабыл алмай білермендік етсеңіз, үстіңе әскер алып келіп тұрмын. Тезірек қапы қалмай тұрысатын жеріңді айтып, майданға шығыңдар», – деп Абылай сөзін тәмамдап, соңына мөрін басып хатты Хиуаға жіберді. Қаракерей Қабанбай батыр хатты алып, Хиуа ханына жауап алып келуге кетті.

	Қабанбай батыр жау жарағымен, арыстандай айбат шегіп, Хиуаның хан ордасының алдына келді. Елшілігі мағлұм болғасын хабаршы Қабанбай батырды бастап ордаға алып кірді. Қабанбай сәлем беріп кіргенінде екі көзінен шалаша жанған от Хиуа ханның өңменінен өтіп, хан еріксіз жанарын жалтарта берді. Батыр тік тұрған бойы Абылай ханның хатын ұсынды. Хан отырған әмір-сардарлары алдында Абылайдың хатын оқыды. Хиуа ханның ордасында отырған әмір, сардарлары Қабекеңе қадала қарай алмады. Жау жарақты, сауыт-сайманды, бір алып тұлға, сұсты бейне, бұдан бұрын дәл осындай адам көз алдарына көрінбеген болатын. Олардың аңтарылғанына қарап:

	– Менің атым – Қабанбай, Абылай ханның елшісі әрі әскери жасақ қолбасымын, – дегенде отырғандардың көздері алайып, шақшия-шақшия Қабекеңнің басынан аяғына дейін бір-бір шолып өтісті. Хиуа ханы елшіні жақсы жайға орналастыруды бұйырып, өзі орда кеңесін шақырды.

	Хан кеңесі түрлі ағымға саяр еді, біреулері қарсы соғыс ашуға дүрлікті. Енді біреулері қазақ қосынын сырттай шамалағанын, қарсыласуға шынында Хиуа ханы дәрменсіз екенін пайымдады. Бағзылары сыйласып Абылай хатын қабылдауды жөн санады. Абылайдың хаты екі жаққа да тиімді, сыйымды біздің халықтың бұрынғы істері қазақтардың етінен өтіп, сүйегіне жетті дескендер де болды. Хиуа ханы да бұл істерден мүлде бейхабар емес еді. Керуен тоналған, сатуға әкелген төрт түлік малы тоналған талай қазақтар әкім, мансаптыларға жылап, қақсап барған. Қалайша әділдік сот құрып, әділ шешім жасай алмағанына Хиуа ханы да өкініп отырған-ды. Көп толғаныстан соң ол хан да ашып отырған Үргеніш6 хан кеңесіндегі соңғы пікірлерді қолдады.

	– Түбіміз бір туысқанбыз, екі жақтың халқына да пайдалы болар дегені үшін, халқымыздың қазаққа қылған өктем істерін қуалаған сөзі болмағаны үшін, иншалла, біз қазақпен достасып, сауданы қатерсіз жолға қойсақ болар, – деп шешім айтты.

	Орда кеңесі хан сөзін құптады. Сөйтіп хан елшісі Қабанбайды төрге отырғызып сыйлады. Арғымақ ат мінгізіп, оқалы тон жауып қасына бір әміршісін қосты. Хиуа ханы Қабанбайды тек сый-сияпатпен ғана емес, кесімді сөзін былайша айтып, хат жазып берді. «Мәртебелі Әбілпейізұлы Абылай – қазақ ханының жазған хатын толық қабылдадық. Қазақтар Хиуаға керуенмен және мал саудалап емін-еркін келіп-кетіп жүрсін. Біз жақтан кімде-кім оларға қастық сайласа, саудасына бөгет жасап, қиянат етіп, қиянаты мойнына түссе қатаң жазаға, дарға асып өлтіруге ұшырайды. Мен сіздің елшіңізге бір саркардар7 ертіп, Абылай ханды қосынымен қонаққа шақыруға жібердім. Біраз күн бізге қонақ болып демін алсын, баршаға достығымыз мәлім болсын! Бұхара шаһарына біздерден де көмекші қосын барып сіздерге жебеу болсын...» деген мазмұнда шешім қабылдап, Абылай ханға хат жаздырып, мөрін басып Қабанбай батырға берді. Қасына бір саркардарын қосты.

	Қабанбай Абылай ханға қайтып барып, мән-жайды толық мәлімдеді, әрі Хиуа ханының хан мен қосынын қонаққа шақырғанын, шақыруға бір саркардарын жібергенін мәлім етті. Ханның рұқсатымен Хиуа ханның саркардасы хан алдына кіріп, тағзым мен сәлемін кішілікпен жасап, Абылай ханға аса құрмет көрсетті. Абылай нұсқаған орынға отырып, Хиуа ханының сәлемін хаттағыдай етіп, тағы да Абылай ханға мәлімдеді. Абылай хан Хиуа ханның бұл хатын қабыл алып, оған бек разы болды.

	Абылай хан қосынына Хиуаға аттанып көшу жарлығын берісімен қазақ қосыны сән-салтанатын түзеп Хиуаға жол тартты. Хиуа ханы өзінің әмір-сардарларын қасына алып, хандық салтанатын жасап, Абылай ханның алдынан қозы көш жерден қарсы ала шықты. Ол сонадайдан атынан түсіп, Абылай ханға қарсы жүрді. Абылай хан да атынан түсіп, Хиуа ханын жылы қабылдап, жақсы қарсы алды. Екі хан құшақтарын кең ашып, құшақтасып, төстеріне төстерін басып, шат мереймен амандасты. Олардың аман-сәлемі екі ханның қасындағы әмірші, мансаптыларға да достық жолын ашты. Бірқыдыру аман-сәлемдіктен соң екі хан аттарына мініп, ханның бастауында жол тартты. Абылай ханға тігілген арнаулы сән-салтанатты киіз үйге Абылай хан мен Хиуа ханы орналасты. Қазақтың басқа әскербасылары, жұрт жақсылары да арнаулы ақ сарайларға орнықты. Қалған қосын дерлік дайындаған үйлерге орналасып, қонақ күтіміне лайықталды. Қазақтың ата салтына құрмет етіліп, көкқасқа тайға, ақсарбас қойға бата жасалып, қымыз, шұбат құйылып жатты. Хиуа ханның салтанатында дастарқанның молдығы, жеміс-жидек, тәтті-тұрым аста-төк, төрт түлік малдан сансыз сойылып, Абылайдың қалың қосынын бөгеді. Қала халқы да бірге ішіп-жеп, сауық-сайранда бірге тойлап, қазақ пен өзбек халқының достығы айта қаларлық рахатқа шомды. Екі хан күні-түні бірге болып, ақтарыла әңгімелесті. Бар айтарлары сыртқы жаудың жауыздық шапқыншыларын айыптау, халықтың тұрмыс күйін жақсартуды армандау бола берді. Екі ханның өзара түсінісу, сырласуы, сыйласуы екі жақтың әмір, сардарлары мен би-бектеріне дейін, тіпті бұқара халыққа дейін дарыды.

	Екі хан сауда келісімін жасасып, қазақтың саудасына, керуеніне әділ қамқор болатын, ұры, қары, бұлаңшыны қатаң жазалайтын, жоғарыны желге, төменгіні селге кетірген, өткен-кеткенді қуыспайтын мықты келісімдер жазысып, қолдарын қойып, мөр-таңбаларын айшықтап басып, мұны Хиуа қаласының іші-сыртына тегіс жария етті.

	Олар Хиуада осылайша бірнеше күн қонақ болып, Абылай хан Хиуа ханына разы-қоштығын айтып, қосынның көшуіне жарлық етті. Хиуа ханы жол бастар жолсерік болуға бір мықты саркардасын қосты. Ол да өзіндік жолдас-жораларын алып Абылай ханға көмекші топқа айналды.

	Хиуа ханымен болған бұл достық байланыс қазақ жасақтарына аса әсерлі болды. Олар Абылай ханның көрші елдермен байланыс жасаудағы шеберлігін, амал-тактикаларын жол бойы ауыз жаппай әңгімелесумен болды.





XV тарау


	МАРАЙЫМ ХАННЫҢ ҚАЗАСЫ МЕН БҰХАРА ЖОРЫҒЫНЫҢ СӘТСІЗДІГІ



	Қазақ қосыны Хиуадан шығып, құмайт құмдарды басып, құла толқынды өзендер кешіп сапар шекті. Олардың сапар жолында көшпелі Қарақалпақ еліне ұшырасты. Ол елдің өз билігі өзінде, сахараның еркін көшіп-қонып жүретін, түркі халқының бір атасы, ислам дініндегі көшпелілер еді. Өздерін-өздері қорғап, мал шаруашылығын дамытып, еркін тұрмыс кешетін, ешкімге бағынбай өз алдына хандық құрып жүретін түркі халқы. Қазақпен ет бауыр туыстай. Абылай қосыны олардың жер шетіне таяп келіп іргесін жайған еді. Хабаршылар олардың ханына қазақ қосыны жайлы хабар жеткізді. Абылайды сыртынан ұғысып, ой орманы үлпілдеп тұрған Қарақалпақ ханы түрлі тарту-таралғыларын алып, әмір-сардарларын ертіп, хандық салтанатымен Абылай ханның алдынан қарсы ала шықты. Сонадайдан атынан түсіп, Абылайдың алдына келіп сәлем берді. Абылай да атынан түсіп бұл ханның барлық ілтипатын қабыл алды. Олардың шақыруына сай бірнеше күн қонақ болды. Ол ханның да Абылайға сырласар мүддесі бар еді. Көшпелі, шағын халық жоңғар, қоқан шапқыншылардың тепершігін көп көрген, айбыны асқақ қазақ ханына сүйене жүруді, қазақтың өзге елдерге шапқыншылығының болмайтынын шамалаушы еді. Осындай өз елінің мүддесіне бола қазақты дос тұтпаққа бекіген Қарақалпақ ханында бір сұлу қыз болатын. Бойжетіп отырған сұлу перизатқа кім сұқтанбас дейсіз? Хиуа ханы мен Бұхара ханы кезек-кезек кісі салып, кішілікке алмақ болған. Болмаса әмір-сардарларының біріне алып бермек еді, Қарақалпақ ханы оларға беруге ақылды, сұлу қызын қимаған. Әне-міне деп сөз ұстатпай оларды тең көрмей келеді. Абылайдың сән-салтанатын көріп, сұлу келбетіне, батыр тұлғасына, қазақ халқының оған жасап жүрген құрмет-сыйына қарап ақылы қайран болды. Абылай ханның апайтөс айбарлы батырларына үш жүздің сақадай сайлауыт жасақ қосынына таңдай қақты. Солайша ойлана-толғана келіп, маңдайына басқан сұлу ханшасын Абылайдың некесіне алуына елші салды.

	Абылай хан елшілерден мән-жайды ұғып, қазақ халқына осындай бір достас халықтың болуын шын пейілінен түсініп, Қарақалпақ ханының ақ ниет, кірсіз көңіліне көңілі көншіп, риза болды. Елшілерге хан талабын қабыл алғандығын білдіріп, лайығында сый-сияпаттар жасатты.

	Қарақалпақ ханы ел-жұртын шақырып бірнеше күн тойын жасап, қызын Абылайға неке қидырып қосты. Онда да өз халқының жоралғысының ең жоғарғы құрметімен қызының басына сән-салтанатты керегелі сарай үйін тіктіріп, күтуші, қызметкерлерін қосып, көшіріп әкеліп берді. Абылай хан елі де Қарақалпақ еліне аса мол қошемет етті. Қалыңмалға қазақтан Қарақалпақ ханына мың жылқы айдатты. Қазақтың келін түсіру салт-дәстүрін түгел өтеп, талшыбықтай бұралған, күлкісі күміс, лебізі шәрбат, бір басқан қадамынан бір гүл өнгендей, тотыдай түрленіп, қаршығадай қайырылған, он екіде бір гүлі ашылмаған гүл қырмызы он жетісінде бұйрық болып «неке ғайыптың» жолымен қазақ ханының құт құшағына өзі келіп құлады. Қыз әкелген құда жақ сый-сияпаттарын көріп қуанып, қуаныштары қойындарына сыймай, қазақ пен Қарақалпақ елінің достығына куә болып еліне қайтты. Абылай хан жас отау, уыз жас жардың қызу деміне маужырап, оймақ аузынан сүйіп аз күн тұрды. Одан соң қосынды бұрынғы жорық бағыты бойынша Бұхара қаласына қарай аттандыруға қам қылды.

	Абылай ондаған серіктерін қасына алып, суыт жол жүріп, сонау жылдардағы Ақсуаттағы баққан анасы Алмақанның топырақ басына барып, құран-қатым оқытып, шағын көлемді нәзір жасады. Сол орындағы бір ұстаға күмбез жасап, ескерткіш қоюға табыстады. Апайы Сәлима мен жездесіне бес жылқы тұрмыс көмек берді. Ұстаға беретін ескерткіш жасау ақысын да соларға артығымен қалдырды. Содан қайтып келіп, өзі бастаған қазақ жасақтары бастықтарына да анасына арнап нәзір беріп, құран-қатым оқытты...

	Абылай хан ордасында жалғыз отырып, жорық жолын жобалап, қиырлы қиялдарда отырғанда үстіне бір диуана сәлем беріп кіріп келді. Жалаңаяқ, жалаңбас, шашы желкесіне түскен, ескілі-жаңалы кір киімдері алқа-салқа түймеленген, хан оған отырарға өз қасынан орын нұсқады. Ол орнығып отырған соң Абылай хан оған бажырайып бастан-аяқ қарап отырды да сөз қатты:

	– Е, қаландар8, нендей іспен кеп отырсың, мақсат-тілегіңді айтарсың, – деді.

	Бетіне бажырая бір қарап алып еді, диуана Абылай ханға ежірейе қарап отырды да, езу тартып баяу күлді, сосын күлкісін тыйып сөйлеп кетті:

	– Әкеңіз Әбілпейіз Бұхара патшасы еді, уәзірі Марайым қастықпен өлтіріп тағын алған, патша әулетінің бәрі қырылғанда өлімнен аман болып сіз қалған едіңіз. Дүниеге шыр етіп келген соң мен өзіңді желеп-жебеп келген едім. Атымды жалаңаяқ Әздүр дейді шілтендер9. Бұл қызметті маған тапсырған еді. Ораз мың бір машақатпен сені бағып өсірді, қазақ сахарасына апарып Дәулет байға ұшырастыңдар. Мен оның бәйбішесі мен екеуінің көңіліне мейір төгіп сені бала етпекке ойландырдым. Қалмақтар қазақтармен ұрысқанда ғаламат күш жұмсап жауды қашырдың, атыңды ұрандап халыққа жайып, қасыңда бірге жүрдім. Сол уақыттарда Жәнібек хан үш жүздің біліктілеріне хабар берді, олардың пікір бірлігі сені Көкшетауда хан көтерді. Сондағы барлық жұрттың аузына ықылас, мейір келтіріп, бірыңғай мақұлдыққа келтіруде мен едім жұрт көңіліне таупиық ұялатқан. Ал енді Бұхараға сіз жорық тартып барасыз. Мақсатыңыз – Бұхараның ханын өлтіріп, үрім-бұтағын қырғындап, әкеңіздің тағын тартып алу, Бұхарада Баһауиддин әулие бар, бұл ісіңді ризалық етіп қабыл көрмес.

	Әкеңіз Пейіз шейт болып дүниеден өтті. Марайым уәзірі опасыздық жасап, тақ, мансап қуып халықтың әділ ханын еш жазықсыз өлтірді. Оның бұл күнәлі ісінің жазасын Алла өзі берді, оған көп ұзамай-ақ ажал жетті. Ал бұл уақытта тақта отырған Бұхара ханы Данияр Аталықтың ұрпақтары, шілтендер басын қосып дұға қылып таққа оны дұрыс тауып отырғызған-ды. Қай-қай жерде бір хан яки патша таққа отырса, жасаған иемнің жөн көруімен осындай дұғалардың жәрдемімен болады. Мен сізге Нақышбанд Баһауиддин әулиенің жарлығын айтқалы келдім. Абылай ханға әдейілеп айт деді, әкемнің тағын аламын, Бұхараға қырғын саламын деген ойынан қайтсын деді. Егер де тілімді алмай осы бетімен жорық тартар болса, басына пәле-қаза келер, көп халық ренжу табар деп табыстап мені жұмсады, – деді диуана Абылайдың бетіне күлімсіреп қарап отырып. Ол аз отырып, Абылайдың үнсіз отырғанына қарап тағы да тақылдап сөйлеп кетті: – Көңіліңе бұл сөзімді ауыр алма, қанағат керек ханға да, қолда бар бақытын баянды етуге өзің ойланып көр. Үш жүздің қазағының хан билігі де бір басыңа аз емес. Осы хандықты Алла саған нәсіп қылғай! Баянды қылғай! – деп диуана сөзін аяқтап, Абылайға қарап қойды да түрегеліп шегініп барып артымен шығып есік жапты.

	Абылай хан ауыр ойда отырып, аздан соң ойын сергітіп, қосынның әмір-сардарларын шақырды. Олар жиналып отырғанда Абылай диуананың айтып кеткендерін түгел баяндап көпке ақыл салды. Көпшілік тамсана отырып, тұс-тұстан жамырай пікір баяндады. Бағзылары: «Диуананың сөзі рас та болар, онда осы орыннан қайтқанымыз да жөн шығар», – десті. Бағзылары: «Бұл жолдан қайту біздің мынадай айбарлы қосынымызға ауыр мұң болар, жорықтан қайтпауымыз керек», – десіп, жігерлерін жанып, қайрай түсті. Енді біреулері: «Мүмкін Бұхара ханы бұл диуанаға жолдық беріп бізді жолдан қайтаруға жасаған амал-айласы болар», – десіп, диуанаға күдік-күмән ойлап, оған да, Бұхара ханына да тісін қайрады. «Болмаса қаңғып жүрген бір диуана алдағы болар істі қалай біле алады? Ол сөзсіз патшаның жансызы», – десті.

	Бағзылар: «Мұнша жерге осынша қосынды бастап келдік. Енді диуананың сөзіне сеніп, бостан-бос қайтып келдік десек, естіген жұртқа сайқымазақ болғанымыз емес пе!» – десіп, намыс отын қоздатып, қылыштарын суырып жалаңдатты.

	Абылай ханға бұл сөздер жігер қосып, көңілінде ердің жолы, жорық жолы осылай еді-ау дегізіп, кері қайтуды намыс көрді. Халықтың алдында да ханның айтар сөзі қалмасын Абылай жақсы білді, асылында білер де еді. Бірақ қалмақты қашырған жорықта көзі көрген бұл диуананы «пірім» екен деп түйген Абылай ойланбасқа, көпке ақыл салмасқа болмас еді, ақыры белді бекем байлап, ілгерілеп жорық тартуға қосынға жарлық берді.

	Қазақ қосыны Бұхара қаласын бетке алып, жорық салтанатымен суыт жүрді. Жол бойы қырат-қырқа, дөң, белес, өзен, саздарда тек түс мезгілінде ғана аз аялдап, ас-су ішіп, ат шалдырғандары болмаса, қоналқалық шамалы жерге келгенше ат басын ірікпеді. Межелі жерге келгенде ат тұмсығын тіреп, қонағасылық ас-суларын ішіп, төрт төңірекке хабаршылар жіберіп, алаңсыз ұйықтап тынығуға жатып қалды.

	Аспан ала бұлттанып келіп, бара-бара түнеріп, төңкеріле қарауытып, тымық, қою қара түн басты да тұрды. Алыстағы аттар кісінесіп, пысқырынып, иттер ұлыған, үкі әупілдеген, алыс тауда тау жаңғырта көкжал ұлыған бір сүреңсіз түн секілді бұл түн. Абылай хан жаңа некесі қиылған жас арудың жылы құшағына да түнемеді. Төр алдындағы шағи көрпе үстінде, құсжастығында көз ілмей жатыр. Оны ауыр қиял торлап, мазалап алды. Кешегі диуананың айтқан сөздері есінен екі елі көтерілер емес.

	Бұхараға баса көктеп баратын бұл жорықта жолының болар-болмасы неғайбыл, ал алты алашты аузына қаратқан, көрші елдерде айбарынан аспай тұрған мынау бақыт құсы басындағы шағында уәзірі жазықсыз қастап өлтірген әкесінің, тапқан анасы мен үрім-бұтақ, ет бауыр туыстарының қан қысасын ала алмай, бұл күнге келгені жанын жегідей жейді. Диуананың айтқанында Бұхараның қазіргі патшасы Данияр-Аталық, оны құдіреттің күшімен шілтендер ақылдасып, солай бұйырған-мыс. Бұл істің мәнін Абылай онша анық білмеуші еді. Асылында Марайым Әбілпейіз патшаның тағына отырған соң аса қатыгез патша болды. Әбілпейіздің барлық үрім-бұтағын қырғынға ұшаратты. Халықтың алым-салығын ауырлатты. Халықтың хал-жайымен жұмысы болмай, өзіне байлық жинаумен болды. Халық ішіндегі сұлу қыз-келіншектерге көз сүзіп, қалағанын әміріне алды, қала ішіндегі жерлерді байларға сатып беріп, құрылыс салыңдар, үй салатындарға сатып беріңдер деп жарлық шығарды.

	Марайым патша күндердің бірінде жалы құлағынан асқан құлақасқа арғымағына мініп қасына нөкерлерін алып, Баһауиддин әулиенің зиратына барып, жер аралап тамашалап келуге аттанды. Жол бойы Уәлиқожасқақ деген әулиенің зираты бар екен, бұл зираттың төңірегі кең қоршалып, кейінгі әулеттерінің мүрделері қойылуға тұрған ақ жерлер еді. Патша осы тұсқа келгенде арт жағында таяу келе жатқан уәзіріне:

	– Бұл жер қалаға таяу екен, қалайша ақ тұрған? – деп сұрады.

	Уәзір:

	– Тақсыр, бұл қожа әулеттерінің және басқа да Аталықтардың кейінгі зираты болуға қалған жер емес пе? Бұған қойылған зираттың да аз болуы содан, – деді сәл түйткілсіп.

	Патша қолындағы сабы алтын жалатылған, бұғы терісінен өрілген қырғыз өрім қамшысын алға бір сермеп қалды да, қою қара мұртын тікірейтіп, сүзетін бұқаның көзіндей көзін алайтып, зіл күлкімен мысқылдап күлді. Сосын ат тізгінін тартып тұрып:

	– Өлген қожаның тірі әулетіне осынша жерді қалдыруын айтпайсың ба? Бұл мазардың шырақшысын шақырыңдар, – деді. Оған шейін шырақшы қария да келіп қалған еді. Патша ат үстінен қамшысын екі бүктеп шошайта нұсқап, қияқ мұрты едірейіп тұрып:

	– Мына ақ жерді қаладағы үйі жоқтарға сатамыз. Олар сатып алып үй салады. Мен ертең айналып келгенше мынау қожаның зиратын бұзып тегістеп қоясың, – деді шырақшыға сұсты бейнемен адырая қарап. Қабағынан қар жауып, мұртынан мұз бүркіп тұрғандай көрінді шырақшының көзіне. Шырақшы аңтарыла қарап, тамсанып үнсіз тұрды да:

	– Тақсыр, бұл қасиетті әулиенің мазары ғой, – деді қорыққанынан көзі жыпылықтап, шалбарының балағына дейін дір-дір етеді.

	Патша екі бүктеген қамшысын шырақшыға нұсқап:

	– Көп оттама! Патшаның сөзі екі болмайды, ертең мен қайта айналып келгенше мына мазар тегістелмесе дарға асыласың, – деді де аттың мойнын екі бүктеген қамшысымен бір салып жүріп кетті.

	Шырақшы патша мен оған ерген дөкей топтың қарасы үзілгенше сілейіп қарады да тұрды. Әлден уақытта есін жинап, әулиенің мазарына қарады. Мазардың оң-сол жақтарында тарбия өскен екі түп қараағаш бар еді. Мазарға зират ететін халық осы қараағашқа ақтықтар байлап, көлеңкесіне саялап отырып, білген дұғаларын оқып қайтып тұратын. Қараағаштардың бұтақтарында сондай байланған ақтықтар самсап тұр. Аспанға бой созған қараағаштардың арасынан бой көтерген, кесекпен көркем жасалып, асыл тастар орнатып, әсемдеп тұрғызылған мазар жалт-жұлт етіп күн сәулесіне шағылысып тұр. Оның асқақ еңсесі жуан қараағаштың ортан беліне деңгейлес баратын биік екен. Шырақшы мазардың сәулетті биік еңсесіне, қараағаштарға самсата байлаған ақтықтарға қарап, тамсанып ұзақ тұрды. Суланған көз жиегін қол шытымен сүртіп, ертеңгі күннің қалай боларын ойлана беріп еді, түпсіз тұңғиыққа батып бара жатқандай сезінді өзін. Ол әулиенің мазарының мамық топырағының шетін баса тізерлеп отырып құран оқыды. Соңында елге, жерге, жалпы қарайған халыққа ақ тілеу тілеп, қос қолын жайып, сүт пісірім отырып, іштей күбірлеп айтқан тілек, баталарын аяқтағанда «Аллаһу әкбар», – деді. Ол отырған орнынан ауыр қозғалып түрегелді де қақпа алдындағы жатын үйіне қарай беттеді.

	Шырақшы шалқар түс ауғанда дәрет алып, әулиенің мазарының түбіне қайта келді. Бұл келгенінде ұзын сапты дәу кетпенін иығына сала келіп, кетпенді зираттың түбіне тікеден тік қойып қойды. Сосын тағы да тізерлей қалып күбірлеп дұға оқып орнынан түрегеп барып, аяқ дәретін қайталай алды. Сосын жайнамазын жайды да құбылаға қарап отырып, екі рәкағат намаз оқыды. Намаз соңында бата, тілек дұғасын айтып ұзақ отырды, сосын жайнамазын жинап алып, отырған орнында құдды бір есеңгіреген адамдай меңірейіп отыра берді. Аздан соң жайнамазды бүктеп басына қойып, тіктеп қойған кетпеннен көз алмай жантайып жатып:

	– Ей, Алла, пендем десең, маған бүгіннен қалдырмай ақ өліміңді жібере гөр, Алла. Шын тілегім, – деп соңы күбірге айналып кетті. Ол қайта дауыстап жеті кәлиманы айтып, иманын үйіріп жатып аяғында үнсіз қалды. Ол ұйықтап кетті, әлден уақытта оянып, басын көтеріп алып аң-таң болып жан-жағына қарады. Ол түс көрген еді, түсінде Баһауиддин әулие дәу ақ сәлде, ұзын ақ шапанымен келіп тұр. Аппақ қудай сақалы күмістей жалтырайды, ол оған тіл қатты:

	– Қорықпа, күнәсіз пенде, жантайып, ақ тілеуіңмен жата бер. Марайым патша ертең осы арадан өтерде аттан жазым болады. Алланың алдында өз күнәсына есеп береді, – дейді. Ояна келсе, ештеңе де жоқ, түсі екен! Түсі болғанда да әулие көз алдына күлімсіреп, аппақ сақалы күнге шағылып күмістей мөлдіреп оған қарап анық сөйлеп тұрғандай ап-анық! Шырақшы зеңіп қалған басын шеңбектеп екі шекесін қысты. Жерге тірей жатқан оң шекесіне жер батып білеуленіп, топырақ табы түсіп қалыпты. Шекесі біраз лықылдап тұр. Ойсоқты болып, қиялын қыдыртып бірталай отырып қалды. «Патшаның айтқаны екі болмайды» деген сөз қайта-қайта патшаның қатқыл үнімен құлақ түбінен шақылдап тұрғандай. Патшаның дарға астырған адамдарын да көрген, түндерде сол қатыгез істер көз алдына елестеп шошып оянған күндері де болған, ертеңгі қатыгездік қалай сойқандарын кім білсін! Шырақшы ауыр ойдан бойын зорға жинап, орнынан түрегелді, кетпенін иығына салып қақпаға қарай аяңдады, ол аяғын жерден әрең-әрең алып аяңдап барады.

	Ертесі шырақшы «Неге бұзбадың?» десе, «Тақсыр, өзіңіз бастап кетпенді зиратқа ұрып беріңіз демеймін бе?» деген ойға бекіп алып, кетпенін иығына салып алып зиратқа қайта келді. Намазын оқып алып, бата-тілегін айтып отыра берді. Кешегі патша өтіп кеткеннен бері тамағынан тек су болмаса тамақ өтпеген, түн ұйқысы да шала болды. Оның ойы әлгі көрген түсінен кейін екіұшты болып қалды, қалай қиялдаса да екіұдай боп отырды. Ойсоқты болып, екі ойлы боп отырғанда біреу бір жарық нұрлы сәуле түсіргендей сезім биледі де кетпенді әкеліп зират түбіне тіктеп қойғаны болмаса, қолына алып жерге қадап бірден ұрмады, бір кетпен топырақ та оймады. Бір отырып, бір тұрып келер күннің бақыты мен сорын күтті де жатты.

	Ұлы сәскеде патша құлақасқа арғымағымен жайқалып келе жатты. Уәзір бастаған нөкер топ патшадан арқан бойы бөлектеу келеді, патшамен тізе қағыстыра қатар жүруге, әрине, олардың мәртебесі төмен жандар, шырақшы Аллаға сиынып, нар тәуекелге бел байлап, «ұсынған мойынды қылыш кеспейдіден» басқа жылт еткен үміті болымсыз ғана еді.

	Кенет бір жақтан баж-баж еткен дыбыс шыға қалды. Зираттың шығыс жақ дуалынан екі мысық асып түсіп, бажылдап таласып, бірі қашып, бірі қуалап барады. Олар демде-ақ патшаның алдына жетіп барды. Аттың алды-артын орай, астынан өте бажылдасып таласқанда, екі мысықтың мына әлегінен патшаның аты үркіп тікесінен тік қарғып, мойнын ішіне алып жатып кеп мөңкігенде патша өркеші жоқ түйедей арғымақ аттан тікесінен тік түсіп кетті. Ат құйрығын тігіп алып қалаға қарай ұрды да кетті, уәзір бастаған патшаға ерген дөкей топ жалма-жан шауып келісіп аттарынан аударыла-аударыла түсіп сүріне-қабына патшаға қарай жүгірісті. Алдымен уәзір жетіп патшаның басын көтере құшақтап еді, жығылған жері тас екен де, төбесінен тік шаншылып түскенде төбесі тасқа тиіп, басы төбеден қақ айырылып кетіпті. Қан атқалақтап басы-көзін қан жауып кетті. Әне-мінеге келген жоқ, патшаның екі көзі алайып, төбесіне қарай тартып шарасынан шығып бара жатты да иегі қусырылып қоңқақ мұрны қушықталып, аузын бір ашып барды да аузы мен мұрнынан бірдей жалын атқандай болып, бірақ ышқына тынысынан үзіліп жан тәсілім болды.

	Патшаның тұтқиыл қазасынан кейін Бұхара қаласындағы жұрт қатталары жиналып, бас қосып, енді патша тағына кімді отырғызуды кеңесті. Марайым патшаның артында мұрагер боларлық ұлы жоқ еді, Әбілпейіздің әулетінен ешкім жоқ, түк қалдырылмай қырғынға ұшыратқан. Ал мұндағы патшаның үкіміндегі тоқсан екі баулы өзбектің барын саралап, сараптап келгенде соның бірі, көптігімен көзге түскен маңғыт тайпасы екен. Сол тайпаның атақты биі Данияр деген адамның патша болуға лайығы табылды. Қаршығұзар деген жерде туып өскен Данияр сол жердің әкімі болатын, хан ордасындағы мәжілісте Данияр әкім туралы егжей-тегжейлі сөйлеп: «Осы адам Бұхараға патша болса, халықты ғәділ басқарып, ғәділ патша болып тұрар еді», – деді.

	Кейінгі аңыздарда бұларға осы сөзді айтып таныстырған өздерінің ақылы мен адамдарының бірі болып көрінген Қыдыр әулие екен деседі. Мейлі, қайтсе де осы жұрт Даниярды патша болса халыққа қамқор, жарлы-жақыбайға сүйеу болады деп сенім артып, соның патша болуын көп болып бірауыздан мақұлдады.

	Бұл қаулы тыстағы патшалық маңындағы халыққа да айтылып, халық бірауыздан Даниярдың патша болуын құптады. Қаршығұзарға орда әмірлерінен адам жіберіліп, Даниярға орда шақыртуын ұстатып, Даниярды ордаға құрметтеп алып келді. Оны патша тағына отырғызып салтанат құрып патшаға халықтың алғыс-ықыласы қонды, патшаның жұрт қатталарына айтқан талабы бар еді, ол болса:

	– Мен хан әулетінен емеспін, кейінгі патшалық кімнен кімге қалай жалғасар? – деді.

	Оған жұрт қаттарларынан:

	– Сіз балаңызды оқытып білімді ғалым етіңіз. Уақыты келгенде Сейт қожа әулетінен қыз алып беріңіз, одан ұл туса хан әулетіне айналары хақ, – деп жол көрсетті. Бұхара ханы Данияр жұрт тілегендей ғәділ хан болып тұрғанында Абылай хан Бұхараны алмаққа жорық тартып келе жатқан-ды. Даниярдың ұлы Шәмірат діни мектепте жетік оқып, Сейтқожа әулетінен қыз алып, патша болу дайындығында болатын.

	Таң елең-алаңда Абылай хан далаға шықты. Бой жазып әрлі-берлі жүрді. Ол ордалы үйіне қайта оралғанда есік алдында күтіп тұрған екі әмірші жасақбасыларын көрді, олар ханға тағзым етті. Өңдері сынық, тосын хабар айтардай:

	– Тақсыр, хан ием! Түн жарымынан бері жасақтар тегіс іш ауру болды. Бірнеше жасақ бақилық болып та кетті, ал қалғандары да тегіс сырқат жатыр, – деді. Абылайға бұл сұм хабар әрі тосын, әрі тым ауыр сезілді. Ол жасақтардың қос, шатырларын аралап, түгел дерлік іш аурудан қиналып жатқандарды ара-тұра көз жұмғандарын да көрді. Ол орда үйі алдына қайта оралғанша шығыстан алтын табақ күн де көкжиектен иек артқан-ды. Жұрт қаттарлары, жасақбасы, бас қолбасы, батырлар жам болып келіп ханға өтініш етті:

	– Тақсыр, хан ием! Диуананың айтқаны рас келді.

	– Тірі жатқандардың да жағдайы кетіп барады.

	– Бұл сапардан қайтпақ керек...

	Абылай хан жұрт көңілін әбден түсінді. Қалаулы халқы өз көңілін қимай осы сапарға келгенін, диуананың сөзінде есепке алмағандықтарын, оның арты кесірге, кесірлі кеселге айналғанын әбден сезінді, іштей опық жеді.

	«Әттеген-ай» дегенді ішінен айтып ернін бір тістеп алып, «қосын қайтсын» деген жарлықты қатты дауыспен айтты...

	Қазақ қосыны келген жолымен қайта қайтты. Жол бойы жасақтардың іш аурулары сауығып, пәле-қаза жойылып, қауым халық асылғы бұрынғы қалпына келе бастады. Өлгендер сол орындардағы зираттарға жерлеп жаназасын шығарды. Қосын сол қайтқан суыт жүріспен Кіші жүздің мекені Сыр бойына келіп тоқтады. Олар Сыр бойында ерулеп бой жазып жүргенде жасақтарды сергітіп, сауық-сайран құрып жүргенде, қыс түсіп те кетті. Келер көктемінде Қарақалпақ қызы Қаражан жүкті болып, шекесі торсықтай бір ұл бала тапты. Оның аты Уәлихан қойылып, Кіші жүз елі ханның нәрестелі болғанын қошемет тұтты. Жұрт салты бойынша сый-сияпаттар жасалып жатты. Хан жарлығымен қазақ қосындары тарап, көп сандылар елдеріне кетті. Хан бір мезгіл Сыр елінде болып, елдің жай-жағдайымен танысты. Аға би Әйтеке бастаған билер мен әмір-сардарлардың қызметтеріне көңілі толды. Халық ішіндегі шиеліністі, үлкен дау-дамайлардың Әйтеке би алдында да шешім таппағандарын Әйтекенің өтінуі мен ұсыныстарын ала отырып, шешіп беріп, аға бидің ел басқару істеріне үлкен сүйеу, алтын тірек болды.

	Абылай хан Көкшетаудағы хан ордасына қайтып келгеннен кейін ел жағдайына назар салып, көшпелі қазақ халқының көрші мемлекеттермен қарым-қатынасын жақсарту, сол арқылы халықтың сауда-саттығын да-мытып, тұрмыс күйін жоғарылатуды көздеді. Орыс еліне Тоғымұғылын елшіге жіберді. Дос, тату көрші ел болып тұруға өз атынан ұсыныс хат жолдады әрі Қызылжардан қала салдырып, сол орында сауда жәрмеңкесін ашты. Кейін бұл қаладағы «Абылайдың ақ сарайы» атанған ғимарат осы қала салдыру, жәрмеңкені көзден кешіру барысында Абылай ханның іс басқару ордасы болған. Ол тарихқа өзіндік сол тарихи белгісімен қала берді. Бұл сауданың бір шеті Орынборда болып, бұл орындарда Кіші жүз қазақтары сауда жасап, төрт түлік малдарын сатып, базардан түрлі тауар, шай-пұл, тәтті тұрымдарын алып қайтуы алаңсыз жолға қойылатын болған. Абылайдың Хиуаға барған сапарында да көп жұмыстар жөнге түсті. Ноғай мен Башқұртпен қазақ халқының татулығы күшейіп, Кіші жүз халқы ол жақтарға да сауда жүргізді.

	Ташкент, Хиуа, Самарқандарға Ұлы жүз қазақтарына да сауда жасау жолдары ашылып, сауда-саттықпен халықтың көзі ашылып, қажеттері қанағат тауып, тұрмыс-күйлері көркейді. Малшаруашылық өнімдері үнемі осы қалаларға саудаланды, оның үстіне төрт түлік малдың сатылымға арналғандары осы қалалардың мал базарларына апарылып саудаланды. Шартараптан базарға келген Аталық малдардың таза қанды, асыл тұқымдарынан қазақ малшылары нәсілді жылқы, сиыр, қой тұқымдарын сатып алып, байтақ қазақ сахарасындағы төрт түліктің нәсілін жақсылап, сапасын өсіруге ұмтылды.

	Ол кезде қазақ ханы Қытай елімен іштей достасып кетпесе де, араз да емес еді. Ал қалмақтың жауластығы сонау Шыңғыс хан заманынан жалғасып бір үзілмеген, қалмақ қазақ жерінің ұшы-қиырсыз кеңдігінен пайдаланып, қазақтардың малын тұтқиылдан шауып, адамын олжалап тынбаушы еді. Абылай үш жүздің қазағына хан болып, үш жүздің басы бір орталықта біріккеннен кейін, жүйеден Абылай ақ киізге отырып, Көкшетауда хан көтерілгеннен кейін, тағы да Ұлытауда өткен «Ұлытауға барған, ұлар етін сертке жеген» қазақ бірлігі, қазақ қазақ болғалы осындай сом құрыштан құйылғандай болып, қазақ ханы Абылай маңына ұйысқан ерекше жағдайлар еді. Мұны қалмақ қоңтайшысы10 ендігәрі қазақпен қандай байланыста боларлықтарын, қалмақ иелеп отырған қазақ жерлерінің тағдыры қалай шешілерін ойланған-ды. Ол астыртын қазақ даласына жансыздарын жіберуді қазақтың қимылын бақылауды тоқтатпаған.

	Абылай ханның Қарақалпақ ханның қызы Қаражан деген әйелінен (ханымнан) Уәлиханнан кейін және бір ұл туды. Ол осы ұлдың атын ырымдап Шыңғысхан деп қойған еді. Осы Қарақалпақтың жиендері Абылай әулеті кейін Көкшетау төрелері болып, Көкшетау маңын мекендеп қалды.

	Абылай ханның елдің ішкі-сыртқы жағдайын бақылап, зерделеп қарауында жалғыз жоңғар қоңтайшысы ғана емес, көршілес қырғыз елі де қазаққа сұқтанып отырған көрінеді. Бұл тұстағы қырғыз елінің ханы әрі атақты бас батыры Атеке жырық еді. Оның да мейманасы тасып, қазақ шетіне қырғыз елінен оқта-текте жырынды, шолақ-шолтыраң алып қашты. Тиіп қаштыларды көбейте бастағанын да біліп отыр. Абылайша болғанда «әйтеуір баяғы шапқыншы көршілер тыныш емес немесе тыныш жатпайды», «ит жастанғанның тынышы кетеді» деп шамалайды.





XVI тарау


	ҚЫРҒЫЗДЫҢ ҚАЗАҚТЫ ШАБУЫ МЕН ҚЫРҒЫЗҒА ЖОРЫҚ



	Биылғы көктем жауын-шашынды болып, жер жүзі құлпыра ашылды. Жазға іліне жауын сиреп, ел жайлауға үдере көшті. Орта жайлау, кер жайлауларға, табиғаттың мынау кең де алып біткен ұлы тұлғасына құп жарасқан төрт түлік мал жамырай төлдеп, біреуі екеу болып қазақтың малы мыңғыра өсті. Орта жүздің қоңырат тайпасы Қаратауда мекендеп, Түркістан жағалап, Алатауда қанат жаятын, осы Алатаудағы қоныс-өрістер қырғыз еліне жақын еді де, қырғыз елі үнемі қазақ жеріне көз тұндырып, алып қашты. Тиіп қаштылық көрсетіп тұратын-ды. Қоңырат елінің қоңырат тайпасы бойынша ең беделді, білікті биінің де, байының да атақ-даңқы зоры Қазымамек еді. Ол қарияның ошарлы ауылы Балабөген өзенінің басына шығып, жайлауға орнығып бие байлап сар қымызды сапырып, жұрт масайраған бір шақ. Дәл осы кезде қырғыз елі қосын құрып, Аса, Талас өзендерінен өтіп, осы Қазымамек елін, соны өзектеп қоңырат тайпасын шаппаққа беттеп жорыққа шықты. Олар Балабөген басына келіп туларын тікті. Қырғыздың түпкі мақсаты – қоңырат, дулат тайпасын осы Балабөгеннен қашырып, тіпті Қаратаудан көшіріп, өз етек-жеңдерін осы жерлерге кеңейтіп әкетпек еді. Абылайдың үш жүздің қазағының ханы болғанын, иісі қазақтың Көкшетауда хандық құрып, ынтымақ, бірлігі жайлы Ұлытауда серт байласқанын қырғыз ханы Атеке жырық ертеден білсе де, жаз жайлауда алды-алдына бытырап кеткен қазақ елі тұтқиыл соққан ұйтқыма дауылдан, қырғыз қосынына қайдан тең келсін деп ойлаған. Атеке осыны ойлап дайындалғалы да ұзақ уақыт болған еді. Сондықтан қырғыздың сайлауыт қосыны мол әрі күші қазақтан басым көрінетін еді. Қазымамек ауылын шапқан соң, қалған қоңырат қолтығы дірілдеп қолға тұрады деп жобалаған қырғыз манаптары11 алдымен Қазымамек ауылдарына жансыздар жіберіп, қазақтың қаннен-қаперсіз, ашық-шашық жатқан бейғам екенін әбден ұқты. Жер жағдайлары мен жол жүлгелерін тұрақтап, бір түнде қосынын қазақ жеріне өткізіп, қазақты таң елең-алаңда шабуға ұмтылды. Мамектің ошарлы ауылын түк қоймай қара қора қылып шауып, қыз-келіншектерін олжалап, дүние-мүлкін талады. Еш даярлықсыз бейғам жатқан елдің қарсы келгенін қанға бояп, көп адам жан тәсілім болды. Онымен қоймай неше күн қона жатып, бүкіл қоңырат, дулат тайпасын елі бойынша шауып, елдің ес-ақылын алды. Даярлықсыз ел азаматы аттанып, бас құрап жауға қарсы шығуға мүмкіндік ала алмады.

	Ақбоз үйлердің шаңырағы ортасына түсті. Қазыналары бұланды, әбден ойрандап талан-таражға салған қырғыз шапқыншылары, артынан жуық арада қуғын келмейтіндігін межелеп, бейғам, қаннен қаперсіз, өрістегі иесіз қойды қорасымен айдап әкеліп қырмандап сойып сорпаланды. Малды «бөрі қырды» ат қылып қырмандап қайтқан үйірлі арлан тобындай келген жақтарына қарай бет алды. Олар шапқыншылықтан қайтқанда тіпті көшкен елдей салтанат құрып кете барды. Сойылға жығылып, найза шаншылып, қылыш шабылып өлген қазақтың мүрдесі қазақ даласында әр-әр жерде сұлап жатты. Шалажансар қалғандар қырғыз шапқыншыларының мейманасы тасып «ырлап, жырлап» жырғап, қазақты көзбе-көз қорлағандары жандарына батып, еттен өтіп, сүйектеріне жетті.

	«Осындай тамұқты тауқымет сойқанды күн бастарына келген қоңырат, дулат елдерінің ел иелері бас болуы мен бір жерге жиналып, бас қосып, шейт болғандарды жерлеп, жаралыларды емдеп, енді қырғыз шапқыншыларынан қалай кек аламыз? Қосынды қалай құрамыз?» – деген келелі істер жөнінде кеңеске отырды.

	Көзіқарақты қариялар былай десті: «Манаптар шабарын шапты, аларын алды, таларын талады. Енді олар өздерінің іргелі еліне, қорғанды жеріне барып бекініп алды. Қазақ қуғындап келеді деп соғысқа дайындығын күшейтіп жатыр. Біз қан қызулығымен дәл қазір қоңырат, дулат қосындарымен қуып барсақ, ол қарсы соғысқа дайын, сақадай сай отыр. Бізге алдырмайды, біз көп шығындаламыз, бәлкім жеңіліп те қаламыз. Сонда біз бір жолда қырғыздан екі жеңілсек, біздің мынау халқымызда не күй қалады? Сондықтан біз өзіміздегі ұрысқа жарарлық азаматтармен ат-көліктерімізді дайындайық. Азаматтың бес қаруы толық болсын. Ал енді бір жақтан ханымызға барлық жайды анық жазып адам жіберейік. Орта жүз, Кіші жүздің бар қосынын өзіңіз бастап келіңіз дейік. Сосын біздің қосынымыз қосылып қырғыз шапқыншыларын біржолата жеңіп алатындай болып жорыққа аттанайық», – десті. Көп кеңесіп, қоңырат, дулат қатталарының ой-пікірі бір жерден шығып, осы ой талғамдарын қаулы етіп қабылдады.

	Осы қаулыны бір молдаға жаздырып, қоңырат, дулат атақты қазы Мамек биден тартып, шабылған мән-жайды, өлген, жараланған адамдар ісін хатқа толық жазып мәлімдеді. Хат соңына қоңырат, дулат қатталарының ел-жұрт атынан айтар талаптарын – «Тақсыр, хан ием: Орта жүз, Кіші жүздің қосындарын құрып, өзіңіз бастап келіңіз. Бізде қосын құрып қосылуға даяр тұрмыз» деп көбісі бармақтарын басып, аттарын жазып, мөрлерін басты. Бәйтелі деген батыр аттанып ханға жалғыз баруға серт беріп атқа мінді.

	Бәйтелі елін, жерін қорғау да ел көзіне көп түскен, жүрегі қайтпаған жаужүрек жас батыр еді, түр-тұлғасы өзгеше бір өзінде он мықтының күші бардай, жауға шабар бес қаруы да өзіне сай жабдалған. Астына мінген есік пен төрдей қара сұр тұлпары өзіне лайық, жылқы түлігінің дүлдүлі, қыл бабында тақымында шырқ айналып ойнақшиды. Қариялар оның жас жанын, жалынды жүрегін аяп, жанына таңдап бірнеше жолдас алуды айтса да ол көнбеді.

	«Бірнеше жолдаспен жүру қоян жүректік болмай ма?» – деп сілкінді. Ол бабына келген, арланға түсетін тастүлектей қырланып, ол сонысымен-ақ ел адамдарының көңілін орнықтырып, тұлпарына қамшы басып, Сарыарқа, Көкшетау қайдасың деп құйғыта шауып кетті. Ол шынында да арқаны көрмеген, Көкшетауға тіпті бармаған, жол жөнін қариялардан ұғып алғаны бойынша көңіліне тоқыған. Аттың бабы мен өз бабын сәйкестіріп алған Бәйтелі батыр күн демей, түн демей кірпігіне тіреу қойып, кейде кесек аяңдап, кейде бөрі желіске, кейде теке шоқыраққа салып жүріп бірнеше тәулікте Көкшетаудағы хан ордасына да межелі уақытында жетті. Ол келгенде күн бесін еңкейіп қалған шақ еді, Абылай хан ордадан тысқа шығып тұрған. Сонадай биік шоқының бауырына ала түйе мойнақтан бір салт атты шыға келді. Ол ордаға қарай төте тартты. Жүрісі тым жедел «тегін емес-ау» деп өзіне-өзі күбірлеген хан жолаушыға күн сап қарап тұрды. Ол ордаға таяу келгенде анадайдан атынан түсіп, атын қоя сап, жаяулап жүгіре басып келді. Бес қаруы бойында батыр тұлғалы бұл азамат таяу келіп екі қолын кеудесіне басып, тік тұра қалып:

	– Ассалаумағалайкум, тақсыр, хан ием, – деді тік кеудесін иіп.

	– Уағалайкумассалам, кел, қарақ! – деді хан хабаршы екенін шамалап, не де болса тез ұққысы келіп.

	Бәйтелі хан алдына таяу келіп, қойнынан хатты алып ханға ұсынды. Хан хатты екі қайтара оқып шығып, халқының басына түскен ауыр күндерге қабырғасы қайыса қайғырды. Ауыр бір күрсініп алып, теріс айналып, көз шанағына іркілген жасты сұқ саусағымен сырып алып, шертіп жіберді. Аз-кем тұрып Бәйтеліге қарады. Оның басынан аяғына дейін көз сала қарап тұрып, ит арқасы қияннан елі-жұртының ауыр жүгін арқалап, күн-түн жүріп ауыр жолды бұйым құрлы көрмей жалғыз келген батыр жігіттің мұқалмас жігеріне сүйсініп кетті. Соншалық жолдан арып-шаршап, көп қиындық көріп келгені мәлім болса да, жанары шоқтай жайнап, бәйгеден келген аламан тұлпардай қунап тұр. Хан оны іштей танып «Алла бұйырса, қазақтың арлан батырының бірі боларсың» деп, одан көзін тайқатып, өзіне-өзі күбірледі.

	Ханның қатты қайғыра қатуланғаны жүріс-тұрысынан байқалып тұрды. Уәзір, әмір-сардарларын шақырып, тамақтанып, бой жинап, ширап алды да, хан кеңесшілеріне қоңырат, дулат елінің шабылғанын, халқы күйзеліп, ар-намысы тапталып, қанды кегі кеткенін айтып, басынған шапқыншы жауды жазалауға жабал, жаппай аттануға жарлық түсірді. Бәйтелі батырға сөз беріп, өз басынан кешкенін, көзі көргенін, жұрт қатталарының кеңес жағдайын айтқызды. Жазылған хатты оқытып, бар жағдайға жұртты қанықтырды. Сосын бір молдаға (орда хатшысына) Орта жүз бен Кіші жүздің би-бектеріне хат жаздырды. Хат мазмұны былай еді:

	«Ғизатылы Орта жүз, Кіші жүз би-бектері, Қаратауға қырғыз манаптары қосын апарып, Қазымамек бидің ауылынан бастап, қоңырат, дулат елін шауып кетіпті. Ар-намысын таптап, адамдарын өлтіріп, қыз-келіншектерін олжалап, мал-дүниесін таланға салып әкетіпті. Осы хат барысымен қосын құрып, тез аттанып, пәлен орындағы бас қосуға жетіңіздер. Жауға қарсы шабуға жарар мықты жігіт, жарақты ат қалмасын. Ат-анжамның жетпеуін байлар шешсін! Астарына құлындаған бие мінсін, саулы түйелерге қос артсын, бір жылдық жол азығы мен қалың киімдерін артынып, жау жарағымен қосынға келсін! Жазғы ыстыққа, қысқы суыққа шыдайтын болып, он адам бірден үй артып, сойыс малын айдатып, бірден қазаншы алсын! Қос тігу, адам жалдап тамақ беру байлардың міндетіне тапсырылсын! Ат таба алмаған жігіттерге байлар жылқыны аралатып жарамды жылқы ұстап мінуіне берсін! Әгарәки кімде-кім ханның бұл жарлығын орындамас болса, қосыннан жетерлік жасақ жұмсап сол байдың барлық мал-мүлкін алдырып, жауға қарсы ұрысқа жаратам! Бұл жарлықты әр жердегі жұрт басшы иелері атқа мініп, орындауға жауапты болсын! Уағдалы күн болғанша әр ру дайындығын осылайша дайындап тұрсын», – деп Абылай хан өз қолымен атын жазып, мөрін басып, үш жүздің ордадағы хабаршы хатшыларына табыс етті. Қоңыраттан келген хабаршы Бәйтеліні мадақтап, хан ордасында сақталған ақ алмас қылышты орда қатталары алдында тарту етіп, бұл жас батыр азаматты еліне сыйлап қайтарды, онда да осы жарлық бойынша дайындалып тұруға жарлық хат қолына берілді.

	Бәйтелі батыр еліне қайтып барғанда ондағы Орта жүз, Кіші жүз елі де дайындалып жатқан-ды. Хан жарлығы жетісімен иісі қазақ атқа мінді. Жарар ат, мықты жігіт, қару-жарақ түк қоймай жорыққа арналып, өз руының жалауын көтеріп, өз жасағын реттеп, ат үсті жасақ жаттығуын жиілетіп, қырғыз шапқыншыларына қарсы қазақтың ар-намысын, қанды кегін қайтаруға сақадай сайланды, әр рудың қосыны шамалы уақытта өз туларын көтеріп, қосындарын бастап, бас қосатын межелі жерге Қаратауға қарай жорыққа жол алды.

	Хан өз алдына қарауыл қосынымен жасыл туын көтертіп, жорыққа аттанды. Алдын-ала межелі жерге жетіп, үйлерін тіктіріп, басқа қосындардың келуін күтіп отырды. Орта жүз бен Кіші жүз адамдары әр күні қосынымен келіп мәлімденіп хан алдынан өтіп көрініс беріп тұрды. Қосынның бәрі келіп, бас-аяғы жиналып, етек-жеңі түріліп болды-ау дегенде Абылай хан қосынының Қаратауды бетке алып шеру тартуына жарлық етті. Қазақтың қалың атты жасағы құдды көктемгі лай-теңіз сел суындай жөңкіліп немесе аспандағы көшкен бұлттай көрінер еді. Бұл қосын күндіз-түні алыс-алыс жолдар басты, қырдан асып, шатқалдардан өтіп, сардаланы сарылта көшіп, аулық-аулық жол шекті. ешбір қауіп-қатер ойламай шексіз бақыт болат күш еткен бұл қосынның айбарынан ай бұғып, жұлдыздар тоз-тоз қашардай еді. Олар сол жүріспен Сарысу, Жетіқоңыр, Шудан өтіп Қаратау етегіне де жақындасты.

	Бұл айбынды, жойқын қосынның дүмпуі бүкіл қазақ жерін дүр сілкіндірді. Қоңырат, дулат елі мен Ұлы жүз жақсылары ел басылары қосын алдынан қарсы ала шығып, алыстан аттарынан түсіп, қос қолдарын көкіректеріне басып, ханға тағзым етіп, сәлем берді. Хан жұрт қатталарының ел иесі би-бектердің қолын алып, оларға мейір-шапағатты, жылы жүзді пейіл бере амандасты. Үш жүздің жақсылары ханмен амандасып, қазақ қосынының көптігімен айбарлы жалын-жігерінен аса мол шабыт алып, қуаныштары судай тасыды. Қозыкен деген бір кең тынысты, сазды, шалғынды, көк майса дала төсіне үйлер тігіліп, хан қарауылына да аса құрмет көрсетіліп сонда апарылды. Хан орда адамдарымен сол орында болып, қосынның барлық жұмыстарын, жорық жоспарын, дайындығын сонда ақылдасты. Бұл жер кейін «Шаңлақ» деп аталып кетті.

	Қопалы жері, қордалы елі шабылып, адамы өліп, олжаланып, мал-дүниесі таланған Қазымамек би ханға келіп, мұңын шағуға жолықты. Хан оған отырған орнынан түрегеп барып қолын алып, сәлемдесіп, күш-қайрат бере сөйлесті.

	– Е, Қазеке, «Көп қорқытар, терең батырар» деген. Біз алыс жерден әрең жетіп отырмыз, ар-намыс, кегіңізді алып береміз. Сіздің ар-намысыңыз – қазақтың ар-намысы. Қазақтың ынтымағы бұзылмаса басынан бақ дәулеті кетпейді. Көшпелі қырғыз манаптарының шапқыншылығы тұрмақ қалалы халқы, тақта тәжілі патшасы бар халықта қазақты қомсына да, қорқыта да алмайды. Біз мұнда той-тамашаға келмедік, даярлық біткен болса, тездеп жорыққа аттанып, Қырғыз Алатауына тезірек жеткеніміз құба-құп!

	Қазымамек би отырған орнынан тік түрегеп құлдық ұрды. Оның да адамдары мен ат-анжамы даяр екенін, хан жарлығын барлық халқы орындап даяр тұрғанын мәлім етті. Абылай хан барша жұртқа жарлық шашып, жасыл туды өзі қолына алып биік ұстап, желпіп-желпіп қалып:

	– Аттан! Аттансын қазақ қолы! – деп зор дауыстап, туды ту ұстаушыға беріп, өзі ақбоз тұлпарының үзеңгісіне аяқ салып, лып етіп атқа қаздия қонып тартып кетті. Осы жарлықпен үш алаштың қосыны Алатаудың күнгей бетін бетке алып, өз-өз сап-сабымен жорыққа шеру тартып барады.

	Абылай ханды қоралап жүрген қарауыл қосынының көзіне Хиуаға барғандағы жалаңаяқ диуана тағы да түсті. Жалаңаяқ, жалаңбас, шашы мойынын жапқан атты қосынның алдын орап, Абылайдан онша алыс емес, аттылардай жүйрік заулап барады. Көргендер оған таңдана қарасып, бағзылары «бұл байғұсқа не жоқ екен?» деседі. Бағзылары «бұл бір ғажап жан көрінеді» десіп таңдай қағысады. Әйтеуір қосын қайда кідірсе ол да кідіреді, ал қозғалса жаяу, жалаңаяқ елден бұрын қозғалады. Абылай хан көріп оған іштей ықылас төгіп, ілгерідегі көрінген кездерден есінде сақтап, «я, паруардигар, Алла жолымды өзің оңғара көрерсің, біз бастап ел шаппадық, халқымның ар-кегін даулап барамын», – деп ішінен қайта-қайта осы сөздерді қайталайды. Диуанаға анда-санда көз тастайды, диуана да ханға анда-санда көз тастап қоятынын қиялы қыдыра байқағандар көріп те келеді.

	Қазақтың қалың атты қосыны жалпақ даланы жаңғыртып, жұмыр жондарды ырғалтып, ат тұяғымен қара жердің өн бойын тепкілеп, ұзақ жолдарды өндіте жүріп, аса мол жол басып кетті. Қалың қосынның алды, арты қай жерде, оң, солы қалай келді, шамалау қиын еді. Күнді түнге жалғап көп жол басып кеткесін қосынның алды-артын жинап, етек-жеңдерін қымтастыруды ойлаған Абылай хан Аса, Талас өзендерінің бойына қосын алдын іркіп, сол жерде қоныстап ерулеуге жарлық етті.

	Қазақтың қара нөпір қосынның арты үш күнге шейін үзілмей келіп жатты. Абылай бұл қосындағы жауынгер халқының ұзын санын білмекке есепші әмірлерін жұмсаған-ды. Төрт жақтан төрт санақшы ат үстінде шауып жүріп, едәуір уақытта қосынның о шет, бұ шетіне әзер жетті. Шамалап, жүздер бойынша көз шамасы мен жинақтап хан алдына қайтып келісті. Жалпы жасақ саны жүз мыңнан асып кеткені шамаланды. Қару-жарақ, ат-анжам толық, сақадай сай екендіктері де баяндалды. Хан бұл дайындыққа аса риза болып, үш жүздің басшыларына өз қосындарын ретке салып, қаншалаған қатар саппен жүргізуге, алды-артына қорғаныс жаршылар, баршылар бекітуін тапсырды. Өзенге, жалпақ жасыл далаға ат шалдырған ет пісірім шақта да, ен даланың сірік шөбі ұстарамен қырғандай тақырланып, тіпті шаң топырағы шығып қала беретіні мұндағы іс.

	Ал осы кезде манаптарда қазаққа жіберген жансыздарынан, Абылай ханның үш жүздің қосынын бастап келе жатқанынан хабарлы еді. Олар өздерінің бүкіл халқын аттандырып, жау жарағын сайлап, қазақ қолын бет қаратпай жеңіп қайтарамыз деп сайланып тұрған-ды. Ол кездегі қырғыз ханы Атеке жырық деп аталатын. Өмірі жауынан беті қайтпаған, аса батыр, алып тұлғасылы қырғыз ханы өз халқының алтын тірегі іспетті болатын.

	Атеке хан қырғыз елінің әмір-сардарларын, ру басы, ел басы саркардаларын түгел қозғап, айыр қалпақты қырғыздың жауға қарсы сойыл, шоқпар көтере алады-ау деген еркек кіндіктілерін қалдырмай жинаған. Қырғыз жерін ер тұрмақ, әйелдері де атқа мініп, шашын түйіп, ерше киініп алып жасаққа қосылып, қара нөпір қырғыз қосынын тітіретіп тұрған-ды. Алатаудың бір үлкен шатқал кең қуысын, кемпір, шал, қыз-қырқын, бала-шағаларын паналатты. Төрт түлік малды да солай айдатып, сырт көзге шалынбас етті. Ол кезде Атеке ханның бастауында қырғыз елі де пісіп-жетіліп, торсықтай толысқан, сабаудай сарбаздары мен саңлақ батырлары тым молаң еді. Кеудесін жат жұртқа бастыру емес, қырғыз жерінен тоқымдай жерді де тарттыру емес, көрші елдерден, әсіресе қазақтан өріс-қоныс тартып аламыз деп аласұрып тұрған шақтары болатын. Қазақ қосыны жақын келгенде қырғыздың да туы биікке тігіліп, қосыны айбар шегіп, ә десе мә дегелі тұрғандары мәлім болды. Екі жақтың да туы биік-биік тұрғыларда бір-біріне айбатпен көрініс беріп, желмен баяу желбіреп тұр. Қосындарының бас-аяғына, оң мен солына көз жетпейді. Көп, азы, сыра қаншалықты жасақтары бар екені мәлімденер түрі жоқ. Екі жақтың да қызыл, жасыл, көк жалаулары ұлан далада жайқала желбірейді. Қырғыздар жағы өз қосындарын ұрысқа жігерлендіріп, қобыз, сырнайларын тартып аспан әлемін жаңғыртады. Қазақтар да дабыл қағып, қобыз шалып, өз қосынына шабыт-жігер беріп, салтанаттарын байқатады.

	«Талапкер батырлар бойы қызып, тезірек майдандас-сақ деп шиыршық атады, бағзылар көп арасында өз жаны қала ма, қалмай ма?!» – деп күдікті ойлардан да шыға алмай тынышы кетеді, жаршылар екі жақтан да айғай салды.

	– Тез, тез шығыңдар жекпе-жекке! Ұмтыл, батырлар, ерлер, жаужүректер!

	Әр жақтың батырлары да ә дегеннен өлімге өзін айдаудан тартынып, істің ау жайын бағып, өз жүректерін тоқтатып, әдіс-амал ойласып, бақылап, бағуда еді. Қырғыздар жағы батырын алдымен шығарды.

	– Менің атым – Жайылмас! Қырғыз сарбағыш батырымын, жекпе-жек, жекпе-жек! – деп айғайлап ортаға шықты. Дулығасы мен қалқан, сауыт барын киіп, алмас қылышы салақтап, болат найзасы жарқылдап: «Жекпе-жек шық бері, қазақ батыры!» – деп айқұлақтанды. Ащы дауыспен әлденеше айқайлап, қазақтардың төбесінен төне қарады, айбармен қазақтың десін бассам дейтін көрінеді.

	Қырғыз батырының мына астамсуынан жігері қозған Ұлы жүздің Әлеке алтын садақ деген батыры жігерлене қозғалды. Бет-жүзіне тікендей боп түгі шығып кетіпті, үстіне екі қабат сауыт киіп алыпты, Абылай ханның алдына келді:

	– Тақсыр, хан ием! Бата беріп жауға салыңыз, – деді. Ат үстінен иіліп, астындағы төбедей қара көк тұлпары шиыршық атып, шыр айналады. Абылай ханның екі көзі қып-қызыл болып қанталап сексеуілдың шоғындай жайнап, қасқа тістері қышырлап тұр екен.

	– Уа, батырым, Аллаң жар болсын! Жауыңа десің кетпесін! Жау мықты емес, десің де, есің де кетпесін! Тапсырдым Аллаға, жалаңаяқ пірім қолдасын! – деп бет сипады.

	Әлеке алтын садақ қара көк тұлпарын майданға қарай бұра сала:

	– Жекпе-жек! Жекпе-жек, – деп айғай салды. Тұлпарын да тебініп қалды, оқша атылған көк тұлпар лезде ойпаңнан орғып, дөңдерден қарғып, қырғыз батыры Жайылманың қарсы алдына жетіп барды. Екі батыр да өлімге қарсы шауып бара жатқанын көңілдеріне титтей де алар емес. Көздері бір-біріне тұнып, дәл осы сәтте көздеріне бір-бірінен басқа ешнәрсе де көрінбей, біріне-бірі төне түсті. Екеуі де қарама-қарсы келісіп, найзаларын сілтеп еді, біріне-бірі найзаны дәлдей алмай, аттың екпінімен өте шығып, едәуір алыстап кетті. Екеуі де ат басын қайта бұрып, тебініп-тебініп қалысып, найзаларын кезеп еңкейе ұмтылып келеді. Бұл жолы екеуі де найзаларын бір-біріне дәлме-дәл кезеп, қадап тірей қалысқанда сауыттарынан найзалары өте алмай екеуінің де найзалары ортасынан шарт-шарт сынып жерге түсті. Қылыш алуға үлгере алмай екі батыр бір-біріне қол салды, бірін-бірі жұлқып, тартып, сілкігенде астарындағы түйедей тұлпарлары да бірі мен бірі сіресе, кейде тұяқтары мен кейде тізелері мен жер тіреп қайта түрегеліседі. Қазақ та, қырғыз да өз батырларының тілеуін тілеп, «Алла жар», «Алла жарлап» шулап тұр. Екі батыр ат үстінде көп жұлқыласып, бар қайрат-күштерін шығарысты. Бір кезде Әлеке бар күшін қайта жинап, Жайылмастың жаурынына екі қолын салып, екі үзеңгісін тіреп тұрып тартқанда Жайылмас лоқ етіп аттан ауып жерге түсті. Әлеке тағы күштеп есеңгіреген Жайылмасты көкпарша іліп, алдына басып өңгеріп алып, қазақ туына бір қарап алып, солай қарай атын тебініп-тебініп тура шапты. Абылай ханның алдына әкеліп, лоқ еткізіп тастай салып:

	– Тақсыр, хан ием! Олжам сізге тарту, – деді.

	Хан оған алғыс айтып:

	– Бетің жаудан қайтпасын! Халқыңа қалаулы бол, – деп «Аллаһу акпар» айтты да, Көкшетауға жалғыз барған Бәйтелі батырды шақырды. Абылай хан Бәйтеліге:

	– Кел, батырым, Көкшетауға халқым деп жаныңды шүберекке түйіп жалғыз барған ерлік еңбегің үшін мына олжаны саған сыйладым, – деді.

	Бәйтелі батыр:

	– Құп тақсыр, хан ием! Ақтаймын үмітіңізді, – деп серт беріп, Жайылмасты алдына жерден көкпардағы дәу серкені іліп алғандай іліп алып, алдына өңгере басып алып өз тобына қарай әкетті. Бәйтелі кейін осы қырғыз батырын соғыс тоқтағаннан кейін қырғыздың жоқшыларына аман сақтап бағып тұрып он адамның құнын алып тапсырып берді. Батыры жеңіліп тұтқын болып кеткенін көргенде қырғыздар ішқұса болып, көздерінен жас төгілді. Намысқа булыққан қырғыз елінің ендігі бір батыры Қабыл деген екен, оның да аты көпке жайылған, апайтөс көкжалдың өзі еді.

	– Жекпе-жек! Жекпе-жек! – деп айғайлап найзасын оңды-солды үйіре сілтеп шауып шықты.

	Бұл кезде қазақтардың рухы өсіп, көңілі тасып тұрғанды. Кіші жүздің атақты батыры Серке күш перісі құрыштап, ашуы сыртқа теуіп, екі көзінен от шашырап, бара жатқандай болып, тұлпарына қамшы басып, Абылайдың алдына жақын келді. Абылай күректей алақанын қосарлай жайып, кең маңдайын көтере тұрып:

	– Я, құдайым ақ жол бере гөр, я, жалаңаяқ піріме тапсырдым. Медет бере гөр! Бар батырым бағың жансын! – деп бет сипады.

	Ханнан бата алған соң Серке батырдың көңілі толып, жігер-күші тасқындай түсті. Ол қарсы жағына айбарлана қарап, биіктен шүйіліп, құйылған қыран құсша қырланып қылышын белінен суырып алып, қырғыздың батырына төне қарап:

	– Жекпе-жек! Жекпе-жек! – деп тұра шапты. Қабыл да ақ найзасын қолына алып, Серкеге қарсы ұмтылып, тірей тұрмақ еді, Серке оның найзасын қылышпен қағып жолатпады. Қабыл қаңқып кеткен найзасын оңтайлағанша тез ұмтылған Серке қылышпен Қабыл батырды желкеден асыра басына көсіп қалғанда, алмас қылыш дулығаны кесіп өтіп, Қабылдың басына едәуір батып кетті. Қабыл есінен тана аттан құлағанда қырғыздың бір тобы ат қойды. Екі батыры қабат жеңілген қырғыз жағы намыс отына өртеніп, тобымен ат қойғанында қазақ батырлары да ұрысқа рұқсат алып, Серке батырды қорғауға лап қойды. Екі жақтың да батырлар тобы майданда ұрысқа кірісіп кетті. Шаншып, қағып, шауып, жабал қимылға өткен. Екі жақтан да аттан құлап қалушылар, жан тәсілім болушылар көріле бастады. Біреулер жауына сыртын беріп қаша жөнелсе, алдынан қарсы көмек келіп, қосылады да ол да артқа айналып, қайта соғысқа кіреді. Қырғыз жақ он-он бестен ат қойып, соғысқа енсе, қазақ та солай істейді. Ақыры жиырма, отыз, қырық, елуден ат қойып, қосыла соғысып екі жақтың адамы жүз-жүзден де асып кетті. Жүз-жүзден қосыла келіп әр жақтың ұрысқа кірген адам саны мың-мыңдап қоян-қолтық соғысқа айналды. Бірі қашса, бірі қуып, ұрыстың қаталдығы қанды қылыш, қызыл тілді найзалармен айшықталып барады. Бірақ бірін-бірі қашырғанмен, қашқаны көп қосынға барып тоқтайды да, қуғандар көп қосынға кірмей кері қайтады. Осылайша қатты соғыста екі жақтан да адам өлімі тым көп болды, соғыс майданындағы жырашық, жылғалардан адам қаны суша ағылды.

	Абылай қазақ ханы болғалы мұншалық қатты соғыс болмаған еді. Абылайдың өзінің де қаны денесін белгісіз бір күш құрыштап тоқтатпады. «Мен бүйтіп жан сауғалап тұрғанымда жұрт не дейді?» деген ойларда оның жанын мазалай берді. Ауық-ауық Абылай хан да арғымағына қамшы басып, соғысқа кіріп, біршама дендете ұрсып қазақ батырларына күш қосады. Ханның бұл қимылынан шабыттанған ер-азаматтар «Ез тірліктен ер өлім артық», «ешкімнен жанымыз артық емес» деп ұрысқа ерен күш, тасқын жігерлерін тасқындата кіріп кетеді. Бірде қазақ жағы дендетсе, енді бірде қырғыз жағы қазақтарды жапыра соққылап тықсырады.

	Бұл күні күн батып, қас қарая Абылай хан ұрыстан қайтып шықты. Қазақ қосыны да шегінді, қырғыздар да шегініп әр екі жақ өз туларының астына барып, түнгі тынысқа айналды. Екі жақтан да талайлаған боздақтар жан үзді. Талайлағандар жаралы болып ұрыс сабынан шықты. Түн қараңғысында екі жақта өлген адамдарын, ара-тұра алып қайтып, түн жамыла жерлеуге әкетіп жатты. Түнгі тыныста әр екі жақта қосындарын ат үстінде сапқа тізіп, атыраптарына кезек күзет қойып, ат жалында көз шырымдарын алысып жүріп таңға ілінді. Таң атып, жер жүзіне жарық түскен соң екі жақтың қосыны да өз саптарын қайта түзеп, жалауларын көтере желпіп бір-біріне қыр көрсете бастады. Әр жақтың әр-әр батырлары, өз жасақтарын түгендеп, өлгенін, қалғанын анықтап, сақадай сайлана бастады. Екі жақ бір-біріне қайта төніп келгенде қырғыздың Барқы деген батыры ат ойнатып алға шықты да:

	– Жекпе-жек! Жекпе-жек! – деп айғай салды. – Мен қырғыз батыры Барқы болам, өлуге асыққан қазақ батыры келіңдер, қане, – деп айқұлақтанып, найзасын оңды-солды үйіріп, майданда айнала шауып ат ойнатты.

	Мұндай астамдыққа оған тұспа-тұс тұрған найман батырлары ішінен Әлібек батырдың қаны қайнап, жауырыны құрыштап, екі аяғын үзеңгіге шіреп тұрып, аузын кере қарс ашып есінеді. Шарболат белдік, қанжар, дулыға, сауыты – бәрін де тас түйін киініп, тұлпарына қамшы басып, Абылай ханның алдына барып жекпе-жекке шықпағын айтып, ханның бата-ықыласын сұрады. Абылай хан оған оң қолын көтеріп рұқсат беріп, Алладан медет тіледі. Әм жалаңаяқ пірім жәрдем берсін деп тіледі. Әлібектің қайраты тасқындап, хан алдынан атын бұрып, жау батырының жалғыз тұрған тәкаппар тұрысына туралап ат қойды. Қарап тұрмай қырғыздың Барқы батыры да қарсы шапты. Екеуі де келе бір-біріне найза сілтеді, екі айналып қағысып, қайта сілтеп найзаның ұшын тірегенде Барқының сауытының көзінен Әлібектің найзасы кіріп кетті. Барқының денесіне найза кіріп кеткеннен кейін, ол да өзінің ендігәрі төзе алмасын шамалап, атының басын кейін бұрды. Әлібектің найзасы Барқы батырда кетті де, Әлібек алмас қылышын оңды-солды үйіріп, оның артынан қуа жөнелді. Әлібек оны қуып жетуге таянғанда қырғыз батырлары Барқының алдынан шапты. Оларды намыс оты күйдіріп, жандырып барады. Әлібекті ортаға алып, жабылып жазым қылу қаупі төнді. Әлібек те кейін айналып қашпай, қарсы келгендерге қылышын оңды-солды сілтеп, «жекпе-жек», «жекпе-жек» деп асқақ ұран көтерді. Қазақ батырлары да мұны көріп қаны қызды, қарап тұра алмады. Бір тобы лап қойып Әлібекті қорғауға ұмтылды, екі топ батырлар аянбай бір-бірін қырып-жойып барады. Қазақ батырлары Әлібекті арашалап, шетке тарта ығыса бергенде қырғыз жақтың тобы көбейе бастады. Тобы көбейген қырғыз қазаққа басым келіп, тықсырып келеді. Мұны көрген қазақ батырлары да тобын жазбай қайырыла соққылап, қырғыз тобын ыдырата бастады, шетінен әр екі жақта топтарын көбейтіп, осылайша топтық соғыспен жүріп, бірін-бірі жеңе алмады. Екі жақтан да өлім-жітім аз болмады.

	Осындай қанды қырғын ұрыс бір күн болып кеш болды. Шам жамырап жұлдыз шықты. Қою қара түн құшағында әр екі жақ кері шегініп, өз қосындарының етек-жеңін жинап, өлі-тірісін байқасып, ас-суларын ішіп жатты. Тағы бір түн өтіп таң атты. Меңіреу табиғат байтақ дала төсіндегі болып жатқан қазақ, қырғыздың қырғын соғысына міз бақпайды. Жалғыз-ақ мынадай қанқұйлы, қара нөпір соғыс қимылынан дала торғайлары да, тіпті құрт-құмырсқа, кесіртке, жылан-жыбырлар да жан сауғалап алыстап кеткен көрінеді. Екі аяқты есті жануар адамдардың мынадай қырғыншылығынан аза бойы қаза болып, жиіркенетін көрінеді. Демек тыныштық адам тұрмақ, қыбыр еткен жәндікке де қажет екен! Кім білсін, мылқау табиғат дегеніміз мынау қазақ пен қырғыз жерінің шекарасындағы жалпақ дала, нар таулар, ана өзен, айдын көлдер қабағын тарс түйіп, қамығып, адам өліміне қайғысын ішіне бүгіп жатыр ма?





XVII тарау


	ҚЫРҒЫЗҒА ЖОРЫҚ ЖЕҢІСІ



	Қазақ-қырғыз шекарасындағы байтақ дала шаңытып, сүреңсіз күйде жатыр, тағы бір түн өтіп, жарқырап шығыстан алтын табақ күн де созыла шығып келеді.

	«Бұлардың соғысы әлі тоқтамады ма?» деп жалпақ әлемге мейірсіз қарағандай, екі жақтың қосыны тағы да сырнайларын тартып, дабылдарын қағып, сап түзеп соғыс алаңына даярланды. Диуана да майданға барып, қазақ қосынын бетке ала бір шетте отырған-ды. Диуана тек бүгін емес, әр күні осылай. Ол да жұрт көзіне үйір болып қалғандай. Оның қалай отырып, қалай жүргенімен де ешкімнің жұмысы жоқ, тек оған қадағалай көз сап жүретін Абылай ғана. Абылай хан іштей «Я, пірім, жар бола көр!» деп құпия сиынатын да болған.

	Бүгін таңертең Абылай ханның іс-қимылының басқашалау екенін маңындағылар байқаған еді. Ол бүгін бір ерекше толғаныста тұрғандай, ерттеулі тұрған ақбоз тұлпарының қасына барып, маңдайынан сипап, онан соң о жақ-бұ жағына шығып қарап: «Дәл бабыңда екенсің, жануарым!» – деп қойып, ордасына қарай беттеді. Ордада жұрт қатталары, бас батырлар, жасақ басылары жиналып, хан жарлығын күтіп отыр екен. Хан тағына отырысымен жұртына жағалай қарап шығып, сөйлеп кетті.

	– Үш күн болды, біз қырғыз ханның жобасынан аса алмадық, бірталай шығын да тарттық. Жасақты аздан шығарып соғысып, соғысты ұзаққа созып бізді талықсытып барып қуалап тастау Атеке ханның жобасы екенін байқадық. Біздің жеріміз алыс, ол өз елінің шетінде, халқына арқа сүйеп отырған, ат жаңалауына, азық толықтыруына, тағы басқа жақтардан бізге қарағанда алаңсыз. Ірге күші мықты, «көшкен елдің бұқасын еру елдің тайыншасы қорқытады» деп отыр. Бұл айыр қалпақты қу жырық, оның қулығына шынында да құрық бойламайды. Біз енді оның ой жобасын бұзамыз. Ұрысқа келген екеміз, жеңеміз. Ар-кегімізді жаудан қайтарамыз! Бізге көрсеткенін еселеп көрсетеміз деп келдік, сондықтан соғысқа келген барлық жан бірі қалмай аттансын! Жауды басқын күшпен тып-типыл жоямыз! Аттан, қазақ, аттан! – деп жиын тобын таратты. Қазақ батырларының тасқын күші сайлауыт тұлпарларына міне сала «Аттан!» деп өз қосындарына қарай құйын-перен шаба жөнелді. Батырлар кек түтегін ат іздерінен атқылап, өз-өз топтарына барып, сапқа тұрғызып, бұйрықтар беріп жатты.

	Ұлы жүз батыры Әлеке Алтын Садақ, Шапырашты Наурызбай, Әлібек, Найман Төлек, Табын Серке, Қара-керей Қабанбай, Қанжығалы Бөгенбай, Жаппас Өтетілеу, Есет Тама, Қантай Жана, Тарақты Көбек, Уақ Сары Баян, Қоңыраттан Бәйтелі, Жаманқара, Алшыннан Абай, Арғын Олжабай палуан, Жалайыр Жәтен батыр, Қыпшақтан Шорман және басқа қазақ батырлары да жонданған жолбарыстардай айбар шегіп өз қосындарын бастап, жалауларын биік-биік бұлғап, қырғыз қосынына қарай:

	– Аттан, Абылай, Абылай! – деп ат қойды. Абылай пірінің ықыласын естіп, көзіне жас іркіліп, бойына бір керемет күш құйылды.

	Абылай ханның алдына жалаңаяқ пірі келіп, зор дауыс салды:

	– Абылай, қолыңды көтер, мен саған бата берем! Жауыңды бүгін жеңесің, Алла жар болсын! – деді де оң қолын оң жақ ұртына тыға салып, қайта суырып алып, «аттым» деп сілтеп қалды. Сол-ақ екен, бүкіл әлемді ақбурыл түтек тұман басты да кетті. Абылай қазақ туын көтеріп алға шапты. Диуананың қалай кеткенін ешкімнің де көзі шалмай қалды.

	Қырғыз қосыны шұғыл күйге өтті. Аяқ астынан жер қайысқан қазақ қолы найзағайдай шатырлап төніп келген сүркейлі қара бұлттай төңкеріліп келеді. Оның арасынша ақтүтек басты да кетті. Қайдан шыққаны, кім айғайлағаны белгісіз, «Абылай, Абылай, Абылай, жау қашты, жау қашты!» деген асқақ зор дауысты айқайлы үндер жер әлемді жаңғыртып, қара жерді бесігінде сілкіндіргендей болды да кетті. Абылай хан көтерген қазақ туының майданға келгенін көргенде қырғыз басшылары қазақтың жеңіп бара жатқанын сезгендей қорқыныштан жүректері атша тулады. Қырғыз батырлары майданнан бет бұрып, шегінуге бет алды. Жан-жағын көру мұң, қосынның хал-жайын біле алмаған Атеке хан еріксіз қырғыз туын көтеріп артқа қарай ат басын бұрып, жан-жағына алақ-жұлақ етіп қарағыштап, апанынан айырылып, құйрығын қыса зытқан көкжал арландай астындағы арғымағын тебініп-тебініп қалып, туын жықпай өз басын қорғап қалудың қамына өтті. Ақтүтек тұман Барқыт белге шыққанында бір жарқ етіп сейіліп қалғандай болып еді, қара қорым қырғыз қосыны жапырыла қашып барады екен. Қазақ қолының о жақ, бұ жағына көз жетпейді. «Абылай, Абылай» деген ұрандар Атекенің құлақ түбінен шығып, қақ төбесін темірдей болып, жүйкесін шымырлатып өтті. Өзі де байқаса, қырғыз қосынының жуан ортасында кетіп барады екен, «Абылай» бір алып күш болып төбесінен төніп келе жатқандай бір түйсік жүрегіне тулап енді де, құлақ түбі шыңылдап, қос шекесі солқ-солқ етіп барып, таумен қоса «Абылай» деп жаңғырығып кеткендей еді. Тау дегеніміз – қазіргі қырғыз Алатауы, неше күнгі қазақ, қырғыздың қанды соғысында міз бақпай тұрғандай-ақ еді. Бүгін осы Алатауда «Абылайлаған» қазақ ұранына, онымен қоса «жау қаштылаған ащы дауысқа қосыла кеткендей. Бірге айғайлап, Атекені айыптап тұрғандай, түксиіп, сұстанып, алып тұлғасымен Атекенің төбесінен төне қарап тұрғандай.

	Қырғыздар сол қашқаннан мол қашты. Қазақ, қырғыз шекарасынан алған ұрыс шебінен еріксіз айрылып, құздан құлаған құланша табандарын аралықтағы ұзақ адырлы қырға, сазды алқаптар мен сайын далаларға, сағымданған сар далаларға тірей алмады. Қазақ батырларының садақ жетер жеріндегі оқ тигендері аттан құлап, аттары жасақ қосынымен бірге бос шауып кетіп барады. Қайырыла садақ тартар күйден де айырылды. Таңнан басталған осы сұрапыл соғыс кіші бесінде барып иынышталып, ақыры қырғыз қосынын қамал қорғанысына апарып тықты.

	Қырғыз ханы кейінгі істің байыбын ойлап Алатаудың құзар шатқалының аузынан қамал құрып, қақпа бекітіп қойған. Одан ары өтіп қашуға ондағы қатын, бала, мал-мүлкін қия алмады. Қамал сырты терең ор қазылып, қорған ұзаққа созылған. Қамал ішіне кірген соң Атеке хан туын биікке орнатып, қосынның алды-артын тосып, қайталай сап түзеді. Бүкіл қырғыз Алатауының құзар шатқалына артын беріп, өздерінің қатын, бала, мал-мүлкін қазаққа тастап кетуге ерлік намыстары жібермей, өліспей-беріспейтін кезге жеткенін байқатты. «Бұл жерден қашу – намыс, қашқанша жау қолында өл, жастығыңды жастана жат, қырғыз баласы», – деп жарлық шашты Атеке!

	Сол кезде Абылай да қырғыздың қорғанының сыртындағы бір биік тұғырға туын тігіп, қосынның алды-артын тосты. Қазақ батырларының рухы өсіп, жігері тасып, жасақтары айбарлана түсті. Қорған сыртында ат ойнатып, қыр көрсетіп жүр. Қазақ батырларының алуан түс, сан бояулы тулары да биік-биік орындардан көрініс беріп, айбарын асыра түсті.

	Қырғыздар қорған сыртындағы терең қазылған орларын үлкен қорғаныс, мықты бекініс білген. Ал қорған ішіне бар халықтың кереге-уығын, киіз-кілемдерін жинап бекініс еткен. Одан ары барлық ат-көлік, төрт түлік малын қоралап айдап, байлап-матап неше мыңдаған жылқыны шұрылдатып, алдарына ұстап оққа қалқан етіп, өз жандарын аман алып қалудың айласын осылай тапқан. Қазақ жасақтары орға жақын барса қырғыздар бекінісінде бұғып жатып алып, мергеншілеп атып түсіре береді. Ал қазған ордан қазақ қолы өтуі де, орға таяп баруы да қиын болды. Қырғыз қазақты орға жақындатпайды. Осылайша қырғыздардың айласы тағы да асты. Қазақ жасағы ордан атпен өте алмаса, алдына ордан ары да сонша көп қорған жасап шеп жайған қырғызға бару емес, қазақ оқта-текте болмаса оқ дарыта да алмайды. Ал қырғыздар қазақтың оқ жетер жерге барғанын қалпақтай ұшырды да тұрды. Ал қырғыздар жайланып орнығып, есін жинап, күшін мығымдап, тау шатқалында қосындарын іріктеп, басқын шабуылға әзірленіп жатқандай. Қорған ішіне жинаған тосқауылы мен ат-көлік, матаған топ-топ жылқы аралықтарының бәріне садағын сайлап, құралайды көзге атқан мергендерін ғана әр жер, әр жерге қадап қойған көрінеді. Қорған іші тұрмақ, қазақ батырлары қорғанға жақын барудан да қалды.

	Қазақ қолы құр айбар шегіп үш күн ұрыс салса да өз жақтарынан шығын тартты. Тіпті қырғызға еш зиян дарыта алмағандарына да көздері жетті.

	Абылай хан алдына жұрт жақсыларын, жасақ қолбасыларын шақырды.

	– Қырғыз қамалын бұзудың айласын қалай табамыз? – деп ақыл тастады жұртқа. Бірі олай, бірі былай әдістеу керек десіп, бар адам өз тапқан ақыл-кеңестерін ортаға тастады. Бірақ бұл айла-әдістерінің ешқайсысы да Абылай ханның көкейіне қонбады, ойынан ойып орын алмады. Абылай хан едәуір толғаныстан кейін кеңесте отырғандарды айнала бір шолып өтті, оның өз ұсынысын айтарда осылай толғаныс жасайтынын жұрт білуші еді. Жұрт ханға ықылас қоя, ұмсына қарады.

	– Жарандар! Менде бір ой түйіні түйіліп келіп тұр, көбің кеңесіп көріңдер, – деді тамағын кенеп, жұртқа тағы бір мәрте бажайлап қарап.

	– Айтыңыз, ханеке, – деген қариялар да, жасақ басылары да бұл шаққа дейін Абылай ханның өз ойын айтқызып, тыңдап көрмеп еді. Хан сөйлеп кетті:

	– Қырғыздың Алатауында ағаш көп, біздің қосынның әр адамының беліне байланған айбалталары бар, қалың адам қалтарыс жақпен тауға шығып, ағаш кесіп, ағашты атпен сүйреп келсе, аса мол ағаш жиналады, атты кейін қалдырамыз, қару-жарағымызбен ағашты сидамдап, келтелеп кесіп аламыз да адамдар қалқасы мен еңбектеп, алға, орға қарай домалата береміз. Домалатып барған соң бірден дөңбекті өзімізге қалқан етіп тұрамыз да, қалған дөңбектерді орға дөңгелетіп, түсіре береміз, дөңбекпен орды толтырып болған соң ат та, адам да өтіп шыға алады. Өткен соң қырғыздың өздеріне қалқан үшін матаған қалың жылқысын, матауларын қиып-қиып қоя берсек, қыстығып тұрған жылқы тауға қарай қашып өздерін басып кетеді. Ал бізден бір адам он атқа ие болып ұстап тұрсын, осы кезде олар аттарды қосынға жеткізсе болғаны, жасақ түгел бір уақытта аттанып, қырғыз қосынын селше басамыз. Сосын әсте қайтпай соғысып, қырғызды шатқалға қуа соғып, жермен жексен етеміз! – деп ханның сұлу көз жанарлары қарақоңырланып, күлімсіреп отырып сөзін аяқтады. Отырған кеңесшілердің де «бұл табылған ақыл екен» деп жүздеріне күлкі үйіріліп, отырған орындарынан қозғалаңдап кетісті.

	– Табылған ақыл!

	– Қырғыз сосын жеңілмей қайда барар?

	– Қатын, қызын олжалау, мал-мүлкін талауды көрсін, бәлем, Атеке жырық!

	– Мен осы жолы Атеке ханның басын найзама ілмей қайтпаймын, – деп орнынан атып тұрды Қаракерей Қабанбай батыр. Томағасын тартқанда дүр-дүр сілкінген қарт қырандай, дүрілдеп кеткендей болды. Алып тұлғалы батырдың биік бойына отырғандар сүйіне қарады. Оның жүзінде күлкі жарқылы мен ашу, ыза, кек жарыса толқын жайып бара жатқандай. Екі құлағының түбі қызғылт тартып, атжақты екі бетінің түгі тікірейіп кеткендей болды қарағандардың көзіне, Қабанбай батырдың бұл тасқын жігері мен сұсты бейнесі Абылай ханды да қайраттандырып, қанағаттандырып жібергендей еді. Ол ғана емес, осы кеңесші дөкей топқа да күштеріне күш қосып, жігерлерін құлаштап-құлаштап, жанып-жанып жіберген тас қайрақтай сезілді батырдың мына қимылы. Ол қылышын қынабынан жартылай суырып барып, қайта серпіп, қынына сұғындыра салды да, орнына қайта барып отырды.

	– Көбің лайық тапсаңдар, бірлік осы! Ал аттаныңдар! Қимыл құпия болсын, сыр шашылмасын! Тауға шығуда, түсуде қалтарыстармен қимылдаңдар! Жау жақтан жансыздар өтуден қырағы болыңдар!

	Хан жарлығы осымен бітті. Осы бір күн осы жобамен іс істелді де, кеш бата қалың дөңбек қырғыздың ор қорған, бекінісіне қарай тұс-тұстан жамырап дөңгелене берді, адамдар дөңбек қалқасында қырғыздың мергендерінің садақ оқтары ағаш дөңбектерге қадалып барып, тынып жоғалады.

	Батар күннің қызылы көкжиекті нарттай қызартты. Қырғыз жақ қазақтың жоспарының тегі қалай болып бара жатқанын анық біле алмай, кешке дейін дағдарып дал болды. Бекініс орларының басынан аяғына дейін тұспа-тұстарынан қалың ағаш дөңбектердің орға қарай домалап келе жатқанын аңғарғанда барып, қазақ қосындарының жаңадан әдіс-айла тапқандарын білді де, шын дағдарды. Күн батар алдында қазақ жасақтары орды ағаш дөңбектермен толтырып үлгерді де, тағы сол дөңбекпен қалқандарын дөңгелетіп барып біреулер қырғыздарды атқылады. Енді біреулер олардың матаулы тұрған қалың жылқысының арқандарын қиып-қиып қоя берді, арқаннан босаған қыстығып, шиыршық атып тұрған қалың жылқы шұрылдап, Алатау қайдасың деп тауға қарай үдере қашып, қырғыздардың жаяу жасағын басып өтіп, тау шатқалына тығылған қалың халқына да қайыру бермей, құйрықты тігіп, осқыра тартып, ойнақтай шауып кетіп жатыр.

	Қазақ қосыны қырғыз жасақтарына жаяу араласа бастағанда арт жақтағы он атқа бірден ие болған адамдар да аттарды алып жетті. Мынау менікі, мынау сенікі деуге мұрша жоқ, әр адам алдына ұшыраған атқа қарғып мініп, шашақты көк сүңгі найзаларын сілтеп, қылыштарын қыннан суырып алып, оңды-солды сүйкеді-ай келіп, найза мен садақ қолданылмай, көбінше қылыш, қанжар сілтенуде, қырғыз жасағы да үдете түсті. Бірақ қазақ атты, жаяу болып басым келді, қырғыздың көбі атқа мінуге, аттарына жетуге үлгермеді. Сондықтан қазақ батырлары қырғызға өктем келді, қырғыздың қай тобына кірсе де, шалғы тиген қурайдай жапырды. Дегенмен қырғыз қосыны түп қотарыла қашуды қойған, өйткені қашқанымен барар жер, басар тауы қалмаған, таудың қуыс-қуыстарын паналатқан қарайған қырғыз халқын өздері шегініп басып, қазақ жасақтарына қырғындатуға ерлік ар-намыстары жібермеді. Өлісуге бар, берісуге жоқ, қызыл жайма қырғын болып барады. Қазақтың көптігі қырғыздан әлдеқайда басым еді. Жарқылдаған қылыш жарқылында Қабанбай батырдың Атеке ханға бетпе-бет келгенін анық көрді. Атеке қолындағы қырғыз туын қасындағы жансерігіне ұстатып, алмас қылышын жалаңдатып, нар түйедей жирен қасқа арғымағымен Қабанбайға қарай атылып келеді екен, Қабанбайдың Қубас аты ол жетіп келгенде тік шапшып Атекенің қасқа арғымағын тізеден қағып, сүріндіріп кетті. Оның Қабанбайға шапқан қылышы создығып тигендіктен, дарымай өте шықты. Қабакең де Қубас аттың шапшуы мен ұрар жерін анық межелей алмай, Атекенің дулығасын сүйкеп өтті. Қабакеңнің шым болаттан жасалған қылышы басқа батырлардың қылышынан, тіпті әрқандай қылыш атаулыдан кемінде бір тұтам, екі тұтам ұзын еді де, жүзіне алмас жалатылған немесе алмаспен суарылған-ды. Кеспей сызып өтсе де алмас денеге дарып өлтіріп жіберетін-ді. Екі батыр аттарының бастарын қайта меңгеріп алды. Қатарынан-ай! Ай десіп бір-біріне бетпе-бет арыстанша атылғанда Қабакеңнің денесінің зорлығы, денеге қарай қолының да ұзындығы, қылыш сілтеуінің шебер әрі тездігі, әрине, Атекеден артық еді. Тұмшаланған қараңғы түнек түнде көзінен от жанған Қабакең оң қолын ұзарта құлаштап сілтегенде қылыштың қарыстан артық жүзі Атекенің оң шекесіне, оның қылышынан бұрын тиді. Қылыш дулығасын қақ бөліп, оң шекесін жарып жерге түсіріп кетті. Атекенің сілтеген қылышы Қабакеңнің дулығасының жиегін ғана жырықтап қолынан жерге түсіп кетті. Ал өзі өкіруге де шамасы келмей, аттан құлап түсті. Мұны сезе қалған қырғыз батырлары Атекенің сүйегін іліп ала қашпаққа ұмтылып еді, қазақ батырларының басқындығынан олар өз бастарын сауғалап шетке тарта берді өздерін. Сөйтіп Атекенің сүйегін Қабанбай батыр екі жасаққа тапсырып, өзі тағы да ұрысқа кірді, қырғыздың туы жығылды, ханы қаза тапты. Қырғыз батырлары жасақтарымен тауға қарай бет алып қашуға ойысты. Сол шақта «жау қаштылаған» ащы айғай тағы шықты, қайдан шықты, кім айғайлап жатыр, оны ешкім біліп жатқан жоқ.

	Қазақ қолы қырғызды Алатауға қарай тықсыра қуды, қырылғаны қырылып, тау паналап қашқаны қашып, қол көтеріп тізе бүккендері тізе бүгіп, қырғыз біржола жеңілді. Қазақ қосыны үш күн, үш түн байтақ Алатау қойнауларын тінтіп, ел шауып, дүние-малдарын олжалап, қатын-қыздарын алдыға салып айдап бір жерге жинады, қарсыласпағандарға қару жұмсамады.

	Абылай хан барлық олжаланған адамдар ішінен алдымен қазақтан қырғыз олжалап кеткен адамдарды танытып, тапқызып, иелеріне табыстатты. Қазақтан олжаланып, қолды болған отыз шақты адам өз ата-аналарына, аға-бауырларына қауышып, жылап көрісті. Онан соң Абылай хан тағы да бұл жолғы қырғыздан олжаланған адам, мал-мүлік сандарын қазақ қосынының бас қолбасылары арқылы қаттап, шоттатып анық санын алды, олар барлық олжаны жинап кең даланың төсін толтырды. Неше мыңдаған жылқылар Алатау шатқалына қораланды. Сосын қоңырат, дулат жақсылары, қазы Мамек би-бектері Абылайдың шақыруымен түгел келіп ханға тағзым етіп, алғыстарын жаудырды.

	Абылай хан «Ілгері қырғыз олжалаған қазақтың қыз-келіншектері мен басқа да адамдарын туыс-туғаны мен иелері танып, тауып алсын» деп жарлық етті. Онан соң «Қоңырат, дулат елі жиылған мал-мүлік олжадан, жылқыдан қалағанынша алсын, осыны сол елдің білікті би-бектері басқарып, елдерін риза етсін! Сөйтіп өткенгі қырғыз салған жарақаты жазылатын болсын! Ал қалған адам, мал-мүлік, барлық олжа қатталып, шотталып билер мен қосын қолбасыларының басқаруында үш жүзге үшке бөліп тең берілсін. Жүздер өз ішінде де барлыққа тең болып берсін! Ел-жұрт риза болсын, ханның орда маңы қарауыл қосынына, орда қызметкерлеріне әр жүз өз бөліктерінен өзінен шыққан адам санына қарай үлес беретін болсын! Ешкім де өзінің қара басының қамын ойламасын!», – деп жарлығын аяқтатты. Қолды болып, қоршауда тұрған қырғыз елінің мүсәпір кейіптегі халқы ортасынан:

	– Дат, тақсыр, хан ием! – деген қыз баланың дауысы шықты. Абылай хан және хан маңындағылар құлақ түре қарады.

	Абылай:

	– Дат айтқан адам алға шығып келсін, – деді. Сүмбедей қара қасқа арғымаққа мінген, шашын желкесіне түйген, еркекше киінген қыз ақбас атанды үстіне қалы кілемін жапқан бойда жетелеп алға шығып, Абылай мен Қабанбай батырдың қарсы алдына келіп тоқтады. Абылай қызға қадала қарап тұр. Арғымақ үстіндегі тұлғасы тіп-тік өскен, жас қарағайдай сымбатты екен, қызғылтым беттері шұғынықтай жайнап, екі көзі жас ботаның көзіндей шалаша жанып тұр. Жас баланың жұдырығындай аппақ иегі жылтырап, әдемі қыр мұрыны мен оймақ аузы үріп ауызға салғандай екен.

	Хан оған:

	– Айт датыңды, – деді.

	Қыз титтей де именбей тұрып, арғымағынан лып етіп түсіп, ханға қарап тұрып:

	– Тақсыр, хан ием, – деп тағзым етті. Хан басын аз ғана изеп қойды, қыз сөзін жалғады. – Мен Атеке ханның қызы – Ағайша ханшамын! Осы ұрыста Абылай ханды атсам деп армандағам, екі мәрте нысанама алдым да аттым, қасиетті ханның періштесі қақты ма, оқтарым тимей иығынан жанап өтіп кетті, үшіншіге реті келмеді.

	Осы күнәмді кешіріңіз, хан ием! Айыбым үшін өзімнің он екіде бір гүлім ашылмаған ханша қара басымды, хан, сізге, сіз алмасаңыз, әкемді өлтірген Қабанбай батырға тарту еттім, – деп басын иіп тағы бір тағзым етті. Сосын, сөзі үзілмегендей тағы да аз тынып алып сөйлеп кетті: – Тағы мынау қара қасқа арғымағым, ақбас атаным, қоржында мың жылқының құнына тең келерлік алтын, күмісім бар. Абылай ханға тартуым, – деп тоқтап қалды.

	Қырғыз, қазақ жасақтарының қатты ұрысында, Абылай хан да ұрысқа араласып жүргенде екі мәрте оң иығының үстінен садақ оғы киімін сүйкеп өткен, ханның ойына сол оралды. Хан оған сөзінің таусыла қоймағанын шамалап, қарап тұрды да:

	– Ал өзіңде не талап бар? – деді. Қыз тоқтамады.

	– Әкемнің сүйегін қолыма берсеңіздер, дін мұсылман туысқан халық едік, қырғыз елі қастерлеп өз қолдарымен өзінің туған жеріне қойса, – деді.

	Абылай хан мына батыр ханша қыздың түпкі мақсатын енді ғана жете ұғынғандай болды. Ол да шорт кетті:

	– Барлық тарту-таралғың қазақтың хан ордасына тапсырылсын! Ал өз басың бізден азат! Әкеңнің сүйегін өз қолыңа алып қайтсаң болады, – деп кесім жасады. Ханша Абылай ханға қайта-қайта тағзым етіп, арғымақ аты мен ақ атанын, қоржын-қолаңымен Қабанбай батырға тапсырып берді де, қырғыз би-бектерін шақырып Атеке ханның мүрдесін аққа орап алып кетті.

	Дәл осы қырғыз Алатауының етегінде қазақ қосыны бес тәулік еру жатты. Олжа болысуды, әділ таразы бітіріп, барлық би-бек, жасақ қолбасылары, жасақтарға дейін риза болды. Абылай хан үш жүздің игі жақсылары алдында Қабанбай батырға аса зор алғыс айтты, қалжыңшыны аралас:

	– Уа, Қабеке хан батырым, Ағайша ханша саған лайық еді, бірақ тоңазып жатқан жылан жылы қойынға кіріп, бойы жылынып, тірлікке бет алғаннан кейін бойын жылытқан адамды шағатынын білерсің, – деп оған қарап еді, Қабанбай батыр күлімсіреп бас изеп тұр екен, хан мен бас қолбасы қазақтың бас батыры Қабанбайдың ойының ортақтығы, бірін-бірі терең түсінетіндігі тыңдап тұрғандарды таңғалтты. Хан тағы сөйледі:

	– Көбің тура көрсең, Атеке ханды өлтірген еңбегі үшін, Ағайша ханшаны болмаса да, ханшаның әкелген барлық тарту-таралғысын Қабанбай батырға сыйлыққа бердім, – деп орнынан түрегеп барып, Қабанбай батырдың қолын алды, батыр кең құшағын айқара ашып ханды қапсыра құшақтады. Екеуі бір-бірін қыса-қыса құшақтасып барып ажырады.

	Қазақ қосыны осы Алатау етегіндегі, қырғыз жеріндегі бес тәулікте бір жағынан соғыс жеңістерін тойлады. Олжа малдарынан қалағандарынша сойып, сорпаланып тынықты, өлген, шейіт болғандарға құран-хатым арнады. Тірілер батырларды мадақтап, ішіп-жеп, ойын-тамашалар жасап бой жазды. Үш жүздің біліктілері Абылай хан айналасында ханға да, өз араларында да сый-құрметтерін көрсетіп, бірін-бірі сыйлап қонаққа шақырысты. Алған олжаларынан бір-бірлеріне сауға ұсынып, бірлік-ынтымақтарына белгі етті. Абылай хан өзіне келген барлық тарту-таралғы, сый-сияпаттарды Қаз дауысты Қазыбек биге табыстап, орда қазынасына енгізіп, сақтауды бұйырыпты.

	«Бұдан кейін соғыстан түскен олжадан маған үлес бөлінбесін, өз басыма арнап сый-сияпат, тарту, таралғы қабылданбайды!» деп жарлық етті.

	Үш жүздің бірлігі болса, ешқандай жаудың да, жардың да ала алмайтыны қазаққа айдан анық болды. Олжадан қалған қырғыздың кінәсіз халқына ешкімнің де соқтықпауын хан барлығына табыстады. Тау паналап кеткен қырғыз жасақтарының шашыраған күштерін өздері беттеп келмесе, ендігәрі қуғындамау, беттеп келгендерін қарсылығы болмаса болды өз еліне қосылып кете баруына жол қою – ханның тапсырмасы болды.

	Міне, осы қырғын соғыс неше ғасырға созылып, не аяқталмай, не тыныш бола алмай қырғыз-қазақ жауластығының жалғасы болды да, кейіндеп, уақыт ұзара келе қазақ, қырғыз халқы достаса берді. Жалғыз-ақ айтарлық бір ісі – Атеке ханның батыр ұлы ержетіп, бес қаруын асынып шыққаннан кейін қырғыздың жас күштерінен қосын құрып, найман еліне тұйықсыз бір шапқыншылық жасап келді. Онда Қабанбай батырдың ауырып жатқан кезі еді.

	– Әкемнің кегін аламын, Қабанбайдың басын қанжығама байлаймын, көзінің тірісінде елін шауып, қызын қатын қыламын, керегесін отын қыламын! – деп басқындап келгенде салмақты аурумен ауырып жатқан Қабанбай батыр, қарт қыранша сілкініп, бес қаруын асынып, далаға шығып, ерттетіп қойған Қубас атының кекілін саусағымен тарап, әлі де жанарының жалыны өше қоймаған көз отына қарап тұрып:

	– Е, Қубас ат, сен келдің отыз сегізге, мен келдім жетпіс сегізге, Атеке ханның ажалын жеткізгенімде сен едің маған серік болған, сен тақымымда жүргенде сондай талай тарғалаңдықта күшің ерек тиген еді. Енді, міне, анау азу тісі арсиған жас арлан төске шауып, бастан алуға атылып келеді, жауға қарсы шаба алмасаң – саған серт! Жауды шауып ала алмасам – маған серт! – деп Қубас атпен серттесіп оған лып етіп міне сала, сайлана киген бес қаруы батырдың айбатын айдан асырғандай болып, басып келе жатқан қырғыз қолына қарсы шапқан болатын. Сол жорықта жас батыр Атекенің ұлын да қылышпен шауып түсіріп, басын найзасына шаншыған, осының шабытымен найман қосынының тез қамдануымен қырғыздың шапқыншы қосынын жеңіп қайтарған.

	Осы жорықта Абылайдың әділ билігімен шабылған қоңырат, дулат елі, Қазымамек бидің ауылы да тұтас үш жүздің жақсылары мен, жасақ, сардарлары да риза хош тараған. Ал Абылай ханға жансеріктері қошемет жасап, Ұлы жүз төрелерінен бір сұлу қыз алып берген-ді. Бұл сұлудың аты – Сөке еді. Абылай оны аларда да жеті ойлап, бір кесіп, қыздың ата-ана, заты, тегін, олардың зейін-зердесін, ақыл-парасатын ұғыстырған. Қыздың да зейін-зердесін ұғып, ақылдылығын пайымдаған. Ол ғана емес, сол жылы төрелерден тағы бір қыз алған, ол да солай, жан-жағын толық ұғынып, жұрт жақсыларының мақұлдық батасымен болған еді. Жұрт қатталары Абылайға көбірек әйел алдырып, тұқым, үрім-бұтағын көбейтсек, әр ел, әр ру төресіз болмаса, «төресіз ел, төбесіз жер болмайды» десетін болған. Ұлы жүз төресінен алған Сөке ханым да ұрпақты болса керек, оның әулеттері Алматыда өсіп-өрбіді деп айтылады. Ал сол жылы Сөкеден кейін жылға таяу уақыт өткенде, Абылайға жұрт қатталары алып берген тағы бір төренің қызы да ақыл, зейін-зердесіне сұлулығы сай перизат болса керек, оның да пұшпағы қанамай қалмапты. Ұрпағы Іле жақта, Құлжа қаласы көлемінде деп айтылады екен тарихи шежірелерде.

	Қазақ пен қырғыздың осы жолғы аса сұрапыл ауыр соғысы екі ұлттың әулеттеріне де мәңгі ұмытпайтындай сабақ қалдырды, әсіресе шапқыншы қырғыз әулеттері үшін. Бара-бара қазақ пен қырғыз арасынан қыл өтпестей достыққа жетті. Лайым осы достықтар мәңгілік сақталып, достық тамыры тереңге жайылып, бәйтерегі бүрлей бергей!!!





XVIII тарау


	ҚАЛМАҚТЫҢ ҚАЗАҚТЫ ШАБУЫ МЕН ҚАЛМАҚҚА ЖОРЫҚ



	ХІІ-ХІІІ ғасырлардағы Шыңғыс хан шапқыншылығы жалпақ әлемнің жартысын, жүйеден Еуразияны иеледі. Шыңғыс хан өлген соң, оның сайыпқыран төрт ұлы да моңғол қосындарының ат тұяғы тиген жерлерін Шыңғыс ханның бөліп беруі бойынша хандық құрып, үкім жүргізді. Олар ол жерлермен ғана шектеліп қалған жоқ, Шыңғыcтың шапқыншылық мирасын жалғастырды, өз хандықтарының көлемін кеңейтіп, өздерінен әлсіз елдерді, қалаларды басып алып өздеріне бағындырды, талан-таражға салды, әміріне бағындырды.

	Шыңғыстың үлкен ұлы Жошының тұңғышы Бату ханның інілері Бүрке хан мен оның інісі Тоқай Темірдің бастауымен Шыңғыс әулеті ислам дініне кіріп, ислам дініндегі халықтың діні де, ділі де бір болған әміріне айналды. Біртіндеп осы жол-жүйе Шыңғыс әулетіне жалғасып, Шыңғыс әулеттері әлденеше ұрпақ хандықтарын жалғап, түркі халықтарымен діні бір төреге айналды. Қазақпен біргелері қазақ болып мәңгілік төр иесі болып келді. Батудан бергі хандардың өзін шежірелік жазбалардан қарасақ, Тоқай Темір хан дүниеден өткен соң оның хандық орнына ұлы Томған, ол өткен соң орнына Құтлық Темір хандық құрған, одан соң Әлтемір хандық еткен, одан соң оның тағына Құтлық мінді, одан соң Мұхамед хан патша болды. Одан соң Жақып сұлтан, одан соң Шуақ сұлтан таққа мініп, Маңғышлаққа да үкімі жүрді. Одан соң Махмұд сұлтан билік құрды, одан соңғы хан Дінмұхамед сұлтан болды. Одан соң Жанмұхамед сұлтан хан болды, одан соң хандық дәурен Иманқұлыда, одан соң Абдолла ханда болды. Одан соң Нұрмұхамед хан болды, одан соң таққа отырды Абдолла Әзиз, одан соң Сұбманқұлы патша болып, одан соң оның патшалық орнын Әбілпейіз басқан-ды. Осындай Шыңғыс дәуірінен ғасырларға жалғасып келген билік жалғастылығы моңғол халқын Азия – Еуропа төсінде еркін құлаштатты. Бұрынғы қазақ жері Шыңғыс дәуірінде шапқыншылардың ат тұяғында тапталған. Абылай хан дәуірінде Жетісу, Қапалдан тартып, Алматы аумағында, тіпті одан арғы, бергі жерлерде де моңғол халқы көшіп-қонып, қыстап, жайлап жүрді. Түркі халықтарына хандық құрып, төрелік еткен Шыңғыс әулеті ислам дінін қабылдап, сол халықтың өз ұлтына айналып кетсе де моңғол халқы тайпа-тайпа күйінде, өзінің ұлттық тегін сақтады. Діни сенім-нанымы да бәз-баяғысынша бола берді. Абылай дәуіріне келгенше талай-талай ғасыр жалғаған моңғолдың қазаққа жасап келген шапқыншылығы, талан-таражы біткен емес. О кезде моңғолдың батырлары да мол болды. Халқынан жасақ ұйымдастырып, жүздеген қолымен жеке бір батыры-ақ тұтқиылдан басып келіп, қазақтың оқшау тайпа, ауылдарын тұйықсыз шауып, адамын, мал-мүлкін олжалап кету әр жылы болып тұратын. Қазаққа қарағанда моңғолдың жаугершілікке келгенде тәжірибесі мол, әдіс-айласы мен ұйымдасу қуаты күшті еді. Көбінесе қазақтан сатқын тауып немесе қазақ тілін білетіндерден «жолаушы», «жоқ іздеген» болып келетін жансыздар жіберіп, қазақтың қайда, қайсы бай ауылдары оқшаулау отырған, оның жолы қандай, батырлары кім, жаудан қорғанысы қалай, қаншалық жылқысы бар, ол қайда, қайсы байда, қайда сұлу қыз, келіншек бар дегендей, міне, осы жағдайларды алдын ала иелеп алып, жетерлік сайлауыт күшпен тұтқиыл шабуылдап бейғам жатқан қазақты қан қақсатып кете баратын, қалмақтың арты шуалып, атам заманғы мекені сонау моңғол үстіртінде, жоңғарда жатқандықтан Құбылай хан заманнан жалғасқан Бейжіңмен қатынасы да, Чин хандығына қарастылығы да сақталып келген-ді. Сондықтан Чин үкіметімен жең ішінен жалғасып тарту-таралғы апарып, тоңқалаңдап бас қойып жүріп, мылтық, оқ, дәрі де алып тұратын болған. Бұл бір жағы Чин үкіметінің шекара қорғанысының қажеті еді. Бұрынғы қазақ, қалмақ соғыстарындағы садақтың үстіне мылтық істететін болған, бұған моңғолдардың иығы тіпті де көтеріліп, жан-жағына айқұлақтана қарайтын еді.

	Абылай хан дәуірінде қалмақ ханы Қалдан Серен еді. Моңғолдың, жоғарыда айтылғандай, толықсып, толысып тұрған кезі-тін. Ол да маңындағы халықтарға аранын ашып, жақ кірісін кере-кере көмейін құрқылдата үңірейтетін еді, оның ниеті, әсіресе қазақтың ұлан-ғайыр шұрайлы жеріне қарай ауа беретін, қазақтың тынышын ала беріп, ақырында ығыстырып алысқа айдап, қазақ жерін біржола моңғол иелігіне өткізіп алып, моңғол билігін кеңейтіп, тарихқа өшпес ат қалдыру Қалданның көптен көкейіне ұялаған арманы болатын. Сондықтан да моңғол батырларының ондап, жүздеп, кейде тіпті мыңдап, сайлауыт жігіттерден қосын құрып, шапқыншылар шығып қазақты шауып, олжалап келгеніне тектеу тұрмақ, айылын да жимайтын. Қайта қалмақ батырлары олжасының алдын Қалдан ханға әкеліп тарту еткенде миығынан күліп қабылдап алып, ырсиып тағында шалқалап отыра беретін-ді. Демек, бұл оның ішкі жымысқы есебінің қалмақ қарашаларындағы өркенді өрбуі болатын.

	Қалдан ханның Шырын, Шеріш деген екі арыстан інісі болды, өзімен бір туған екі бауыры мұндай дөкей інілерін Қалдан өзінің хандық тағының сенімді, мықты қорғандары деп білетін, әсіресе Шеріш аса батыр болып, моңғол ішінде ғана емес, бүкіл Азия өңіріне атағы жер жарған, теңдессіз батыр атанды. Ол бастап барған қалмақ қолы соңында, мейлі он адамы, мейлі жүз адамы болсын, олжаға батып келеді, беті қайтып көрмеген мұндай асқан батыр Қалдан ханның сыртқа қарата дөңайбаты, ел ішкі жақтан «ханға лайық нағыз моңғол батыры» деп бағалап, Шерішті әр көргенде бір мәрте оның сом тұлғасы, айбарлы келбетіне қызықтап қарап қалатын еді.

	Ол кезде қалмақтың халық саны да қазақтан көп болмаса, аз емес. Мекендеп жүрген жерлерінде нешелеген қалалар да бар, демек қалаға да, далаға да қожалық ететін, қазақтан әлдеқайда мықты халық саналатын. Қазақ болса Абылайдан бұрын қалмақ қай тайпаға, қайсы руға, қайсы орынға тиіп, шауып кетсе, сол халық қана шапқыншы жауына қарсы тұратын да, сайланып, жасақталып келген жауға тең келмейтін. Ал қазақтың басқа ру-тайпалары өздерінің сау қалғанын, шапқыншыдан аман қалғанын місе тұтып, өз бастарын ғана қорғап, «ақылды өз басын қорғайды» болып қала беретін. Тіпті кейбір тұйық кеуде, тоғышарлау би-бектер «өз басымызға пәле тауып аламыз, қалмақтың шамына тисек, қалмақ ерегесіп, бізді де шауып кетеді» десіп, қорғаншақтанып, қалмақтың көзінен аулақтанған боп, жамбастап жантайып, құлақтарына құрым киіз тығып алғандай болып, хан туысы қазақ ауылының, қазақ тайпасының, қайбір руының шабындыға ұшырап, қан жылап жатқанын білсе де білмеске, естісе де естімеске салынып, жарығына шықпайтын. Белуардан төмен аю жеп жатса, қорғандым деп басын бүркеп алып жата беретін есуастың қылығын істейтін-ді. Қалмақ батырларының қитығына тиюден зәре-құты қаша қорқатын.

	Қазақ өзінің сүтпен бітіп, сүйекпен кетіп бара жатқан осындай бастары бірікпейтін, қасиетімен бірге бейғам жасайтын. Азын-аулақ ығым-шығымға «қойшы, қайтеміз» десіп із қуыспайтын кең пейілділігі қосылып, әр жылғы қалмақ шапқыншыларының жұла тартып әкеткенін «Ойсырата бүлініп кеткен не бар? Қойшы, қайтеміз соны!» – деп салғырттанып та кете беретін. Ал, қазақтың осы бейғамдығы мен кеңпұшпақтығын (иіс алмастығын) моңғолдар «қазақ бізбен тең емес, қорқады, бізге қол қусыруға лайық» деп шамалап, қазақ жерін босатып алуды, ығыстырғанның үстіне ығыстыра беруді ойлайтын-ды.

	Абылай хан үш жүзге хан көтерілгеннен кейін моңғолдар бір мезгіл ауқым түйді. Қырғыздың жеңілісінен кейін тағы да қазақты бақылаумен болды, тиіп-қашып, бұлап кетті, шауып кетті істері қиыр шеттерде там-тұмдап кезігіп тұрса да ондағы халықтар ханға хабарлап бүкіл қазақты дүрліктірсек май өкшемізге жақсы болмас, қоя тұралық десетін.

	Біраз жылдар өткен соң Қалдан ханның інісі Шеріш батыр бастаған қалмақ қосындары қолтық жаза ұрысу, тақым талдыра шабысуды аңсап, Қалданға айтып та, айтпай да қазаққа шапқыншылығын жиілете түсті. Қалдан да моңғолдың осындай толысып тұрған шағында қазақты жаз жайлау, қыс қыстауынан қуалап, көп ары ықсырып тастап, моңғол халқын ұшан-теңіз құнарлы да шұрайлы жерлерге, гүлденген сауда орталық қалаларына ие етсем деп армандайтын-ды. Тіпті Сарыарқаны, Көкшетауды, Қаратауды, Жетісуға дейін иемденуді де көздейтін.

	Осындай шақтардың бірінде, Шеріш батыр мол қолын бастап келіп қазақ елін шапты. Бұл жолы елге салған лаңы да қиын болды. Алған олжа, қыз-келіншегі мен мал-мүлкі де мол болды, көп ел қан жылап оның ат тұяғының астында қалды. Осылай жанға батқан шапқын, жаугершілікті, ел жақсылары қозғалып қалмақ шапқыншыларын қуамыз деп жан-жаққа хабарлап, қосын аттандырмақ болды. Абылай ханға да хабар жолдап адам жүргізді...

	Абылай хан бұл хабарды естіген соң қатты қапаланды:

	– Е, қазағым, ата жауың жағаңнан алды, алқымынан сықпасаң жаныңды жаһаннамға тапсырар, – деп дереу жарлық шашып, орда маңындағы қарауыл қосынымен атқа мінді.

	Әлібек батыр қазақ ханының жасыл туын көтеріп, қосынды бастады. Олар алда шабындыға ұшыраған халықтарға барып олардың күйзелген, күңіренген қалдарын көріп, «Мен Шеріш батырмын, маған қарсы келетін қазақ әлі туған жоқ!» – деген астам сөздерін естіген жұрт қатталары Абылай ханға құлдық ұрып, тапталған ар-намыстарына ханның жоқшы болуын тіледі. Шабынды көрген ауылдардың ер-азаматтары түгел дерлік жау жарағымен аттанып, сақадай сай еді. Абылай сол жиналған қосынды алып, көп аялдауға тағат таппай, шапқыншы жауды ізімен қуа жорық тартты. Көп қосын жинауға кешігіп қалары да хақ еді, Абылай қосыны алдына шақпын, хабарлаушылар жүргізген. Күн-түнімен жүріп, ертесі кеш бата баршылар қосын алдынан қайта оралды. Қалмақ шапқыншыларының қонып жатқан орнын айтып хабар жеткізілді. Абылай олардың артында қалайда ауыр қосыны сайлаулы болар, соғыс басталса артына хабаршы шаптырады, артқы қосыны келіп оларға қосылады, сонда қосынымыз біраз аздық қылады дегенді іштей шамаласа да, сыртына шығармады. Өйткені сыртқа шығарса жасақбасыларында да, жасақтарда да қобалжу туар. Олай болса біздің жақ алдымен рухын солғындатар деп ойлады. Сыр бермеген бойынша қазақ қосынның тастүйін болып жауды жатқан орнынан тырп еткізбей басуға жарлық етті. Қалмақтың қарауылшылары да хабарлаған, шынында қалмақ бар адамын бірақ апармайды, бір бөлімін апарады, бір бөлімін артына жасырып кетеді. Бұны да хабаршылар растап келді.

	Мейлі қалайда болсақ қазақ қосыны қалмақ шапқыншыларының жатқан орнында «Абылайлап» ұрандап бір-ақ ат қойды. Бұл жатқандар қалмақтың шапқыншылары еді де, олардың қазақтан олжалаған адамдары мен мал-мүлкі одан ары ұзатып әкетілген болатын.

	Демек, қалмақ қолы қазақтан әлдеқайда көп, даярлығы мығым, қосыны сайлауыт екені шамаланса да, Абылай соғысуға жарлық етті. Абылай хан қазақ туын ұстап бір тұрғыда тұрды да, қазақ батырлары қалмақтан өз қосындарының аздығын аңғарған соң топтарын жазбай қалмақтың шоғырлы топтарына тобымен шабуылдап, айламен ұрыс салып жүрді. Сүйтсе де бұл бір үлкен қан майдан, аса қатты ұрыс болды. Екі жақтың батырлары, жасақтары садақ атысып, найза шаншып, қылыш шауып, қорқу, сескену, жан сауғалау мүлде ұмыт қалып, жан ұшыра соғыс салды. Қазақтар қалмақтың қарсы шапқандарынан бірталайын аттан ұшырды, жан үзді, бір кезде қалмақ жағы жапырылып шегіне соғысты. Ту түбінде тұрған Шеріш батыр мына кейіпті қалмақ жеңілер қаупіне балап, ойына күдік кіріп, қолындағы туды жан серігіне берді де, өзінің жау жарағын түзеді, онан соң айғайлап:

	– Мен Шеріш! Қалмақ батырымын! – деп дауыстап, қатты айғайлап, қыл шашақты найзасын жарқылдатып, оңды-солды үйіріп, ат қойып, қазақтың топ қосынына басып кірді. Топқа жалғыз кірген Шеріш батыр қазақ тобынан найзасына шаншып, іліп лақтырады. Өзіне еш нәрсе дарытпайды. Мұны көрген қалмақ батырлары да шегінісін оңап, аттарының басын қайта бұрып, қазақ қолының шоғыр-шоғыр топтарына қарай қайта лап қойды. Қазақ қосыны сиреп барады, Абылай анық байқады. Қазақ қолы Шеріш жүрген топтан бастап шегіне соғысып, қашуға бейім болды. Шеріштің қазақтардан бірнешеуін өлтіріп жібергені «мен Шеріш» деп қайта-қайта айғай салып, айқұлақтанып кетуі, қазақтың бетін енді қайтарса жағдайдың қиындап кетерін Абылай аңғарды да туды жан жолдастарының біріне беріп, жау-жарағын ыңғайлап, жауға қарсы шабуға дайындалды. Осы кезде қазақтар шегіне соғысып өз туына да жақындап қалған, Абылай Шеріштен халықтың беті қайтып жан сауғалауға өтіп бара жатқан пенделік күйін көргенде, көзінен от шашырап, тұлпарының үстінде тоқтай алмады. Екі көзі қып-қызыл болып, қасқа тістері тістеуікше шақырлады, ол алмаспен суарылған болат найзасын оңды-солды сілтеп, Шерішке қарсы тура шапты, «Абылай! Абылай!» деп өктем шауып келе жатқанда Абылай ханды Шеріш те анық таныды. Ол да бұрынғысынан бетер буырқанып, Абылайдың алдынан қарсы шапты, жете беріп найзасын ұруға ұмтылып еді, Абылай да қарсы келіп екеуі бір-біріне найзаны теңдей ұрды. Екеуінің де сауыттарынан найзалары өтпеді, екеуінің аттары екі жаққа өтіп кетісті. Қайта келіп бір-біріне найза ұрып, күштеп періп-періп жіберсе де найзалары сауыттан өтпеді, күштері тең келгендей, бірін-бірі аттан құлата да алмады. Абылай аса тездікпен бірінен-бірі өтіп кеткен аттардың қайта айналғанынша қорамсаққа қол салды, Шеріш қайта бұрыла шапқанда Абылай оның ата сақалын жардыра, сауытының тамақ түймелігін нысаналап, екі аяғын үзеңгіге шіреп тұрып, садақты бар күшімен тартып қалды. Шеріштің сауыты сажакөз сауыт аталатын, шығыршық болаттан құралған ерекше сауыт еді. Бірақ, Абылайдың садағының оғы да ерекше жасалған өткір оқ, Шеріштің дал тамағынан сажакөз сауытының қоспасынан жарып өтіп, сәл көтере атқан садақ оғы бас сүйегін жарып шығып кетті. Шеріш батыр тілге келмей атынан аударылып жерге түсті. Қалмақ қосыны таудай сенген ең мықты дөкей батырының өлгенін анық көріп, жан үрейлері аспанға бірақ ұшқандай шошынды. Абылай найзасын оңды-солды үйіріп, қалмақтардың қосынына қайта ұмтылды. Абылайдың алғаш Шерішке қарсы шақпанында-ақ қазақ қосыны қалмаққа қайта тап берген-ді. Енді батырлар тобы ғана емес, бар жасақ қалмаққа қарай ат қойды, сол уақытта бір диуана пайда болып, атты қосынның ашық алаңдарында жүргені байқалды. «Жау қашты!» деген ащы айқай шықты, бұл айқайдан маңындағы тау-дала жаңғырып, теңселіп кеткендей болды. Қалмақтар тегіс ат басын артқа бұрып, өлтіреміннен гөрі өлмей қалайынға қарай аунап түсті. Әлібек ту көтеріп тұрған еді, Шеріш өліп, Абылай қалмақ тобына қайта ұмтылғанда туды біреуге ұсіата беріп, қалмақтың ең күшті тобына қарай ат қойды. Әлібектің соңынан Шорман мен Найман Төлек те қарсы шауып қалмақтың бір-бір тобын шаншып, шауып, жарып өтті. Одан соң Әлібек қалмақ туын қамалап, қорғап, соғыс салып жатқан топқа жалғыз шапты. Алдынан қалмақтарда қарсы ұмтылды, қарсы топты найзасымен олайда, былайда жасқап, ту тұрған орынға қарай атын бұрды, Әлібек тас қамалды жалғыз бұзып, қалмақ тобын тауға қарай ығыстырып барады. Әлібек ту көтеріп тұрған адамын қылышпен шауып жіберіп, іле-шала туды да ортасынан қылыш ұрып, қақ бөліп жерге түсірді. Ту құлағанда «жау қашты» деген ұран тағы да көтерілді, қалмақтар енді қарсыласудан қалып, аттарын кері бұрып қаша қорғанысқа жаппай өтті. Қалмақтар түп қотарыла қашып, арттарына айнала алмады. Қазақтан олжалаған қыз-келіншек, мал-мүлік – бәрі қалды. Қазақ қосыны олардан өте шауып, қалмақ қолын бірден түсіріп барады. Қозы көш жерге қуып апарған соң, қазақ қосыны қалмақтардан олжалаған ат, қару-жарақ мүліктерін олжалап қазақ қосынының сабына келіп жатты.

	Қазақ қосынындағы шапқыншылыққа ұшыраған ауылдардың адамдары олжаланған адамдарымен жарыса көрісіп, малдарын танып алысып, әлденеше мың жылқыны ел жаққа бетін бұрып салып, қазақ қосыны хан жарлығын күтті. Абылай хан қазақ қосынының ерекше қимылына риза болып, қазақ батырларын құшағына алып, маңдайларынан иіскеп мақтады. Қалмақ бұлаған, талаған адамы мен мал-мүлкін түгелдей иелеріне анық табыс етуді атақтады. Онан соң қалмақтан түскен ат, қару-жарақ және басқа олжаны бір орынға жиғызып сан-санағын алдырып, қосын басыларына, қолбасы батырларға табыстап, барлығына тең бөліп бергізді. Олжа бөлісіне бола кімде-кімнің де бармақ басты, көз қысты етбеуін айтып, олжа бөлісінен бірде-бір адамның көңіліне көлеңке түспеуін, ренжу қалдырмауын жарлық етті. Сол жерде барлық қосын бір күн демалып-ап, адамдарды тынықтырып, шейттерді жерледі. Онан соң елге қайтты. Артқы елге жеңіс хабарын жеткізуге, шүйіншілер алуға алдын-ала шақпындап кеткендерде болды. Абылай хан көп қосыннан оңашарақ өзінің қарауыл тобымен салтанатты, сәнді хан ордасын жаугершілікке қарсы тұрудың қажетіне қарай Түркістан қаласына көшірген болатын. Бірнеше күн қона жылыстап, баппен жүріп, Түркістан қаласына да ат тұмсығын тіреп, хан ордасына орнығып хандық тағына отырды.

	Қазақтан ойсырай жеңілген қалмақ қосыны сүлкіны түсіп, салындысы суға кетіп, тұрақты жайларына жетті. Шеріш батыры әрі ет бауыры туған інісі, әрі алда қалмақтың ханы боларлық бел батыры Абылай қолынан қаза тапқанын естігенде Қалдан хан отырған орнынан тұра алмай қалды. Аһ дегенде аузынан дем емес бір уыс жалын шашқандай болып, көз жасын көлдетіп, басын жерден көтере алмады. Көңіл айта кірген батыр қолбасыларын:

	«Өңкей өлік, бір Шерішті қорғай алмаған соң өлмей неге келдіңдер менің алдыма, жоғал көзімнен!» – деп қабанша күркіреп айдап салды сыртқа. Үш күн нәр татпады, басын көтермей теріс қарап жатып алды. Сөйтсе де өлгеннің артынан өле ме? Халық емес пе, жұрт жақсыларынан Қалданның жақын туысы, сенімді ақылшы, оң қол уәзірі Құлтай келіп ханға:

	– Е, тақсыр, ханеке! Қырық жыл қырғын болса да, соғыста ажалды өледі, Шерішті өлімге бәріміз де қимаймыз, амал не? Қарсыласқан, соғысқан екі ердің бір өледі, бірі қалады, өлгеннің артынан өлмек жоқ, тіріге тіршілік керек. Жатпаңыз, қайта қара орман қалмақ халқыңа ақыл сал, Шеріштің кегін Абылайдан қалай аларымызға бекім жаса, – деген сияқты жүйелі сөзімен жүйкесін шымырлатып, ханның басын көтертті. Тағына мінгізіп, орда кеңесін шақыртты.

	Қалмақтың жұрт қатталары бастап хан тағына қайта отырғанша Шерішке аза білдірген еді, аза аяқтап, орда кеңес құрғанда қалмақта Шеріштен қала берсе екінші орынды иелеп, даңқы жер жарып жүрген Қабыл деген бір батыры бар еді, кеңесте топ жарып ортаға шықты. Аса кекті, қасқа тісін шақырлата сөйледі:

	– Тақсыр, хан ием! Шеріш батырымыздан айрылғанымыз сүйегімізге өшпес таңба басты. Бар қалмақты шала өлтіргендей болды. Бұл кекті қайтармасам, менің де Қабыл батыр атым өшсін! Рұқсат етіңіздер, қосын бастап барып қазақтың елін шабам, адамын, малын таланға салам. Абылайды, бір айласын тауып, мен өлтірем. Мына маған ықылас-батаңызды сонан соң беріңіз, хан ием, – деп хан тағының алдына тізерлеп үш қайтара тоңқаңдады.

	Отырған орда кеңесшілері оған ризаланып, намыс-кектері қозып, «уай, бәлелеп» кетті. Қалдан хан басын көтеріп оған қадала қарап отырып, сілкіне сөйледі:

	– Айтқаның келсін! Берілді саған ерік. Қалмаққа Абылайдың қасық қанын ішкізе алсаң, хандық атымнан саған ең мол сый-сияпат жасауға серт берем! Көбің куә бол, – деп қолын бір-ақ сілтеді.

	Орда кеңесі осы бекімді қаулы етіп, Қабыл батыр жорық қамына аттанды.





XIX тарау


	АБЫЛАЙ ХАННЫҢ ҚАЛМАҚҚА ТҰТҚЫН БОЛУЫ



	Абылай хан орда кеңесін шақырды. Қалмақ қосыны ойсырай жеңіліп қайтты дегенмен, Шеріш батыры өліп қайтпас кекке бұқты. Сондықтан әрқашан қосын болу керек. Сонау Шыңғыс хан заманынан қазірге дейін қалмаққа қазақтың кегі ғасырлар бойы қайтпай жалғасып келеді. Енді қалмақ қазақты шаппақ болса қазақ соңына дейін соғысып, қалмақты қазақ жерінен түбегейлі қуып тастауымыз керек. «Ақтабан шұбырынды, Алқакөл сұлама» – қазақтың сүйегіне басылған өшпес таңба. Сондықтан біз осы кегімізді алмасақ, қалмақ бізді мәңгі орнықтырмайды, мәңгі бұлап талайды, біз қалмақтың табанында тапталғанымыз тапталған болады. Бұл ар-кекке қалай төзбекпіз?..

	Абылай хан орда кеңесшілеріне жұрт қатталарына осылайша ұзақ-ұзақ сөйледі. Үш жүздің қазағының бірлігінің бұзылмауын айтып, Ұлытаудағы серттескен қазақтың қасам жиналысын естеріне келтірді.

	Орда кеңесі хан сөзін қалт жібермей құлақ құрыштарын қандыра-қандыра ұйып тыңдады. Қалмақпен шабысатын ұзақ жорыққа ұзағынан дайындалуға рухи бірлік жасады. Жалғыз-ақ, «өткенді қуып» біз бастап шаппаймыз, олар бастап шапқанда алқымынан ала түсіп, содан айырылмай тұп-тұқиянына бір-ақ жетеміз» десті.

	Осылайша, қаулы мақұлдасқан соң ел ішіне жауды ендеп кіргізіп алмау үшін Абылай азырақ адаммен ел шетіне аң аулау формасымен тауға шығып жау жағдайын бақыламақ болды. Олар сырт көзге аңға шыққан және серуен секілденіп шатыр артып тауға тартып кеткен еді.

	Қабыл батырдың бастауында қалмақ қосыны қайталай ұйысып жатты. Мол қосынды артқа тастап, Қабыл шағын қосынымен қазақ жеріне өтті. Жансыздарын түрлі айла-шаралармен қазақ жеріне жалбызбалап жіберіп те болған-ды. Жалбызбалаған жансыздың бірі Абылайдың жау жаққа жіберген барлаушыларының бірін жасырындап жүріп ұстап алды. Оны құпия алып қашып, бір берік жерге апарып Қабыл өзі бас болып «Абылайлардың дәл қазір қайда екенін айтып бер» деп қинауға салды. Ол адам бір уақытқа дейін қинаудың әр түріне төзіп бағып еді:

	– Енді айтпасаң, бауыздап кетеміз, – деп кездікті кеңірдегіне апарғанда Абылайдың шағын адаммен аң аулап тауға барғанын, бүгін барып қоналқалайтын жеріне дейін масқаралықпен айтып салды. Бұны естіген жау адамдары қуанғанынан езулері екі елі керіліп, бұл тұтқынды мадақтап, алқап, алдарына салып, ол айтқан жолдан мүлде қалтарыс, тау жықпылдары мен орман іштерімен, жымсыма жым жолдармен жүріп берді. Жау жақтың Абылайлардан адам саны төрт есе көп, мұздай қарулы адамдар түн жамыла жолға шығып, ел жатарда соңғы түнгі тәтті ұйқыда тырп еткізбей басып алуды жоспарлады. Осылайша, жау тобы жымсыма жүріспен аяңдап, түн жамылып отырып, айтылған Абылайдың қоналқы орнына жақын келіп барлаушы жіберіп анық хабар алды.

	Абылай тобы қаннен-қаперсіз аттарын тау шатқалдарына айдатып жіберіп, тынығып жатуға айналған. Айналада сақ тұрған күзеттер де жоқ, сол аз адамнан басқа жақын маңда қорғаушы қосын да жоқ.

	Қабылға бар жағдай анық болған соң Абылайдың бір адамына төрт адамды белгілеп, бір шақырым жерден аттарды құпиялап, ағаш түптеріне байластырып тастап жаяулап андыз-андыз барып, қоршап алған соң үкі әупілін белгі етіп тарпа бас салатын болды.

	Олар осылайша Абылай тобын қоршап алғанда түн жарым болған еді. Аспан ала бұлт, жарты шеке ай көкжиектен әлдеқашан батып кеткен, түн қараңғысы онша қою емес. Үп еткен жел жоқ, адамдар түп-түгел демін ішіне тартқан, бәрі ұры жүріспен Абылайдың шырт ұйқыда жатқан тобына арқан бойы жақын келіп бұғып отыр. Жау жақтың өз тобының тегіс келгенін түгендеуші үкі әупілін дыбыстап тына қалды. Жау тобы жүгіре басып мылтық, найза, қылыштарын жалаңдатып, шырт ұйқыда жатқан барлық адамды дым шығармай басып қалды. Дайындап барған шүберектерін ауыздарына нығап, қол-аяқтарын байлап ала айдап шығып, тізіп баршасын түгелдеді. Абылай шатырында бір серігімен ғана еді, Қабыл бастаған он адам шатыр есігінен оқша атылып кіріп үстілеріне зілмауыр салмақпен басып қалды да, жанба-жан ауыздарын тығындап, қол-аяқтарын байлап айдап алып шықты.

	«Аздырар күні жаздырар», – деді Абылай іштей опық жеп. Хабаршы, барлаушылардан хабар келмеуі бұларды бейғам еткен. Сонымен бірге бас батыры өліп, ойсырап жеңілген қалмақ мұншалық тез көтеріліп қазақ жеріне жетіп келе қояр деген ой олардың үш ұйықтаса, түсіне кірмеген. Өздері барлаушы қосынымыз деп жүргенде ханның басына келген мына қорлық, бақытсыздық күллі қазаққа келген зауал болды деп түйді Абылай хан. Қалмақтардың елге бұрын келіп тиіп, қаншама бейкүнә адамдардың тегін өліп кетуінен сақтанамыз, олар қосын құрып, қазақ жеріне қадам қойысымен елге тигізбей қарсы шабамыз деген Абылайдың ой жобасы, жағдай межесі түгелдей қалмақ шапқыншыларының мына қулық-сұмдығына астар болмағанын өз ішінен сезіп опық жеп келеді.

	Қалмақ жаулары Абылай тобын түгел жаяу айдап, аттарына әкелді де бірден мінгестіріп, аяқтарын ат бауырынан байлап, қолдары артқа қайырылып байлаумен ала-ала жөнелді. Қабылдың көңілі өсіп, судай тасыды. Қалдан ханға қуаныш хабарын жеткізуге алдын ала адам шаптырды. Қалдан Серен мұны естігенде бір қуанып, бір кектенді. «Қазақ енді табаныма түспей нең қалды?» – деп тағынан әлсін әлі қозғалып, Абылай ханды қалай жазалаудан ми шары шыр айналып тынбады. Таң атып, күн шашырап шыққанда тұтқындарды әкеліп, хан ордасы алдына сапқа тізді.

	Қоңтайшы Қабылға ажарлана әмір берді.

	– Абылайды алдыма әкел, – деді.

	Қабылдың қылыштарын жалаңаштаған төрт жендеті Абылайды айдап, артынан нұқып, хан алдына алып кірді. Хан ордасына бәйбішесі мен бойжетіп қалған Қалдай атты ерке жалғыз қызы да кіріп отырды. Ханның тергеуін қызық көріп жүрген секілді. Қалдан оларға сыртқа шығыңдар демеді. Менің кереметімді ханым мен ханша да көрсе көрсін деген ойда еді ол.

	Абылай кірген сәтте қоңтайшының түгі сыртына шығып, өзін тежей алмады.

	– Абылай! Сен Шерішті өлтірдің, артында осындай күнге қалармын деген ой болды ма сонда сенде?! Ойласаң, оны көзің қиып қалай аттың? – деп ақыра сөйледі. Ол аз тыныстап алып қайта ақыра, дауысы жарқаштана шықты. – Бүгін, міне, алдымда пенде болып отырсың, Шеріштің қанды кегі үшін сені өлтіремін! Қан қысас үшін сені өлтіру маған борыш, бұған қарсы айтар сылтауың бар ма? – деп бір тоқтап, ашу-ызадан артқы сөзі көмейіне кептеліп қалды.

	Сонда Абылай Қалдан Серенге қасқая қарсы қарап, қабағын сәл-пәл түйіп:

	– Рас, бәрі де рас! Мен Шерішті қан майданда бірме-бірге келген сайыста өлтіргем! Бұған қай бір елдің жол-жүйесі де, заң-тәртібі де жол қоятын іс. Ажал жетсе, өлмейтін адам жоқ, – ол бір тыныстап алып сөзін қайта жалғады. – Шерішің жазықсыздан елді шапты, қан төкті, қыз-келіншектерін бұлап, мал-дүниесін талап ордаңа алып келді. Қалмақтың адам баласы төзбейтін мұндай бейкүнә елді қырғындау жауыздығына әр ел халқы да төзе алмас! Мен – қазақтың ханымын! Маған Бұхара арыз айтты, мен де төзбедім бұл қорлыққа, қосын бастап шапқыншы жауды қуғындап шықтық, ұрыс салдық, қан майдан сайыста Шерішіңнің өзі қазақ ханы – мені өлтірмекке ұмтылды, найза салыстық. Ол «Мен Қалдан ханның інісімін демеді, мен қалмақ батыры Шерішпін» деп айғайлады. Мен де қазақтың бір батырымын! Өлім – өмір айқасында садағымды тартып қалдым, ол аттан құлады, ажал жетті. Егер ол Қалдан ханның інісі едім деп өзінің асыл затын мәлім етсе, мен де оны өлмес жерден атар едім, шын жағдай осылай, сұра өз сардарларыңнан. Інің Шеріш ұрыста, қан майданда өлді, өзінің кім екенін маған айтпаған бойы ажал жетті. Ал мені батырларың ұйықтап жатқан жерімде ұрыша барып байлап әкелді. «Ұйықтап жатқан барысқа шыбын да барып қонбай ма?» деген. – Абылай осылайша арындап сөйлеп барып, аз тыныстап тоқтап тұрды. Қалдан ханның сөзден бөгеліп қалғанын сезіп, ол оған қос жанарын қадап тұрып, қайталай сөзін жалғап кетті. – Сен бір елдің асыл затты ханысың, мені ұйықтап жатқан жерімде байлап әкелуің хан емес, қараға да жөн келмес. Күшің келсе әлі де қан майданда жекпе-жекте өлтірсең, бұл заңға ешкім де қарсы емес! Мен де армансыз болам! Ал енді өз көңіліңе қалай сыйса солай істе, мені аңдаусызда ұрлықша ұстатып, бұлай өлтіру ханның емес, қатынның да ісі дерлік іс болмайды! – Ол Қалдан ханның сөзден қалғанын, бір есептен іштегісін толық шығара айтсын деп сынап отырғанын межелеп тұрып, не де болса «шиесін шешпесем, кесімі қайдан айтылсын» деп ойлап, жеткізе айтып алайын дегенге бекіп және де заулап кетті. – Егер осы жолы сенің қолыңнан өліп кетсем шейіт болармын, өлтірмей еліме қайтарсаң да қазағым осы қорлағаныңның кегін алмай қоймайды. Қазір де үш жүздің қазағы сенің ордаңның күлін көкке ұшыруға жедел даярланып жатқан болар... – деп еркіндеп сөйлеп барып, ішін бір кеңітіп алғандай қатты тыныстап барып тоқтады. Абылай сөзін сөйлеп болып, Қалдан Серенге тесіле қарап отырды. Ол болса ішінен Абылайға сүйсініп: «Мәрт екен, неткен асыл адам? Өлім қиялына кіріп шықпады ғой мұның!» деп ойлады. «Өз халқына сенімі керемет күшті екен! Қандай берілген бұл гөзалың» деп іштей Абылайдың біліміне, зейін-зердесіне таңырқады.

	Бәйбіше мен ханша Қалдай Абылайдан көз айырмай қарап отырды. Әсіресе ханша қызы Абылайдың айтқан әрбір сөзін зердесімен тыңдап іштей қайталап айтып отырғандай. Ал бәйбішесі – оның ең алғашқы некесі, одан осы қызы жалғыз перзент. Биыл он алтыда, басқа әйелдерінің пұшпағы әлі қанамағандықтан және ақылдылығынан Қалдан осы бәйбішесін әлге дейін бәрінен артық көретін, қасынан тастамайтын. Ал қызы болса көбінше әкесінің қасында болады, ол өз бауырынан болған жалғыз перзенті болғандықтан ерке өсірді. Көбінше ұлша киіндірді, жасақ жаттығуларына қатынастырды, жорықтарға да ала шығып, өзін қорғауға баулыды. Бұған бола бұл қыз жай ғана ерке-шолжаң болмады. Аса ақылды, сөзді тауып орнымен айтатын, болар жерін бір-ақ кесіп сөйлейтін болып, жас қарағайдай бой тартып, тап-таза, мөп-мөлдір тау бұлағындай сылдырап өсіп келеді. Қалдан хан «Япырмай, ұл бала болып қалмағанын қарашы?» деп те армандайтын.

	Қоңтайшының Абылайға сөз таластыра айтарлық жауабы болмады. Сөзім бар деп айтса сөз көп еді, бірақ ол сөз мәніне түсінді. Абылайдың сөзі өзінікінен әлдеқайда жүйелі, тапқыр екенін таныды. Ол «Абылай мынадай жүйелілігімен менен әлдеқайда үстем тұр» деп ойлады. Жүйесіз, көпірме сөзге басып өз құнын түсіргісі келмеді. Тағы бір жақтан аузына келген сөзді сөйлей берсе Абылайдың «Хан басыңмен осындай сөз аузыңнан қалай шықты?» деп сөгіс айтарынан жасқанды. Ол әміршілеріне түрмесіне қамап қоюды өз тілімен айтып, тілмашқа аударма деп басын шайқады. Оны Абылай ұқса да үндемеді. Хан алдынан алып шығарда оның көзі Қалданның ханымы мен ханшасына түскен еді, ол екеуі де Абылайға қарап отыр екен. Ауыр ойда, толғаныста отырған секілді. Абылай қарағанда ханша оған одан әрі тесіле бір қарады. Өңі күлімсіреп, жүзінен нұр шашып, Абылайды мадақтап отырғандай. Ханша оймақтай астыңғы ернін жымыра қалды.

	Абылайды оңашалап әкеткен соң Қалдан орда кеңесін шақырды. Жұрт жақсылары бас қосты, Қалдан ойлы пішінде отырып:

	– Уа, қадірлі халқым! Бір басы мың кісіге татырлық деген Шеріш батырымыз өлді. Өлтірген құныкер қазақ ханы Абылай тажал айдап қолыма түсті, енді біз оны қалай жазалаймыз? Қалай өлтіреміз? Осыны айтыңдар деп отырмын бәріңе, – деп атырабына түгел көз тастап қарап шықты. Жұрттың бәрі де ойға батып отырғандай еді, тек бір шетте отырған өз қызы ғана өңінде күлкі ойнап әкесіне мысқылмен қарап отырғандай, Қалдан оны «балалығы-ай, ә» деп кешіре қарады. Ол қыз әйтеуір әкесін осындай маңайлап жүреді, әкесі де оны тектемейді, ал басқалар ханның жар дегенде жалғыз ханшасына не демек!

	– Абылайды ұстап алдыңызға әкелдік, енді оған өлімнен басқа жол жоқ. О баста қалай жарлық етсеңіз, қазір соны орындау қажет! Міне, осы сөзге орда кеңесіндегілердің көбі қосылды.

	– Олай десеңдер, не күтерлігі бар? Оны өлімге бұйырып, тезірек өлтіруіміз керек. Қазақтың ханы өлтірілген соң бізден десі қайтып, тауы шағылады. Беттесіп айтысуға, белдесіп шабысуға бата алмайды, менің де қайғым ортайып, көңілім тынады. Қазақ жерін біз қалай болса солай тартып алатын боламыз, – деп өз ойын жұрт жақсыларына жалғап, жайып салып тыныстады.

	Енді жұрт та, Қалдан хан да Құлтайға қарады. Ханның оң қол уәзірі әрі ханнан кейінгі жұрт иесі осы еді. Жұрт оның тіс жармай, ойлы қиялмен отырғанын да байқаған, «басқаша сөзі бар шығар» десіп күтіп отырды. Құлтай сөзін былай бастады. Кең маңдайы керіліп, қабақтары түріліп:

	– Тақсыр, хан ием! Әміріңізді атқаруға біз даярмыз. Бірақ, рұқсат етсеңіз, менде бір күдік болып отыр, айтуға болар ма? – деп ханға турадан-тура тесіле қарады.

	– Айта бер! Сенің кеңесің керек, – деді хан. Құлтай жұртқа қарап ағытылды:

	– Ажал тағдырдың қолында, майданда бетпе-бет келіп соғысып оқ тиді. Ол өлді, ол өлмесе Абылай өледі. Атын білсе де, затын білмегендіктен қарсыласқан жауын өлетін жерінен атты. Абылайдың уәжін12 ешбір халық терістей алмайды. Ал өзін қапысыз жатқан жерден ұрланып барып ұстап әкелдік, бұл ашық майданға шыға алмағанымыздан ба? Бұл іс өзіңізге де жөн болмас, бұл бізге жақсы атақ бермейді, ұрыс салып жүргенде өлсе, армансыз боларын айтты. Қалмақтың дәстүр салтында да қапылыста ұстап өлтіру ерлік іске жатпайды. Ал бізге пайдалысы – Абылайдың өлгенінен өлмегені, Шеріш үшін Абылайды біз өлтірсек, ханы өлтірілген қазақ қарап тұра ма? Бізбенен исі қазақ жанын салып ақырына дейін соғысады. Қазақ қазір бұрынғы қазақ емес, Абылай – үш жүздің қазағының ханы, ол хан болғалы бүкіл қазақты береке-бірлікке келтіріп, жұдырықтай жұмылдырып отыр. Біз бата қоймаған қырғызды қандай жеңді? Қазақ пен қалмақ соғыса қалса, қаншама бейкүнә халық қырғын табады, қан төгіледі. Қазақтың халық саны да бізден әлдеқайда көп, үш жүздің қазағы бір-ақ аттанса, біз де оған қарсы тең келер шама жоқ екенін білейік! Бәріңіз де білесіздер ғой, бұрыннан бері қазақ елі өздігінен бізге тиіскен жоқ еді. Біз бардық: елін шаптық, адамын, мал-мүлкін бұлап таладық. Төзбеген халқы ханын алдына салып келіп соғысты, біздікі жолды ма? Ал бүгін Абылайды ұрлап ұстап түрмеге салып қойдық, осының өзі қазаққа Шеріштің өлімінен де артық Қорлық. Жансыздар айтып келді, қазақтың үш жүзіне хан ордасы атынан хабар беріліп, қосын құрап жатыр екен. Ал енді қайтсек жөн болмақ?! – Құлтай осылайша кеңінен толғап сөйлеп барып тоқтады.

	Орда кеңесшілері де, Қалдан хан да сөзден қалды. Сәлден соң Қалдан басын көтеріп оған қарап:

	– Енді қайтпек керек екенін өзің айтшы, – деп өтінді.

	– Абылайды осы ортамызға келтіріп, татулық сөзіне келсек, одан соң қазақ, қалмақ бір-біріне тиіспеуге келісім жасассақ, қол қойысып, мөр бассақ, – деп еді, Құлтайдың сөзге шешендігі, іске шеберлігі, өзіне адаспас ауыр қателіктен сақтанарға жол көрсеткеніне алдымен хан риза болды. Ал орда кеңесшілері де «осылай болса дұрыс» деп шуласты. Қалдан Серен көп қиялдан арылып, жұрт алдына түсіп сөйлеуге батына алмады, іштей Құлтайдың сөзінің дұрыстығын түсінсе де намысы жеңіп, «көп айтса еп айтады» дегенге сүйеп:

	– Ендеше көбің біліңдер, айтқандарың болсын, – деп өз ісін көпке тапсырды.

	Абылай хан ордасына әкелінгенде бұрынғысынан да ширап, жүзі жайқын, жанары жалын болып көрінді отырғандарға. Қалдан отырған тағынан бір қозғалып барып, қайта отырғанын өзі де сезбеді, көзіне есіктен кіргенде Абылайдың көзі түсіп кетіп еді, құдды бір найзағай жарқылы жасқағандай жалт еткізіп көзін жалтарып қиғаштана берді. Абылайға көп алдынан орын берілді, сөз Құлтайдан басталды:

	– Абылай, сен қазақтың ханысың, біздің қолымызға түскен соң қазірше тірі құтылар амалың жоқ. Ханымыздың ашу-ызасы қатты келген, сені өлтіріп жіберуге жарлық шашпақ еді, біз, осы орда кеңесіндегі көпшілік сені өлімнен құтқарып алдық. Ханымыздан сұрап алдық, өтіндік, енді саған мынау орда кеңесіндегі көп атынан мынадай шартнама айтамыз. Егер өлмей, еліңе аман-есен қайтып барсаң, қалмақтан кек алу ниетіне халықтарың келмесін. Осы шартнамаға ант беріп, қолыңды қойсаң, біз сені аман-есен қайтарамыз, – деді.

	Сонда Абылай жүзіне болымсыз ғана мысқыл күлкі ұялатып, орда кеңесшілеріне жағалата бір қарап алып сөйледі:

	– Мен сендерге өлтірме деп жалынышты болмаймын! Егер сендер тату боламыз деп уағда берсеңдер болғаны, біз ешбіріңе де себепсіз тиіспейміз. Ежелден біздің салтымыз осы! Өздерің де білесіңдер ғой, бұдан бұрын қазақ келіп қалмақ жеріне басып шапқыншылық жасаған жоқ. Ал қалмақтар тыныш жатқан қазақтың елін шауып, қатын, қызын, мал-мүлкін олжалап кетті, адамдарын өлтірді. Міне, осыны ойлап шартнама жазайық! Екі жақтың қайсы бірі ел шапса, мал-дүниесін айыбымен қайтарсын, өлгенге құн төлесін! Әрі шапқыншының жазасын өз елінің жақсылары беретін болсын. Егер де хан халқына жарлығын өткізе алмаса, шабылған елдің көзінің жасы сол елдің ханын тапсын! Барлық күнәні хан көтерсін! Шабылған адамнан, малынан айырылған ел шапқыншыны қуғындап қосын құрып келсе кінәні ол елге артпай, барлық кінәні шапқан ел мойнына алып көтерсін! Мұндай шартнама жазылып, қол қойылып, мөр басылғаннан кейін қай жақ бастап шартнаманы бұзса, кейінгі барлық күнә сол бұзған жаққа артылсын. Барлық зардапқа сол шарт бұзған жақ жауапты болып жазалануға, төлем төлеуге лайық...

	Абылайдың Құлтай айтқан шартнама жасасайық дегеніне шешен тіл, шебер оймен мынадай ағыл-тегіл сөйлеуі көп көңілінен өтті. Қалдан хан да бұлтара алмады. Сол орында хатшыларына бұйырып, осы мазмұндағы шарттар жазылып, Абылайға тілмаш арқылы оқып берілді. Екі хан қосылып, қолдары қойылып, мөрлері басылды. Шартнама жазылып бекітілген соң Қалданның хан ордасы Абылай ханға қазақ жолымен сый-сияпат жасады. Ат мінгізіп, тон жапты, қасындағы жолдас-жораларына түгел дерлік ат-көліктерін өздеріне қайтарып беріп «кешіріңіздер» десті. Осылайша татулық шарт жасасып, Абылайды өз тобымен Қалдан хан жұрт жақсыларымен бірге едәуір жолға шығарып салды.

	Абылай тобы былай шыққан соң ханның аман-есен қайтқанын хабарлап, елден сүйінші алуға бір жолдасын жіберді. Ол ордаға күн ілгері хабар жеткізіп, ордадан, ханымдардан, ханзадалардан аса мол сүйіншілер алып, көрген-білгенін елге жыр қылып айтты.

	Үш жүздің білікті би-бектері, жұрт жақсылары Абылай хан алдынан қарсы ала шығып, қозы көш жерден қарсы ала күтіп алды. Олар анадайдан аттарынан түсіп жаяулап келіп, тағзым етісіп, ханмен жылап көрісті. Үзеңгісін, етегін көздеріне сүртісіп, қасиетті хандарын аман көрсеткен жаратқан Аллаға мың мәрте бас иіп, мінәжат етті.

	– Ау, Абылай, сіз қапылыста қалмаққа тұтқын болып кеттіңіз. Біз үш жүздің қазағы атасы өлген баладан арман болдық. Егер келмеген болсаңыз, даяр болған үш жүздің атты қосынын бастап жорыққа дайын тұр едік, кешікпей қалмаққа барып сізді босатып әкелер едік. Халқыңның тілегін Алла берді, өзіңіз, міне, аман-есен тірі келдіңіз. Егер сіз қалмақ қолында өліп кетсеңіз, қазаққа тірі жүру қорлық еді, намыстан өлетін едік! Сол үшін бар қазақ жанын қиюға разы болып, аттануға әзір тұрғанда сіз келдіңіз...

	Міне, осындай жан-жүректі тебірентерлік сағыныш сөздер, ханға халықтың мейір-шапағаты Төле, Қазыбек билердің алма-кезек жамыраса айтуы арқылы жетті. Олар – исі қазақ сөзін ұстаған ардагер арыстар! Осындай асыл сөздер олардың дуалы ауыздарынан ағыл-тегіл көсіліп, көп көңілін ханға баян етті.

	Хан алдынан шыққан жұрт қатталары, жақсылар ханның атының аяңымен аттарын жетелеп жаяу жүрді. Бір шақырым жүрген соң Абылай хан атынан түсіп, көпке ризалық айтты. Сосын бәрінің де аттарына мінуін, жайбарақат, өз жайларымен жүрулерін айтты.

	Ордаға барған соң да неше күндей ханға амандаса келгендерден ел аяғы саябыр таппады. Бәрі де ханның нұрлы жүзін, күлімсіреп отыратын жүзі жаз, көңілі көктем, асыл мінез, жанға жайлы, жан жадырататын тәтті лебізін тыңдап, көңілдері көтеріле орнығып, қуанышпен қайтып жатты. Әр елге сүйіншіге адам барды. Естіген қазақ баласы тегіс қуанып, сүйіншілерін аямай берісіп, өзара қуанып, өзара тойласып, өзара құттықтасып жатты. Қысқасы, бүкіл қазақ даласы ханның жау апанынан аман келгенінен шаттыққа шомды. Хан қараша халқына да, ел-жұрт иелеріне де: «Е, ескермеген дау жаман, елемеген жау жаман» деген тағылымды бабаларымыз бізге қалдырғаны қандай асыл сөз еді?» – деді.





XX тарау


	ХАН ТОЙЫНДА



	Қытымыр қыс өтіп, күлімдеп көктем келді, жадырап жазға да ілінді. Жұрттың тілегі бойынша үш жүзден үй тігіліп, ханның аман келгенін құттықтап той жасады. Көп қазақ ұлы тойда бастарын қосып, хан тойын күні-түні тойласты. Қазақтың бірлігін, Абылай ханның халыққа жаққанын жырлап қуаныш, шаттық қазақ даласын кернеді. Кәрі-жас түгел келіп ханның алтын дидарын көріп, етегін, басқан ізін көздеріне сүртіп, сағыныш жасын төкті.

	– Жамандық хабарды естігенде қу жанымыз қалмағандай күйге түстік.

	– Егер де сіз қайтып келмегенде үш жүздің қазағы жолыңызға басымызды арнап жорық тартуға даяр едік!..

	Қарауыл хан ордасы айналасы Көкшетауға хан түсер орынға киіз үйден жасаулы әсем үйлер тігіліп, хан түсер орынды ерекшелеп даярлап қойған болатын. Көкшетау елінің хан құрметіне жасалған сән-салтанатынан, үлкен-үлкен өнегелі құрмет-сыйына үш жүздің жақсылары, жұрт билері риза болды. Әр үйге күтуші, қызметкер даяр, сапырылған сары қымыз, жал-жая, бағлан еті, май бауырсақ, тәтті-тұрымдар күндіз-түні көл-көсір.

	Ақындар жырлары, тап берме айтыстар асқақтады, әндер әуелеп, күйлер күмбірлеп, мың бұралған билер, палуан қызығы, көкпар, қыз қуар, нысана ату, ат бәйге, мысқал ілу, т.б. қойшы әйтеуір, қайсыбірін айтып тауысармыз, тамаша тамашаға ұласып жатты. Кәріптерге қазынадан, бай, жомарт манаптардан да жәрдемдер суша ағылды, той сияпатынан құзырланбаған, той дәмінен тоя жемеген, сарқыт алмаған қазақ баласы қалмады.

	Той тарап, ел аяғы басылған соң жұрт жақсылары – қазақтың би-бектері, батыр қолбасылары жиналып кеңес құрды. Кеңестер айтуға, хан жарлығын алуға ханға келді.

	– Қалмақ сүйегімізге таңба басты, ханымызды ұрлықша ұстап, тұтқын қылды, қалмақ біздің тарихтан бергі ата жауымыз, қалмақта кегіміз көп. Мына қорлығына төзе бермейміз! Біз тегіс аттанып, қалмаққа шабуыл жасап, ханымызды тұқтындап қорлаған кегімізді аламыз. Қалмақты қайтып қазақ жеріне аттап баспайтын етеміз! – деген сөздерді ел жақсылары тұс-тұстан жамырай айтты. Ханға жарлық шашу талабын білдірісті.

	Абылай хан жұрт райын бағып, көпшілікке күлімсіреп қарап отырып, былайша сөз сабақтады:

	– Қадірлі ел-жұрт иелері, сөздерің жөнсіз емес. Бұл бір естен кетпес бақытсыз іс болды, сүйтсе де қалмақ ханымен шартнамаға қол қойыстық. Бұдан былай сол шартқа тоқтаймыз, қай жақ шартты бұзса, барлық зардапты сол жақ көтереді. Қалмақ пен қазақ бір-бірімізге дұшпандық жасамасқа қол қойып, таңба бастық. Бұл шартты біз елімізге келіп алып бұзсақ, барлық жаман ат бізге қалады, қан төгіледі, халық күйзеледі... – деп қалмақпен болған шарт жағдайын түсіндірді. Қариялар хан сөзін қабылдады, бірақ қалмақпен сірдесте болған, бастарынан көп іс өткен жұрт жақсылары «Қылыш үстінде серт жүрмейді» деген аталы сөз бар, мұны да ескерген жөн десті. Абылай хан бұған келгенде мынадай жүйелі сөздер айтты:

	– Қазір қалмақтың көңілі өсіп тұрған шақ, бұрыннан қазақты шауып, қазақты көп олжалап дәндеген, олардың осындай ескі аурулары бар басбұзарлары көп. Ханына айтып та, айтпай да сол дәніккендер қазақтың тыныштығын бұзып, тиіп қашар, артынан қуып барған адамдарымызды айып-анжысымен қайтара қоюы да оларға оңай келмес. Сонымен арада туылған шарт бұзылған істерді кінәм етіп, қалмаққа салмақ салсақ жолымыз ашық болар. «Сабыр түбі – сары алтын», қалмақтың қыбыр-қимылын бақылап, әр ел, әр ру өз қырағылықтарын сақтап, ақсақтың аялына бағайық! – деп сөзін доғарды.

	Осы шартнамадан соң, қазақ-қалмақ арасында бірнеше жыл тыныштық сақталды. Қазақ елі жай-жадыраласып, бейғам күйге келген шағында қалмақ шапқыншылары қайталай қазақ жеріне көз тігіп, мал қуып алуды бастап, тиіп-қаштыға қарай беттеді. Әуелде бейғам ауылдарды көздеп тұйықсыз, аз адаммен келіп тиіп, бестеп, ондап жылқы қуып кетуден бастады. Азырақ малға қазақтың тағы да бүйрегі бүлк ете қоймай, «қойшы сол кәпірлерді» десіп қоятын-ды. Бара-бара басынып елуден, жүзден жасақ құрып, келіп жылқыны жүздеп, мыңдап, неше мыңдап қуып, тартып әкететінді шығарды. Қуғыншылар Қалдан ханға арыз айта барды, хан әміршілерін жіберіп қуып келген малды айып-анжысымен қайтартуға жарлық түсірді. Бірақ қалмақ ханының жарлығы өз басбұзарларына өтпеді, осымен ноғаласы өсіп еркінсіп алған шапқыншылар бір жолғы қазақтан қауырт жылқы қуып қайтқандарында артынан қуып жеткен қазақ тобымен арада қатты соғыс болып, қазақтан адамдар өліп, жылқыны қалмақ шапқыншылары бермей кетті. Олар жылқыға тигенде арт жағына жасақ жасырып қойып, үлкен ұрыстың болуына дайындықпен жүретіндігін де қазақ байқап болды. Жағдай осылайша ушыға бергендіктен адамы өліп, малы шабылған қазақ ауылдары Абылай ханға арыз айта келді. Қалмақтың асқынғанын өз хандарының жарлығын да атқармағандығын айтып шағымданды. Абылай ойланды, Қалдан хан тағында отырып өз халқына жарлығын өткізе алмаса, онда ханның да ішкі ойы бұзық болғаны. «Айттым, тілімді алмады» деп жол тапқалы отырған жаяу қулық, айыр құйрықтығы болмай не?

	– Мен мөрімді басып қағаз жазайын. Барған адам Қалдан ханға жолықсын, жаулаған малды қайтартсын! Айыбымен, жаулаушының бастаушысын жазалап, өлген адамдарымызға құн бергізсін! Осыны орындаса шарт бұзылмай тұрады, орындамаса шартты қалмақ жақ бұзған болады, қапы қалмай тұрысатын жерін айтсын! «Уағдалы шартымызды бұздыңыздар, біздің халықтан қанша адам қанша мәрте арызбен келді. Бәрінің арызын сізге жібердім, шартнамадағы келісім бойынша ғаділ билік етіңіз, болмаса...»

	Абылай жазған хатты беріп, Қалдан Серенге елші жіберді. Жұрт жақсыларына өз дайындықтарын сақадай сайлауға, әзірше елшінің жауабын күтуге бұйырды.

	Елші барып Қалданға хатты берді. Қалдан хан Абылай хатын оқып көріп, жұрт жақсыларын жинап ақыл салды, хан бастап, былайша бұйырып сөздер сөйледі:

	– Шартнама, уағдамыздың бары рас, қазақтың өлгенінің құнын төлеңдер, шауып әкелген малдарын қайтарыңдар, айып-анжысы үшін жүзге елуді қосып қайтарыңдар! Шарт бұзылса арада күтпеген зардап туылары хақ!

	Орда кеңесшілері Қалдан ханның жарлығына көнер болмады. Олар мынадай сөз тапқандарын айтты:

	– Қазақ-қалмақ дәстүрі бар. Олар ханын біздің тұтқыннан тегін алып кетті, оның құнын бізге төлесін! Ханның пұлын біз әлі алып болмадық, ханы қолға түскен қазақ аз болғанда Абылайды бізден он адамның құнын төлеп алуы керек еді, қазақ өзі біліп берер десек бермеді. Сондықтан Абылайдың құнына есептеп мал алып жатырмыз, біздің қазақтан құн алуымыз әлі біткен жоқ, тұтқындарымызды босатсын! Аларымызды айып-анжысымен төлесін!..

	Осылайша даурыққан кеңесшілер хан ордасын бастарына көтерді. Қалдан ханның бұларға басу айтып, иландырарлық дарыны да шамалы еді. Ханның оң қол уәзірі Құлтай сөзге араласты, ол сөзін ашулана бастады. Ал хан олардың тізгінін тарта алмады:

	– Біз де айтар сөз жоқ. Абылайды сен соғыста жеңіп ұстап келген жоқсың, қапысыз кезде ұрлықша байлап әкелдің, мұндай бұзақылық мінез қалмаққа абырой әпермейді. Егер соғыста қолға түсіріп келсеңдер онда дұрыс болар еді. Құнын алып, Абылайдың басын саудалап қайтарсақ, онда да бұл Абылай біздің қолда тұрғанда айтылатын сөз. Абылайды өз қатемізді танып босаттық, келісім шарт жасастық. Ендігі артынан дау шығарып, қазаққа бұзақылық істеу қайтсе де қате, бұзақылық қылық. Бұған біз жақ жауапкерміз. Біз бүйтіп уағдамызды бұзып, шартнамамызға қайшы келсек, Абылайда үш жүздің қазағына хабар таратар. Бізге жазалау шабуылын бастар, бұл істен халқымызға ауыр күндер туылар. Қайта осындай дау үлкеймей тұрғанында бұрынғы шартнамада жазылған тәртіп бойынша Абылайдың мына хатының талабын орындап, құнын төлеп, шапқан малды айып-анжысымен қайтарып, қазақ, қалмақ ынтымағын сақтайық! – деді.

	Қалмақтар Құлтай сөзіне де иланбады:

	– Бұл сөзге көне алмаймыз! Қазақтан Абылайдың құнын аламыз! Бұл істе біздің сөзімізді қолдаңыздар! Әуелі қазақ бізге қарызын төлесін! – десіп даурығысты.

	Ортадан Қабыл батыр шығып, Абылайдың хатын жыртып-жыртып табанына басып, елшіге қарап ажырайып тұрып, қылышын қынынан суыра қайта нығарлап тапсынды.

	– Алдымен Абылай өз басының қарызынан құтылсын! Өйтпесе оның біздің ханға хат жазарлық қай беделі бар? – деп зекіді.

	Қалмақтардың мына пиғылын көрген соң елші де Қалдан ханның ордасынан шығып қайтып кетті. Қалдан хан да оған тоқта демеді.

	Елші елге қайта оралғанда Абылай хан да тықыршып, жауап тосып отырған болатын. Елші бар көрген-білгенін, естігенін ханға инесінен жібіне дейін толық баян етті.

	Абылай хан қалмақтың мына пиғылын естіп қатты ашуға басты. Хатшы молдасын шақырып үш жүздің би-бектеріне мынадай хат жаздырды.

	«Ғизатлы халық иелері, би-бек, жасақ басы, әмір-сардарлар! Ілгеріде сіздер маған келіп, қалмақтың бізге қылған ісіне кектенген едіңіздер. Қалмаққа жорық бастауға көп тілендіңіздер! Ол кезде мен сіздердің тілдеріңізді қабыл көрмей, уағда шартты себепсіз қайта бұзуға көңілім бармай қайтарған едім. Қалмақтар содан кейін уәдені бұзып, біздің халықтан бірқанша мәрте көп мал алды, артынан барған қуғыншыдан адамдарымыз да өлді, шабындыға ұшыраған халқымыздан қалмақ ханына барып арыз айтқандардың ісі өнбеді. Қазақтар бұл жағдайды маған мәлімдеп, шағым айтты. Ал мен сол шартнаманы орындауға үндеп хат жазып елші жібердім. Хан кеңесінде менің хатымды жыртып, әртүрлі сылтау, шатақ сөздер айтып, «алған малды қайтармаймыз, өлген адамдарына да құн бермейміз!» десіпті. Қалдан хан да бұл сөздерді іштей қолдап, ол бұзақыларына тоқтау айтпапты, қолынан келгенін қылсын деген раймен елшіні қайтарыпты. Міне, ханы басқа дұшпаннан хабар жетті. Ауыларалық іс емес, сабыр сақтап отырарлық төзім қалмады. Қаны сұйылып, қасамын жұтып, қалмақты түлен түртті, білем! Айтарым – қыс қамын да, қосын қамын да жасаңдар! Жаз шығып аттар жүнін тастаған соң соғысқа жарарлық ат, адамның бәрімен қалмаққа жаза жорығын бастаймыз! Бұл жолы көп қамданып шығу керек. Тозбас тон, таусылмас азық дайындалсын. Жазғы ыстық, қысқы суықта бұл ұзақ жорықта он адамда бірден үй болсын, қосынға байларда көптеп адам берсін! Ат-тонын аямасын! Қайратты жас жігіттер өзінде ат жоқ болып жорықтан қалмасын, талапты, ержүрек кедей азаматтарға байлар таңдаған атын ер-тоқымымен жабдықтап беретін болсын. Қазақтың алыс-жақын бәрі, пәлен ай, пәлен күнде, пәлен жайда бас қосамыз...»

	Осы сынды хан жарлығы жазылып, ордадағы үш жүздің хатшылары хаттарды ел-елге суыт жүргізіп кетті. Орда маңы Орта жүз ханның қарауыл елі де шұғыл күйге өтіп, қосын дайындығына жедел кірісті.

	Бұл жолғы хан жарлығы қазақтың қай даласына барса да би-бек, жасақ басылары тез-тез хабарланып, жиындар шақырып, қосын даярлығын бөлісіп орналастырысты. Ат-анжам, азық-түлік, жігіт күші дерлік сапқа тұрғызылып, даярланды. Байлар хан жарлығын естісімен аты жоқтарды бөлісіп алып, жігіттердің таңдаған аттарын, тақымынан түсіп берді. Он адам бірден үй көшірді, кір жуу, тамақ әзірлеуге бірден мықты әйел немесе еркек алды, құлынды бие, сауулы түйе, артысқа, мініске, сойысқа және алынды. Сойыстық мал әр ру адам санына қарай, ірі байлардың шығаруы мен табын-табындап айдалды. Азық-түлік атандарға артылып арнаулы адамдар ие болды. Қыс өтіп, көктем шығып, көк аттың көзінен келгенде осындай мығым даярлықпен күллі қазақ даласының ер-азаматы атқа қонып, межелі уақыт пен межелі орынды бетке алып жорыққа шеру тартып кетті.

	Аттанар шақта Абылайдың көңіліне қалай келді екен, асық үйіріп талей сынамақ болды. Орда қатталары арасында отырып: «Асықтың бүге, шіге, алшы, тәйке бар де, менікі емес, оңқасы менікі болсын, егер оңқасы қалмақ жаққа түссе, олардың жолы болғаны. Ал мен жаққа оңқа түссе, онда біз жеңіспен ораламыз», – деп сертке байлап тұрып асық үйіріп тастады. Шырқ үйірілген асық дабылды ары соғып, бері соғып домалап жүріп ақыры Абылай жаққа оңқасынан түсіп барып тоқтады. Ордадағы мұны көрген жұрт қатты қуанды, қалмақты жеңіп аламыз деген мызғымас сенім жұрт жүрегін тулатып, ханның да көңіліне риза-хоштық еніп, жалынды жігермен туын биік көтеріп, ақбоз тұлпарын ойнақтатып жорыққа аттанды!

	Хан ойында ұзақтан бергі, әсіресе «Ақтабан шұбырынды, Алқакөл сұлама» кезіндегі қазақтың осындай шапқыншылық салдарынан азып-тозған, босқын болған бейшара халі, ит пен құсқа жем болған шейіттер, қарт ата-аналар айтқанда еңірегенде етегі толарлық зар-мұңдар... сеңдей соғысты, суша сапырылды. «Е, халқым, Қаратауым, ата жауың болмаса, аталар кегің бар ма еді? Біздің де халықтығымыз енді көрінер...» – деп, алға қарай «Аттан, қазақ, аттан!» деп дауыстады.





XXI тарау


	ҚАЛМАҚҚА ЖАЗА ЖОРЫҒЫ



	Қазақ қосыны қазақтың ұлан-ғайыр кең даласының төрткүл алабынан бірегей даярлықтармен аттанып, межелі тоғысар жерлерін бетке алып шеру тартып келеді. Жол бойы азаматтардың аттарын сынасып, соғыс өнеріне жаттығып, күш сынасып келе жатқандары бір тынған жоқ. Өзара бір-бірінен найзаласудың, қылыш шабысудың алуан түрлі өнер әдіс-амалдарын үйреніп, жастар үлкендерді өнерге ұстаз тұтып келеді. Қосын басылары жолшыбай нысана атудың алуан түрін шығарды. Пыспаған босаң жігіттер өздерін қиын сындарға салып «өлеміз» емес, «өлтіреміз» десіп келеді. Бағызылары қалмақтан олжа аламыз, жылқы, асыл зат, сұлу қыз аламыз десіп қиял құстарын әрқалай қалықтатады.

	Жорықшылар ұзақ сардаланың төсін басып, сағымын қуып, қатпарлы таулардан асып, мамық саздарды кешіп, шатқалдар басып өзендерден өтті. Сапар миханатын бұйым құрлы көрер емес, әр батырдың қосыны жалтылдаған жалауларын көтеріп, қазақтың жері мынау, оны қорғауға туған ері мынау дейтіндей айбаты мен қосынның айбарын асырып келеді. Жұрт мерейі үстем. Жеңіске деген сенімдері берік, алдағы қанды шайқасты асыға күткендей. Адамның рухани күші-ай десеңші! Той-тамашаға емес, өлім мен өмір айқасына кетіп барады, оны өздері де біледі, біле тұра өздерін осындай қияметтің қыл көріне айдап барады. Мұндағы себеп біреу-ақ, оларды асықтырған тезірек жетіп жауынан кек алу. Жауы болғанда да тапталған жердің, күйзелген елдің кегін алу, отанын, елін қорғау, қазақ деген туған халқының ар-намысын қорғау, осыған буылған бел, айтылған серт оларға өз бастарына келетін қатыгез де, жауынан төнетін сұрапыл өлімді ойлатпайды. Олар өз бастарында, артта қалған ата-ана, сүйген жар, бала-шағасында ойламайды. Бірақ бұл жорық солар үшін, солардың бақыты үшін де тартылып барады. Абылай хандай үш жүздің қазағына ұйтқы, ұран болған. Батыр ханы бастаған жорық олар үшін уайым емес, қайта тамаша, шаттық сезілуде, ол бақыт! Ал, өле ме, қала ма ол тағдырдың жазғанынан аспайды деп түйеді баршасы.

	Межелі жерге хан ордасы бұрын тігілді. Ханның қарауыл қосындары алдымен орнығып алып, ханға келіп мәлімденіп хан көңілін көтере жігерлі, сертті сөздерін айтып кетті. Одан соң Ұлы жүз, Кіші жүз қосындары келіп болғандықтарын мәлімдеп, хан көңілін шалқытты. Қазақтың жер қайыстырарған қара құрым атты жасағы осы келген орындарында бірнеше күн ерулеп, демалып, батырлар қосындарын тәрбиеледі. Сол жерде қосын шетінен аралап, жалаңаяқ диуана және пайда болды, желкесін шашы жапқан, жалаңбас, жалаңаяқ, диуана Абылай ханға өзі келіп, мағұлымданды. Нәзірге13 елдің берген нәрселерінің ешбірін де алмайды, назар да салмайды. Бағзы уақыттарда жоқ болып кетеді, қайда кеткенін ешкім білмейді, ешкімнің көзіне де түспейді. Бағзы уақытта пайда бола қалады, ханның алдында адам жоқ, жалғыз отырған шағында ханның Орда үйіне кіреді. Ханның қорғаушысы жасақтары да оған ләм-мим демейді, олардың көздеріне бұл диуана көріне ме? Көрінбей ме? Бұл жағы неғайбыл, сыртынан бағзылар Уәли14 дейді. Сыртынан сынап, ал бағзылар жынды деп мазақтайды. Бағзылар «әйтеуір жынды, диуанасына дейін қалмақты шабуға келіпті десін» деп мысқылды сөздерді айтып жатады, диуана бұл сөздерді естісе де естімегендей боп жүре береді.

	Қазақ қосынының барлық жайын, жүріп келіп демалып жатқан жеріне дейін қалмақ ханы жансыздары арқылы біліп отырған-ды.

	Қалдан хан хан кеңесін шақырып, жұрт жақсыларымен ақыл қосты. Бір бөлімдері қазақтың қосынының көптігіне, ажарынан ай жасырынарлық айбарын айтып «соғыспасақ, айтқанына көнсек» деген сыңай байқатты. Көп сандылары олай істеуді намыс деп білді. Неде болса көреміз, жау жарағымыз сай, қосынымыз даяр, соғысып қазақты жеңеміз десіп кұжынады. Кеңестің көбі: «Қазақтан Сарыарқаны ала алмаймыз, Сарыарқа енді жоқ бізге, Сарыарқадан Көкшетау, Шу жақтарды қазақ бізге бермейді. Біз Чин үкіметіне қарай бет алсақ, ел солай көшсе, дініміздің түбі бір, қазірде қаламының бір шетінде болып келеміз, соған жақындап мекен алсақ», – десті. Қалдан хан: «Соғыспау моңғолдың ар-намысын таптағандық болады, ал, көш бетін Чин үкіметіне қарай бұру менің де ой түйінім», – деп кесті сөзін. «Қазақтардың алдынан қарсы шығып, соғыс ашып қайтаралық, біз жеңер болсақ көшкен елді тоқтатуға хабаршы жіберерміз, онда жеңісімізді тойлап, Сарыарқаға қайтып барып орнығармыз. Қазақтың жері де, елі де алыс қалды, түбінде біз жеңеміз!» деген байламға келді.

	– Іске жарар тірі қалмақ жауға қарсы аттансын! – деп Қалдан хан жарлық берді.

	Қазақ қосыны таяп келгенде қалмақта қосынын сапқа тұрғызып жау жарағын сайлап тұр еді.

	Қалмақ жерінің шетіне қазақ қосыны басып келгенде алдарынан зор қосынның шебін жайып күтіп тұрған қалмақ қосынын түгел көрді. Алдын-ала жіберген барлаушыларда қалмақ қосынының сақадай сайланып жатқанын Абылай ханға жеткізіп келіп тұрған-ды. Олардың халқын ілгерілеп көшіргенінде, қазақ жансыздары арқылы Қалданның Чин үкіметіне бет алып, алда-жалда қазақ жеңсе соған арқа сүйеу ойы бар деп шамалаған.

	Екі елдің хандары да қосындарына ұрысқа жабал әзірлену жарлығын түсірді. Қазақ туы биік тұрғыда желбіреді, қосын бастаған батырлардың қызыл, жасыл, көк, күлгін әр алуан жалаушалары да желмен желбіреп сайын сахараны алуан түске бөледі. Қазақ қолының ұзыннан тартылған шебінің бас-аяғына көз жетпейді. Қосынның көлденеңі де аса мол, қазақ үш жүзінің атты жасағы шынында қырғызға барғандағыдан да молайған көрінеді. Қолбасылары жауға шабуылдар рет тәртібін алып, ханның жарлығын жеткізіп тұрар жаршыларын сайлап тас түйін болғандарын мәлім етеді. Дабылын қағып, сырнайын шалып, қалмақ қосынының үрейін ұшырмаққа қыр көрсетеді. Жаршылар айқайлап, өрлі-қырлы шақпылап, «жау қашар, біз жеңерміз» дегендей қоздырма сөздерін айтады. Батырлардың қанын қоздырып ғайып перісін шақыратын сөздер айтып, ұрыс үндеуіне шақырады.

	Қалмақ қосыны да туын биік тұрғыға тігіп, қазақ қосынына қыр көрсетіп, жалауларын жайнатып, жаршыларын өрлі-қырлы шапқылатып қойды.

	Ә, дегенде екі жақ бірін-бірі аңдып аз-кем кідірді. Қазақ қолы қалмақ жақтың ауанын бақты, алдыға соларды салғысы келді. Әлден уақыттарда қалмақтан бір батыр найзасын оңды-солды бұлғап, басынан асыра үйіріп:

	– Жекпе-жек! Жекпе-жек! – деп айғайлап, ат ойнатып майданға кірді.

	– Мен қалмақ батырымын! Атым – Сырым батыр! Кел қане қазақтың тезірек ажал тілеген батыры! Кел қане? Келмейсің бе? – деп атын шығыс пен батысқа бұрып, құйғыта шауып, қазақ батырларының шамына тиіп, астам сөйледі. Өзі де еңгезердей дәу көрінеді, нар түйедей қара қасқа арғымағы алыстан төбедей болып көзге ұрады, құйғыта шауып, кілт бұрылып, еңкейіп, шалқайып қырланады, дулығасы мен сауыт-сайманы жарқ-жұрқ етеді.

	Қазақ батыры Қанжығалы Бөгенбай ақсұр арғымағын ойнатып, найзасын бұлғап-бұлғап жіберіп хан алдынан рұқсатын алған соң қалмақтың батырына қарай шапты. Қалмақ батырының аспансығанына төзбеген Бөгенбай батыр қас-қабағы түксиіп, екі көзі шалаша жайнап, азу тісі шықырлап, атынан әлсін-әлі көтеріліп, тоқтай алмаған-ды. Абылай алдына рұқсат тілеп барған басқа батырлардан гөрі оның перісі құрштап, еңсесі биіктеп, шабыты шалқып, айдап тұрғандай көрінді ханға. Хан оған ақ жол тілеп жекпе-жекке жөнелтті. «Ақ жол, ақ жол, Аллаң жар болсын!» деп соңынан көз айырмай қарап тұрды. Қазақ батырының төтелеп шауып келе жатқанын көргенде қалмақ батыры да оған қарсы ат қойды. Екеуі екі жақтан келіп тоғысқан жерде, сілтеген найзалары бір-біріне дарымай, ат екпіндеп өтіп, өтіп кетісті. Ат бастарын бұрып алып, қайталай шабысып бетпе-бет келіп екеуі найзаны бір-біріне тепе-тең ұрғанда сауыттары тым мықты екен де өткізе алмай тіресіп тұрып қалды. Аттары тік шапшып, бүгіліп қайта табан тіресіп екі батырдың күшімен, ат күшінің тіресуі де адамға сәйкес теңбе-тең текетірес болып тұрғанда екеуінің де найзалары сауыттарынан өтпей сынып-сынып жерге түсті. Жалма-жан найзаларын лақтыра салып, қылыштарын қынынан суырып алып, бір-біріне қарсы ұмтылды. Қалмақ батыры сілтеген қылышы Бөгенбайдың дулығасын аз майыстырып қана өте бергенде Бөгенбайдың қылышы оның дулығасынан тайқып барып атының мойнына тиіп, мойны кесілген аты тұмсығымен жер тірей жығылды. Қалмақ батыры орнынан өре түрегеле бергенде Бөгенбайдың қайталай сілтеген қылышы оның оң қолының астынан жарып өтіп, жүрек тұсын тіліп түсірді.

	Сырымның өлгені қалмаққа мәлім болысымен одан арғысына шыдастық бере алмаған қалмақ қосыны «қала қай, қала қай» деп майданға лап қойды. Қазақ қосыны да ат қойып, батырлар алда қалмақ тобына жалғыз араласқан Бөгенбайды қорғап соғысуға жетті. Арт-артынан ат қойып, екі жақтың қосыны араласты да кетті. Әр екі жақтан оқтар атылып, найзалар шақ-шұқ қағысып, қылыштар жүзінен от шашып қағысады. Бағзылар ұйтқы топтан кері қайтып қашып шығып барар жерін бағамдап алып, ұрысқа өзін қайта ұрады. Қашып шыққан бағзыларын жау адамы қуа келіп соғысады. Екі жақтың да тіккен туы орнынан қозғалмады. Сай, жырашықтарда адам қаны суша ақты, домалаған бастар, адам өліктері ат тұяғы астында тапталды. Сәске шақта басталғаннан күн батқанша тынбай соғысып, күн батып, қас қарая әр жақ өздерін өздері тоқтатып кері қайтты. Түнгі салқында ат, адамды тынықтырып, келесі ұрысқа дайындалып жатты.

	Бүгінгі батар күннің қызылы төгілген қазақ, қалмақ қанын символдап қанқызыл болып батты. Қанқызыл түс ұзақ тұрып түн қараңғысына да баяу сіңді. Қоралаған ай да жарты шекесі қап-қара күйік болып, күйіп шықты. Аспан ала бұлттанып тұр, шығыстан соққан сар жел күндізгі дала төсін жүнше түткен ат тұяғының аспанға атқан ақ шаңының көтерілмей бұта-шөптерге қонақтап қалған ұлпа боз мамығын сиыра айдап барады. Алыс тауда байғыз үні, жылқы шұрылы, үкі әупілі ауық-ауық естіледі.

	Таң атып, күн шығысымен екі жақтың қосыны қайтадан сап түзеп, шебін тартып, кешегі айғай-сүрең қалпына қайта келді. Екі жақ та бір-біріне қыр көрсетіп, әр түрлі ерек қимылдар байқатады.

	Бір кезде қалмақтың дөкей батыры тұлпарын ойнатып майданға шықты.

	– Мен – қалмақ батыры Қабыл! Кел, қане, қазақтан ұл туған болсаң! – деп өктем айғай салып, найзасын үйірді. Қабылдың атақ-даңқы қазақ, қалмаққа ерте мәлім еді, ол сан қазақты шапқан. Мал-дүниесін, адамын олжалаған, ұрлықша қосынымен барып Абылайды ұстап тұтқын қылған да осы Қабыл еді. Бұның аты да, өзі де алып көрінді. Алыстан үйіндісі үйдей болып, ат үстінде осы тұлғасымен-ақ қосынның көзін қармады. Қазақ батырлары атылып шығуға батына алмай қалғандай болып бөгеліс байқалды, намысқа шыдамаған хан қолындағы туды қасындағы жан серігіне ұстатып, жау жарағын сайланып, өзі шығуға әзірленіп жатқанда, таманың Есет батыры қара көк тұлпарын ойнатып хан алдына шауып келді.

	– Тақсыр, хан ием! Сіз шығуға рұқсат жоқ, маған бата беріңіз, – деп көлденеңдеп қол жайды.

	Хан:

	– Я, Алла, өзің оңғар! Қолда, жалаңаяқ пірім, – деп бет сипады.

	Батыр ат басын майданға бұрып «Абылай!», «Абылай!» деп асқақ ұрандап аспансып жүрген жау батырына тұп-тура қарсы шапты. Оны көре сала қалмақ батыры Қабыл да оған қарама-қарсы шапты. Екеуі ұшқаса қалғанда-ақ бір-біріне найза ұрды. Екеуінің де болат сауыттары аса берік соғылған екен, найзамен әлденеше салысса да, тіресе қалысса да найзаны біріне-бірі өткізе алмады. Ақыры найзаларын тастап, қынынан қылыштарын суырып алып, қылыштасты да кетті. Абылайға Үргенішке барғанында Үргеніш ханы сыйлаған бір қылышты Абылай осы Есет батырға сыйлаған еді.

	Асфаһан15 деген аты бар қылыш еді бұл. Онда Абылай хан Есет батырдың талай ерліктеріне сүйсініп, батырлық тұлғасы мен жүрек жұтқан жаужүректігіне бола тартулаған-ды. Бұл ұрысқа Есет батыр осы қылышты ерекше өткірлеп, алмаспен суарып келген еді. Абылайдың оған осы қылышты тарту еткендегі күлімсіреген қамқор бейнесі, асқақ үміті ойына оралғанда ол өзін-өзі білмейтіндей бір жойқын күш бойын кернеп кеткендей болды. Екі батыр қылыштарын биік ұстап, арыстандай атылып та, ақырып та айбарлап қарама-қарсы шауып бетбе-бет келгенде Қабылдың қылыш алған оң қолын Есет батыр иығынан шауып жерге түсіріп өте шықты. Есеттің қылышы Қабылдың отыз қабат сауытын қиып өтіп, иығынан қолын бөліп жерге түсіргенде Қабыл батыр өкіріп аттан құлады. Мұны көрген қалмақ қосыны шын қаймықты, зәре-құттары қаша бастады.

	Есет батыр:

	– Жекпе-жек! Жекпе-жек! – деп айғайлап ат ойнатып екі жақ қосынға дауысын жеткізіп, қалмаққа өктем үнін өңмендерінен өткізе салды. Қалмақ қосынының намысы қозып, ендігәрі төзіп тұра алмады. «Қала қай! Қала қай!» деп қазақты бетке алып, майданға ат қойды. Лап қойған тасқын топқа Есет батыр қарсы жалғыз шапты, қазақ батырлары мұны көріп Есетті қорғап алуға тұс-тұстан ат қойды.

	Абылай хан қазақ туын көтеріп алға ұмтылып:

	– Қазақ қосыны, жалпы ұрысқа аттан! – деп жарлық шашты.

	Қара нөпір қазақ қосыны «Абылай, Абылайлап» ұрандап, қалмаққа жапа-тармағайлап шапты. Дәл осы сәтте қазақ қолы қалмақ қолын жапыра қайтарды. «Жау қашты! Жау қашты!» деген өктем айғай тау жаңғыртып, жерді тебірентіп жібергендей болды. Қиян-кескі ұрыс ішінен қалмақ туының әлі орнында тұрғанын көрген Қаракерей Қабанбай батыр көре сала қалмақтың туына қарай шапты. Бұл кезде Абылай хан қазақ туын алға тартып, ұрыс алаңының орта шенінде жүрген еді. Қабанбай батыр Қубас аттың екпінімен туын қорғап қарсы шапқан қалмақтың неше жасағын жолда ат-матымен дөңгелетіп, туға жетіп, туын ортадан қия шапты. Туы құлап жерге түскенде ту ұстаған Қалдан хан туын алуға үлгермей, тұлпарының басын кері бұрып тұра қашты. Қабанбай батыр Қалдан Серенге тұра ұмтылғанда ханын қорғаған қалмақ батырлары Қабанбай батырды ортаға алып, шабысып жүріп ханын қауіптен құтқарып алып шығып кетті.

	Қалмақтар туының құлап кеткенін көріп, ханның жеңіліп қашқанына қарап, қорыққандарынан бойларында жан қалмағандай әркім өз басын қорғауға бет алды. Міне, осыдан бастап қазақ қолының «жау қаштылаған» өктем үні жау үрейін қашырып, қайырыларға шамасын келтірмеді. Түп қотарыла қашуға беттеді. Қазақ батырларына қарсы қылыш, найза сілтер адамы қалмағандай. Алды-артына қарамай зыта-зыта жөнелісті. Қашқан қалмақ қосынын қазақ қосыны жапыра қуды. Атыс-шабыстан ауып түскен жаудың аты мен жау жарағын олжаға жиыстыра бастады. Қалмақ қолы әлденеше ондаған шақырым қашып кетті. Қазақ қолы жаудан түскен олжаларды жиыстыра, қосынның бастапқы ұрыс майданы болған орындарына оралып жатыр.

	Абылай хан жасақбасы, қолбасыларды ту тіккен биік тұғырға шақырды. Қолбасылар да, бір бөлім жасақтар да, батырлар да жиналысты. Ол көпке былай деп жар салды:

	– Уа, қадірлі халқым! Қазақ батырлары, жеңістеріңді құттықтаймын! Жаса, қазақ! Жаса, қазақ батырлары! Жаса, қазақ қосыны!

	Алаң найзағайдай шатырлаған шапалақ үні, ендігі айтқаны:

	– Әр жүз тайпалар, рулар, ондықтар, жүздіктер бойынша адамын түгелдеп, ұрыста шейіт болғандардың мүрделерін өз-өз орындарына апарып, мұсылман жолымен жерленеді. Алдымен даярлап қойып, хан ордасына аты-заты мәлім етілсін! Таң азанда барлығына бір жолда Омар молда жаназа шығарады, шейіттердің жаны жәннатта болсын!

	– Шейіттердің қан кегін жаудан аламыз, – деген айғай, ұрандар қосыннан көтеріліп, көк жүзін жаңғыртып барады.





XXII тарау


	ЖАЗА ЖОРЫҒЫНЫҢ ЖАЛҒАСЫ



	Күн шашырап шыққан шақ. Шығыстан аңырап соққан жел тоқтап, батыстан жіпсілеген майда желемікке ауысқан. Сайын даланың барқыт белді құба жондары, қырат-қырқалары, ойпаң, жыра-жылғалары, дөң-дөңестері олар келген шақтағы күреңселі, күлтелі, шырыш қалпынан өзгерген. Ат тұяғы түткілеп, ақ шаңдақ топырға айналған сүреңсіз дала, мылжа-мылжа болып жырымдалып жатқан жас терідей алжаланып жатыр. Биікте құмай, құзғын, қара құстар ауа шарлап айнала ұшады, адам өлекселерін жеп дәніккендей биік жал бастарында көкжал ұлып, көктегі жыртқыш құстармен хабарласқандай. Қанаты шың жалаған қыран шаңқылы жартас жаңғыртады, андыздаған дала торғайлары айқыш-ұйқыш ұшып, шиқ-шиқ етеді.

	Таң азаннан тұрып, дәретін алған Омар молда мына екі тәуліктік ұрыста шейіт болғандарға арнап жаназа оқыды. Шейіттер жерленіп болған соң Абылай хан қосынның бұл қанды қырғын болған жерден алға қарай, қашқын қалмақтар артынан он бес шақырымдай қиыс солтүстігіндегі өзен бойына баруын тапсырды. Ол жер жасыл жайсаң, таза жер екен, сонда қостарын тігіп тынығуды, жуынып-шайынып сергіп алуларына тағы екі тәулік уақыт берді. Осы екі тәулікте ұрыста арып-шаршаған жасақбасылары да, тұтас жасақтар да демалып, ес жинап алды. Әр үйде семіз жылқылар сойылып, адамдар ет-сорпаға бөкті.

	Хан ордасы адамдары да өзен бойының ең бір көрікті жерінен орын алған, Абылайдың ұрыс кезінде лайықтап артқызып алып жүрген хан ордасы алты қанат киіз үй еді. Ол үйде хан күтімі де ерекше жақсы жүріп жатты. Осы демалыс күндерде Абылай хан: «Ерекше жағдай болмаса қосын қызметімен де, жеке жұмыс жағдайымен де ешкімнің ісі болмасын. Тек жасақ бастары төңіректің төрт бұрышына жасайтын барлаушы, шарлаушыларын босаңсытпасын», – деп бұйырған-ды.

	Осында, өзен бойында қосын демалғалы үшінші күннің таңы да шығыстан құланиектеп сызып келеді. Абылай орнынан тұрып далаға шыққанда таң жаңа ғана езу тартып, шығыс жақ елік бауырындай ақбауырланып қалған екен. Ол хан ордасы және өз шатыры тігілген өзен жағасындағы көтеріңкі тепсеңді өрлеп талай жерге барды. Алдындағы бір биік тұрғыға шықты. Одан төрт төңірекке көз тастап ұзақ тұрды. Буалдырлана жіпси қалған қос жанарын уқалап жан орамалымен тершіген маңдайын, шеке, шықшытын сүртті. Тағы да аяңдап жүріп, қарсы алдындағы тас шоқалаққа шықты. Төменде кең көсілген кең белесті, адыр, қырқалы, ойдым-ойпат, кең тынысты қолқатты жердің бәрі тігілген үй, қос, шатыр, ары қарай қарақұрым жылқы, жасақ аттары, жасақтар ұйқыда көрінеді. Шандағай-шандағай қараңдаған жаяу адамдар, биіктеу дөңестерге, қыраттарға шығып, атыраптарына күн сала қарайды. Абылай сонау батыста мұнартып жатқан сайын даланың көкжиекке тірелген ұшына көзі талғанша қарап тұрды. Одан соң оңтүстікке, шығысқа ұзақ-ұзақ қарап тұрып, өздері қалмақты қашырып қуғындап барып қайтқан солтүстік жаққа ұзақ телмірді. Сосын өзіне-өзі күбірлеп: «Е, жоңғар, жоңғар ойпаты», – деп және аз тұрды. Тағы күбірледі: «Моңғол, моңғол үстірті Кереулин, Кереулин өзені», – деп үнсіз тұра берді. Ол өзімен-өзі сөйлескендей тағы сөйлеп кетті.

	– Е, сайын дала, сардала, сағым тау, Алматы, Жетісу, Түркістан, уа, Алатау, Балқаш, Іле, Тәңіртау – бәрің де қазақ жерісіңдер-ау! Атамекен сені қорғап, елдің ар-намыс, кегі үшін қисапсыз қан төктім! Кешір, Жаратқан ием! Кешір, халқым, кешір, кең далам! – деп кеудесін қақ жара кең тыныстап, қатты күрсінді. Сардарлар алдында, сардарлар емес, би-бек, қолбасылар алдында да мұндай сөйлеуге, көкірегін қақ жара күрсінуге де оның батылы бармайтын еді. Тек ішіне жия беретін, мынау кең де иен шоқалақта, таңғы тұнық ауа бойын сергітіп, сарайын ашып, кеудесін кеңітіп, зеңіп тұрған басын жеңілдетіп алды. Енді ол қоясын тастап, қыл бабына келген қырандай төрткүл әлемге қырлана қарады. Орда үйі маңына атты адамдар келе жатқан көрінеді. Келгендер аттарын ордадан алыс тартылған кереге байлап, хан сарайына қарай жаяу аяңдап межелі жерде, хатшылардың ымымен тоқтайды.

	Абылай аяғын жиі басып, үйге қарай беттеп келеді. Күн шашырап шығып, шығыс көкжиегі ақшыл, сары күлгін түспен сан бояумен құбылып тұр.

	Абылай үйге келе беті-қолын жуып, таңғы оразасын ашты. Одан далаға қайта шыққанда дөңесте жасақ басылары, жұрт жақсылары жам болып күтіп қалған-ды. Абылай бұл жиынға келгенде анадайдан түгелдей орындарынан тұрып хан алдынан сәлем бере шығып құрмет көрсетті. Хан ортадағы биік дөңгелек төбеге төселген кілем, көрпе үстіне малдас құрды. Жиылған төбе би, қосын қолбасы, жұрт иелеріне жағалай көз тастап, байыпты отырып хал-жай сұрады. Жақсы демалып, тынығып қалғандықтарын, жасақтардың жай-күйлерін сұрап, көңілі тоғайды. Бұл жолғы жеңіске дән ризалық айтты. Бәрінің де рухтары көтеріңкі, жүздері ажарлы, қабақтары ашық, көз жанары шалаша жанып тұр екен. Абылай жұрт пікірін білуге ынтыға сөйледі.

	– Ал, ғазиз халқым! Жау қашты. Біз жеңдік. Жеңіс бәріңе ортақ, бізді жорыққа ақ жол тілеп аттандырған қазақ халқыма ортақ ақ найзаның ұшы, ақ білектің күші, арыстан жүрек, алысқан білек ата жауды ойсырата жеңді. Енді қайтпек керек? Міне, осыны ақылдасыңдар, осыған байлам жасап түйінді шешіңдер! – деп көпке қарап жауап күтіп отырды.

	– Қуа соққылап, типыл ету керек!

	– Енді қуғындамасақ та бас көтере алмас!

	– Арттағы халық жайына қарау керек.

	– Келісімге келмейінше жеріне жеткізе соғу... – Алуан-алуан дауыс көтеріліп, қызу талқы ет асым уақытқа шейін жүрді. Соңына дейін соққыламай тынышталуға болмас деген ой толғамы басым болды. Әсіресе қариялар, төбе билер, жасақбасы бас батырлар: «Біз енді осымен болды деп кері қайтсақ, жансыздар Қалдан Серенге жеткізеді. Біздің жасағымыз тарап кеткенде олар күш жинап, қосынын қайта құрып, қайдағы әлсіз жерімізден тап береді. Сондықтан осындай әлсіреген кезінде қуа соққылап мәңгі жауласпас етуіміз керек», – десті. Абылай көп тыңдады, терең ойларда отырды. Көпшілік хан аузына қарағанда бір-ақ сөйледі. Сөйлегенде осы соңғы жинақ пікірді құптап сөйледі. Бұл кезде бәрі-бәрі де айтарларын айтып сөз сиреп, көтерер дауыстар селдіреп қалған. Абылай дауысы көтеріңкі шықты:

	– Уа, ардақты апайтөс, егеулі ерлерім, хас батырларым, көреген билерім, ойшыл ормандарым, бәрің де мақұл, бәрің де осы исі қазақтың қамы, бүгінгі ғана емес, ертеңі үшін айттыңдар! Көп айтса еп айтадының төңірегінде болдыңдар. Көптен қоян қашып құтылмайды, құйрығы жаншылған жылан басы аман болса, жарасын жеңіп қайырыла қайта шағады, қас кегін алады.

	«Ит жастанғанның тынышы кетеді», «тышқан тықыры да тыныш ұйықтатпайды». «Қайта шапқан жау жаман» деп атамыз қазақ тегін айтпаған. Қалмақ сонау Шыңғыс хан заманынан бергі бес жүз жылда қазаққа тыныштық бермеді. Қазақ жерін тартып алғанын, адамын олжалап, мал-мүлкін талан еткенін қойды ма? Біз, қазақ олардың шапқыншылығынан кейде жеңілсек те, кейде жеңгенбіз, осылайша жеңіп қашырғамыз. Кешегі Шеріш шапқыншылығын, кейінгі Қалданның маған салған қорлауын, Қалдан ханның келісімшартты бұзып, уағдасынан хан басымен танып, соғысқа дайындалғанын көзбен көріп, бастан өткердік. Қаншама қан төгілді? Бейуаз жасақтар, батырлар жан үзді. Қаншама аналар қан жылап, арулар еңіреп жесір қалып, бөбектер боздап қалып жатыр... – деп Абылай көпке қарады. Отырғандар сілтідей тынып, құлақ қоя ханды тыңдап отыр, ол жұрттың ұйып тыңдап, шешім күтіп отырғанын пайымдап сөзін жалғады. – Біз жауды апанына қуып тығып, ханын тізе бүктіріп өзімізге қаратпай тыныштық таппаймыз! Олай болмаса, ол ес жинап алып қайта шапқанын қоймайды. Ондағы қазақтың тартатын шығыны мен беретін бодауы бұдан әлденеше есе көп болады. Қалмақты ежелгі шыққан жері, атамекені жоңғар ойпатына, қалмақ үстіртіне, Тарбағатайдан ары Чин патшалығының қолтығына қуып тығып, ес жия алмастай етсек, ханы бас иіп, пенде болып келісім берсе ғана тыныш ұйқы табамыз. Ханы қол көтеріп, бас иіп, қарап бұлтара алмас шартнама жасалуы, әркім айтылған сертке, айтылған қасам уағдаға жанын арнап тоқтауы шарт! – деп жұртқа зер сала қадала қарады. Жұрт райы гүл жайнап сала берді, бәрінің де бет-өңдері нұрланып, көздері жалын атады. Ханға халықтың ықыласы ұйып, отырған орындарынан қобақтасып, ауыздары жыбырлап, екі езулері екі жаққа жайыла қалғандай!

	– Дұрыс, ханеке! Жарлығыңызға даярмыз, – деген үндер жан-жақтан көтерілді. Хан сөзін қуаттап шапалақтарын шартылдатып «батырлық сөз осы», «уай, қасиетті қазағымның ардагер, батыр ханы! Аузыңызға Алла салған ақ сөз осы!» деп көтерілді. Төле би бастап, билер арт-артынан сөз алды, аға батырлардан Қаракерей Қабанбай батыр бастап сөйлеп, хан лебізін қалтқысыз құптады. Соңында Абылай шешімдеді:

	– Уа, қалаулы халқым, шиенің шешілгені осы! Қалмақты апанына қуып тығып пенде қылып, келісім шартқа келтіреміз. Бүгіннен бастап барлық қосын өзен, бұлақ бойларында тағы бес күн бой жазсын! Семіз малдарды сойып, құлынды бие, сауулы түйелерді сауып сусындап, тынығып, ширасын. Жасақ басылары бес күннен соң жасақтарды сапқа тұрғызып, қосынды сақадай сай етсін! Бес күннен соң қалмақтар қашып барғанның таяу маңындағы жалпақ жасыл белде, ұзын өзен бойында бас құрап сап түзейміз. Сосын қалмақтың соңынан қуғындап жаза жорығын жасаймыз. Жұрт тарасын.

	Бес күн өтті. Қазақ қосыны межелі жерде сап түзеп, бас қосты. Сақадай сайланып, жүйріктей түрленіп, қырандай қырланып, айбыны тасып, айбары асып, ат желігімен бірге желіге шауып, желдірте тоқтасады. Абылай қасына үш жүздің үш дана, дара төбе билерін алды. Онан соң қосынның қолбасы бас батырларынан Қаракерей Қабанбай батыр, Қанжығалы Бөгенбай батыр, Шапырашты Наурызбай батыр, Кіші жүз батыры Серке қатарлы бас батыр, қосын қолбасыларын ертіп, жасақ қосындарын аралап көзбен көрді. Даярлық жағдайын, ондық, жүздік, мыңдық, он мыңдық ұйымдасу, бірлесу тәртібін анықтады. Жаздың ұзақ сар күні, бір күн осы іспен болып, қосынның кемтігін толықтап, артығын асырды.

	Ертесі таң сызат бере-ақ, қосынның үдере алға тартуына жарлық шашты. Бір күн суыт алға тартқанда қалмақ қосынының көштеріне ұласып, «Итаспас» көліне жеткенінен хабар алды. Бірақ қалмақ қосыны да мұншалық ұзай көшуі тегін емес екен. Қосынын реттеп, қосын басыларын сараптап, қайта шабу жорығына әзірленіп бара жатыпты. Олардың көштерін ұзатып салып, қосынмен қайта айналып соғысу ойы анық болды Абылай ханға.

	Қазақ қосыны жеткен жерінде өзен бойлап қонып, тынығып, ертесі жайымен тағы аттанды.

	Қалмақ қосыны алдыға оздырып жіберген көштерін Итаспас көлінің бойында қуып жетіп, сол көлді жағалай тынығуға ойысқан еді. Көлдің суы ащы еді, адам мен ат-көлікке жағымсыз болатын. Ашырқап, шөлігіп, көлігіп келген неше жүз мыңдаған көп халық, келе сала алдарында айнадай жарқырап жатқан аланай да бұланай кең көлемді көлге ат, түйе, сиыр малдарын қоя берді. Ол жануарлар көлге жабыла бас қойды. Обырлана, құныға ішті, көл суының ащысын білгендері аз ішіп, ашырқанып тоқтады. Кейбірлері білсе де елең қылмады, адамдарының шөлге шыдамағандары қанғанша ішті.

	Ал түн болғанда адамы да, малы да ауырып, таңға іліне алды өле бастады. Қалмақ бұл істен жабыла шошынып, ханынан жабал көшсін, көл суын ендігәрі адам да, көлік те ішпесін деген жарлық алды. Сонымен бірнеше күн тынықпақ болып келген көл бойынан күн көтеріле қалмақ көлге бет қарай алмай, түп қотарыла көшті. Жасақтарының да өлгендерін тастап, тірілерін қайта сапқа тұрғызып, туларын көтеріп алға қарай шеру тартты. Үш сағаттай уақыт суыт жүргенде қалмақ қосыны бір үлкен өзен бойына түсті. Қалдан хан қалмақ қосынын осы орында ұрысқа дайындалуға бұйырды. Бұл Іле өзені бойы болатын. Олар осында бір күнге таяу етек-жеңін жинап бола бергенде соңдарынан қазақ қосыны да қуып жетті. Қалмақ қосыны мұнда бұрын келіп дайындалып алғандықтан, өзен жағасындағы бір үлкен тасырқай қыратты паналап қазақ қолының алдынан бірнеше адамын оққа ұшырғаны-ақ мұң екен, «Абылай, Абылай!» деп ат қойған қазақ қосыны қалмақты бет қаратпады, олар туын биік көтеріп, ту көтергені алға түсіп қаша жөнелді. Абылай қазақ туын өзі көтеріп, қазақ қолының алдыңғы легінде келе жатқан. Өзі бастап ат қойған соң, атты қазақтың қанына оттай ыстық қан шапшып, аттарына арт-артынан қамшы басып, ойпаң жерді ор қылып, жайпаң жерді жар қылып, дөңес жерді төңкеріп, сардаланы сағымды шаңмен көмкеріп, тасқын селше атылды.

	Қалмақ әлі де қулықтан қара жаяу емес екен, ол қосынын әлгі Итаспас көлінің бойына түскенде-ақ бөліп алға оздырған екен. Іле өзенінің басы мен аяғына қалың қамыс, қопаға алдын ала барып екі жаққа бекініп, ортада бірнеше шақырым жерді ашық қойып, өздері сонымен қашып келе жатқан екен. Іле өзені бойына түсе бере қазақ қосынына екі жағынан екі қосын тұтқиыл шапты. Қазақ қосынының алдынан екі бүйірінен соққылағанда алдыңғы қашып келе жатқандары да қайырыла соқты. Дәл осы арада қалмақтың мынадай күтпеген қорғаныс тактикасы қазақ қолбасыларын абыржыта бастады. Абылай:

	«Қабанбай қосыны шығысты, Бөгенбай қосыны батысты алсын! Наурызбай қосыны ортаны иелеп, қайыра соқсын», – деп айғайлады. Сол-ақ екен қазақ қосыны үш бағытқа бөліне жөңкілді. Осы кезде қалмақ қосыны жеңілуге тағы таяп қалды. Бірақ ет асым уақыттық шамалы бетпе-бет айқаста екі жақтың да шығыны аз болмады. Бұл кезде Іле өзені де онша тасу емес еді. Қалмақтың тағы бір қулығы барлық адамы Іле өзенінен өту даярлығын алдын ала қамыс буып, өзен бойына тастап-тастап қойған екен, сол қамыстарын аттарына қосақ бауымен сала-сала өзенге түпілдеп түсе берді. Қалмақ қосынының алдындағы жеткен көштері де осындай тәсілмен өзеннен өтіп кеткен екен. Абылай қазақ қосынын осы араға тоқтатып, алды-артын жинауды бұйырды. Батар күннің қызылы батып барады. Аспан алашабыр бұлтпен түнере қарайды. Қалмақтар ұлар шу бөлісіп, Іле өзенінен өтіп барады, Абылай қазақ қосынына атысты тоқтатуға, қосындарын жинақтауға бұйырды. Мына қараңғы түн, тілсіз жау өзен суының қыспағында қалмақтың қосыны ғана емес, қараша халқының босқа қырғындалып кетпеуін ойлап «қараша халқына тиіспеуді, олар өзеннен өтуге жол тапса өтіп кете беруін, тоспауды» жарлық етті.

	Ал өз қосындарының Іле өзенін жағалай түсіп, басаяққа түгел шарлау жіберуін, өздері өзеннен өту даярлығын істеуін тапсырды.

	Қалмақ қосыны Іле өзенінен қауырт өтіп кетті. Көштері де үздік-создық өтіп кетіп жатты. Қазақ қосыны ұрысты тоқтатып, өз даярлықтарын істеп жатыр.





XXIII тарау


	ЖАЗА ЖОРЫҒЫНЫҢ ЖЕҢІСІ



	Қалмақ көші атты жасақ қосындарымен араласа Алакөл бойынан көштің ұшқындаған алды Тарбағатай жеріне аяқ баса тоқтады. Ал соңғысы жеткен жерінде қосындарын реттеп арттан келетін қуғынқа қарсы әзірлік көрді. Қалдан хан ат жалында бір бекіністі ну орман арасындағы оңтайлы жерде сыртқы баршыларын жол-жолына салып болған соң, орда кеңесін шақырды. Орда кеңесі де маңында барларымен ғана еді, осы алаңқыда қалмақтың хандық ордасына уәкілдігі бар-ау деген жиырмаға тарта адамның басын қосып, алдағы істерін ақылдасты. Қалдан жұрт иелері алдында төмен қарап отырып, өң-сүреңі қашып, сөзін әрең бастады:

	– Біз жеңілдік. Қазақ ханы Абылай бізді жеңді. Жоңғар, жоңғар болғалы мұндай күйге түскені осы шығар, – деп ауыр күрсініп отырып қалды. Маңындағылар да тым-тырыс, бастары салбыраңқы, баяғы Қабыл батырдай кеуде керіп шығатын бірде-бірі көрінбейді. Бәрі де ханға қарап отыр, хан тағы сөз алды:

	– Ал енді қайтпек керек? Мынау қалмақ деген халықты, оның хандық орнын, ордасын қалай сақтап қаламыз? – деді. Отырғандар сөйлеуге оқталды.

	– Қазақ енді Іле өзенінен өтіп, бізді қумайды.

	– Қуады, – деді Құлтай. Оның қуады деуі кеше ғана қалмақтың қазаққа жіберген жансыздарынан тіл алған. Абылайдың түпкі мақсаты қалмақты ата-бабасының шыққан мекеніне, жоңғар ойпатына, моңғол үстіртіне қуып тығу, ханы қарап тізе бүксе келісімге келу, тізе бүкпесе түп-тұқиянымен бір-ақ жою екенін жансыздар арқылы ұққан-ды.

	– Енді қайтпек керек?

	– Енді Абылай қосын бастап қуып келсе, біз оған елші жіберейік!

	– Олай істеу – өлім, ханымыздың оған тізе бүгуі деген сөз. Онда қалмақтың тірлігі неге керек!

	– Олай пенде болғанша қалмақ жанын арнайды осы жорыққа, – деді бір долан кесерлеу қосын басы!

	– Елші жіберсек ол қабылдай ма!?

	– Қабылдайды, – деді Құлтай. – Абылай ондай жөн білмес хан емес. Іле өзенінен өткен қалмақ көштеріне жасақтарының тимеуін Абылай айтты. Қалмақ көштерінің аман өте беруіне жол қойды. Бұл нені түсіндіреді? – деп тоқтады. Құлтай мұны да жансыздардан ұққан.

	Отырғандар дағдарып қалды. Қалдан хан бап таба алмады, Құлтайға қарады. Оның ойында Құлтай бір ақылын табар деп отырғандай еді. Көпшілік те Құлтайдан сөз күтіп отырған. Құлтайдың өң-реңінің әртүрлі өзгеріп отырғанынан оның ашулы екені мәлім еді. Ашуланатыны Итаспастың көлінен шығып, бір қауым жерге жеткенде ол Қалдан ханға өздігінен ақыл салған. «Біздің шығынымыз артып барады, қазақ қосыны өкшелей қуғанын қоймаса, біз, сөзсіз, жеңіліс табамыз. Сондықтан Абылай ханға елші жіберейік, қойған шарттарын ұғайық, ұрысты ендігәрі тоқтатайық», – деген. Қалдан хан оған ажырая ақырған, сонда әкесінің қасынан екі елі ажырамай әкесін қорғап жүретін жалғыз қызы Қалдай әкесіне өтіне қараған: «Әке, Құлтай ағам дұрыс айтады, мына халыққа обал болды ғой», – деген. Қалдан оған да ала көзімен ата қарап: «Жап аузыңды, саған сөз келген жоқ», – деген. Содан бері Құлтай хан өзі тіл қатпаса өздігінен үндемес болған. Бірақ қалмақ қосынына, қалмақ көштеріне болған талғамды, тәсілді нұсқауларын тоқтатпаған. Ол енді сөзді ондағыдан гөрі мынадай орда кеңесі ортасында ашып-ашып айтқысы келді. Өткеннің ағаттығы үшін емес, қалмақтың алдағы тағдыры үшін осы орында ашыла, арыла бір сөйлемек болды.

	– Бәрі де өтіп кетті. Қалмақ халқының иелері отырмыз, халықты құтқарып қаламыз десек, мүмкін хандығымызды сақтап та қаламыз десек, қазақ ханына тізе бүгу, ол үшін Абылай хан тағы да бізді қуғындап көп қосынымен келсе біз осылай етпесек болмайды. Оған енді біздің күшіміз қарсыласуға шыдастық бере алмайды, олай болмаса, шашыранды жырынды қосындарына қол қусырмаймыз! Ал ол қосын бастап келеді деген межемізге табан тірейміз. Сол үшін бүгіннен бастап көштерімізді шағын-шағын жасақтарымыздың қорғауында алға қарай көшіре беруіміз керек. Көш Алтай тауларынан өтіп, Тарбағатай тауларына жететін болсын! Қысқа қалсақ сол ұлы таулардың қойнаулары малға да, адамға да мекен болып, құт құшағында жан сақтар. Ал біз енді Абылай ханның қалың қосынымен қуғындап келе жатқанын қайдан хабар тапсақ, сонда тоқтап, алдына елші жіберіп, «жеңілдік, қуғындамасын, атқыламасын, шартын айтсын» делік. Менің сөзім осы, егер бұл сөзім жарамаса қайта сөйлемеймін, – деді.

	Қалдан Сереннің бойжеткен қызы Қалдай осы соғыста әкесінің қасынан қалмай әкесін қорғаумен келе жатқанды. Он үш жасынан бастап жасақ жаттығуларына қатынасып, бұл күнге келгенде құралайды көзге атар мергенге айналған. Дулығасын, сауытын киіп, қылышын асынып, найзасын көтеріп, шашын түйіп алып ерлерше жасанып, арғымағына мініп ойнақшытып шыға келсе Қалдан өзі де қызына сүйсіне қарап қалатын, ішінен: «Әттең, ұл болып туыла қалмағаның-ай», – деп аһ ұра армандайтын. Бірақ ол осы бір-екі жылдың алдында толысып бойжеткенде әкесінің жарлығына көнбей, хан екен демей-ақ бір жолы анасының алдында әкесімен қатты түс шайысқан. Ол баяғы қыз балаға келетін жатжұрттық болу жайлы еді.

	«Абылай ханды ұстап алдыңызға әкеліп берем!» – деп серт беріп тұрғандағы ханның Қабыл батырға берген уағдасы бойынша Қабыл батыр Абылайды ханның алдына тірідей әкеліп бергеніне бола айқұлақтанып кеткен. Ол сол еңбегінің бодауына «Қалдан хан маған хандық тағын бермесін, ханша қызын берсін. Олай етпесе хан уағдасынан тайған болады», – деп кісі салған. Қалдан хан лебізін жұта алмай, оған мақұл екенін, бірақ қызына зорлық емес, бірер жыл айналдыра жүре тұрып, қосып беретіндігіне иландырып уағда берген. Межелі уақыты жеткенде Қалдайдың туған анасы, өзінің ең сүйікті бәйбішесі Байынжырғылға да айтқызған. Анасын жақсы түсінетін ақылды қызы: «Мен жауапты әкем екеуіңіз отырғанда берейін», – деп әкесіне осы іс туралы тіке сөйлесетініне жол ашқан.

	Содан әкесі мен бәйбішесі Байынжырғыл Қабыл батырдың сөзінен құтылу үшін, мына қазақпен сұрапыл соғыс болғалы тұрғанда хан өзіне Қабыл батырды бұрынғыдан да мықты қорғаныс етіп алуы үшін, бір күні өзінің отбасында қызымен бетпе-бет сұхбат қылған, алыстан орағытқан тәрбие онша ұзынға бармай кесесіне келген.

	– Жан қызым, қыз бала жатжұрттық, қазіргі қалмақтың бетке ұстар батыры Қабылды күйеу бала етпекпін. Ол – нағыз батыр, ержүрек моңғол әулеті, – дегенде, қыз ә дегеннен-ақ беттен алып, төске шапты:

	– Қабыл! Қабыл батыр ма? Шапқыншы ол. Қазақтың қараша халқында не күнә бар еді, соны шапса, қыз-қатындарын олжалап келіп білгенін істесе, батыр ма?

	Хайуан ол! – деп қыстығып тұрып қалды.

	Қалдан хан қызынан мұндай ауыр сөз естірін мүлде күтпеген еді, ол бөгеліп қалып, сөзін тағы да тұпа-тұйық бастады:

	– Ол қазақ ханы Абылайды ұстап әкеліп берді, мұндай еңбегіне мен қызымды берсем, артық па?

	Қыз қайта сөйледі, бұл жолы дауысы тіпті ащы шықты:

	– Қабылдың қазақ ханы Абылайды ұрлықша ұстап әкелгені ерлік пе? Ол – пасықтық, ынжық, ездік. Ер болса қан майданға Абылаймен жекпе-жекке шықса, сонда жеңіп алсын. Сол – ерлік. Сіз хан басыңызбен осыны ерлік дедіңіз ғой! – деп қыз әкесіне тікірейе отты көзімен төне бір қарады да тарс-тарс басып далаға шығып кеткен.

	Осыдан тартып қалмақ, қазақ соғысы басталғанша Қабылға «Мына соғыс қаупі келе жатыр, қызымды берем деген сөзім сөз, соғыс аяқтасын, тойын жасап қосамын» деп алдаусыратып жауап берген. Ал соғыс басталғанша әкесіне тіл қатпай жүрген қыз соғыс майданында өздігінен әкесіне ілесіп алды. Бес қаруын асынып алып, арғымағын мініп әкесін қорғаушылармен бірге болды. Қабанбай батыр келіп қалмақ туын шауып құлатып, одан Қалдан ханға ұмтылғанда құлаған туға қаратпай ханды қорғап алып шығып кеткен қорғаушылар ішінде батыл іске кіріскеннің бірі – осы өз қызы, бауыр еті баласы еді.

	Бағанадан Құлтайдың сөзіне құлағын төсеп отырған Қалдай өзіне айтар сөздің келген-келмегенімен санаспады. Сөз ойлаған жерінен шыққанына асыққан болар, ентелей сөйледі:

	– Құлтай ағай дұрыс айтты. Дәл солай болуы шарт! – деп, әкесіне қарады. Әкесі бұл жолы оған жай ғана қарап қойды, жүзінде азырақ жылылық болмаса ызғар жоқ секілді.

	Хан кеңесіндегілер Құлтай сөзін түгел құптады. Құлтай сөзі осы жолғы хан кеңесіне қаулы болды, Құлтай басшылығында он мыңдық жасақ ғана хан айналасында қорғаныста қалдырылып, қосынның қалғаны түгелдей көшке көмек беріп, қалмақтың ендігі қалған мал, жанын Алтай, Тарбағатай тауларына аман жеткізуге қаулы етті.

	Бұл кезде қазақ қосынының қуғыны тоқтағалы бірнеше күн болған. Қалмақ халқының халі мүшкілге айналған мынадай жағдайда жасақбасыларының хан айналасында қалғандарынан басқасы көшке көмекке барған. Құлтай қалмақтың әр ру, тайпаларының өз адамдарынан, көш көлемінің аз-көптігіне қарай қорғаушы жасақтар санын белгілеп, белгілі жүздік, мыңдық қолбасыларды жауаптандырып жіберген. Мұндай өзін-өзі қорғайтын, өз ру, тайпаларының жасақбасшылары көшке ие болғаннан кейін үдере көшіп, үдере қашып келе жатқан қалмақ қараша халқының көңілдері орнығып, көштер байсал тарта бастаған-ды. Ал осыдан бұрын қалмақ жасақтарының ішіндегі кейбір жымсыма, арамза жырындылар қосынынан екі, үштеген адамдарымен бөлініп кетіп, нысанаға алған өз көштеріне, «әне-міне қазақ жасақтары келді» деп өтірік-шынды үрей туғызып, өз көштерінен өздері қалағандарын бұлап қашатын да болып алған. Тіпті асқынғандары көңілдеріне алған сұлу қыз, келіншектерді көштен бұлап кетіп, оңашалап апарып ойларына келгендерін істеп болып: «Біз қазақ жасақтарынан тартып әкелдік», – деп жақсы атанып, әкеліп топтарына қосып кететіндері де болған-ды. Ал қалмақтың әлсіз, босқын қарашасы, жүйеден үлкендері мұндай сұмдықты білсе де білмегендей болатын.

	Қалмақ көші осылайша жөнге салынып бара жатқанда Қалдан ханның хан орда адамдары он мыңдай жасақты қорғаушылығына алып, артта қалған, мақсаттары – қазақ қосыны келсе, қосыны аз болса, қарсы соғысып жеңіп алу. Егер қосынды Абылай хан өзі бастап қазақтың бар қосынын түп қотара қаптатып келе жатса, күншілік жерден оған елші жіберіп, қарсы соғыспай, елшінің жауабын күтіп жату болған.

	Қалдан хан қалмақтың қалың қараша халқын мынау сұрапыл соғыс алапатынан алып қалудың амалын қанша ойлаған сайын Құлтайдың айтқанының жөн екенін, басқа жолдың бәрі тұйықталып біткенін де сезді. «Қап!» деп ернін қыршып қанша опық жегенімен орнына келмес болды. «Қайран айтқаныма көніп, айдағаныма жүрген қадірлі қалмақ халқым-ай! Салмас жерге салындың, өткір жүзіңді тасқа шауып майрылттым. Қалмақтың айбалтасы жүзі майырылып жетесіне жетті...» Осы ойлармен отырып, жалғыз қызы Қалдайдың ақылдылығы да есіне оралды. Ол одан ары ойлай беруге дәті де бармады.

	Ол енді одан ары не ойламақ! Осы өзін хан көтерген қалмақ халқына қарар бет қалды ма, оның хандығында хандық жарлығымен қаншалаған қалмақ бейкүнә қырылып, ит пен құсқа жем болып далада қалды. Ол ойламайын десе де, өткен күндердің алыстағылары болмаса да мына кеше ғана басып өткен жолдары көз алдына орала берді. Ол ертең ұрпаққа қандай тарих болып қалар?

	Туған халқынан қазақты шауып, жерін тартып алып беріп алғыс алар ойы бар еді. Енді не алар, алғыс па, әлде қарғыс па? Ол адам бейнеулері қашып, зар жылап, азып-тозып қашып келе жатқан, омырауының қамсауы кеткен қарт аналарды, қарияларды, шырылдап дыбысы өшіп жолда қалып бара жатқан нәрестелерді де Итаспас көлі бойынан жасақтар көшпен араласа қашқанда өз көзімен көрген. Сол ащы көл жағасында қарақұрым болып өліп немесе өлу алдында әлінен айырылып қалып бара жатқан, ит пен құстың жеміне қалған адамдарын, малдарын да көз алдына келтірді.

	«Қалың қазақ қосыны басқындап келсе, біз оған тізе бүгуімізді мәлімдеп елші жіберсек. Сонда ол бізге қандай шарттар қояр, онікі бізді жазалау жорығы емес пе?! Сондықтан осы соғысқа кінәлі деп алдымен мені жауапқа тартар, маған жаза лайықтар?» – Ол тағы да одан арғысын ойлануға батына алмады, қойшы «құдай салды, құл көнді болар» деп ойын жиды.

	Ол қанша аһ ұрып, көкірегін қарс айырғанымен, Абылай қолында тұрғанда жасасқан келісімшарттарының қадірін жете білмегендігіне өкінді. «Татулықтың, достық шарттың қадір-қымбаты қандай артық еді?» – деп ойлады. Ол бұл опығы мен өкініштерін сыртына шығармауға, маңындағыларына сездірмеуге тырысты. «Бөрі арығын білдірмес, итке жүнін қампайтар» дегендей күй кешті. Әскербасыларына, жұрт қатталарына дөң айбаты әлі де бар екенін сездіреді.

	Қалдан хан ар-намысына қанша тырысып баққанымен, халқы аштықтан күйреп кетуге таяды. Көктем ортасынан қашқан қалмақ Тарбағатай тауларына тақап келе жатыр. Міне, қазан айының ортасынан ауып барады, қуғындаған қазақ жасақтары олардың орнығып тыныстауына орай бермеді. Қалмақтың жұрт жақсыларынан ханға арыз айтушылар да көбейген, ол арыз-талаптардың денінің мән-мазмұны былай болған. «Ұсынған мойынды қылыш кеспейді», «Жазған құлда жазық жоқ» деп қазақ ханы Абылайдан кешірім сұрайық! Тарту-таралғы дайындап елші жіберейік. Намысты қойып біз жеңілдік, қарадық, қандай келісімшарт бересіз?» деп соның артын күтейік, олар да қараша халыққа жанашырлық етер. Бізге тыныштық берер, бәрібір ендігәрі қаша берерлік жеріміз де шамалы, барлық қылмыс өзімізден екені өзімізге аян.

	«Іші өткенді арты білер» деген, жұрт қатталарының мұндай арыз-армандарын қабыл алмауға, оны ойласып шешім жасамауға Қалданның да амалы қалмай тынысы тарылып, тығырыққа тірелген. Ол содан соң да мына ат жалында, түйе қомында орда кеңесін шақырған. Сол кеңес арқылы ғана, Құлтайдың ұсыныс пікірін қаулыға алу арқылы ғана тыныстап қалған-ды.

	Олар енді еріксізден қазақ ханы Абылайдың келісім-шартын қабыл алуға әзір.





XXIV тарау


	ҚАЛМАҚ ХАНЫНЫҢ ҚАЗАҚҚА ТІЗЕ БҮГУІ



	Қазақ қосыны Іле өзені бойында бірнеше күн тыныстады. Алға барлаушы, шолушылар аттандырып қалмақ жасақтарының көзіне түспей қалмақ қосынының, қалмақ көшінің жалпы жағдайын иелеп келуге жіберген. Қалдан хан төңірегіне де жансыздар жұмсаған. Қалмақтың қазаққа жұмсаған кей жансыздары қазақ қосыны шетіне келген соң өзінің қалмақтардың жансызы екенін мәлімдеп, қалмақтың ішкі жағдайларынан білгендерін қазақ басшыларына қалдырмай айтып беретін болған. Міне, осындай жәйттерден қалмақтардың қазақ ханына тізе бүгіп, келісімшарт сұрамақ болып жатқанын да білген.

	Абылай қазақ қосынын қалың ну тоғайлы Еміл өзені бойында демалдырып, реттетіп, қосын қолбасыларына жасақ тәрбиесін күшейттіріп жатқан. Ішінара ұсақ рулардың батырсымақтарынан қалмақ көшіне өз беттерімен шапқындық істегендерін қатаң қузаған. Алған олжаларын хан ордасына тапсыртқан. «Қара басы үшін олжа қуғандар арын да, бәрін де сатады, «бүлінгеннен бүлдіргі алмасын» деп тыйып тастаған.

	Қазақтың жер қайысқан қалың қолын Еміл өзені жағасында өзеннің екі жағын алып, жасақ жаттығуларын жасатып жатқандарын жансыздардан және барлаушыларынан анық ұғынған Қалдан хан енді қазақ ханына жіберетін елшілер тобын белгіледі. Құлтайды елші бастығы етіп белгілеп, оған жасақ қолбасыларынан, жұрт қатталарынан қалмақтың үлкен ру-тайпа басшыларынан қосып елшілік топтың адам санын жиырма адамға жеткізді. Өзі Абылай ханға мөрін басып хат жазды. Апаратын тарту-таралғыларын даярлап беріп елшілер тобын аттандырып салды.

	Елшілер межелі уақытта қыруар асыл бұйым, тұлпар аттарын жетелеп, қазақ қосыны алдынан бас ие шықты. Қазақ қосыны Еміл өзені бойында демалып жатқандарында сонау биік тұрғыдан атты адам көрініп, қалмақ туын бұлғақтатып, тудың үшін жерге тигізіп тартып белгі берді. Қазақ қолының қолбасылары қалмақтың «тізе бүктік, елші келеміз» деген белгісін түсініп, ханға жеткізді. Абылай хан бас қолбасылардың шағын жасақпен жау жарақтарымен жасанып алдарынан шығып, қабылдап алып келуін тапсырды. Абылай ханның үлкен ұлы Әділді елші қабылдауға басшы етіп, Қаракерей Қабанбай, Қанжығалы Бөгенбай, Шапырашты Наурызбайларды да елші қабылдау тобының басшыларына бекітіп қалмақ елшілерінің алдынан барып, қапысыз бақылап, бағамдап, бағдарлап, тексеріп қабылдап ханның көшпелі ордасына әкеліп кіргізуді бұйырды. Артында қосыны бар-жоқтығын тексеруге жан-жаққа барлаушы шапқызды.

	Қазақ елшілер қабылдау тобын құрап оларға қарсы жүргенде, Қалданның елші тобы да оларға төрт шақырымдай жақындап келген еді. Екі жақ та елшілік белгі жалауларын бұлғап, екі жақтың елші тобы екендіктерін ұғысты. Одан соң қарама-қарсы баяу салмақты қадаммен қалмақ елшілері жүріп келеді. Олар қазақтың елшілер қабылдау тобына жақындағанда қалмақ елшілері бір шақырым жерден аттарынан түсіп жаяулап, тағы арқан бойындай қалғанда еңкейе бас қойысып, жүріп, тоқтап келеді. Олар тоқтап, олардан екі адам ғана алдыға шығып, таяп келіп тоқтап тіл қатты, бірі тілмаш екен.

	– Елшіміз, Қалдан ханымыз қазақ ханы Абылайдан кешірім сұрайды. Ханымыздың Абылай ханға жазған хатын қабылдап, жіберген тарту-таралғысын алуларыңызды тілек етеді. Біздің бұл елші тобымыз жиырма адам, түгел дерлік қарусыз, хан өкілдері, – деп жайын ұқтырды. Барлығы тегіс еңкек-еңкең қағысты.

	Әділ сұлтан бәр-бәріне бажайлап қарап тұрып, жауап қатты:

	– Жарайды, біздің қолбасы, батырларымызбен аралас жүріп барасыңдар, сыртымыздан жасақтарымыз қорғап тұрады, – деп өзі бастап жолға түсті. Қалдан елшілері аттарын атқосшыларына тастап, тарту-таралғыларымен басқалары бір шоғыр болып қалып қойды да екі бас адамын Абылай хан алдына алып кірді. Олар кіру алдында тарту-таралғылары түгел орда әміріне өткізілген-ді. Олар кіргенде Абылай ханның оң мен солында Төле, Қазыбек және Әйтеке биі отырған-ды.

	Қалданның елші басы – Құлтай алдымен ханға аса құрмет-тағзымын жасап болған соң ханның хатын Абылайға қол екі тапсырды. Абылай тілмаш Омар молданы дайындап отырған еді, оқытып тыңдады.

	– «Уа, мәртебелі ғизатлы, қазақ ханы Абылай! Затың асыл Әбілпейіз патшаның ұғылы, арғы тегің Шыңғыс қағанынан, үш жүздің баласына ұран болып атың шықты. Дүниеге мәшһүр қазақ ханы болдың. Қазақ-қалмақ қатар өскен, тал керегелі, киіз туырлықты тамырлас халық едік. Біздің бауырлық тамырымыз тереңде еді. Діндерің бір болғанымен қырғыздан, татар, ноғай, сарттан16 жүріс жағынан біз жақын едік. Қазақтың тынышын алып біздің жақтан көп-көп күнәлар өтті. Бұзықтық істер бізден көп өтіп, кең құрсақ, жомарт пейіл қазақтың төзімін тауыстық! Күнәмызға жазалау жорығыңыздан тартқан жазамыз жетті. Бір жаз бойы қашып, азып-тозып, бұл ұрыс халқымыздың етінен өтіп, сүйегіне жетіп, сіңіріне ілініп қалды. Қаншама шөлдер басып, тау өзендерден өтіп, халқымыз азып-тозды. Халық, халық күйінде қырылу қаупіне жетті. Барар жер, басар тауымыз қалмады. Біз қазаққа дұшпандықты көңілден мәңгі аластадық, бұрынғы қазаққа істеген надандық, бұзықтық, жаулық қарекетіміздің, хан, сіздің де, ұлы қазақ халқының да кешіруін өтінем! Ғапу күтем! Ал енді бізге қалай әмір-пәрмен айтасыз. Біз сіздің қойған барлық келісімшарттарыңыздың бәрін де шартсыз орындауға уағда берем! Мен қалмақ халқы атынан, өзімнің қалмақ ханы атымнан жалынып, жалбарынып аяғыңызға бас ұрам. Ендігәрі бірде-бір қалмақ әулетінің қанын төкпеулеріңізді өтінем! Мен сізге қарадым, ендігі жарлық, үкім сізден. Қабылдау менен жоңғар қоңтайшылары атынан қалмақ ханы Қалдан Серен» деп қол қойылып, мөрі басылған екен!

	Абылай хан Қалдан ханның хатын қайта бір оқып тыңдады, сөздерінде астарлы, ілмек, жұмбақты, қулық бар-жоғына назар салып бірталай отырды. Қасындағы төбе билерге қарады, ол Қалдан ханның шын көңілден қалмақ халқының осы ұрыстағы күйзелген күйін бүкпесіз айтқанын түсінді, төбе билер де ризаланды. Абылай оның шын ниеті осы екен деген байламға келіп, бір есептен оның да, қара орман қалмақ халқының да мынадай мүшкіл халдегі пенделік күйін ой толғағына салып отырды.

	– Е, халықта не күнә болсын, халықты бастаған, ылаңдаған басбұзар бұзықтар-ау! Оны тізгіндеп, шыжымдап ұстай алмаған, Қалдан хан, өзің күнәлісің. Халқыңа қылмысты өзіңсің. Ата-бабаңның шапқыншылық, басқыншылық тегіне тарттың. Содан шыға алмадың, соны мұра қылдың, жалғадың. Сонда мұратыма жетем дедің, тыныш жатқан қазақты «Жуас түйе жүндеуге жақсы» деп білдің. Таудан көзі қызарып алақтап, қызыл тілі салақтап қойға шабатын арлан аш қасқырша қазақты бөрі қырдыға салып, тамақтап қыра берсем тұяқ серпуге жарамас. Қой деп білдің, халқыңның көзінің жасы, мұрнының боғы, обалы өз мойныңда! Сенің жауыздығың мені де еріксіз қиянатқа апарды, халқым обалды шейіттер берді. Арып-ашты, міне, бүгін жеңіс қазақта, жеңіс туы қазақтың қолында. Енді қазақ шапқыншылықты жойғаны жойған... – Абылай хан тағында отырып осы сөздерді тек өзімен-өзі сөйлесіп отырғандай болып отырып сөйлеп шықты. Құлтай мен қазақтың төбе билері тегіс тыңдап отырды. Одан соң, қалмақ елшілерін ордасына түгел кіргізіп отырғыздырды. Қазақтың қалмақ ханы елшілерін қабылдау тобын да ордаға кіргізді. Топ ортада Қалдан ханның Абылай ханға жазған хатын Омар молда арқылы аудармалап оқытып берді. Соңынан өз жарлығын жария етті.

	– Бұдан кейін біздің қазақтан қалмақ жаққа шапқындар тоқталсын! Кімде-кім қалмақтан олжа алса, күнәсіз адам өлтірсе сол адам жазаға тартылады. Алған малы, адамы айып-анжасымен қайтарылады. Өзі жазаланады немесе өлімге бұйырылады. Осы жарлық дәл қазірден бастап атқарылады, ешқандай себеп-сылтау керек емес! – деп бұйырды. Қалмақ елшілері мұны естіп отырып екі езулері екі құлақтарына жетті, дән риза болып, «әділдік деген міне осы ғой» десіп қалмақ тілімен күбір-күбір етісті. Отырған орындарынан тұрып Абылай ханға иіліп тағзым етісті, Абылай олардың отыра беруін қолымен ишара етті. Одан соң Омар молдаға өзі айтып беріп хат жаздырды. Хатқа Абылай хан аузынан айтылып мына сөздер түсті:

	– Қалдан хан! Өз халқыңның бұзықтық мінезінен неше қилы істер шықты. Екі халық та соның зардабын тартты. Қылышын сүйреп қыс келді. Біздің қосын да кейін қайтып елге жетуі қиындық тудырады. Біз енді қыс қыстап, жаз қайтармыз. Чин үкіметіне де елші салып сөйлесіп, елдік келісімшарт жасармыз. Ол мені өзімен терезесі тең деп біліп, тең тұрғыда шарт жасасса келісермін! Жоқ әлде, «қазақ, маған да бодан бол» десе келіспей тебісермін! Құбылай ханның Пекинге тіккен туын қазақ ханы да тіге алар! Чин үкіметі қабыл көрсе ортада Шәуе-шекті шекара етіп, ол қазақтың Чин үкіметімен сауда орталығы болмақ. Міне, біз осылай істеп болғанша қыс өтіп, жаз да келеді. Оған дейін біздің қосынымызға азық-түлік, қаражат қажет. Елшілеріңізге тапсырдық. Сіздер хандарыңызға айтыңыз, егер қабыл көрсе қосынымыздың ішер ас-ауқатын көтерсін. Осыған уағда қылсын да орындалсын! Егер бұл сөзді қабыл алмаса, малдарын қимаса, онда хандарыңыздың мына жазған хатына да сену қиындау. Біздің де мұнда қысты қалай өткізуімізді ойлармыз. Одан соң арамызда жақындық жоқ. Жақындық болмаған жерде татулық та болмайды, татулық болмаған жерде тыныштық та болмайды, – деп хатты аяқтатты.

	«Қазақ ханы – Абылай Әбілпейізұлы» деп қолын қойып, мөрін басты да елші басы – Құлтайдың қолына берді. Онан соң қалмақ елшілерінің қайта беруіне рұқсат етті. Елшілер Абылай хан алдына бірнеше мәрте иіліп тағзым жасап, қайтып кетті.

	Қалмақ елшілері еліне қайтып барған соң елшілер Абылай ханның өз қосындарына шашқан жарлығын қуана-қуана айтып, ханын да, орда әмірлерін де қуантты. Соңынан Абылай ханның Қалдан ханға айтқан сәлемін де жеткізіп, жазған хатын да берді. Олар молдасына аудартып оқытып, қалмақтың жұрт иелері, ел жақсылары Абылайдың хатын қайта-қайта оқытып тыңдады. Қалдан ханнан тартып бәр-бәрі де қатты толғанып, ырғалып, ыңыранып отырып қалды. Абылайдың айтқан шартына мақұл деу оларға расында да оңай салмақ емес еді. Егер де мақұл десе орындауы керек, онда қазіргі бар қалмақтың төрт түлік малының тең жарымы қара нөпір құжынаған қазақ қосынының ас-суына кетері хақ. Бұл өзі адамдары өліп, арып-ашып, малы қырылып, мекен-қонысынан қудаланып келген мына халыққа оңай салмақ емес, қайталай жалбарынудың орны жоқ. Абылай айтқан шарттар істің ендігі жол-жүйесі, әділ кесімі, кінә өздерінде. Өздері қазақтың тынышын алмаса, қазақ оларды қуып мұнда келмес еді. Қалмақтың жұрт жақсылары, кеудесіне нан піскен, кеудемсоқ бас батыр, жасақ қолбасылары, би-бектері түгел дағдарды, тұйыққа тірелді! Айтар сөз, табар сылтау, жай-жапсар табылмады. Қалдан елшілері мен мына шақырған хан кеңесі бейне құм қапқан қайықтай қайраңдады да қалды. Ақыры хан атынан хан кеңесі Абылайдың барлық шартын қабыл алды. Абылай ханға таза орыннан арнаулы үй тіктіріп, қонақ етуге дайындалды.

	Дайындалған арнаулы жақсы орынға Абылай өзінің төбе билері, жасақ қолбасылары, басқа да би-бек, әмір-сардарлары мен жау жарағымен жасанған бойы айбарлы топ болып келіп түсті. Қалдан хан Абылайдың алдынан, жұрт иелерімен қарсы ала шығып, сонадайдан атынан түсіп алдына жаяу барып Абылайға еңкейе-еңкейе тағзым етіп, қол беріп амандасты. Абылай оны қабылдап қолын алып, ізет-құрметпен дайындаған киіз үй ақбоз сарайына алып кірді. Үйге кіріп төрден орын алған Абылай есікте ізет, құрметін білдіріп тұрған қалмақ ханы Қалданды шақырып өз қасынан орын берді. Өзімен қатар төрге отырғызды. Онан соң Қалдан Серен Абылайға жасалатын сый-сияпаттан бұрын Абылайдан өтініп былай деді:

	– Мәртебелі қазақ ханы, біз сіздің хатыңызды оқып, бек хұрсант болдық. Хаттағы барлық шарттарыңыз мүлтіксіз атқарылады. Қосыныңыздың үш жүзін біздің үш рулы ел міндетіне алып, қашан қайтқанша ас-суларын қамдайды. Олардан реніш тумайды. Ал сіздің хан ордаңызды мен өз міндетіме алдым, – деп сөзін тұжырды. Абылай лайық тапқанын білдірді. Қалмақ ханының жарлығы бойынша Құлтай бастап қалмақтың үш тайпасының бастығын ертіп далаға шықты. Әділ сұлтанның бастауымен қазақтың үш жүзінің үш төбе билері мен үш жасақ басы бас батырлары оларға таныстырылып міндеттелді де әрқайсысы өздері алған жүзбасыларын өз қонақжайларына бастап әкетті. Абылай хан өзінің сенімді екі уәзірі мен Омар молда төртеуі Қалдан ханның қошемет күтуінде болып шықты. Ертесі Қалдан хан Абылайға: «Нендей мүддеңіз бар? Сіздің жайыңызды келтіру – менің міндетім», – деді қалжыңшыны араластай сөз айтып. Абылай Қалданға күлімсіреп, мысқылмен қарады. «Еш мүддем жоқ, сіз қалай тұрмыс кешірсеңіз мен солай, жалғыз-ақ өзім сенген дінімнің құрметін сақтаймын!» – деді Қалдан ханға.

	– Ол айтқаныңыз солай болары хақ, сізге қанша құрмет жасалса да жаныңыз да өзіңіздің бір ханымыңыздың болғанының орны бөлек шығар. Бір ханымыңызды көшіріп алдырыңыз қыс түсуден бұрын, күндіз-түн қасыңызда болсын. Сіздер де елдеріңізден шығып ат үсті жүргелі бірнеше ай өтті, – деді.

	Абылай хан Қалданның бет-өңіне барлай қарап отырды да, еш бүкпесі жоқ, шын көңілі екеніне көзі жеткендей болды.

	– Ханеке! Мына сөзіңізге ризамын, бір ханымымды шағын атқосшыларымен көшіріп алсам, келер көктемге дейін бірге тұрсақ болар, – деп жауап айтты.

	Осыдан кейін Қалдан хан әр күні бір келіп, Абылайдың халін біліп, күтімін көріп, жақсартып, арнайы жауапты адамын шегелеп кетіп тұрды. Абылайға қойылған күтуші өзінің қазақ қосыны, орда қызметшілерінен, Абылайдың өзі таңдаған адамдарынан алынды да, ас-суы түгел солардың қолынан өтті. Күзетшілері де өз адамдарынан қойылып, хан ордасының қарауыл қосыны өз ордасы маңында болды. Қалданның жауаптыландырған әмірі солардың бұйырғанын табанда орындап тұрды.

	Осыдан бастап қазақ-қалмақ би-бектері, қосын басылары күн сайын жақындасып, бірін-бірі барған сайын жақын тарта берді. Қалмақ халқы да тау сағалап, өзен жағалап, малға жайлы жерлерге қарай әр-әр жерлерге бытырай қоныстанып қыс қамына кірісіп кетті. Жер үй, шошала, қора-қопсы әзірлеуге, қысқы тірлік қамына кірісті. Біріне бірі бұрынғыдай күдікпен қарайтын алакөңілдіктен арыла түсті.

	Ендігі істің соңы қайдан шығарына қарап көріңіз!





XXV тарау


	ОРНЫҚҚАН КӨҢІЛ, ТЫНШЫҒАН ӨМІР



	Қазанның қара дауылы толассыз соғып, Тарбағатайдың таулы, жазық, адыр-қырқалы өңірлеріне қылышын сүйреп қыс келетінін хабарлауда. Қамданыңдар деп соғатындай, қазан дауылы, сонау Алтай, Тарбағатай, Алатаудың биіктерін, төр жайлау, орта жайлауларды бурылдап қар шалып, жалпақ жаһан күз сүреңінде. Ағаштар сары алтын көйлектерін киіп, сары шұбарланып, мосқал әйелдерше өң тайдыра бастағанын бейнелегенімен, ол сары ала көйлегін де жапырақтан қиқымдап жерге тастап, жеңілдеп барады. Ертіс, Еміл өзендері жазғы құба сұрғылт өңінен қайтып, көкбурылданып, арнасына шегіне тартып, жөнге келіп жайымен ағып жатыр. Шіркін, тыныштық-ай десеңізші! Ат үстінде мың күн сайрандағаннан бір күн тыныш алаңсыз ұйықтап, қамсыз жату қандай рақат! Қазақ пен қалмақтың табиғаттың мына қоңыр күзінде өздерінің құба қоңыр қой мінезіндей алаңсыз, қаннен-қаперсіз тыныш өтіп жат-қан күндері аз күн ішінде-ақ жаз бойғы қырғын соғыс, азып-тоздырған босқын, қуғын өмірді ұмыттырғандай еді. Бейбіт, мамыражай күй кешті. «Адам жылқы мінезді» деген сөз де бекер айтылмаған шығар. Аз күн ішінде-ақ, көктемнің көк суына көбеңсіп, қыстың қытымырын ұмытып ойнақтап сала берген қунақы жылқы түлігі сияқты жылқыға жаны үйір қазақ, қалмақтың мына күйі де соған ұқсайды. Қоңыр күздің май қоңырсыған ту даладағы жұпар иісі бұрыштай бұрқырап танау жарады. Мынадай берекелі тұрмыс қазақ, қалмақ өмірінде бұрын-соңды болмаған да шығар. Халықтың мұндай қам-қайғысыз тыныш тұрмысына алдымен Қалдан хан дән риза, ащыны татпай тәттінің дәмін білмейді демекші, Қалданның биыл көктемнен бергі аласапыран күйден арылып, өз басының да алаңсыз болғаны өзіне де бақыт сезілуде. Ол әр күні келгенде Абылай ханға қызықтай да, қызғана да қарайды.

	«Шіркін, қазақ қандай бақытты! Осындай кемеңгер ханы болғаны!» деп ішкі ойын көңіліне түйіп, іштей тамсанады.

	«Сертке тұрғыш, мәрт, сөз ұстағыш шешен, көңіл кеңдігі ішінен тас емес, тау айналарлық кең пұшпақ, көрегендігі, ішіңдегіні асыл айнамен көріп отырғандай. Әмір, сардарларына әрі жарлықшы хан иесі, әрі қамқор атасы екен-ау» деп түйеді.

	Бір күні сәске түс әлетінде Абылай Қалдан ханды шайда бірге болуға отырғызып қалды. Сосын ұлы Әділ сұлтанды шақырып, Қалдан ханның тапсырмасын, бір ханымыңыз қасыңызда болсын дегенін айтқанда, Әділ өзі де бар еді, соны қалай ойласқанын сұрады. Әділ екі ханның алдында бөгелмей жауап айтты:

	– Мен бұл істі орналастырып қойдым, ертең жолға шығады. Мен де сізге мұны бүгін айтпақ едім, тек қайсы анамыз келетінін айтсаңыз болғаны, – деді.

	Бұл жайлы Абылай ханда да ой тұжырымы бар еді:

	– Қарлығаш апаң өзіндік атқосшыларымен көшіп келсе болар, – деді.

	Қарлығаш – Абылайдың Дәулеттің баласы болып жүргенде алған ең алғашқы жары. Найман төресі Барлыбайдың қызы, Әділдің туған анасы. Ол басқа әйелдерінен оны артықтау көретін, көркіне ақылы сай, кең мінез, ұстамды, бар адамға жағымды, майда қоңыр, жылы сөзді, жібек мінезді жан. Абылайға аса қамқор, кейде ақыл қосар, ойлаған ойларын бүкпей айтар жерлері де болушы еді. Әділ әкесінің ойын анық түсінді. Әкесі айтпаса, «өз туған анам еді, сол кісіні көшіріп келейік», – деп әкесінің алдына түсіп айтпақшы емес еді. Әкесінің былай айтқанын орынды санады. Сондықтан артқы елге айтар тапсырмаларын алып, Қарлығаш ханымды көшіріп келетін хабаршы топ қысқы суыққа қалдырмай жеткізу үшін, кешікпей жолға шықты. Көштің шағын болуын, Қалдан ханға артықша ауырлық келтірмеуді тапсырып, Абылай хан ендігі іс тәртібін басқалай қарастырып жатты.

	Осыдан төрт күн өткен соң, Абылай хан Чин хандығына хат жазып, ол хатты орда кеңесінде мақұлдап, баратын елшіні белгілеуге орда кеңесшілерін ақылға қосты. Орда кеңесшілеріне Чин патшасына жазылған хатты оқытып, тыңдатты.

	– «Ғизатлы, бек мәртебелі, ғаділ патша, Чин патшалығына: мен қазақ ханы Абылай Әбілпейізұлымын. Арғы тегімді Шыңғыс сұлтан деп білерсіз. Қазақ ханының хан ордасы байтақты және өз мекенім Көкшетауда, мен үш жүздің қазағының сайланып, ақ киізге отырғызылып, таққа мінгізген ханымын! Сол уақытта ғұзырыңызға таңбам таныстырылып, байланыс хат жолданған. Сіз оны алып құттықтау хат та жіберген едіңіз, мен қалмақтың шапқыншылығына қарсы соғыс қосынын құрып, қалмақ ханын Шәуешекке дейін қуып әкелдім. Ақыры араға бітімгерге елші жүріп, қалмақпен татуластық! Руся халқымен де араға елші жүріп, тең тұрғыда шарт жасасып, қол қойысып, мөр басқан татулық орнады. Біз ортадағы Қызылжар деген жерден қала салдырдық, содан саудахана құрдық. Чин патшалығы елімен де сауда қатынас орнатып, тең тұрғыда тату көршілікте тұруға көңілім ауып сізге елші жібердім. Қажетті нөкерлері қасында, Шәуешек қаласы сауда шекарасы болса, сіз жақтан саудагерлер келсе бажысын сіздің ел алса, біз жақтан саудагерлер келсе бажысын біз алсақ, екі елдің халқы қауіп-қатерсіз осы қалаға сауда керуенін әкеліп, мата, тауарға мал шаруа өнімдерін айырбас сатса, екі жақтың базаршылары да осы қалаға келіп-кетіп сауда жасап тұратын болса. Елші басы – өз балам Әділ, үш жүздің қазағынан үш жақсы адам елші, Ұлы жүзден Шапырашты Наурызбай, найман Барлыбай, Кіші жүзден Есет батыр, қалмақ ханы Қалданнан Құлтай. Міне, осылар – Әділдің елші жолдастары. Сіздің ғаділ, достық жауабыңызды күтеміз. Қазақ ханы: Абылай Әбілпейізұлы» деп қолы қойылып, мөрі басылған. Осы хаттың бір нұсқасы Шәуешек қаласының әкіміне жазылды. Шәуешек қаласы жақын еді, ханның шеруге рұқсатын алған соң елшілер жолға шықты. Абылай ханның хатын алып, Чин патшалығына қарасты жерге қадам басып, Шәуешек қаласына барды. Әділ бас елші қала әкіміне жолығып, Абылай ханның хатын берді. Абылай хатында ылауат, бастаушы адам беруін сұраған-ды. Қала әкімі Абылайдың хаттағы сөзін лайық көріп, бір бастаушы мен ылауатын адақтап берді. Әр жердің почтасында байлап қойған аттардан жаңалап ат мініп, елшілер күндіз-түні тоқтамай жүре берді. Жолдағы почта бөлімдерінің бәр-бәрі де Шәуешек қала әкімінің хатын көріп, басшы адамын танығаннан кейін, ешбірі де қарсылық кейіпте болмады. Талыққан аттарды алып қалып, орнына тың аттардан жаңалап беріп, жол бөгетін жасамады. Елшілер түнді күнге жалғап, арып-шаршаған жерінде ғана лайығында демалып, тынығып алып, тоқтаусыз жүре берді. Солайша жол тартқан олар межелі күндерінде аман-сау Бейжіңге жетіп барды. Байтақты Бейжіңге барған соң, өздерінің елші екендіктерін мәлім етті. Ежен хан қабылдауын мақұлдаған соң ордаға өз адамдары бастап апарып, патшаның қабылдау сарайына енгізді. Әділ сұлтан қойнынан Абылай ханның хатын шығарып өз қолымен патшаға тапсырды. Бачын17 патша алтынды сарайында қазақ елшілерін қабылдап, Әділ сұлтанның Абылайдың баласы екенін хаттан көрген соң қасына шақырып, оң жағынан орын берді. Абылайдың қағаздағы мөрін танып, өткен жолғы қазақ ханын таныстырған қатынасты есіне алды. Абылайдың хатын тілмаш арқылы дағдап, даналап оқытып шықты. Тілмаштар хан сөзін қайта-қайта оқып беріп, мән-мағынасын Бачын патшаның өз тілінде, манжу тілінде діліне сіңірді. Патша Абылайдың тарихатын, тегін, өң келбетін, қалмақ ханымен болған соғыс жайы мен татулық мәмілесін көп сұрап, қанық ұғысты. Әділ сұлтан бәріне де мүдірмей, жүйесіне түсіре, іс шындығы бойынша баяндап берді. Елші жолдастары Әділ сөзін құптап, растап отырды. Түпкі нәсілі Шыңғыс қаған екені, одан бері бес жүз жыл өткені, Әбілпейіз патша Бұхарада қастандықпен өлтірілген соң бір тұқым белгілі себеппен тірі қалған. Одан Көкшетауға қазақ ішіне келген, үш жүздің қазағының талабымен хан сайланған сияқты шын жағдайдың бәрін де жасырған жоқ: Русямен тату тұрып, сауда достықты жасағандығын, Үргенішке де барып Қоқан ханымен тату, сауда қатынас орнатқанын. Руся мен Қызылжар, Орынбор қалаларында бірлікте ашқан саудаханаларының болып отырғанын анық түсіндірді. Қырғыздың қазаққа шапқыншылығы өткендіктен қосын бастап барып, қырғыз қолын жеңіп, Атеке ханды өлтіргендігін, қалмақты қан жоса қып көп қуып, тұйыққа тіреп жеңгенін, ақыры қалмақ ханы Қалдан Сереннің жіберген елшісін қабылдап, татулық шарт жасасқандарын түгел айтып шықты Әділ сұлтан. Ежен хан Әділ сұлтанға сүйсіне қарап, риза болды. Хан алдында әкесінің бар жұмысын жаттап, шоттап алғандай суша ағызды. Айтқан сөздерінің бәрі де тарихи шындық, еш боямасыз, тілі жібектей майда, ділі ақ, неткен дегдар сұлтан. «Абылайдың бел баласы болғаны үшін де, Абылайдың тәрбиесінде өскені үшін де осылай шығар» деп түйді ішінен. Осымен патшаның қабылдауы аяқталды, патша уәзір-әмірлеріне табыстап, қазақ елшілерін жайлы қонақжайға орналастырды. Аса құрметті қонағы деп біліп, күтімші әмірлері де елшілерді жатып жастық, иіліп төсек болып, құрақ ұшып күтті. Елшілер апарған шағын, шамалы мөлшерде асыл сауқат, құнды заттар патша қазынасына тапсырылды. Елшілердің бірнеше күн осында тыныш демалуын, тынығып жатуын айтып, күтуге жауапты әмір, сардарлар мен орда қызметшілері әр күні олардың хал-жағдайын біліп тұратын болды.

	Бачын патша осыдан көп өтпей орда кеңесін шақырмақ болып, әмір, сардарларын, орда қатталарын жинады. Патша орда кеңесшілеріне ақыл салуға Абылай ханның хатын оқытып, өзіне таныстырылған барлық жай-жапсарды ортаға салды. Қазақ деген халықты осы жолы ғана көріп отырғанын айтып, ол халықтың мән-жайының қалай екенін білгісі келетінін айтып өтті. «Біз олармен тату тұрсақ пайдалы болар ма? Немесе ұрыс салып алсақ, өз әмір-пәрменімізге енгізсек лайық болар ма? Міне, осы жақтарын талдап көрсеңдер, – дегенге тоқтады.

	Орда кеңесшілерінің қазақ жайынан хабарлылары бірі айтып, бірі толықтап жүріп былайша таныстырды:

	– Бұл халықтың отырар үйі ағаш керегелі екен, үй тігіп оған киіз жауып отырады екен. Кең сахарада көшіп-қонып жүреді. Қыстау, жайлау, көктеу, күзеу деген төрт маусымдық тұрақты жай-мекендері болады, төрт түлік малмен тіршілік етеді, соғысып әскермен аламыз десек, бір орыннан табылмайды. Тау даланың бәрі солардың мекені. Біздің әскер тау даладан оларды тауып жеңіп ала алмайды, атқа мінген қазақ түгел әскер, дұшпанымен көшіп жүріп соғысады. Бір жерде қоныстанып отырған шоғырлы қалпын таптырмайды. Сондықтан патшалы жұрт оны бағындырып ала алмайды, оның Көкшетау деген хатта айтылған хан ордасы да тым алыста. Біздің әскер сонша алысқа барып оларды бағындырғанша өздері де құрып бітеді. Бұлардың адамдары ерен батыр, мерген болады, жауы қашса соңынан күндіз-түні қалмай қуғындап оны тығырыққа тіремей тынбайды. Қалмақты, қырғызды солай бағындырғанын естіп отырмыз, олардың жері аса кең, үш жүз деген қатар жатқан көп халық. Бірақ елінің бір шетіне жау тисе, ер, әйел түгел атқа мініп сол шабылған елдің жарығына шығады екен де, соқтыққан жау жеңілмей қалмайды екен. Қазақтардың ынтымағы осындай берік, атырабындағы көршілерінің бәрін жеңіп, олармен ынтымақ жасап, сауда қалаларын салыпты. Бұл күнде Абылай ханның көңілі өсіп тұрғанда біз олармен тату болмақтан басқа жол жоқ десіп, бір күнгі орда талқысында қазаққа болған осындай түсініктерін жинақтап шықты. Ежен хан да көптің айтуынан қазақ жөнінде біршама терең таным тауып, енді олармен тату тұрудың жолын қарастыра бастады.

	Шәуешек қаласын сауда орталығы ету тым қолайлы десті орда кеңесшілері. Қазақ деген халық кең даланы еркін иемденген, оларда төрт түлік мал, түрлі қоңыр аң терілері, мүйіздері, аю, қабылан, жолбарыс, арыстан сияқты жыртқыш аңдардың терілері көп болады дейді. Осының бәрін Шәуешекке саудаға әкеледі. Ал біздің саудагерлеріміз түрлі жібек, маталарымыз бен шай-шалаңдарымызды оларға қымбатқа сатады. Олардың мал, аң өнімдерін арзанға алып қайтады десіп, қазақ сахарасы, қазақ байлығы жөнінде ауыздарының суы құрығанша әңгімеледі. Ежен хан бара-бара: «Қазақ деген бір керемет жаралған халық екен-ау! Бұл халықпен жауласудан үлкен зиян болар, достасу оған да, бізге де пайдалы екен-ау», – деп түйді. Орданың осы тағы бір күнгі талқысы Ежен хан үкіметінің қазақ елшілеріне ендігі жасайтын мәмілесін жөн-жүйеге салып шықты.

	Ежен хан Әділ сұлтанмен туыстас, дос болайын деп оған қазынадан бір қымбат тас тарту етті, басқа елшілерге де құрмет белгі деп жандарал, губернатор болған сияқты белгілер тарту етті. Оларға тартулаған қымбат, асыл киім, жол-жоралғылары патша атынан алыс жолға лайық жасалды. Оларды патша атынан қазақ жолы бойынша ерекше күтіп, қонағасы беріп сыйлады. Қайтар жолдарында әлденеше шаһарлар, малы, халықтар бар еді, олардың бәрінің әкімдеріне қаратып, патша қол қойып, мөрін басып жолдама жазды. Оларға: «Қазақ елшілері біздің патшамыздың ерекше қонақтары, еліміздің қазақ ханымен достық, татулығының куәлары, біздің қайсыбір әкімдеріміз, әмір, сардарларымыз оларға аса құрметпен қараулары, жол жүрістеріне көмегі тиюлері керек. Қайсыбір әкім бұларды ренжітсе, мен оны орнынан қалдырып ордаға алдырып жазаға тартам», – деп жазды. Шәуешек әкіміне Абылай ханның хатындағы барлық мазмұнды жазып, оның сол жерде қазақ елімен Ежен хан уәкілі болып байланысып, татулық, достықты атқарып тұруына, Абылай ханға аса мол тарту-таралғы апаруын бұйырды.

	Осылайша Ежен ханның Шәуешек әкіміне жазған жарлығында Чин патшалығының қазақ ханымен жасасқан сауда достығының маңызы, мақсаты мынадай мазмұнды қамтып, тайға таңба басқандай көрсетілді. «Қазақ халқы кең сахараны емін-еркін иемденген, олар төрт түлік малға, аң, құсқа қисапсыз бай халық, олардан керуен тоғанақтары шаһарларға келгенде мол қазыналар артып келеді. Біздің шаһар саудагерлері олардың малдарын арзан алады, ал олар, өз қолдарындағы тауарларын топ-тобымен, жік-жігімен тоғанақ етіп, қымбат бағада алады. Бұдан саудагерлердің байығанның үстіне баюына жол ашылады. Ал үкіметтің олардың керуендерінен алатын бажысы артып ғана қалмастан, сауда көлемі кеңейген, өз саудагерлеріміздің де төлейтін бажысы артып үкімет қазынасы қампая береді...»

	Шәуешек әкімі – сол орындағы Чин патшалығының уәкілі. Осындай халықаралық сауда және достық байланыстарды жасауға жауапты. «Қазақ ханы Абылайға Шәуешектің бір жылдық қазыналық кірісінің жартысын тарту етіп апарған жөн. Ақшалай емес, түрлі асыл заттар мен бағалы, мән-мағыналы қымбат заттар тарту етілсін!» – деп жазылды патша жарлықнамасында.

	Шәуешек губернаторы қазақ ханының Ежен ханға жолығып келген елшілерін күншілік жерден қос ақбоз арғымақ шеккен пәуескесімен алдынан шығып қарсы алды. Қасында он шақты жолдас-жоралары бар губернатор тобы елшілерге сонадайдан-ақ тым салтанатты көрінді.

	Әділ ханзада бастаған елшілер тобы ысылып, ұзақ сапарға әбден төселіп, жаттығып алған көсем аттарымен жай аяң жүріспен екі, екіден өзара әңгімеде келе жатқан еді. Мидай жазықта шақырым алыстан атшабар алдарынан шығып, Шәуешек әкімінің қарсы ала шыққанын хабарлаған соң елшілер тобына жол бастап, хат, хабарды ауызекі жеткізу үшін қосып берген Чин үкіметінің әмір-сардары астындағы қубақан кері атын тебініп қалып, тілмашты ілестіре бөкен желіспен алға қарай оза жөнелді. Олар бас қосып алсын дегендей Әділ ханзада жүрісін баяулатып, өз тобын маңғаз жүріске салды.

	Шәуешек әкімі Ежен хан уәкілінен елшілер жағдайы мен патшаның әмір-жарлығын ұққаннан кейін пәуескесін баяу жүріске салып аяңдап келіп, сонадайдан тоқтап түсіп, елшілердің алдынан құрмет жасап тұрды. Елшілер оларға таяп барғанда Әділ ханзада атынан түсіп атын атқосшысына ұстатып, баяу да салмақты қадаммен алға жүрді. Шәуешек губернаторы да оған қарай баяу қадаммен келіп, бетпе-бет жүздескенде қос қолын созып амандық сұрады. Әділдің қос қолын алып ыстық ықылас білдіре амандасты. Ол Әділдің басынан аяғына дейін ұзақ қарап тұрып, боз бала, боздақ жігіттің қызыл, сары гүл атып нұрланып тұрған жалынды бет өңіне қызықтай әрі таңғала қарап тұрды. Ұзақ жолдан арып-шаршаған, азып-жүдеген бейне байқалмайды. Қайта өз алдынан кеткендегіден де толысып, толықсып кеткендей. Ол оған қызықтай да қызғана да қарап едәуір тұрып қалғанын, тек Әділ ханзаданың қолын еппен тартып, оң алақанынан сусытып әкеткенінде ғана сезгендей болып, сопақша жағындағы бүйрек бетінің ұшына күлкі үйіріле берді.

	Әділ ханзада мен елшілер тобы Шәуешек қаласында Шәуешек әкімінің сый-құрметінде неше күндеп болды. Қала ортасынан көгалды, бау-бақшалы орын даярлап, қазақтың жасау-жабдықты ақбоз үйлерінен бесеуін тіктіріп, төре-төлеңгіттерден күтуші, асабалар орналастырып, ересен даярлық көрді. Қаланың әкім губернаторы елшілер тобының амандығын да ойлап, әскери қорғаушылармен қамтамасыздандырған екен.

	Алғашқы күнде орнығып отырып, ас-су ішіп, тыныға бастағанда Әділ ханзада да қасына қосқан Ежен ханның әмір, сардарын қасына алып, патшаның жарлықнамаларын қала әкіміне өз қолымен табыстады. Әкім патша жарлығын оқып, өзінің де мансабы жоғарылап, жауапкершілігі күшейгендігін, Чин патшалығы мен қазақ ханы арасындағы байланысшы патша уәкілі екендігін біліп ерекше шаттанды. Ханзадаға сый, құрметін арттырып, Чин патшасының ханзада немесе оң қол, сол қол уәзірлері қатарында әрі бас елші қатарында жасалатын сый-сияпаттан ешбір кем болғаны жоқ.

	Неше күндік сый-сияпат бітуге таяған соң Шәуешек әкімі Әділ ханзаданы қазына қоймасына кіруге ұсыныс етті. Ханзада қасына екі серігін алып, қазынаға кіріп, қазынаны тамашалады. Сонан соң Шәуешек қаласының өткен бір жылдық қазына кірісін көрсетіп, есеп-қисап басқару заң-ережелерінен хабардар етті, сосын, патша жарлығын орындау үшін, осы бір жылдық қазыналық кірістің тең жарымына тура келетін тарту-таралғы даярлап қойғандарын, оны Абылай ханға ұсынуға осы елшілер тобымен бірге баратындарын, қазақ ханына Ежен хан атынан ерекше сый-сияпат жасап, шекаралық достық сауданың жолға қойылғанын, ерекше құттықтайтындықтарын білдірді.

	Әділ ханзада Чин үкіметінің қазақ еліне, қазақ ханына жасалып отырған аса ілтипатты, адамгершілікті, достық, көршілік негізіндегі сый-құрметтеріне аса ризалықпен, көрегенділікпен ізет-құрметті алғыстар айтты.

	Тарбағатайдың Құлыстай сынды кең жазығына ақ шағаладай болып тігілген Абылай ханның хан ордасы аса айбарлы да айбатты еді. Орда маңындағы қызметші үйлерден басқа адам, айуан, қараң-құраң көрінбейтін, орданың қорғаныс бастығы арқылы Абылай хан сырттағы істерден хабар тапқан соң ғана өзі тысқа шығуға тиісті іс болса шығатын да, үйтпегенде қажетті әмір, сардарларды, батырларды, қолбасыларды алдына шақырып алып іс басқаратын.

	Бейжіңге барған қазақ ханының елшілер тобының Шәуешек қаласына қайтып келгенінен-ақ елшілердің аса ризалықпен табысты оралғанынан Әділ ханзада жіберген хабаршыдан хабарланып, былайғы істерді ой жобасына салып, Орда кеңесшілерімен қажетті кеңестер жасап, алдағы істерді болжамдап жатқан. Бүгін күндегіден де ерте тұрып, сәуірдің салқынын жұтқан Абылай кең даланы көктем табиғатының ақмұнар жібек буымен тамашалап тыста ұзақ жүрді. Ауыл сыртындағы көтеріңкі қабақ соқтаға шықты. Күншығысқа қарап ұзақ тұрды. Көкжиектегі ақбауыр бұлттар ақшулан көкжиекте біртелеп сарғыштанып, қызғылтым тарта бастағанда барып батысқа, түстік жақтарға тегіс барлай қарады. Сонау да қаптай өрген қалмақ малдары, қазақ сахараларының батырлар баулуындағы атты жаттығулары да көзіне шалынды. Мынау қазақ, қалмақ арасындағы тыныштық орнаған бейбіт, берекелі өтіп бара жатқан бірнеше айлық уақыттың қандай керемет, бейбіт, тыныш халық қамсыз, қайғысыз өткен уақыт болғанын «шүкіршілік» ете қарап, кең тыныстап, салмақты қадаммен хан ордасына, өз отбасына қарай беттеді.

	Бұл сәтте Қарлығаш әлсін-әлі далаға шығып, ханның қайда жүргеніне, ұзақ алыстарға көз тастап, ойланыс-толғаныстарда жүргенін іштей сезіп, қайта үйіне кіріп отырған. Ол онда да көп орнығып отырып қала қоймады, қызметші келіншектің ақ самаурынды бұрқылдатып, есік алдында ақ шәйнекке шай демдеп жатқанын ашық есіктен көріп, қайталай далаға шыққанда күншығыс көкжиек алқызыл нұрға малынып, алау атып тұрған болатын. Ол хан иесіне мейірлене қарап тұрды, наркес көзінің жиектері құм ішіндегі шашпа алтындай жылтырайды. Алкүрең манатқа малынған сұлу мүсін сырттан қарағандарға тал бойы мінсіз өскен ару бойжеткендей немесе сымбатты, тік қарағай жанында бой таласа түзу өскен ақбалтыр ақ қайыңдай елестер еді. Ол күншығыстан көкжиекті иекке алып, ибамен есік ашқан гүл ерін, күн сұлу арудай көкжиекке иек арта көз тартып, күллі әлемге нұрын шашып келе жатқан алтын табақ күнге қызықтай қарады. Алтын күннің алыс көкжиектен шашқан шұғылалы шуақ сәулесі нұр жүзді асыл арудың алдымен аймаңдайы мен екі шекесіне түсті, екі шекесіндегі кимешегінің жиегінен шығып тұрған құлаң қара шашының тал-талын күмістей жылтыратып, толған торсықтай аймаңдайын тіпті де жалтыратып жіберді. Одан алма беттеріне жайылып, үріп ауызға салғандай сұлу келбетінің сұлулығын асыра түсті. Ол қарсы алдындағы дөңеске қарап еді, Абылай хан да кең пішілген түйе жүн шекпенін желбегей жамылып үйге қарай салмақты қадам тастап келеді екен. Ол Қарлығаштың көкжиек, күншығыс жақты тамашалап тұрған тал мүсініне сүйсіне қарап келе жатқандай еді.

	Күн шайдай ашық, шалқар түске иек артып қалған шақ еді. Абылай хан бүгін Бейжіңге барған елшілермен бірге Шәуешек қала әкімінің мол сауға-сауқаттармен келе жатқанын ұққан, оларды тосқауылдап қарсы алуға, алдарынан шығып хан ордасына бастауына да адамдар кеткен. Орда маңы күндегіден ретті, салтанатты Шәуешек қала губернаторының құрметіне әрі Бейжіңге барып Ежен ханға жолығып, сәтті сапармен келе жатқан Әділ ханзада бастаған елшілер тобын қарсы алып, Чин үкіметімен болған қазақ елінің достық сауда қарым-қатынасының орнағандығын құттықтауға қаратылған қимылдар, іс-әрекеттер болатыны бесенеден белгілі көрінеді.

	Алда салтанатты атты топ, Әділ ханзада бастауындағы елшілер тобы, ең алда – теңжіп бойы озық келе жатқаны жирен қасқа арғымақта қазықша қаздиып отырып, кеуде, иығы тік көтеріңкі көрінген Әділ ханзада, соңында елшілер тобы, аралығын екі арқан бойындай алыс тастап, қос көк арғымаққа пәуескі жегіп, әлем-жәлем көрініспен келе жатқан Шәуешек қала әкімі, губернатор болатын. Әкімнің жолдас-жоралары оның пәуескісінен едәуір алшақ келе жатқан атты топ, одан соңғылары арбаларға тиелген сәлем-сауқат көрінеді.

	Ордаға таяп келіп ат-көліктерінен түскен Әділ ханзада, елшілер тобын бастап, хан ордасы алдына келді. Бұл кезде Абылай хан да Орда алдына шығып, оларды қарсы алуға дайын еді. Абылай «ассалаумағалайкүм» деп дауысын көтере сәлем берген баласы Әділді «Уағалайкүмассалам» деп құшақ жая қарсы алды. Әкелі-балалы екеуі құшақтарын айқастырып, аз-кем тұрып, сосын, құшақтарын босатты. Әділ онан соң ғазиз анасы Қарлығашқа қос қолын ұсына беріп, ыстық ықыласты амандық сұрасты. Қарлығаш көз жиегіндегі дымдана қалған жас дымын жан-жағынан жасыра Әділдің маңдайынан, екі шекесіне екі алақанын баса тұрып, түшіркене иіскеді. Сосын Абылай хан мен Қарлығаш ханымға басқа да елші адамдары биязы аман-сәлемдерін жасасып, ілтипаттарын білдірісіп жатты. Соңынан келген Шәуешек қала әкімі де сонадайдан пәуескеден түсіп жаяулап келіп, күтіп тұрған-ды. Ол екі қолын көкірегіне қоя, баяу қадаммен келіп ханға аман-сәлем жасады. Хан оның қос қолын қос қолымен алып, жүзі нұрлана қарап, ықыласты түрде аман-сәлемін қабылдады. Соңынан келген арбалар тобындағы сәлем-сауқаттарды орда әмірлерінің басқаруында қазыналық үйлерге қарай икемдеп әкетті.

	Абылай хан ордаға кірген соң тағына отырып Шәуешек қала әкімін қабылдау алдында Әділ ханзада бастаған елшілер тобын қабылдады. Бұл кезде Шәуешек қала әкімі арнаулы қонақжайда ханның қабылдауын күтіп отырды. Әділ ханзада Ежен ханның Абылай ханға жазған хатын тапсырды. Хатты Абылай тілмашқа оқытып, қайта-қайталап мән-мазмұнынан толық хабар тапқан соң, орда кеңесшілерінің ордаға кіруіне рұқсат етті. Орда кеңесшілері ордаға кіріп, орныққан соң Ежен ханның қазақ ханы Абылайға жазған хатын оқытып тыңдатты. Әділ ханзада және басқа көмекші елшілер Ежен ханның ыстық ықылас, кең пейілімен қабылдағанынан, достық сауда келісімі жайлы риясыз жасалған келісімдері мен ықыласты пейіл, берекелер орда кеңесшілерінің алқауына бөленді. Кеңесшілер жүздерінен күлкі лебін естіре отырып, Чин үкіметі мен қазақ ханының жасасқан сауда қарым-қатынас, достық келісімдерін аса маңызды, қазақ халқының кең өріс, ақ пейілге бөленгендерін сезінді. Абылай хан көрші елдердің тату-тәттілігінің аса қымбатты достық екендігіне аса ризалықпен қуанышты екенін айтып, Ежен ханға, Ежен ханның хан кеңесі ортасына қазақ хандығы мен қазақ халқы жөніндегі сапарларының сәтті болғанын, елшілік сапарын туған қазақ халқы үшін деп, қазақ хан орда тапсырмасы деп жақсы атқарып келгендіктерін алқап, оларға бұрынғыдан да жоғары мәртебелер, даңқ, атақтар сыйлады. Қазақтың сауда өрісінің кеңейгенін ғанибет біліп, ел ішіндегі содыр-сотанақтардың көрші елдердің тынышын бұзбауын, көрші елдердің содыр-сотанақтарының ел тыныштығын бұзарлық басбұзарларының бұрағай-бұрыс істері шалықса, дер уағында жөнге салуларын көп-көп табыстады. «Халқы орнында, хан тағында, отаны тыныш болудан артық бақыт болмас», – деді Абылай хан.

	Абылай хан Шәуешек қала әкімін қабылдағанда Ежен ханның қала әкіміне берген заң-жарлықтарын әкім губернатордың аузынан естіп, қанағаттана алғыстар айтты. Патшалық жарлық бойынша әкелген сауға-сауқаттарының Абылайдың өз атына берілген тарту-таралғы екенін айтқанда Абылай сәл ғана күлімдеп, қала әкіміне қадала қарап отырып қалды, сосын оның сәл ыңғайсыздана қалғанын байқап, өзін бейғам ұстап, оның сөзін жалғастыра тыңдады. Екі ел арасындағы келісімшарттарды мүлтіксіз орындайтын қазақ ханының көңілінен шығуға тырысқандығын білдіргенде хан оған басын екі қайтара изеп қойды. Осы қабылдау аяқталған соң Абылай хан орда әмірлеріне Шәуешек қала әкімін лайықты қонағасымен күтіп аттандыруға әмір берді. Сосын орда кеңесінде жұрт қатталарын шақырып, Ежен ханның сауға-сауқаттарын, тіпті өз атына келген сауға-сауқаттарға дейін қалай қабылдап алуға орналастырулар жасады. Орда кеңесіндегі жұрт жақсылары мұнша көп асыл сауғалардың Абылай ханға тарту етілгенін, Ежен ханның Абылайға және қазақ ханына жасалған құрметі әрі мәртебесі деп санады. Бәрін де Абылай ханға тәуелді етіп, ордада қалдыруды жөн санады. Бірақ Абылай хан бұл кеңестердің бәр-бәрін де толық байыппен тыңдап отырып, соңында жұрт жақсыларының мұндай мүлтіксіз айтылған көңіл сырлары мен көз аяларынан риза болды.

	Сөйте отырып, осы жолғы Ежен ханның өзіне және елшілерге жасаған құрметтерінен естелік бұйым, шапан-шараларынан басқалары мен Шәуешек қала әкімінің әкелген сауға-сауқаттарын түгелдей бөліске салатынын, бұны осы орда кеңесшілері әділдікпен төртке бөлуін, сосын үш бөлігін үш жүздің қазағына беруді, қалған бір бөлігін қалмақтарға беруді жарлық етті. Әр бөлігін алған үш жүздің қазағы өз жүздеріне алып барған сый-сияпаттарды өз ішінде әділ бөліп таратуды табыстады. Ханның мұндай әділ бөлісі мен өз басына ешқандай байлық жинау ойының жоқтығын жұрт бұрыннан мақтаныш тұтатынын еске алып, бәр-бәрі де хан алдында аса мол құрмет ниеттерін білдіріп, ханды өздеріне мақтаныш санады.

	Абылай ханның осынша алтын, күмісі бар асыл сауқаттарға көз қызартпай халқына жасаған қамқорлығы Қалдан хан мен оның ақылшысы Құлтайды тіпті де қайран қалдырды. Қалдан хан Құлтайға оңашалаңқырап, қалмақ тілімен: «Мына Абылай расында да халықтың бағына хан болып туған асыл зат екен! Үш бөлігін үш жүздің қазағы алса алсын, ал бізге бөлгенін біз Абылайдың өзіне тарту етейік!» – деді. Ол тағы да Абылайдың жарты жылға таяу уақытқы қазақ, қалмақ халықтарына жасап отырған талай жолғы қамқорлығын, өз нәпсінен жырмалап жетім-жесірге, ғаріп-қасерге жасаған қамқорлықтарына разы екенін де білдірді. Құлтайдан кеңес сұрады, Құлтай бұл кеңестің Қалданның шынайы көңілінен шыққан ыстық ықыласы екенін ұғынды. Үнсіз отырған Қалдан хан оған айтарын айтып болған соң, Құлтай да одан өз ойын жасырмай Қалдан ханның басқаша ойлап қаларынан да алаңдамай былайша айтты:

	– Қазақтың Абылай ханы – қазақтың бақытын өз бақытым дейтін ұлы хан екен, бізше болғанда, қаған десек те болардай – деп, Қалданның жүзіне тесіле қарап отырды. Қалдан хан оған бас изеп қостау білдіргеннен басқа сөз айтпады, тек сөзінің жалғаса беруін күтті. Құлтай өз сөзін Қалдан Сереннің қолдағанын білген соң, ойлаған ойын тағы да сабақтады:

	– Бізге бөлген сый-сияпаттарды Абылайдың өзіне қалдыру жөн еді, бірақ Абылай оны қабыл алмайды, «хан жарлығы екі болмайды» деумен тындырады. Тағы айтарым – олай айтсақ Абылай «біз жайлы басқаша ойда ма екен?» деп ойлап қалуы да ғажап емес. Сондықтан Абылай ханның жарлығын қабыл алып, атқарудан басқа жол жоқ, – деп кесті сөзін.

	Бұл сөз осымен тындым болды да барлық сый-сияпат, сауқаттар да орда кеңесшілері атынан Төле би мен Қаз дауысты Қазыбек бидің әділ бөлісі арқылы төртке тең бөлініп, үш жүздің қазағына үш бөлігін берді. Ал бір бөлігін қалмақтар алып қарық болысып, Абылай ханның дәргейіне бас қойып, разылықтарын білдіріп тарқасты.

	Ежен ханмен арадағы келісім бойынша, Шәуешек қаласындағы екі ел арасында болатын сауда қарым-қатынастар Шәуешек әкімінің қол қойып, таңбасын басқан кепілдік хатын тапсырып алғаннан кейін, қыс өтіп келер көктемде шығып болды. Жер жүзі жасыл пүлішке оранып, барлық таудың баурайы құлпыра ашылған дала гүліне бөкті. Сай-жыралардан сарқырап аққан мөлдір бұлақтар сылқ-сылқ күлген қыз мүсінін аңғартар еді. Ну ормандар шұлғыған жасыл желегін бүркеніп, тау, қырат, қырқалары жас төлін ерткен төрт түлік малы қаптай өрген төле жіген төрткүл әлемді елестетті. Соғыссыз бейғам өмірдің, алаңсыз аңғал тірліктің дәмін татқан қалмақ бұқарасы қыс бойы қазақ сардарларының ынтымақты, тыныш тірлігін қорғап, халықты өз халықтарындай көретін бауырмалдықтарына шын көңілдерінен ризалық айтып, «қазақ-қалмақ, ағаш кереге, уық, киіз туырлық, төсекте басы, төскейде малы қосылған, бауыр-туыс, құдандалымыз» десетін болды. Бейбіт өмірдің дәмін татқан әз халық бұрынғы өткен күндерге, соғыспен қан төгілген, тіпті адам қаны судай аққан қызыл қырғын соғысқа лағынет айтатын болды. Қазақтың шашау шыққан қай ру, қай ауылдарын болмасын «батыр» атын алған қайбір ержүрек, есер батырлардың соңынан неше ондаған, жүздеген жасақ ертіп барып, қайсыбір жатқан жай елді қырғындауларын, адамын бұлап, малын талауларын біртүрлі мақтаныш сезінетін қалмақ батырлары ендігі жерде өз-өздерін қазақ ханына, қазақ батырларына, тіпті өз ханына да бетпе-бет келе алмайтындай ұялатындықтарын араласа келе қазақ арасында әңгімелейтін болған. Әсіресе олар қысқы шаған мерекесін өткізгенде арақ-шарапқа лықа тойған кездерінде танысып, өз тілдерімен шығысып қалған қазақ сардарларын іздеп келіп қазақ ханынан да, қалмақ халқынан да кешірім сұрайтындықтарын білдірісетін болған. Қазақ елін шабу, бұлау, талау барысында ұл-қыздары шейт болған, әкесі-ағасы өлген жандар да аз емес еді, енді ойласа соның бәрі қалмақ батырларының аңғал, алаңғасар, құр атақ қуып, халқым үшін еткен еңбегім деп мардамсығанымен, түбін қуғанда екі елдің халқын да қан қақсатқан, қанқұйлы істердей сезілді өздеріне. Бәр-бәрінде ойласа жеткен қалмақ батырларының біраз зерделілері, ақкөңіл, ашық азаматтары Абылай ханның халқына жасап жатқан қамқорлықтарына қаныға жүріп, өз ханының басына келген босқын, қырғынды өз хандарының ісі екен-ау дегенді де ауызға алысатын болды.

	«Сол Абылай хан біздің осы қазақ-қалмақтың ханы болса болады екен-ау!» деп те айтатындар табылатын.

	Қалмақ бұқарасы қуғын-сүргіннен келіп, қыс болып кеткенде бағзылары өз қос-қолаңдарын етектеп, топырақпен көміп, бағзылары жертөле қазып кіріп, әзер жан сақтап қыстан шыққан, енді ағаш бүрлеп, жер түрлеп, төрт түлік мал төлдеп, оларға Алланың рақымды жадыраған жазының шетін көріп, Көк Тәңіріне күніне мың мәрте сиынып, аққа ауыздары тие бастаған бейбіт күннің, тыныш ұйқының дәмін татқан қазақ-қалмақ жасақтары да өз алдарына ара-тұра атүсті соғыс дайындық жаттығуларын жасап жатады. Сөйтсе де тыныш өмір, бейбіт тұрмыс, өзара сену, достық, бейқам өмір шынайы қастерлі екені де оларға күн өткен сайын мәлімдене берген. Олар да ат жалында өткен қанкешті өмірлері мен жанкешті жорықтарын туған халқын қорғау үшін деп өздерін шын бақытты сезінетін болған. Бәрі де «Алла ханымызға таупиық берсе екен, хан азбаса, халқы тозбас» дегенге ойлары ойысып, әсіресе қариялар жастарға тағылым айтып отыратын болған. Ал «хан араны ашылып, бәрі де менікі, тіпті бар әлем де менікі болуға тиіс десе халқына тажалдың жеткені»...

	Осылайша хандар достығы халықтар достығына жалғасты. Қазақтың, қазақ ханы Абылай Ежен ханмен достық орнатып, Шәуешек қаласын халықаралық саудаханаға айналдырған үлкен тарихи табыс Еуразиямен сауда тұтастығына бастама болды. Тарихы ұзақ Жібек жолы саудасының жолы бұрынғыдан да кең ашылып, кеңейіп, тек қазақ халқының ғана емес, бүкіл Еуразия халықтарының сауда қарым-қатынасын жақсартуына жаңа қадам жасады. Сауда-саттық қатынасын арттырып, ұлттардың өзара түсінісуін, білісуін ілгерілетті. Жиһангерлік, отаршылдық, шапқыншылықты қазақ өзінің отанын қорғау әділетті күресімен шаужайлады. Сауда, өзара тең тұрғыда бейбіт келісімшарттар арқылы мемлекетаралық, халықа-ралық достықты, адамгершілік, әділеттілік қарым-қатынасты дамытты.

	Абылай хан орда маңы, қазақтың ел-жұрт иелеріне бір жолғы өзара кеңес құра отырғандарында: «Ханның әділ болуы сол елдің тағдырымен тамырлас болады, хан әділ болса, ханның қолқа жүрегі іспетті ел-жұрт иелері де әділ болуды өзіне шарт етеді. Әділдік – бар істің тетігі, ісіміздің баршасы ұлтымыз үшін, халқымыз үшін істеледі. «Көрші ақысы – Тәңір ақысы» деген, көрші елдермен татулық, достық біздің құдай алдында жүзіміздің жарық болуына бастайды...» – деп толғаныстар айтып, ел-жұрт иелерінің көзін нұрландырып, көкірегін кеңітіп отыратын-ды.





XXVI тарау


	ҚАЛДАН СЕРЕННІҢ ХАНШАСЫН АБЫЛАЙ ХАНҒА ТАРТУ ЕТУІ



	Көгерген көктем келді, аттар қыс татынан ерте ес жинап, өлі жүнін аламыштатып тастай бастады. Жылқы түлігіндей асыл мал қайда? Қалдан хан қазақ ханының «жылқы сөлденіп, ат көкке тойынғанда қайтармыз» деген сөзін есінде сақтаған. Өйткені қазақ қосыны өз еліне қайтса қалмаққа түсер салмақ та жеңілдейді, сосын өз халқының жай-жағдайына қарай саясат қолданбақ. Халқы ішіндегі әртүрлі шешілмеген істерін шешіп, соғыс жарақаттарына ем-дом істемек.

	Уақыт осы мезгілге жеткенде оның ойында тағы бір шиелі түйіншек шешуді күтіп тұр еді, оның бойжеткен ақылды, сұлу қызы Қалдай қайынсыз еді. Қазақ-қалмақ арасындағы осы сұрапыл болған соңғы реткі соғыстан бұрын әкесі Қалдан хан қызын бұрынғы оған берген уағдасы бойынша Қабыл батырға бермек болған, бірақ қыз бұл сөзді естігенде тік шапшып сойқан шығара жаздаған. Соғыстағы қазақ батырымен жекпе-жекте Қабыл да мерт болды. Содан бері де әке-шешесі қызына неке туралы тіс жаруды қойған. Қазақпен арада келісімшартқа келісіп, ендігәрі қазақ-қалмақ соғыспайтын болғаннан бері ханның бұл батыр әрі сұлу ханшасынан үміткер қалмақтың бетке ұстар төре қарасының бірталайы-ақ сөз талаптарын түрлі жолдармен Қалдан ханға жеткізген. «Қыз бала қашанда жатжұрттық қой», «құтты орнына қондырғанға не жетсін!» – деп ақылдасқан Қалдан мен бәйбішесі Байынжырғыл, олар ойласа келе қызға анасы оңашада сырласа, сыр тарта отырып сөйлесіп, осы келіп сөз салған қалмақтың төре-қараларының қайсыбірінің мырзасын лайық табатынын білмек болған.

	Бәйбіше бір күні өз отбасының оңаша кезінде қызымен осы іс туралы сырласқан, қызы анасының едәуір сөзін үнсіз тыңдап отырды. Құдалыққа сөз салғандардың ішіндегі Қалдан екеуі таңдаған, осыдан артық қалмақта кім бар деген бір-екі орынды да атап, олардың қызына тең-тұс, жақсы жар бола алатын жақтарын да талдап көрсетті. Анасы бұл жолы қалайда қызынан бір жауап алуға бекіген көрінеді, қызы анасының көзіне тура қарап өңі сұрланып, бір сөз айтуға оқталғандай боп еді, анасы «жақсы сөз шықпас» деген ой қайдан болса да қиялына сап ете түсіп, қызынан тіксініп қалды. Қызы шорт кетті:

	– Мені тұрмысқа шық десеңдер, бір-ақ ауыз сөз: қалмақ әулетіне тимеймін! – деді, дауысы біраз діріл аралас зілді шықты.

	Бәйбіше мұндай сөз айтар деп мүлде күткен емес, осы қалың қалмақтан асып қайда барар деген тоқ көңілде еді, ол біраз уақыт үнсіз қалды. Сонан соң «Осы қазаққа бармақ па!» деген бұдан бұрынғы бір нарқұман ой да оралды.

	– Асыл қызым, бұл не дегенің? – деді.

	Қызы енді жүрек сырын ақтара сөйлеуге нар тәуекел болды.

	– Мен қалмақ ханының ханшасымын, мені қалмақтың бір мырзасы не батыры алса, менен туған бала соның ізін басар, шапқыншы біреу болып шығар. Бұл – қалмақтың неше ғасырлық шапқыншылық жолы. Бұл қандай жол? Осыдан біздің қалмақ құрып кетуге шақ қалды ғой! Қазақтың халқы да қанды қырғынды көп көріп, азып-тозды, оларға қалмақтың шапқыншылығы өткен. Міне, сондықтан мен шапқыншы қалмақ тұқымына бармаймын! – деп тұрып алды.

	Оның сөзін аяқтамағанын анасы білді. Қызы ашуланып сөйлесе ішіндегісін толық айтар деген оймен анасы басын изеп отыр, сондықтан қызына:

	– Қызым, мен туған анаңмын, өз ойыңды толық айта ғой. Мен де сенің арман-тілегіңді білейін, – деп қызына жаутаңдап өтіне қарады.

	Қызы анасын аяды, бірақ ішкі ойын алдымен анасы білуге тиіс деп ойлады. Сондықтан сөзін батылдана сабақтап кетті, өңі бір қызарып, бір сазарып тұрып:

	– Мен барсам қазаққа барамын, қазақ болғанда да Абылай ханның өзіне барамын. Ол – қазақ ханы әділ, халқына адал, шапқыншы емес, шапқыншылықты жазалаушы. Мен Абылай ханнан ұрпақты болсам деймін, – деді.

	Анасы:

	– Ол хан бізге сені алам деп сөз салмады және оның әйелдері бар шығар, – деп еді, қызы анасының сөзін бөлді:

	– Сөз салмаса мен сөз салам оған, бірнеше әйелі болса не бопты? Әйтеуір осындай асыл затты, кемеңгер ханға жар болсам, одан ұлды болсам, ол жақсы тәрбиеленсе, қазаққа хан болады. Қалмақтың Қалдан ханның жиені болған соң ол да әкесінің жолын ұстап әділ хан болса, қалмаққа жақсылық бар, жамандық жоқ. Туған халқыма жақсылық істегенім осы болар. – Қызы ішіне сыймай жүрген, бығып жатқан арман, мақсатын туған анасына оңашада ақтарып айтып алғанына іші босап, көңілі жадырап сала берді. Анасына жаңа туған айдай жіп-жіңішке қабағын кере жадыратып, аппақ меруерттей тістерін көрсете күліп қарады. Анасы қызының қабағының ашылғанына бола өзін ұстай алмай оны бас салып құшақтап бауырына басты, сосын қасына отырғызып алды да, судыраған мақпал қара шашынан сипап отырып сөйледі:

	– Айналайын батыр қызым, ақылды қызым! Мына айтқандарыңа менің қарсы айтар дауым жоқ, бәрі де біз ойлағаннан артық, терең, құнды сөз. Бұл сөзіңді әкеңе мен айтайын. Сен айтсаң әкең морт кетіп қалмасын, әкелі-балалы екеуің түс шайысып қалмаңдар, – деді.

	Қыз бен анасы арасындағы сөз осы болған. Мұны бәйбішесі оңашалықта Қалдан ханға жайлап айтқан. Абылайдың ақыл-парасатына, кеңпейіл, ұстамдылығына тәнті болып келген Қалдан хан бәйбішесінің ақылы да қызының сөзін дұрыстап отырғанына қарап «бұл да қызымның ақылдылығы болар» деген сенімге өзін байлап, қыз тілегіне мақұл болған.

	Қалдан қазақ қосыны аттанар бұрын қызы туралы осы түйінді шешуді ойлаған еді. Абылайдан еш сөз жоқ жағдайда біз барып айтуымыз керек, үйтпегенде қызымның «Абылай айтпаса мен айтамын» дегені сұмдық қой! Үн-түнсіз қала берсек болмас, іс насырға шабар деп ойлады. Сондықтан ол Құлтайды қасына шақырып алды. Құлтай ақылшысы болумен бірге, Қалданға жақын туыс, Қалдайға аға бауыр болып келетін еді.

	Ол Құлтаймен оңаша кеңес құрғанда Абылайға осы қызы туралы сөйлессек деп қызының айтқан барлық сөздерін ұқтырды әрі Абылайға қалай айтудың сөз жүйесін өзің тап деп тапсырды.

	Жан-жақты ақылдаса келе Қалдан хан мен Құлтайдың Абылай ханның алдына баруы жөн деп шешілді.

	Бүгін күн ашық, көктемнің жаймашуақ жаз иісін аңқытып тұрған бір күні еді. Қалдан хан мен Құлтай екеуі ғана Абылайдың хан ордасына келгенде Абылай тағында отырған. Қасында бірге болуға Көкшетаудан көшіріп әкелген алғыншық ханымы Қарлығаш бар еді. Ерлі-зайыпты екеуі әлденелерді әңгімелескен де болар «Қалдан хан келе жатыр» дегенді естігенде Қарлығаш кетуге ыңғайланды. Абылай оған: «Отыра беріңіз, олар келгесін амандасып шыға тұрарсың», – деді. Қалдан мен Құлтай Абылай қасына да, хан ордасына да үнемі келіп-кетіп тұратындықтан Қарлығаш та олардан өзін аса сырт тарта бермейтін. Сондықтан ол Абылай тағының оң қанатындағы өз орнында отыра берді.

	Абылайдың рұқсатымен Қалдан хан бас иіп, тағзым ете есіктен енгенде Қарлығаш орнынан түрегелді, «Әйел заты ғой, бір елдің ханы келгендегі құрметі ғой» деп ойлады Абылай. Олар тағзымды аман-сәлемнен соң көрсетілген орындарына барып жайғасты, сосын Қарлығаш шығып кетуге ыңғайланып еді Құлтай орнынан түрегелді.

	– Ханым, сіз де тыңдаңыз, біздің келген жұмысымыз сізге де тыңдатуға лайық іс, – деп еді, Қарлығаш сәл тосаңсып аңтарылып қалды. Абылайдың бас изеуін көз қиығы шалғанда ғана орнына қайта отырды. Абылай Қалдан ханның Құлтайды ертіп келуінде біртүрлі елеулі іспен келгенін шамалап отыр.

	Абылай хан алдымен олардан қалмақ халқының хал-жайын, қыстан аман, жақсы шығып, көктемге еркін ілінгенін сұрап біраз отырды. Аз-кем кідірістен соң, Қалдан ханның келген жұмысын тыңдауға сыңай байқатты.

	Қалдан хан аз бөгеле отырып:

	– Тақсыр, қазақ ханы Абылай! Біз сізге, сіздің дана ақыл-парасатыңызға, дана шешімдеріңізге дән ризамыз. Сізбен достығымызды қалай білдіруді ойласып келдік, ендігі сөзді Құлтай айтсын, – деп тоқтады.

	Сөз Құлтайға қаратылғаннан кейін Құлтай оттай жайнаған тана көзін одан ары нұрландыра түсіп, сөзді арыдан бастады:

	– Арғы атамыз Шыңғыс қағанының қалмақ баласына мұра болып қалған жолы осы шапқыншылық екен. Басқа ұлт халықтарын шауып, талап алуды өзіміздегіге мұра етіп келіппіз. Бәріміз де Шыңғыс қаған ұрпағы болсақ та қазақ ханы бұл жолды ұстанған жоқ, арғысын ары десек те соңғы бір-екі жүз жылғы қалмақ шапқыншылығы бізге мұра болып жалғасты. Осының бәріне де біздің Қалдан хан есеп беруге уақыт жөні келді. Қазақ көрген «Ақтабан шұбырынды, Алқакөл сұламаны» қалмақ та көрді. Бірақ өзіңіздің даналығыңызбен қалмақ тағы өз халқын, өз хандығын сақтап қалды, ендігі сөзіміз осы тарихты ұмытпау үшін өз некеңізге ханымыздың асыл ханша қызы, ақылды қызы Қалдайды тарту етуге келдік. Қазақ, қалмақтың достығы үшін, қалмақтың қайталай қазаққа шапқыншылық жасамауы үшін осы қызымыз куә болсын! Біздің халқымызға да алтын нұрыңыз шуақ шаша жүрсін. Қалдай тек өз басыңызға, өз некеңізге беріледі. Ханымға отырыңыз деп өтінуіміз де осыған бола еді. Өзіңіздің мына аяулы ханымыңыз қызымызды туған сіңлісіндей көріп бауырына тартып баулып хан тұрмысына, қазақ өміріне сыйғызып, кіші ханымдыққа тәрбиеші болсаңыз. Қызымыз Абылайдай ұлы ханның қамқорына бөленсе, Қарлығаштай асыл ханымның сүйеніші болса не арманы, осыны өтініп келген едік, – деп Құлтай сөзі тынды.

	Бұл сөз Абылайға да, Қарлығаш ханымға да тым тосын сезілді. Абылай бұлардың сөз төркінін түсінді, тағы да астарлы іс барма дегенге ой жүгіртіп отыр. Ал Қарлығаш болса қанша дегенімен сонау бозбала жасынан құлай сүйген шын ғашығы, шын сүйген жары емес пе? Алғаш бұл сөзді естігенде Құлтай мен Қалдан ханның бетіне кезек қарап, өз құлағына өзі сенер-сенбес болды. Сөз соңын ала бере алабұртқан өң реті солғын тартып, «е, бұлар қазақ, қалмақ достығына осы қызды көлденең тартқан екен-ау» деген ойға орала берді. Бет-өңінің бір қызарып, бір бозаруын өзіне әбестік санап, сыр білдірмеуге, сөйлемеуге бекіді.

	Қалдан хан Құлтайдың айтар сөзді нәшіне келтіре отырып сыйымды да тиімді етіп жеткізгеніне сүйсінді. Сөздің артын кескіндетіп, қызды өз басына ғана тартуға береміз, – дегені тым шұғыл айтылса да, солай айтылуға лайық іс деп ойлады. Тек оған қосылған бейне білдіріп орнынан бір түрегеліп Абылайға тағзым етіп қойды да, Абылай отыруына меңзегенде барып орнына отырып, Абылайдан жауап күтті.

	Абылай хан өзіне қалмақ ханның мынадай тосын салған салмағын тым ауыр жүк деп білді. Бұған жеңіл-желпі жауап айта салу да, мүлде сүзбебуаз қайтару да болмас еді. Сондықтан ханның ендігі сөзі былай басталды:

	– Мәртебелі Қалдан хан! Сіз қазақ, қалмақ достығын еске алып, өзіңіздің ең асыл, сүйікті ханша қызыңызды маған атап келіпсіз. Мен бұл ниетіңізді өз басым қабылдаймын. Дегенмен біз қазақ, қалмақ аталатын екі халықпыз, екі елміз, екі діндеміз. Біздің ісіміз көппен, халықпен шешіледі. Мына Қарлығаш ханым да соның ішінде, – деп Қарлығашқа қалжыңды бейнемен күлімсірей қарап еді, Қарлығаштың жүзіне күлкі үйіріліп екі беті алаурап, ұрт етіндегі елден ерек сұлу көрсететін шұңқыры айқын көрініп, бет-өңін нұрландырып жіберді. Жұлдызша жанған қос жанары Абылайға қарсы емесін аңғартқандай еді.

	Абылай сөзін жалғап, Қалдан мен Құлтайға барлай қарап отырды да:

	– Сіздер үш күннен соң жауап алыңыздар, – деп сөзін доғарды. Қалдан хан мен Құлтай орындарынан тұрып, Абылай ханға тағзым етіп, ілтипаттарын бейнеледі де жолдарына түсті.

	Олар кеткеннен кейін ханның ойға батып отырғанын Қарлығаш ханым едәуір уақыт күтіп отырды. Бір уақытта ол ханымға күлімсіреп қарады. Қарлығаш ханым және бірер сөз айтқысы келгендей:

	– Тақсыр, хан ием! Мені өзіңізге жақын көретініңізді, қорғаушыңыздай, ақылшыңыздай көретініңізді де білем. Ал мынау қалмақ ханының сізге салған салмағын да мен жай қарамаймын. Өздері айтқандай, екі халықтың достығы үшін деген соң мен не айтам?! Айтарым, істі өз жолымен шеше берерсіз, мен ренжуде қалар деп алаң болмаңыз, – деді.

	Хан оған жылы шыраймен қарап отырып, басын баяу ғана изеп қойды.





XXVII тарау


	ҚАЗАҚТЫҢ ХАН ОРДА КЕҢЕСІ



	Абылай ханның бүгінгі орда кеңесі қазақ қосынын елге көшіру ісін талқыламақ еді, елге қайту алдындағы ескерерлік істер бар ма деп соны білмекші еді. Бірақ Қалдан ханның кешегі келген жұмысы оның алдына түсіп кетті. Бұл істі орда кеңесінің келелі ісіне салмаса да болар еді, бірақ Абылай хан оны жан-жақты ойлады. Қалданның қызын өзі алса жарты жылдан асқан уақыттағы араласқан достық байланыста қалмақ қыздарын алғалы жүрген қазақ батырларының, жасақтарының да бар екенін білген. Бұның көлемі қаншаға барады, арты неге соғады? Осы ойлар Абылай хан басында шырқ үйірілген еді. Орда кеңесінде Қалдан ханның өтінішін ет құлағымен естіген сүйген жары Қарлығаш қана болғандықтан, Абылай хан оның да кеңесте отыруын жөн көрді. «Қазақтың хан орда кеңесі бүгін осы Қалдан ханның қызы Қалдайды Абылай ханның алуына бола ма? Болса қандай жолмен алу керек? Оның басқаларға көлем алуы қалай болмақ?» Осы мәселеге орда кеңесіндегілер көп тоқталды. Жалпы ауқым қазақ ханының қалмақ ханының қызын алуы қалмақ-қазақтың достығына пайдалы, тарихтан бергі жалғасып келген өштік, қастықты тыюға, қазақ пен қалмақтың кейінгі ұрпағына тыныш та бейбіт өмір кешуі үшін Қалдан ханның бұл ұсынысты өзі қойғаны әлдеқайда дұрыс болған десті. Ерек бастама сөз айтқанның бірі – Қабанбай батыр болды. Ол кең, мол денесін кесек қозғап, қырлана биіктен алыс көкжиекке көз салған қыранша сұқтана отырып, биік қабағын қозғап қойып сөйледі:

	– «Судың түбін шым бекітеді, даудың түбін қыз бекітеді» дейді ата-бабаларымыз. Бұл бір даналық сөз текке айтылған емес, ханымызға сенеміз. Қалмақ ханына күйеу бала болса да, барша қазақтың қамқоры, бас иесі екенін ұмытпайды. Қалдан ханның қызынан туған ұрпақ ынтымаққа ұйтқы болады. Бүгінгі ұрпақ келерде жаңаланады, «Құда мыңжылдық» деген де бекер емес. Біз қалмаққа неше жүз жылдық кекті қуа берсек, бұл жауласу аяқталмайды... Бұдан кейін Қанжығалы Бөгенбай мен Шапырашты Наурызбай да Қабанбайдың сөзін құптады. Олар: «Қалдан ханның көрегендігін қараңдар, ол бізді қазақ қанша жүз жылдық кегін «Ақтабан шұбырындының» кегін қуады, түбімізбен құртады, Абылай құртпаса да, Абылайдан кейінгі ұрпақ түбінде осы кекті бізден, не ұрпағымыздан алады. Сондықтан өз қолыммен қызымды тарту етейін» деп ұзақты көздеген екен. Нартәуекел, халыққа тыныштық, бақыт керек. Қалмақтың да кінәсі халқында емес, хандарында. Сондықтан Қалдан ханның мұнысын іскерлік деп біліп қабылдайық», – десті.

	Баян батыр Қарлығаш ханымға «ханым жеңге» деп қалжың-шыны аралас айта беруші еді. Қарлығаш әдетте ханның орда кеңесіне де көп қатынаспайтын. Бүгінгі кеңес бұрынғылардан басқашарақ екенін тілге тиек еткен батыр Баян күлімдей отырып, сөйлер алдында қияқ мұртын бүлкілдететін әдетіне басты. Есет батыр Баянменен құрдаспын деп қалжыңдаса беретін. Ол да Баянға қою қасын қозғап қарап, миығынан күліп, көзінің астымен Қарлығаш ханымды меңзеп отырғанын байқатты. Қарлығаш ханым да Абылай ханның Қалдан ханның қызын алатын болғаны жайында кең толғаныс жасап болған. Бір бұл емес, Абылай хан басқа да қыздарды алғанда Қарлығашпен кеңесіп көрмеген. Ал мынаның жөні де, жолы да басқашарақ болды. Екі елдің, ел болғанда да ғасырлар бойына жауласқан қазақ пен қалмақтың достығына берекелі бейбіт күніне қатысты ірі іс болып отыр. Қазір емес, болашақта қазақ-қалмақтың арасындағы бұрынғы өткен неше ұрпақтың шапқыншылық пен соған қарсы жаулық соғысы, суша аққан адам қаны мен қынадай қырылған адам жаны кешірілуі, кейін ондай ауыр трагедияның қайталанбауы үшін Қалдан ханның бір есептен көрегендігі де, бір есептен құрған тұзағы да секілденеді. Қалайда осы жолғы орда кеңесінде қажет табыла қалса Қарлығаш ханым тіс жарып тіл қатуы керек. Сондықтан қалай сөйлесе Абылай ханның ойымен ойы бір шығады. Қазақ би-бектерінің, батырларының ұршықша үйірілген мына ынтымағына ұйтқылық сөз айта алады. Қарлығаш ханымның ойында айрандай ұйып отырған ой-қиялының ұйтқысы осы болатын. Баян батыр сөзін ақыры «ханым жеңгеден» бастады.

	– Ханым жеңге! Абылай – біздің қазақтың ханы, бас иесі, қамқор атасы. Ал сіз қасиетті ханымыздың қасындағы қарауылысыз, бұл кісінің қалмақ ханына күйеу бала болуына ризалық бересіз бе? Қалдай сұлу сіңліңіз болатын болды, оны бауырыңызға тартасыз ба? – деп Қарлығаш ханымға күле қарады.

	Орда кеңесінде әйел затына сөз беру әдетте тым сирек ұшырайтын, кеңесшілердің бәрі жүздеріне күлкі ұялап Қарлығаш ханымға қарай қалысты. Олар шынында Қарлығаш лебізін тыңдауға құштар еді, жайшылықта артық ауыз сөзі жоқ, Абылай ханды ерекше құрмет тұтатын ханның бұл аяулы ханымы орда кеңесшілеріне де қазақ би, батыр, сардарларына да аса беделді, ұстамды, маңызды адам сезілетін-ді.

	Қарлығаш ханым десе дегендей-ақ. Қарлығаштың қанатындай керілген қас-қабағын кере, алма беті нұрланып, жүзіне күлкі үйіріле отырып, оймақтай еріндерін баяу ашқанда ақ меруерт тістері жарқ етіп, кеңес сарайына нұр шашқандай бола берді.

	– Е, батыр қайындардың қалжың айтар жөні келді-ау деймін. Би ағалар, батыр-қолбасы ағалар алдында менің сөз алуым әбестеу де болған шығар, – деп батыр Баян мен Есет батырға көзінің қиығымен қарады. Сосын оң шекесін сылап аға билер мен Қабанбай батыр бастаған аға қолбасшыларға қос жанарын төмен төңкере құрметін білдірді. Одан соң Абылай ханға бір қарап қойды да: – Мен батыр ағаның «Судың түбін шым бекітеді, даудың түбін қыз бекітеді» деген аталы сөзді айтқанын құп көрдім. Қазақ-қалмақ екі елдің неше ғасырлық жауласуының бас қылмысы – қалмақ хандарының дүние-жаһанды жалмау ниетінен туған, қанды қырғынға қазақ-қалмақ екі елді түсіріп келген қалмақ ханының қазақ ханына ханша қызын – батыр қызын, ақылды қызын тарту етуі түбін қуғанда неше әулет қалмақ хандарының шапқыншылық қылмысын мойындауының бодауы. «Ұсынған мойынды қылыш кеспейді», «Алдыңа келсе атаңның құнын кеш» деп қазақ данагөйлері осындайды айтқан болар. Бүгінгі орда кеңесі маған да осы жайтты аңғартты. Абылай хан – қазақтың әділ, кемеңгер ханы. Ол әсте әйел затына көрсеқызар емес, оның барлық ойы – халқының қамы. Мен осындай ұлы хандарыңыздың қарауылы болсам, міне, осы жақтан ғана қарауыл болсам деймін. Мен де әйел затымын, маған осы да жетеді. Бұл менің бақытым. Қалдай ханшаның Абылайға келу еркі бар ма? Әлде Қалдан ханның бұйырылуымен келмек пе? Егер өз еркі болса, мен ондай батыр, ақылды, сұлу сіңлімнің болуын бақытым деп санаймын, – деп сөйлеген сайын жүзі нұрланып, көлге бой жазып таранған аққудай болды. Ханым сөзі орда кеңесшілерін уыздай ұйытты, оның отырысынан, бет-әлпетінен сөзінің аяқталмағанын байқар еді отырғандар. Ол сөзін қайта сабақтады: – Елдік қарастылығымыз басқа. Қалмақ Чин үкіметіне қарайды, ал біз өз алдымызға қазақ еліміз. Дініміз басқа, осы жақтарын орда кеңесі дұрыс шешер деп сенемін, – деп ханым сөзін аяқтады. Кеңесшілер ханым сөзіне дән риза болып, ханымға шын ықылас беріп алқап кетті.

	Енді жұрт назары әлі де тіл шығармаған Омар молдаға аунағандай болды, Омар молда зор денесін қозғап, қою ақбурыл сақалын сығымдап, әдемі сұлу мұртын ширата отырып сөз бастады. Оның бағанадан тасбиғында отырған аппақ салалы саусақтары енді сақалын саумалауға ауысқан. Ат жақты, қызыл шырайлы, сұлу көрінетін бет әлпеті наркөзіндей шоқтана жайнаған қос жанарының астында ерекше нұрланып тұрғандай еді.

	– Иншалла! Аллаға мың шүкіршілік! – деп бастады сөзін. – Қазақтың ханы Абылай заманы дегеніміз осы, міне.

	Абылай хан болғалы исі қазақ баласы еңсе көтердік, қай елмен болса да теңестік, бүгін неше жүз жылғы ата жауымыз, жауымыз болғанда соның бас иесі алдымызға келіп, ханымызға асыл ханшасын тарту етіп отыр, осыған шүкіршілік айтайық! Бұл қазақтың Абылайдай білгір ханының қасиеті, бірлігінің қасиеті. Міне, осыған «иншалла, шүкір, Алла» демек – парыз. Қалмақ ханының қызын ханымыз алса құдай жолында алдымен ол дінімізді қабылдап, діні де, ділі де тазарып келеді. Бұл біз үшін оған жасалған сауап іс болады. Біз бұрын да айтып келдік, жаугершілікте қолымызға барған қалмақ қыздарын қазақ азаматтарына қосқанда осылай істеп келгенбіз. Бірнеше күн жуынып-шайынсын, Қарлығаш ханымның тәрбиесін алсын! Одан соң ақ некесін қиып ханымызға некелейміз! Сосын ол ханымыздың ақ некелі сүйген жары болады, – деп молдекең Қарлығаш ханымға тура қарады. Бұл оның Қарлығаш ханымның шын ділінен ризалық беруін күткені еді, ханым молдекеңнің ыңғылын сезді, басын баяу изеп молдаға ризалық білдірді.

	– Қалдай ханша алдымен «құдай бір, құран шын, пайғамбар хақ» деп шын ділімен ислам дінін қабылдап осыны өз аузынан айтады, сосын иман келтіреді, яки жеті кәлиманы білуі шарт. Сонымен ханымызбен қатар отырып неке сүресі оқылып, екеуінің де бір-біріне жар болуға ерікті қосылғанын өз ауыздарымен айтады. Сосын неке суы ішкізіліп, дұға жасалады. Ақ неке дегеніміз, міне, осы, – деп молда жүзі нұрлана, көзі күлімдей отырып сөзін аяқтады.

	Кеңестің аяқ шағында Төле би мынадай бірнеше ауыз дана сөздер айтты:

	– Бұл іс Қалдан ханның өз ойы жеткен биігі емес, оның қасында Құлтайдай дана ақылшысы бар болса, бұл – соның тапқырлығы. Ал одан да маңыздысы, Қалданның ханша қызы – батыр қыз, ақылды қыз, ол әке жарлығынан өз еркін жоғары қояды, мүмкін бұл соның көрегендігі шығар. Қызының сенімі мен байламы әкесін ханымыз алдына келтіруге мәжбүр еткен шығар. Мейлі, қалай болса да бұл қазақтың жеңісі! Қазақ бірлігінің шапқыншылыққа қарсы күресінің жеңісі. Бұл да алтын әріппен жазылар тарих болар.

	Ал екінші сөзім – біз Қалдан Сереннің ханша қызын елдік жолымызбен, ата салтымызбен құдаласып, қазақтың келін алу жолымен әкеліп босаға аттатамыз. Бұл ата салттан аттауға болмайды. Бұл ертеңгі біздің қазақтың құрметіне бөленетін ханымы болады, бізге құдалық жолымен, ханшалық жолымен келеді, – деді.

	Қазыбек би мен Әйтеке би бастап Төленің сөзіне шапалақ соға құптап кетті.

	Бүгінгі орда кеңесі осымен аяқталды.





XXVIII тарау


	ҚАЗАҚ-ҚАЛМАҚ ҚҰДАЛЫҚ ЖОРАЛҒЫСЫ



	Абылай ханның бүгінгі орда кеңесі Қалдан ханның қызының тойы жасалып ұзатылуы, хан босағасын аттағанда, әрине, хан босағасы қазақ босағасы болғандықтан қазақтың келін түсіру салт-дәстүрінен қағыс қалмауы қажет болды. Сонымен қазақ жасақтарының елге қайтуы тағы бір маусым кешігетіні де шамалануда. Қалмақ бұқарасымен қарым-қатынаста бұрынғыдан да сыпайыгерлікте болып, басқа да қалмақ қызын алмақ болып жүрген батырларға, жасақтарға үш жүздің әрбірі өздері осылайша жоралғылы жолдар ашуларына тізгін берілді. Орда кеңесіндегі әр жүздің бас билері мен жасақ бас қолбасылары осы істерді сары майдан қыл суырғандай істеулеріне хан тапсырмасын қадағалап айтты.

	Осы күннің ертесі Абылай хан ордасының хабарландыруымен Қалдан хан мен оның ақылшы оң қол уәзірі Құлтай келді. Ол кезде Төле би, Қаз дауысты Қазыбек би, Әйтеке би, қазақ жасақтарының бас қолбасылары – Қаракерей Қабанбай батыр, Қанжығалы Бөгенбай батыр, Шапырашты Наурызбай батыр, Есет батырлар бар еді. Қалдан хан мен Құлтай ақылшы хан ордасындағы осы алқалы топқа алдымен ханға, одан соң оларға иіліп тағзым етіп кірді, көрсеткен орынға отырды, аман-сәлем қысқа болды. Абылай хан тақта отырған орнынан қозғалған жоқ, бәрі де жылы шырайлы, жаздай жайнаған жүздерімен көңілді отыр. Қалдан хан бәріне де күлімдей көз тастап, өзі де жадырап сала берді. Арагідік Абылайға қарағыштап еді, Абылайдың сұлу көзі жалын атып тұрғандай Қалданның көзінен өтіп кетті. Қалдан көзін тез тайдырып әкетті. Абылай әдетте бір адамның көзіне тігіле қарап, көз жанарын қадамайтын. Тек адамның ішкі ойын, ішкі құпия сырын бақылағысы келгенде ғана жанарына тік қарайтын әдеті бар еді. Абылайдың бұл жолғысын тек Қабанбай батыр мен Қазыбек бидің ғана шалып қалғанын сезді Абылай. Бұл оның Қалдан ханның ішкі есебіне әлі де болса қаныға түскісі келетінін сездіргендей еді.

	Абылай хан сөз бастау еркін Төле биге берген болатын, соны білдіру үшін күлімсіреп отырып сөзді былайша бастады:

	– Бүгінгі сөз төбе биіміз, аға биіміз, Төле биіміз, сізде.

	Біздің орда кеңесімізді Қалдан ханға баянда, – деді.

	Төле би кең маңдайын кере, күлім қаққан жылы шырайын Қалдан ханға қаратып, Құлтайды бетке ала отырып:

	– Біз – қазақ-қалмақ екі елміз, екі түрлі діндеміз. Қазақ-қалмақ ағаш керегелі, киіз туырлықты, төсекте басы, төскейде малы қосылған, ғаламның кең төсінде, сахара салтымен жасасқан халықпыз әрі қанша жүз жылдар бойы қалмақ хандарының шапқыншылығын қазақ бастан кешті, – деп бір тоқтады. Қалдан хан мен Құлтайдың өң-әлпеттеріне алқалы топ тегіс қарап отыр, олар үнсіз мүлгуде, би сөзін тағы жалғады: – Аяулы, ақылды, батыр ханшаңыздың қазақ ханына сүйген жар болып қосылуы, осы қазақ-қалмақ достығының өмірлік дәнекері болсын! Ол күні ертең қазақ ханының ханымы, қазақтың құрметті, ақылгөй адамы болады. Қазақтың кең пейіліне, қалмақтың мейіріне бөленеді әрі соның куәсі болады. Ханшаңыз қазақ ханына адал жар, қазақ еліне ханым келін болып түседі екен, дінімізді, ділімізді, тілімізді, ата салт-дәстүрімізді шын ниетімен, өз еркімен қабылдауы шарт! Қазақтың келін түсіру ата дәстүріне құрмет етеді, осыған қосылсаңыздар күні ертең қалыңын апарып, үкісін тағамыз, сосын атқарылатын істер өз тәртібімен жүре береді, – деп, би сөзін аяқтады.

	Қалдан хан орнынан түрегеліп, Абылай ханға бір, Төле биге бір тағзым етіп, ризалығын білдірді. Абылай Қалданды қайта отыруға мезгеді, Құлтай да ханымен бірге түрегеп, бірге бас ие тағзым жасап, бірге орнына орнықты. Қабанбай батыр Төле бидің сөзін толықтағысы келіп Абылай ханға қараған еді, хан оған сөйлей беру ишарасын жасады. Батырдың өңі сәл сұрланып, зорға күлімсірегендей болды да, отырған орнынан түрегеп сөйледі:

	– Қасиетті ханымыз Қалдан ханның талабын қабыл алды, бірақ бұл қар жауды, із басылды дегендік емес, қалмақ шапқыншыларының қазақтың неше әулетіне жасаған қанды қырғыны естен кетер шақ емес. Төле би айтқандай, бастау көзі ғана, бастаудың көзі тұнық болса, шөліркегендер тұнықтан қанып ішеді. Бастау көзі лай болса, шөлдегендер мейірі қанып іше алмайды, мұны да ойлап қойғандарыңыз жөн. Екінші айтарым, қасиетті ханымыз қалмаққа күйеу болған екен деп еркінсіп, бұрынғы «ауру кетсе де әдет кетпейді» болмасын! Олай болатын болса ханымыз да, халқымыз да кешпейді, – деп қылышына қолын апарып, қынабынан сәл тартып барып қайта нығап қойып, сөзін аяқтап отыра кетті. Бас батырдың наркескендей кесімді сөзі орданың алқалы жиынының қыбын қандырды. Қалдан мен Құлтайдың өңменінен өте шыққан батыр сөзі оларға алмас қылыштай түйрелді. Қалдан хан шекесінен бұрқ ете түскен суық терді Құлтай қол шытымен сүрткенде ғана ес жинағандай болып, орнынан түрегеліп, Қабанбай батырға әлденеше мәрте бас иіп тағзым етті. Одан соң Абылай ханға да осылайша бас иіп тағзым етті. Бұл оның Қабанбай мен Төле бидің лебізін шартсыз қабылдағанын білдіргені болатын. Қалдан хан да Құлтайдың сөз кезегінде тағзым ете ілтипат білдіруін ақылдаса келген көрінеді. Құлтайға қарай берді, ыңғайын байқаған Абылай оларға сөз беруді жөн санағандай бейне байқатып отыр. Құлтай аз бөгелістен соң сөз кезегі өзінде екенін дұрыс біліп, кең маңдайын кере толғана отырып сөз бастады:

	– Мәртебелі, қасиетті Абылай хан! Және Төле би, Қабанбай батыр, бәріңізге құрмет, тағзым, – деп түрегеліп бас иді. – Ханшамыздың қасиетті қазақ ханына адал жар, жақсы ханым, қазақ халқына жақсы келін боларына сенеміз! Бұған ханшамыз да пейіл! Ханымыз барлық жарлық-тәртіптеріңізге шын ықыласымен қосылып отыр, құдандалық барлық тәртіпті сіздер қазақ салты бойынша белгілеп жүргізіңіздер! Аға би мен бас қолбасы Қабекең айтқандай, ханшамыздың Абылай ханға тарту етілуі – қазақ-қалмақ достығының басы, бастау көзі, – деп сөзін аяқтады.

	Абылай хан қалмақ ханын қабылдаудағы орда кеңесін осы арада аяқтады да, тек осыған орай қазақ жасағының елге қайту мезгілінің кешіктірілетінін білдірді. Қалдан хан қазақ жасағының еліне қашан қайтқандарынша ас-су қамдалуы бұрынғыша бола беретіндігіне сенімін білдіріп, ордадан аттанды.

	Осыдан бір жеті өткенде қазақ ханының құдалыққа аттанған тобы қалмақ хан ордасына бет алды. Төле би, Қазыбек, Әйтеке би, Қабанбай, Бөгенбай, Наурызбай қатарлы қазақ ел басыларынан жиырмадай адам жеті түйеге артқан асыл сауқаттары мен үш жүз жылқы қалыңын айдатып барып, Қалдан ханның орда қонақүйлеріне түсті. Олар баратын хабарды білген соң, Қалдан хан ордасы өтініп қазақ жасақтарынан қонақ күтушіге, мал сойып, ет пісіріп табақ тартуға, асабалыққа жиырмадай сығай азаматтарды таңдап, сұрап әкелген. Қалмақтан тек Құлтай ғана басқаруда жүр. Бәр-бәрі де мұсылман жолы мен қазақ асаба Есет батырдың, қазақ жасақтарының басқаруында болып жатыр.

	Қазақ құда-андалары алдымен өздеріне арнап тігілген үлкен үйлерге түсірілді. Қысырдың тайлары мен марқа туып, қара құлақтанып кеткен құлындар байланып, ашытылған шұбаттар мен қымыздар құйылды, соңынан көкқасқа тай мен ақсарбас қой да әкелінді. Қалдан хан мен Құлтай батаға алақан жайып, Аллаһу акпар айтпаса да, бастарын шыбындаған жылқыша шұлғып отырып қабылдады батаны. Қазақ жолы бойынша батаны үлкендер жасайтын салтты әйгілеп бата жолы Төле биге ұйғарылды. Төле би күректей алақанын жайып, толғана отырып, дауысын көтере:



	– Әуелі құдай оңдасын,

	Бақ қарап, қызыр қолдасын!

	Қазақ, қалмаққа мәңгі достық орнасын!

	Шапқыншылық жойылсын!

	Арам ниет қойылсын!

	Күнәні кешсін шейіттер,

	Риза болсын мәйіттер,

	Сөзімді, жұртым, салмақта,

	Ынсап берсін қалмаққа,

	Осы тілегіме Алла жар болсын!

	Әумин, Аллаһу акпар!



	– деп бет сипады. Бидің мына батасы қазақ ханынан құдандалыққа келген қазақ тобын тебірентіп жіберді.

	Құлтай Төле бидің иығына сусар ішік әкеліп жапты. Осылайша қазақ, қалмақ бір дастарқанда бас қосты, батадан кейін қалмақтың игі жақсылары да қазақтармен аралас отырды. Құдандалық салттың ырым-жырым көлемін Абылай хан тапсырмасы бойынша аса шағын, қарапайым ғана өткізіп, сол күннің ертесі олар ауылына аттанды. Қонақтар аттанар алдында Қалдан хан мен Құлтай олардың алдына келіп бірнеше күн болып, ойын-тамашаларда болуларын өтінген еді, бірақ оған олар пейіл бермеді. Ат мінгізіп, шапан жапқызып, сый-сияпат жасамақ еді, оған да бөгеу салды. Айтқандары – шапқыншылық соғыстың зардабы қалмақ ханын да, халқын да тұралатты. Жер мойны қашық болды, қалың малымыз да аз, мұндайда бізге жасалатын сый-сияпат өздеріңіздің халқыңызға жасалсын! Қалмақ халқы ішіндегі жоқ-жітікке, жесір-жетімге қамқорлық етілсін! Бұл – біздің қасиетті ханымыз Абылайдың жарлығы! – деп ұқтырды оларға. Сөйтіп қалмақ ханы қазақ ханы Абылайдан келген қалыңмалды қабылдап алды да қайталай бұйымтай айтпады. Төле би мен Қабанбай батырға бір-бірден ат мінгізуден басқа сый-сияпаттарды құда жақтардың тойтаруымен қысқарып, қалмақ еліне түсер салмақ жеңілдеп, разылық пейіл, берекемен аттанып кетті. Осыдан кейінгі күндерде Қарлығаш ханым екі ел арасындағы белгіленген орынға үйін тіктіріп, арнаулы қонақүйіне Қалдай ханшаны алдырды, ханшаның мұсылман дініне кіру, қазақ халқына келін болып түсу салт-дәстүр мен жол-жосындары Қарлығаш ханымның басшылығымен осында бір жеті үйретілетін болды, дін жетекші Омар молда, қалмақ ханының ақылды, сұлу, батыр қызы Қарлығаш ханымның сынынан өтіп, тәрбиесін көріп қазақ ханын тілінен де, ділінен де өз еркімен сүйсе, қазақ халқын жүрегінен сүйсе, дұрыс таныса ғана Омар молданың жетекшілігінде Абылай хан мен ханшаның ақ некесі қиылатын болды, сонан соң ғана ханға адал жар, қазаққа жақсы келін кіші ханым болады деп белгіленді. Әрине, бұл жеті күн қалмақ ханының қызын ұзатар той даярлық күндері де бола бермек. Қалмақ ханы өзінің аяулы ханша қызын қазақ ханына қалайша ұзатқалы жатқанын өзінің жанашыр қатталарына да айтып, қалмақ ордасының бірлігін сақтаған әрі қазақ-қалмақ достығын арқау еткен. Ал қызын ұзату тойын барынша салтанатпен өткізеріне де дайындалуда болатын, Қалдан ханның қыз ұзату тойына өзінің қалмақ халқы мен қазақтың хан ордасы жасақ қосыны түгелге дерлік шақырылды. Бірақ Абылай қазақ жақтан тойға баратын адамды үш жүздің қазағынан үш жүз, хан ордасы мен орда маңы қарауылынан жиырма адам ғана баруды жарлық етті. Мұнысы, қалтқұлт тұрмыс күйіндегі қалмақ қарашасын аяу еді, хан қызының тойы деген соң хан тілеуін тілеген қарашасы аянып қалсын ба? Барын ортаға салар, бір тойда ішіп-жеп шашылар, сондағысы өмірге таусылмас азық болар ма? Бір жолғы аста-төк ішіп-жеу неге тығын болмақ. Қазақтан тойға барғандар да бір күнгі күтімінен соң, той тамашасына қатынасып қайтса болар деп бұйырылған.

	Қалдан ханның қыз ұзату тойы, қазақ құдаларының шағын санда баруының әсерімен екі-үш күннен ары бармады. Алғашқы үш күн қазақ қонақтарды қазақша күтумен тойдың асханалық, асабалық басқаруы Қалдан тапсырмасымен түгелдей қазақ азаматтарымен атқарылды, тойдың үшінші күні тек тамаша, көбінше көкпар тарту, балуан салу, теңге ілу, нысана ату сияқтылар думандап өтті. Түс ауа қазақ қонақтар қайтар жолын айтты, Қалдан хан қазақ құдаларының басшыларына қызды ұзатып баратындардың уақытын айтты, өз талаптарына сай ерекше жол-жоралғылар жасалмады.

	Қазақ хан ордасына, Абылай хан шаңырағына келін келетін күні қазақ хан орда маңы, үш жүздің қазақ жасақ басшылары мен аға билер, ел иелері тегіс аттанып, той салтанатына жұмылды. Қалдай ханшаға арнап тігілген сегіз қанат ақбоз үй қазақтың жас отауына лайық жабдықталған, оң жақта тұскиіз, шымылдығы, үй ішіндегі бар жасау-жабдықтары да көздің жауын алады демесек те, жорықтың жолындағы көшпелі хан орданың, салтаң жасақтың барын базарға салғанындай еді. Жорыққа аттанғанда Абылайдың жарлығы бойынша әр он адамға бір үй, бір үйге бір күтуші асхана үй болсын дегенімен, ішінаралары ғана еркек күтуші асханашылар болғаны болмаса, көбісінің күтушілері әйелдерден болған. Олардың ішінде саркідір мосқал әйелдер де, судыраған, үріп ауызға салатындай жас келіншектер де, тіпті ішінара іскер бойжеткендер де бар еді. Халық бар жерде не кем болсын, қалмақ ханшасы Абылай ханға ұзатылатыны әр құлаққа жеткен соң он саусағы он кісі, қара басы бір кісі дерлік әйел затының бәрі қолөнерге бас-бас болып кетті. Қыстайғы тыныш өмірде әйелдер қауымы мүлдем тыным таппаған еді, кестешіліктің кереметін көрсетсе керек. Хан қызының келін болып түсеріне арналған сегіз қанат бір үй емес, қонақүйлері мен алты үй даяр болыпты. Жасақ ішінде ағаштан түйін түйетін қас шебер ағашшылар да бар екен. Уақ Өтеген батыр, Баян батырлар бастап ұйыстырған қыстай қып-қызыл сырлы керегелі үйден неше ондаған үйлерді жасатқан екен. Оның алдын қалмақ еліне тартуға беріп үлгерген көрінеді. Осындай бар өнерін сап, халқының қадірлі ханына жас төсек жаңғыртарда тіпті де сан түрлентіп, мың құлпыртып жіберді. Сахара қазағы жорықта жүрген қазақ жасақтарының мынадай шеберлігі, аңшы, құсбегілердің қыстайғы аң-құстан тапқан олжаларын да көз алдыға тартып, хан ордасы мен ханның осы көшпелі ордасының нешелеген қонақүйлерін, жас келін түсетін ақ отау мен отаудың қонақүйлерін сіреп қалды. Көркін көркейтіп, салтанатын асырды. Кереге айналдыра ілінген аю, жолбарыс, қабылан, қасқыр, түлкі, сілеусін, құндыз терілер қысқы керуенді былай қойып, Шәуешек, Шиху, Дихуадан әкелінген кілем, кілше қымбат асыл мүліктер көшпенді жорықтағы жасақтардың асхана үйлері мен жатын үйлерін сіреп қалған. Мұның бәрі қазақ жасақтарының қалмақпен татулықта тұрған бір қыс, алты, жеті ай уақыт ішіндегі тек қарнын тойғызып, қамсыз жата бермегенін көрсетті. Аң-құс аулап, бүркіт, қаршыға ұстап, азық-түлік салмағын да тек қалмақтар жаққа салып, шалқалап жатып алмағандарын аңғартады. Қазақ жасақтарының осындай тіршіліктерімен кейбір асханашы болып келген іскер бойжеткендер мен жұбы жараса қалған салт жігіттер өз көлемінде шағындап тойларын жасап некеленіп те үлгерген.

	Қалдан ханның ханша қызы ұзатылып келетін күні қазақ хан орда маңы әбігерленіп жатты. Ханшаның келін болып түсетін алты қанат ақбоз үй – Баян батыр тарту еткен әсем үй. Алдарынан шыққан қыз-келіншектер қазақ жолымен жас келінді шақырымдай шалғайдан аттан түсіріп жаяулатты. Қыз атына мінген он үш жасар боздақ жігітше Қалдан ханның батыр қызы мініп келе жатқан қара тұлпарға мінгенде ауыздығын басып жол тартқан тұлпардың алғашта басына ие бола алмастай еді. Сәлден соң еркін меңгеріп алды, басын езуін тілердей қатты серпе тартқанда тік шапшуы да қазақтың жас баласын шошындыра алмады. Оған ерттеген ер-тоқымы да қазақ жақтан жасалып жабдықталып барған күміс ер-тұрман қара тұлпардың сәулетін асырып, жалт-жұлт еткізеді. Ханның ханшасы дегенмен ат үсті жорықтарда жасынан пісіп жетілген бойжеткен қыздың жаяу жүрісі тіпті ширақ екен, қыз-келіншектер басына кигізген жығаны алып, желек салып, төбетайын кигізгенде қалмақ ханының ханшасы бұрынғы сұлулығына сұлулық қосып, шұғынықтай ашылып, мың құлпырып сала берді. Екі көзі тошаладай жайнап, от шашып маңындағы қызғана қараған қыз-келіншектердің жанарын жасқады. Қызыл жібек салының алдына қарай түсірілген бұрышы кеуде төсін қалқалап, қос тізесін соғып тұр. Қыз-келіншектер жас келінді жаяулатып ауылға жете бергенде домбырасын гуілдеткен жаяу жігіттер әндете шықты. Ішіндегі беташар айтатын заржақты жігіт домбырасын қағып-қағып қойып әндете жөнелді:



	– Ау, беташар басы – бісміллә,

	Бісміллә біткен мың жылда.

	Атаның салтын айтайын,

	Құлақ сал, халқым, сөз тыңда.

	Айт, келін-ау, айт, келін,

	Атыңның басын тарт, келін.

	Сауысқаннан сақ келін,

	Жұмыртқадан ақ келін.

	Ханша келін келді деп,

	Жиналды төрт төңірек.

	Ханымы болсаң қазақтың,

	Хан қызына жөнірек.

	Қазақ-қалмақ достығы

	Қөңіліңде сақта көбірек.

	Қақ жарылды қазағың,

	Ханша келін келді деп.

	Қара орман қазақ халқына бір сәлем!



	Ханша оң тізесін баса иіліп сәлем жасады.



	Атасыз ел дамымас,

	Батасыз ел жарымас.

	Ата-енелерді құрметте,

	Ханым болдың ғазиз бас!

	Ата-енелеріңе бір сәлем!..



	Ханша оң тізесін басып тағы да иіліп сәлем жасады. Осылайша аса мағыналы, тағылымды, тәрбиелі қазақтың келінді үйге кіргізер алдындағы беташар жыры айтылып, қауындай қақ жарылған қазақ елінің ханша келіні, жас ханымы тізесін бүгіп сәлем жасап ордалы үйге оң аяғымен аттап кірді. Ел-жұрт алқап, ақ баталар айтылып, ағынан ақтарылып жатты.

	Хан ордасындағы бұл күнгі жиналған халық ән әуелетіп, күй күмбірлетіп тамашаға басты, той думаны кешкі өлең айтысқа алмасып, думан-дуға қосылып жатты.

	Түстен кейінгі уақытта ханша өзіне арнап тігілген ақбоз үйге апарылды. Абылай хан Қабанбай батырдың серік болуында отауына келді. Омар молда олармен бірге кірген-ді. Ол Абылай мен Қалдай ханшаны қарама-қарсы отырғызып, әуелі ханшаға діні ислам мұсылман болғанын айтуға бұйырды. Ханша бөгелген жоқ, молданың тапсырмасын тұнық қазақ тілімен былай айтып шықты:

	– Құдай бір, құран шын, пайғамбар хақ! Мен құдайдың құлымын, Мұхаммедтің үмбетімін! – деп тоқтады, сосын, иман айтуға бұйырылған еді, оған да іркілмеді. – Бісміллә рахман-рахим, кәлима-тайба иләһи Алла иләлла, әшадүнна мұқамадүр уа әнша әндүннара сулалла... – деп жеті кәлиманы даналап жаңылмай айтып шықты, оның шешімдерін, қазақша мағыналарын да айтып берді.

	Омар молда ханшаның мына пейілділігіне дән риза болды. Қарлығаш ханымның тәрбиесі мен молданың берген сабағының жұғымдылығы, зейін қойған, қазақ еліне шын берілген ару ханшаның жүрегінен орын алып, сүттей ұйығанына молдамен бірге Қарлығаш ханым да, Абылай хан да ризаланды. Сосын тағы мынадай тағылыматтар сөйледі:

	– Құдайдың құлы, Мұхамедтің үмбеті болған мұсылман әулеті, әйел заты алған ерін екінші пірі санап, еріне адал болған, ал сіздің еріңіз қазақтың қасиетті ханы, оған адал болу, оны құрметтеу, қазақ халқыңыздың тағдырына байланысып жатқанын білгейсіз, – деді. Сосын неке сүресін оқып, жарты шыны қайнақ суға сүфледі де:

	– Абылай Әбілпейізұлы, Қалдай Қалданқызын өз еркіңізбен ақ некеңізге алдыңыз ба? – деп сұрады.

	Абылай:

	– Алдым, – деп жауап айтты.

	– Қалдай Қалданқызы, Абылай Әбілпейізұлына өз еркіңізбен тиесіз бе? – деп сұрады.

	Қалдай іркілген жоқ:

	– Тидім, – деп жауап берді. Омар молда:

	– Олай болса, мына неке суын «бісміллә рақыман рақым» деп тең бөліп ішіңіздер, – деп ақ шыныдағы неке сүресімен дем салынған неке суын Абылайдан бастап ұсынып еді, Абылай шыныны қолына алып «бісміллә рақыман рақым» деп неке суын үш ұрттады. Онан соң қалғанын Омар молда Қалдайға ұсынған еді, ол да шыныны оң қолымен ұстап, «бісміллә рақыман рақым» деп ұш ұрттап тауысты. Сосын молдекең тағы да дұға оқып, екеуінің ақ некелерінің баянды, өмірлерінің бақытты болуын тілеп бет сипады. Абылай мен Қалдай да бет сипады. Осы ортада бірге отырған Қарлығаш ханым мен Қабанбай батырға Омар молда: «Осы некеге сіздер куәгерсіздер», – деді. Олар да «куәгерміз» деп қатарынан айтты. Онан соң Омар молда тағы бір жаңалық айтты:

	– Қалмақтар салтында қыз аты, келіншек аты деген болады екен. Біз олай етпесек те, қазақтың тіліне жатымды әрі мағыналы адам атын туғанда бір-ақ қоямыз. Оны мәңгілік өзгертпейміз, сол азан шақырып қойғанымыздай ханшаның атын қазақшалап Қалиман деп қойсақ бола ма? – деп сұрады ханшадан. Ханша іркілген жоқ, айдай жүзі нұрланып, күлімдеп отырып:

	– Әрине, болады, қазақ тіліне жатымды, мәнді сөз болғаны маған да бақыт! – деді.

	– Ендеше неке осымен ақырласты, Абылай мен Қалиман, қазірден бастап ақ некелі болдыңыздар! Ақ некелеріңіз құтты болсын, баянды, бақытты болсын! Қалиман, сіздің атыңыз Қалиман болды, Қалиман болды, Қалиман болды! – деп үш қайтара айтып, молдекең сөзін діндік уағыз тағылыматын да аяқтады.

	Абылай:

	– Рақмет, молдеке, – деп кеудесін қос қолымен басып құрмет жасады.

	Қалиман иіліп, оң қолымен оң тізесін басып молдекеңе сәлем жасады.

	Қабанбай батыр мен Қарлығаш ханым да орындарынан тұрып, олардың ақ некелеріне құттықтау айтты. Молдаға рақмет айтып, бас изесті. Сөйтіп, қазақ ханы Абылайға қалмақ қоңтайшысы Қалдан Сереннің қызы ханша Қалиман құдайы қосқан ақ некелі сүйген жары болды.





XXIX тарау


	ҚАЗАҚ ҚОЛЫНЫҢ ЕЛГЕ ОРАЛУЫ



	Абылай ханның Қалдан ханның қызын алған тойы өткен соң қазақтар тағы айға жуық аялдады. Қазақ батырлары, қазақ жасақтары ішінен қалмақ қыздарын алатындарынан біршама бар екен. Олар үш жүздің қазағынан, үш жүздеріндегі би-бектердің мақұлдауымен қалмақ қызының ислам дінін қабылдауы, өз ата-аналарының разылығы арқылы құдандаласып, қазаққа қалмақ қыздарынан біраз келін түсіп үлгерді. Абылай хан екі елдің ынтымағы, берекесін беріктейтін мұндай құдандалықтарға байсалды қарап, береке-бірлік болса болғаны, той-томалақ аста-төк болмасын, көрпеге қарай көсілсін деп жарлық етті. Тағы «Қалыңсыз қыз болса да, кәдесіз қыз болмайды», «Теңін тап та тегін бер» деген қазақ салты қалмақ еліне де дарыды. Қазақ салты бойынша «рулы ел, ұялы терекпіз», «тұрақ-тұғырымызға барғандағы сый-сияпатымыз тағы бар» деген жомарт пейіл, көпес көңілдермен, тоқпейіл, ақпейіл, майда мінезбен құдандаласып, бар малдарын айдап беріп, қалмақтардан қазақ азаматтар ару қыздарды құшты. Абылай хан қалмақ қызын алатындардың, олардың еркі, разылықтарына құрмет етулерін аса қадағалап айтты: «Кімде-кім жеңілген елді желкелеу үшін қызыңды берсең де аламын, бермесең де аламын деп қалмақ қарашасын басынса ол хан қаһарына жолығады», – деді. Бұл жарлық орда кеңесіндегілерге айтылып, бүкіл қазақ жасақтарына таратылды. Қалдан хан да қазақ пен қалмақтың достығын нығайтатын мұндай істерге бөгет болған жоқ, қайта «Кімге болса да ұзатылатын қыздар, Абылай ханның қарашасы болғандарының несі жаман, менің қызымның да көз алдында туған-туысқаны болып, көзіне жылы ұшырап жүрер», – деп шамалап, өз халқына құлаққағыс айтқан кездері де болды.

	Сөйтсе де екі ұлттан, екі мемлекеттен болып араласып жүрген көп халықтардың іші теп-тегіс айрандай ұйып тұрса да, сүттей іритіндері де жоқ емес еді. Жүздеген жылдардан бергі қазақ-қалмақ арасында болған сонша көп қанды қырғын соғыстардың зардабы адамдар жүрегінен тез өшіп, біржола ұмытылып кетуі де сенімсіздеу іс еді. Сондықтан Абылай хан осыны ерте ойлап, қыстап қалатын болып, қалмақ ханымен келісімшарт толық бітіп болған соң қазақ жасақтарының азырақ бөлімін құпия түрде елге қайтарған. Қыс өтіп көктем шыққанда, кейін Қалдан ханның қызын Абылай ханға беру талабы басталғанда қазақ жасағын реттеп қайтартқан. Сөйтіп, қалмаққа түсетін салмақты үздіксіз жеңілдеткен. Бірақ бұл тек қолбасылар ғана білетін құпия іс еді, қазіргі қазақтың бар жасағы бұрынғының жартысы ғана еді, сүйтсе де жасақтар оқта-текте бейне жылқының мандамы секілді, сырты көбеңсіп тақырланып жылтырағанымен, бір жері болмаса бір жерінен тесіп шығып, іріңі ағатыны бар емес пе еді. Сол сияқты «сен, қазақ», «сен, қалмақ, не қылмадың?» деп шекісіп қалатын жайттар да о жер, бұ жерден шыға бастаған. Осындай жәйттерден хабарланған төбе билер мен бас қолбасы батырлар Абылай ханға «енді қазақ жасақтарын ел жаққа бет алдыруды кешіктірмеу» ұсыныстарын қойған. Қалмақ ханының қазақ жасақтарына қыз беруінің арты сыйласымдылықпен кете бере ме? Бұл сыйластық баянды бола ма, жоқ па деген сұрақтар да әзірше шешімін таппаған еді. Неше ғасырлық қазақтың тартқан зардабы, сүйектеріне басылған таңба, беттеріне де, еттеріне де түскен дақ мүлтіксіз сауығып кете қоюы да ақылға қонымсыздау еді. Батырлар ішінде:

	«Осы қалмақтың тұқымын тұздай құртпасақ, ата кегіміз қайтпайды. Қалмақ ханы қашан сөзінде тұрған, қалмақ ханы «қазақ жасақтары кетерінде жөніне кетпейді, бізді тып-типыл жойып кетеді» деген, неге ханымызға қызын беріп отыр?» – деген дүмпүлі, ыза-кекті, ауыр салмақты суық сөз, бұрыс нысайлар да бар еді. Осыларды ойға алып, аға билердің, батыр қолбасылардың ақыл-кеңестерін ести жүре Абылай хан да белгілі ой толғағын түйінді байламға келтіріп болған.

	Шілде айы бітуге таяған, Тарбағатай жерінде күннің ыстығы өрлеп, жауын-шашын азайып, ел-елдің тау сағалаған, су жағалаған шағына айналған, қалмақ тартып, қызара бөрте бастаған. Қазақ жасақтары да жорықта артынып, мініске мініп келген сауулы бие, боталы түйелерін байлап, қымызы мен шұбатынан қанып, ат ойнатып, атты жасақ жаттығуларын жалғастырып жататын, қанша достастық, құда-андаластық дескенімен «ата жауымыз» деп қалмаққа қаһары қалың қазақ батыр қолбасылары «атты жасақ жаттығуларын іштей қалмаққа көрсеткен қырымыз болады» деп бекитін, солай болғандықтан да кей күндері тау сағалап, кей күндері Құлыстайдың кең жазығын алып, қара нөпір атты жасақ жаттығуларын жүргізетін, қалмақ жақтың қазаққа екбеттеп алуында екі ханның ішкі есептерінің, сірә, не екенін, қандай екенін қараша халық ойлап та жетпейтін. Қараша халық тұрмақ, орда кеңесшілері де осы хан, билердің ішкі есебі, сірә, не екен деп дал болатын.

	Осындай бір күні Абылай хан өз ордасында орда кеңесін шақырды. Ғажабы – бұл кеңеске Қалдан ханның өзін де, Құлтай бастаған орда кеңесшісі, бас қолбасы батырларын да шақырды. Қазақ, қалмақтың хан орда қатталары бас қосқан ұлы топта Абылай хан Қалдан ханды өз оң қанат қатарынан отыруға нұсқады. Сосын сөзінде екі халықтың достығына дән риза екендігін айтып, «осы достық мәңгілік болсын!» деп тіледі. Одан соң кімде-кім «сен қазақсың, сен қалмақсың деп ескі жараның аузын ашып, жыртыққа қол салатын болса, соңғы зардапқа сол жауап береді» деген ұсынысын айтты да оны екі елдің хан орда кеңесшілерінің осы басқосуында алдымен мақұлдатып алды. Сосын қазақ қосынның елге қайтатынын, енді мұнда аялдап жататын уақыты жоқ екенін, қазақ жасақтары аттанарда жаққан оттарының шоғын өшіріп, қаққан қазықтарын суырып тастап, жұртында дақ қалдырмай көшетіндігін айтты. «Демек көшкендер саламат, қалғандар аманат болсын!» – деп бір тоқтады да, қазақтың төбе билері мен бас қолбасыларына бірден көз тоқтатып өтті. Одан соң сөзін қайта жалғады:

	– Қадірлі қалмақ туысқандардың ханы Қалданға, Құлтай мырзаға, басқа да ел-жұрт иелеріне айтарым – біздің қазақ «Құда – мың жылдық» дейді, сондықтан қазақ-қалмақ достығы мың жылға жалғасады деп құдандалы болдық, осыған опалы болайық! Егер біз кеткен соң бұрынғы үйренген әдет қозып, «Ауру қалса да, әдет қалмайды» дегендей, қалмақ әдетіне басып, бұрынғы ұзын арқау, кең тұсау, кең қоныс, байтақ өріс естеріңе түсіп, қайталай қазақ жеріне ат ізін түсіретін болсаңдар, мен бүкіл қазақтың атқа мінер әулетін бір-ақ әкеліп, қазіргі осы отырған орындарыңды да тартып аламын. Чин үкіметімен жасаған келісімім бойынша ол уақытта Чин үкіметі де сендерді жоюға күш салады, тып-типыл жойып, бұрынғы қалмақ үстіртіне бір-ақ айдап саламын! Немесе жоямын, бұдан кейін жер бетінде қалмақ ханы едім дейтін хан қалмайды! – деп тоқтады. Абылай ханның мұндай қатаң сөйлерін ешкім де ойларына алмаған еді, өңі сәл сұрланып, қою қара қастары діріл қағып, шеке тамырлары адырайып кеткендей қабағы түйіліңкі еді.

	Қалдан хан бастап қалмақ қатталары түгел отырған орындарынан тез түрегеліп, «алдиярлап» тағзым етіп, Абылай хан алдында су қандары ұшты. Омар молдаға бүгінгі жиналыстың барлық жайын жазып отыру табысталған, ол да Абылайдың аузынан шыққан сөзді заң-жарлық біліп, қалт жібермей жазды. Абылай Қалдан ханға отыру ишарасын білдірген соң ол тағы да бір тағзым етіп барып орнына отырды. Қалғандары да отырып болғанда Абылай қазақтың төбе билері мен бас қолбасшыларына қайталай бір көз тоқтата қарап шықты. Бәрі-бәрі дән риза кейіпте отырған көрінеді, бас батырлардың қас-қабақтары түйіліңкі көрінеді.

	Абылайдың содан соңғы сөзі қазақ жасақтарының көші-қоны, қазақ пен қалмақтың құдандалығы, қазақ салт-дәстүр жолы туралы болды.

	– Қазақ келін түсіргенде төркін жақтарынан туыстары, жанашырлары қыздарын көшіріп апарып салып, құда жақтардың сый-сияпаттарын көріп қайтады. Қалмақ құдандалар да солай істесе, біз Көкшетауға, елімізге барғанда қыздарын алып барған құдандаларды жақсы күтіп, елдік, ауылдық сый-сияпаттарымызды көрсетіп қайтарамыз. Мұны қалмақ жақ өздері шешсе болады. Сіздердің бір ханша аяулы қыздарыңыз бізге келін болып түсті, олардың төркіндерінен кімдер, қанша адам барып қайтады? Өздеріңіз білесіздер, Қалдан ханның ханша қызы Қалиман да сол қатарда, – деп доғарды сөзін.

	Осыдан кейін үш күн өткенде қазақ жасақтарының алды жолға шықты. Ұлан-ғайыр қазақ даласын, Сарыарқа, Көкшетау қайдасың деп, жер жәннаты Жетісуды, Алатауды бетке алып шеру тартты.

	Қалдан хан қазақтың келін түсіру салтын Абылайдың айтқаны бойынша ескеріп, қызына мінер ат, артар көлік, жасау-жабдықтарын тағы толықтап, қазақ еліне, Көкшетау жеріне апарып салуға өз ұлы Дайырды, жақын туысы болғандықтан Құлтай бастаған бір шоғыр адамын аттандырды. Өзі қызына арналған көшін шығара келіп, Абылай ханға хош айтты, ол да Абылайдың аттанар шағында келген, келе сала «хош» деп қойып жолға түскен жоқ, Абылайға қатарласа әлденеше шақырым жерге бірге барды. Жол алдындағы көтеріңкі көк белге шығып, Абылай төрт төңірегіне көз салып ұзақ тұрды. Тарбайып жатқан Тарбағатай тауы, Ақбайтал, Арашап шыңы, Бұрат Алатаулары шығыста алып Тәңір тауы шалқар жатыр. Көз жетпес көкжиек мұнартып барып аспанға тұтасып кеткендей болады. Абылай атынан түсіп ақбоз арғымағын атқосшысына беріп ұзақ жүрді. Дәретке барып қайта оралды, Қалдан хан Абылайдың жүріс-тұрыс, қыбыр-қимылын бақылап ұзақ күтті. Шай қайнатым уақыттан соң Абылай Қалдан ханға қарап тұрды. Абылайдың жүзіне күлкі ұялағандай, Қалдан ойлы көзбен Абылайға сүйсіне қарап тұрғандай екен.

	Абылай:

	– Қалдан хан, сіз алаңсыз қайта беріңіз, жоқ, ойыңызда сөз болса, айта беріңіз, – деді.

	Сонда Қалдан:

	– Айтарым жоқ, достық, құдандалық, уағда келісімге қалмақ опалы болады, ал қыз ұзата барғандардың қайтуы да, сонда қалуы да өз еркінде болсын! – деді.

	Абылай жөн ғана миығынан жымия күлімсіреді, сосын:

	– «Уағда – құдай аты» дейді қазақ. Қазақ опалы, ал қалмақтан бастап уағда бұзылса, сөзім – сөз! – деп қысқа кесті. Содан кейін екі хан қайталай қыртпалап тіл қатыспады.

	«Хош-хош», «сау-саламат болыңыз» десіп аттарына қонды. Қалдан хан өз атқосшыларымен ауылына қарай ат басын бұрып жүріп кетті.

	Қазақтың жасақ қосыны ұлан-ғайыр кең далада суыт жүріске салмады, қайта қона жылжып, жасыл жәннат, жадыра жаздың ұлы табиғатқа төккен шексіз мейірінен ләззаттанды. Жетісу Алатауының етегіне ілінгеннен Абылайдың хан ордасы да, өзінің ханымдарының үйлері де салқын өзен жағаларын жағалап, ну орманды, жасыл қарағайлы, шұрайлы төскейлерді етектеп ошарлы ауыл болып қоналқалап жүрді. Биесі мен түйесі байлаулы, сойыс малдар союлы, орда қызметшілері іскерлігін көрсетіп, шашау шығармайды. Абылай хан нөкерлерімен бірге аң аулап кеткенде немесе аңшылықтан келгенінде орда маңы шып-шырғасы шығарылмай отырықшы қазақтың хан ордасындай сән-салтанатымен тұрады. Орда маңы жасақтар мен үш жүздің қолбасшылары, төбе билері өз алдарына ел жаққа алдын-ала хабарлар жүргізіп те жіберген, онан соң олар да өз алдарына ошарлы ауылдар мен жайлы қоныстар тауып қоналқалайды. Көшу уақыты Абылай ханның орда маңының қозғалысымен қарайлас жүреді. Төбе билер мен жасақ бас қолбасылары хан ордасынан бұрын келіп ірге тепсе хан ордасы келіп қоныс алғанның ертеңінде-ақ «ерулік ала, ханға сәлем бере келдік» десіп ту бие, қысырдың тайы, асау тайлақ дегендерін алып, сабаларын арта келіп, жарып тастап сауық-сайран құрып жатады. Ат үсті өнерлерден сырт, балуан салысу, өлең айытсу, би билесу, күй тартысу сияқтылар хан ордасы маңында берекелі қызу думанда жүріп жатады. Абылай хан аң аулаудан оралғанда қанжығасы қандаулы аңшылардың аңнан алып келген олжаларын «ер жігіттің олжасы ортақ, қатындардың қалжасы ортақ» деген қағидаларға сыйғызып, мүшелесіп, еселесіп жатады. Ханға тартуымыз деп келіп хан ордасына тасталатын аю, жолбарыс, қасқыр, ілбіс, түлкі терілері де баршылық. Абылай хан ондайға көп көз қырын сала бермейді, «тарту десе орда әмірлері жинап қояр, кейін кезегі келгенде хан ордасы атынан ол да бір тарту-таралғылар орнына кетер, бұдан келер-кетер шамалы» деп қарайтын көрінеді.

	Олар осындай еру, саяхатты жүріспен жаз бойы қазақтың сайын сахара сағымды сар даласын салқарда-салтаң көшпен тамашалаумен болды. Тамашаламай қайтеді? Өздері осы жерім, елім деп жорыққа аттанып, етегімен су кешкен, тұлпарлары ауыздығымен су ішкен «алты малта ас болған» қызыл қырғын, сары сүргінді замандарды бастарынан өткерген, бүгін, міне, соның жемісі деп жүрген сайын адымдары ашылып, көрген сайын көз мейірлерін қандырып, көріктеніп, көңілденіп отан жеріне сүйінеді. Бірлік туын төбелерінен де биік көтеріп, береке туымен белдерін бекітіп, елі үшін, жері үшін бастарын бәйгеге тіккен еліне сүйінеді. Осы жолда шейіт болған небір боздақ ерлерге осы қайтқан сапарларында мүрделері қойылған жерлерді тауып белгі қояды, құран оқиды, жаудың талауында кеткен тұлымды ұл, бұрымды қыздарына тағзым етіп, тағылым қалтырардай болады. Олар осындай ерулі, сабаз да байсал, жыла қонған жүріспен қазан айының соңын ала ғана Сарыарқаның шетіне ілінді. Шексіз де шетсіз ұлан даласы әбден пісіп, туырылып, тусып тұр екен, бұрыштай бұрқырап жатқан соны шөбімен көзге осы дүниенің бейіш бағындай ұрылады. Өзіне магниттей тартып алады. Ұзақ жолды ерулей басқанмен жасақ басыларының күн сайын алмасып мінетін тұлпарлары жүніттей, жасақтардың аттары да құрыланып кеткен. Сарыарқаның тұщы шөбіне келгелі тіпті кеште-ақ көбіктетіп бір қоя берген керіктері таңертең қиыршықтанып, бусанып екі бүйірінен дем алады.

	Абылайдың көшпелі хан ордасы осы арада біраз күн еруледі. Абылай орда кеңесін шақырып:

	– Үш жүздің жасағы өз жерлеріне, өз елдеріне барсын! Азаматтар өз отбасыларында бір қыс болып, үй іші жай-жағдайымен болсын, ел би-бектері ел ішінің жағдайымен халқының қамқоры болсын, дау-шарлар болса әділ шешіп сағынған ерлер сағыныш мауқын бассын, қысылшаң қыстан қысылмай аман шығайық! Күркіреген күн күлер, жарқырап жаз келер, аман-есен бас қосар шағымызда, әр жүз жасақ бас қолбасылары ел шеттеріне барлаушы жіберіп тұру ұдайылық іс болсын! Ендігі сөзді кейінгі кездескен шаққа қалтырайық, – деп үзді сөз аяғын. Осы арадан Абылай хан мен үш жүздің би-бектері қоштасып, қамқор хандарына әлденеше мәрте құрмет жасасып аттанысты. Көңіл хоштық, ұлы жеңіспен, таудай табыспен оралғандары қазақ жасақтарының көңілдерін судай тасқындатқан, қазақ әулетінің неше ондаған, жүздеген жылдар бойы шапқыншы қалмақ, қырғыз атының аяғында тапталғаны бәрінің көз алдарына келіп, естеріне оралып, мынадай ата жауларын түбегейлі жеңіп, келмеске, қайта бет қарай алмасқа айдап салғаны Абылай ханның батырлық, данышпан кемеңгер басшылығынан, ханға бір ауызды ілескен Қаратау қазақ халқының бірлігінен болғанын мың мәрте мақтаныш етіп, мың қайта шүкірлік тәубә келтіріп, ел есінен шықпастай етіп, тасбиықтап, тағылымдап, тарқар алдында тойларының сірге жиярларын ел-жұртқа осылайша қанықтырды. Осының бәрін осылайша орнына келтіріп жүрген бір жарым жылдай уақыттан бері тебінгісіне тер қатып, жасағын тебіндетіп, жауын телміртіп келген төбе билер, жасақ басы, бас қолбасы, бас батырлар еді. Олар ел-елге, мекенді жерлеріне, сонау Алатауға, Қаратауға, Бурабайға, Сарыарқа, Ақтөбе, Шу, Арыс бойларына, Сыр мен Еділ, Жайық, Көкшетауға барып, ел-елімен, туған топырақ, құт мекендерімен қауышқаннан кейін қоңыр күзден тартып қыс бойы ел іші мәре-сәре құттықтау, той мерейлерімен болды. Қалмақтан қыздарын ұзата келген, құдандалы адамдар басы хан ордасы маңынан тартып әр-әр ауыл, аймақтарда да бар еді. Бәрі де жаңа келген жас келінді қабылдап, құдаларын күтіп, жол-жоралғылар жасасумен болды. Қыс бойы осы думан тойлы араластық қалмақ жақтан келген салт жігіттердің ислам дінін қабылдауға ниеті ауғандарын дінге сенім, нанымдарын арттырып, дінге кіргізіп, өзара лайықтасуымен, қалап табысуларымен қазақ қыздарын да ұзатып бергендері де болды. Сөйте келе жаз шыға бере Дайыр мен Құлтай бастаған қалмақ жақтан келген құда-андалар қазақтың сый-сияпаттарына дән риза болып, халықпен достасып кетті. Бара-бара бәрі де ислам дінін қабылдап, қазақ жерінен кете алмай қазақ болып қала берді. Ішінара қайтуға бет алып кеткендері де бар деседі. Кейінгілер әңгімелерінде қазақ жасақтары Тарбағатайдан қайтарда осындай құдандалы болу шарапатымен сол жерден, қалмақ елінен қыз алғысы келген, уақытша сонда қала тұрғылары келген қазақ жасақтары да болған. Қазақтың би-бектері мәлім еткенде Абылай хан ондай азаматтардың да «еркі білсін» деген екен, сондықтан қалмақ ішінде қалып қойған қазақ азаматтары да болған. Кейінгі жұрт қарияларының әңгімелеуінде олардың кейлері сонда қалып, сол халықпен халық болып кетсе керек. Ал жылдар өте келе үйлі-баранды болып, туған жеріне, өскен еліне көшіп барғандары да болыпты. Кейбірінің баласы тайға мініп, аша-майда екі аяғын тепкішекке салып келген деген әңгімелер осы қалмақ жеріне барып қайтудың арты неше жылдарға жалғасып жатқанын көрсеткені болатын.

	Қазақ халқы ханның амандығын жатса, тұрса тілейтін, қалмақтан келгендердің бәрі де Абылай ханға қараша болуын бақыт санады. Қазақ, қалмақ қарашалары ханның қандай жарлығы болса да қалтқысыз орындайтын-ды. Қалмақтар өздері ата-бабасынан сеніп келген будда діннен өз еріктерімен шығып, ислам дінін қабылдап, ораза ұстап, намаз оқып, «Құдайдың құлымыз, Мұхаммедтің үмбетіміз» дейтін болды. Қазақ қыздарын алып ұрпақ сүйіп, етек-жеңі кең, дастарқаны дарқан, тұрмыс жомарттығына бай қазақ халқы құт құшағында қақпайсыз қанатына алып, маңына саялатты. Қыстау, жайлау, көктеу, күзектер алып, мекендеп, өріс-қонысты халық болып, қазаққа сіңісіп бара жатты.

	Соның келесі жылында Қалдан ханның қызы Қалиман ханым Абылай ханмен тойласып, некесі қиылғаннан кейінгі оныншы айында басы бақырдай, толған айдай, торсық шекелі, шолпан жүзді, ақ сазандай ұл тапты. Жұрт жиналып батасын беріп, азан шақырып Омар молда «Қасым» деп ат қойды. Абылай әулеттерін ел-ел «төресіз ел болмайды, төбесіз жер болмайды» деген қағида бойынша меншіктенуші еді. Сонда хан перзенттерінің жетіспеуінен қыпшақ елі құр жүрген еді, олардың ел иелері шілдеханаға тобымен салттық жол-жоралғыларымен келіп Қасымның бесігіне белгі салып, «біздің төреміз» болсын деп меншіктенді. Олардың Қасымның әкесі болған Абылай хан мен туған анасы, ханның кіші ханымы Қалиман ханымға жасаған сый-сияпаттары ерекше құнды әрі мол болды. Бұған әсіресе Қалиман ханым Аллаға мың мәрте шүкірлік етті. Қуанышында шек болмады, «Алла арман-тілегімді берді» деп, Абылай ханға қыз күніндегі арман-тілегін айтты. Әкесі Қалдан ханмен түс шайысқан жерлерін де жасырмады.

	«Қалмақ әулетіне бармаймын» деп «қазақтан тек сізге барамын» деп туған анасы Байынжырғылға айтқандарын да қалдырмады. Абылай Қалдан ханның ханша қызын өзіне тарту ету ойына қалай келгендігінің байыбына енді жеткендей болды. Бұған келгенде «бұл Қалданның өз тапқырлығы емес, қызы батыр, ақылды қыз...» деген Төле бидің көрегендігін тағы бір мәрте есіне алды.

	Абылай ханның әйелі қанша екені, ұлы, қызы қанша екені кейінгі қариялар аузында әртүрлі айтыла береді. Сегіз әйелі болған деушілер де, он әйелі болған деушілер де кезіккен, ұл, қыз – бәрінің саны ма, жоқ әлде ұл саны ма, «он жеті, отыз» деп айтылатын Абылайдың перзент саны да ел аузында қалған.

	Абылай заманында қазақтың сауда керуені бір шеті Орынбор, Қызылжар, Ташкентте, бір шеті Шәуешекте саудасын шарықтатты. Орта жүз қазағы бір шеті Шәуешек, бір шеті Қызылжарды саудасына орталық етті. Ал Ұлы жүз халқы Қоқан, Ташкент, Үргенішті сауда тоғыспалы базарлары етті. Кіші жүз қазағы да Орынбор, Үргенішке Руся тауарларын апарып, өздерінің шикі малшаруашылық өнімдерін қоса саудалап, аяқ, қолдары барынша ұзарған, Ұлы жүз халқы Үргеніш, Ташкентке сауда жасағанда өзбектердің қаншалық қақпайы болса да қаперіне алмай, Қоқан ханын тыңдамай басым келетін. Бұл да Абылайдай асқар тау айбарлы хандарына арқаланатындықтары еді.

	Абылай хан Көкшетаудағы хан ордасына келгеннен бері ел аяғы үзілмеді. Елде қалған жұрт беделділері қариялар амандаса келіп, сағынып сарғайған, жолына қарап екі көздері төрт болып, ханның қамқор, кемеңгер, тәтті лебіздерін тыңдап, бір жастары мың болғандай болып қайтып жатты. Кейлері орданың қонақүйлерінде бірнеше күн жатып, ханға ауық-ауық ел жағдайын әңгімелеп, қашан сағыныш сарықтары басылғанда қайтып жүрді. Қыс бойына жалғасқан елдің қарым-қатынасынан сиректеу кездерде Абылай хан ұзақ-ұзақ ойларға шоматын. Ел аман, жұрт тыныш, хан тағында, халқы орнында болған қазақтың бір бақытты заманы болғанына шүкірлік етті. Сөйте жүріп, Абылай осындай тыныш та бейбіт заманда бір мезгіл бейғам күн кешкісі де келді. Бұрынғы ел басына күн туған, етігімен су кешкен күндерін де енді ойласа, жаратқанына таупиқ, тәубасы да ойдағыдай емес секілді. Әзірет сұлтанға барып тауап қылуды да әлі орындамаған екен, жасы ұлғайды, «Ағаш бесікке түскен жер бесікке де түседі» деген аталы сөз де ойына орала береді. Амандаса келген жұрт қарияларына ащы-тұщы өмірден әңгімелер қозғап, «Қазақтың осы күнін бақытты заманымыз деп білу, бірлігін, осы тірлігін баянды ете көр, я, пәруардигар, Жаратқан Ием деңіздер!» дегенге сөз аяғын тиянақ таптырады. Қариялар да осыған арнап бата, дұға, тілектерін айтып аттанып кетіп жатты. Қариялардың осы тілегі де Абылайдың көңілін тоғайтады. Көңіліне «Ханы қатыгез болса, халқы қашаған болады» деген халық мақалын алып, «Иншалла, халқымның іздеп, іштерінде сыр қалдырмай маған айтып тұрғаны менің бақытым екен-ау» деп шүкірлік етті. Сөйте жүрсе де қариялардың ой түбінде жатқан тереңдегі, көл түбіндегі меруерттей шырын ойлары, айтуға ауыздары бармайтын ойлары да бар екенін Абылай хан іштей сезеді. Ол болса «Жасың ұлғайып қалды, ендігі орныңды кім иелейді, ісіңді кіммен жалғастырарсың?» деп салмақ тастап кеткендей сезіле береді.

	Жаңа перзенті Қасым жүгіріп жүргенде кейінгі бір арадікте ордада хан тағында орнығып отырғанда Абылай хан өз баласы Уәли сұлтанды шақырып алды. Уәли сұлтан әкесінің ерекше бір тапсырмасы бар екенін білді. Қалмақ шапқыншыларын қайталай соққылап, жауды қуғындап кеткенде Көкшетауда хан ордасында арт жақтағы ел ісіне ие болып, хан ордасын ұстап тұрып қалған осы Уәли сұлтан еді. Бір-екі жылғы ел басқару ісінде Уәли сұлтанның ел басқаруы, халыққа жағымдылығы, күллі қазаққа тән ірі істердің кезек күттірмейтіндерін бір жайлы етуі, кезек күттіретіндерін әкесі Абылай ханның келуіне қаратып қоюы – бәрі де Абылай ханның көңілінен шыққан. Халқының Уәли сұлтанға ризалығы да жұрт жақсылары, қариялары аузынан Абылайға бүкпесіз жетіп, орданың күнделік істеріне болсын, мемлекет істеріне болсын Уәли ханның едәуір ысылып қалғанын білген, оның қабілеті мен іскерлігіне Абылай ханның көңілі тоғайып, көзі қанығып қалған-ды:

	– Ассалаумағалейкүм, әке! – деп есіктен кіре тағзым еткен Уәли сұлтанға Абылай мейірлене қарады.

	– Уағалейкумассалам, – деп сәлемін мейірлене алды.

	Онан соң оң жағынан орын көрсетіп, отыруға үндеді.

	Абылай хан Уәли сұлтанның орнығып отырып, өзін байыпты ұстағанына қарап, біраз тым-тырыс отырды. Сонан соң оған бастан-аяқ барлай, бақылай қарап отырып:

	– Балам, мен сенен бір-екі сұрау сұрайын. Сен соған жауап бер, мен айтарымды сонан соң айтамын, – деп тағы біраз отырды.

	Уәли сұлтан әкесіне көзінің қиғаш қырымен қарап отырып:

	– Сұраңыз, хан әке! Білгенімді айтармын, – деді.

	– Хан болған адам несімен хан? – деп бір сұрады. Уәли сұлтан іркілген жоқ:

	– Хан қарашасымен хан, – деп бір сөзбен тұжырды.

	Абылай хан Уәли сұлтанның одан ары езіп-қыртып отырмағанына сүйсінді.

	– Хан қатыгез болса қайтеді? – деп сұрады. Уәли хан тағы да тоқталмады:

	– Халқы қайыршы болады, – деп еді, Абылай сұрауын тез жалғап:

	– Хан халқына қайырымды болса қайтеді? – деді. Уәли де тез іліп ала:

	– Халқы қамсыз, ұйқысы тыныш болады, – деді.

	– Қазақ халқының қамсыз өмір кешуі үшін не керек? – деп еді, Абылай өзі үнемі айтатын «Бірлік, бірлік түбі – тірлік. Береке, береке – түбі мереке» дейтін уағыз тағылымы Уәли ханның ойына орала кетті. Оның өңі тіпті де нұрланып жалындап сала берді.

	– Қазаққа керегі – береке-бірлік, бірлік түбі – тірлік, – деп сөзін одан ары ұзартпады, сосын Абылай да сұрауын тоқтатып, баласының жауаптарына қызығып, бір-екі ауыз ғана емес, әлденеше сұраулар қойып үлгергенін аңғарды. Сосын айтар ойына оралды.

	– Уәли балам, саған сұлтандық шен беріп, бір мезгіл ел басқарттым. Ел ісіне пісіп-қанып жетіліп қалдың, енді мен көбірек тынығайын, ел аралап, халықпен сырлас өмірлер өткізейін, алысырақ сапарларға да шығармын, келешекте Әзірет сұлтанға тәуап ету ойымда бар. Мүмкін одан да ары сапарлар шегермін, мен демалғанда, сыртқа, алысқа кеткенде орным бос қалмаса, бұрынғыңдай орданың ішкі-сыртқы істерін басқарып тұруды саған табыстаймын, – деп кең тыныс алып, едәуір уақыт үнсіз отырды.

	Уәли хан да бұл бұрынғы орда істеріне жауапкершілік артқан істерінің жалғасы деп түсінді әрі әкесінің бұрынғыдан ары сенім артқанына іштей шүкірлік етті:

	– Менің ішкі ойым, алда-жалда бірер тосын өзгеріс бола қалса хан тағыма сен ие боласың. Сен үш жүздің қазағына хан болып менің істерімді жалғастырасың, мен осыны орданың ең жоғары, ең ішкі ұйтқысына ескертіп қойсам деген ойым бар. Қаратаудай халық жүгін қайыспас қара нардай хан көтереді демекпін, – деді. Уәли хан әкесінің мына сөзіне тұспа-тұс ауыз аша алмады. Абылай хан бұл сөздерінің оған тым тосын сезілгенін де, бір ауыр салмақ түсіргенін де білді. Бірақ пенденің өмір заңынан аса алмайтындығын Уәли хан да білер деген оймен бір шай қайнатымдай уақыт әке-бала екеуі де үнсіз отырып қалды, ақыры бұл тыныштықты Абылай хан өзі бұзды.

	– Өмір заңы осылай, Адам әлейсәламнан қазіргеше, – деп баласына толғана қарады.

	– Алла жар болсын! Тапсырмаңызды бұрынғыша орындап тұруға пейілмін! Өз тағыңыз өзіңізде, бұл сөз қазірше айтылмаса да болар, өзіңіз сыртта болғанда, немесе алаңсыз демалып, саяхаттап жүргеніңізде қазақтың сізге қаратып қоятындай аса ірі істері болса қаратып қоярмын, немесе өзім бір амалын тауып сізге жеткізермін, – деді.

	Абылай хан Уәли сұлтанның бұл сөздеріне үнсіз басын изеп қойды да бұл кеңесті осымен аяқтады.

	– Осыдан кейін Абылай хан көбінше алаңсыз демалып, Омар молдадан дін жолындағы білімдерінің кемтігін толықтап жатты. Омар молда балалық шағында Ташкентте талай жыл ең білімді ғұламадан білім алған, кейін келіп туған жері Көкшетауға қайтып келген, мешіт салдырып шәкірт тәрбиелеген, адамгершілік мінез-құлқы аса асыл, дін ғалымы деуге лайықты адам еді. Сонау бозбала кезінде Абылай Дәулетке бала болып жүргенінде Абылай ханға найман төресі Барлыбайдың қызы Қарлығашты атастырып алып бергенде сол елден арнаулы шақырып әкеліп Абылай мен Қарлығаштың некесін қидырған, кейін Абылай үш жүздің қазағына хан сайланғанда осы жұртқа аса инабатты, беделді ғалым молда Омар да осы игі істің басында болып, жұрт көңілін орнықтыруға, Абылайды қазақтың ханы сайлауға көп-көп рухани үгіттік үлестер қосқан-ды.

	Рухани жақтан көзі ашық, көңілі көркем, нағыз ислам діні жолына адал, бірнеше түрлі тілге жеттік мұндай адамның қазақтан шығып, қазаққа қызмет еткенін Абылай хан аса жоғары бағалаған. Сондықтан ол орда ақылшылары қатарында қаралып, барлық қажеті жанұясымен осы ордадан қамдалып келген, көбінше Абылай қайда болса, сонда болатын. Қазақтың дін қажеті үшін ғана емес, адами ақыл-парасаты, ғылымы, мәдениеті жағынан да Абылай өзіне өнеге әрі ұстаз тұтатын адам еді. Мына бұйрық дегенді қарасаңыз ғажап-ақ, Абылайдың ту басындағы Қарлығашпен болған ақ некесін қиған Омар молда, соңғы кіші ханымы болған Қалдан ханның ханша қызы Қалиманмен болған некесін де оқыды. Осыған дейінгі қанша әйелінің некесін оқығанын ол кісі өзі білер, әйтеуір екі түрлі діни сенім арасындағы некені жақсы шешті. Осындай ордада Абылай хан бір мезгіл алаңсыз демалысын көбейтіп, діни білімін толықтырып жатқан күндерінің бірінде Омар молдаға өз бекімін жаздырды. «Мен, Абылай хан, алда-жалда бірер өзгеріске ұшырай қалсам, хан тағымда балам Уәли сұлтан отырады, ол үш жүздің қазағына хан болып, менің заманымдағы істерімді жалғайды, қазақтың бірлігін сақтайды. Мен үш жүздің қазағының бас иелерінің оны қолдап, қазаққа хан сайлауын ұсыныс етем! Мен оларға да айтармын! Бұл істі ол кезегі келгенде орданың ең жоғары кеңесшілерінің талқысына да салар», – деп Абылай Әбілпейізұлы өз қолымен атын жазып, хандық мөртаңбасын басты. Уақытын жазды, сосын Омар молдаға қарап тұрды да:

	– Бұл іс қазірше мүлде құпия, – деді. Омар молда баяу ғана басын изеп, теріс айналды. Жасы ұлғайған ақкөңіл, білімдар қарияның жанарына жас іркілген тәрізді.

	Абылай ол қағазды өзінің аса құпиялықтарын сақтайтын алтындаған сандығына апарып салып қойды.

	Омар молда Абылай ханға ешқандай да бөгде ой айтуға батпады. Ханның «Айтып қойған соңғылыққа жақсы, іреп қойған сойғылыққа жақсы» дегені шығар деп өз ойын өзі бейғамдастырды. Ханды бөгде ойға қиюға тұрмақ, ондайды ойына да ала алмады, оған дәті де бармады.





XXX тарау


	АБЫЛАЙ ХАН ЗАМАНЫ



	Абылай хан заманында қазақ өмірі аса бақытты, тыныш, ынтымақты өтіп жатты. Талай жылдар бойы халқы бейғам, бірлікті күн кешті. Бұрынғы шеттің шапқыншылығынан алаңдайтын істер мен сауда керуені алаңсыз жүре алмайтын жағдай тіптен өзгерді, малшаруашылық саудасы да қарқындап дамыды.

	Қазақтың кең даласында, сайын сахарасында төрт түлік малдары мыңғыра өсті, «бардың пайдасы тиеді, жоқтың залалы» дегендей, бар адамдардан жомарттар да көп шықты. Ру-рудағы кедей-кепшіктерді өз мал шаруаларына икемдеп істетіп, мініс ат, сауын сиыр, сойыс малын қамдап қоятындар байларға салт болды. Тіпті лайық тапқан орындарға байлар өздері ие болып, сөйлесіп, қалыңын төлеп алам деген қыздарын алып беретін де болды. Байлар әдетте, «пәленнің малшысы аш-жалаңаш қалыпты, қатын ала алмапты» дегенді естісе өздері намыстанып «ел мені қарау бай, сараң бай» депті деп өзі-ақ намысын жыртып, жыртығын жабатын болған.

	Абылай хан тек қажет кездерде ғана Уәли сұлтанның, төбе билер мен жасақ бас қолбасыларының мәлімдеген істеріне қарап отырып, орда кеңесін шақырып, ел ауанын ұғысатын, айтарларын сонда ғана айтатын болған. Басқа уақыттардағы істердің бәрі соларға берілген, солар басқаратын болған. Қазақтың мынадай тыныш та береке-бірлікті өтіп жатқан өмірін аса бақыт, таптырмас рухани байлық санаған. Мұны Абылай хан өз басының да бақытына балаған-ды.

	Үш жүздің қазағының бірлік, ынтымағы Абылай ханға, Көкшетаудағы хан ордасы маңайына сүттей ұйыған қазаққа мәңгілік азық, таусылмас та сарқылмас рухани байлыққа айналған.

	Ұлан-ғайыр сахараны иеленіп жатқан иісі қазақтың ішіндегі үлкенді-кішілі дау-шарлар би-бектердің әділ шешімінен аспайтын болған. Олардан өтіп төбе билердің алдына келетіндері тек құн дауы мен өлімге үкім етілетін қылмыстылардың істері ғана болатын болған. Жанкеспе, кәнігі ұрылар қатаң сотталған. Олардың шыққан руы, руының ел иелері, би-бектері бірге қузалып, оның елге салған ылаңы адақталып, ұрлаған малы айып-анжысымен сол руына төлетілген. Әдеттегі ұры, қарылар мұндай қатаң жазадан шыққан тегі, руы, ауылы алдында сол бетімен жер басып қарабет болудан артық қорлық жоқ деп біліп, өздігінен тартынатын болған. Қазақта болып тұратын барымта алып мал қуатын, қыздарды зорлап қалың малға сататын сойқанды істер билер арқылы қатаң тексерілген. Ондайдың айып-анжысы да еселеп болуымен бірге осыны тудырушылар қатаң дала сотына тартылған. Міне, сондықтан да Абылай заманын ел «қой үстіне бозторғай жұмыртқалаған», «жесір әйел мың қой айдаған», «қайырусыз жылқы жусатқан» тыныш, бейбіт заман деп ауыз жаппай мақтайтын-ды. Кейін осы сөздер тәмсіл болып ұрпақтан-ұрпаққа жалғасып, аңыз болып қалған-.ды. Халық әмсе бұл заманды:



	Қаратаудың басынан ел көшті ғой,

	Қара нардың бұйдасын жау кесті ғой!..



	немесе:



	Қаратаудың басынан көш келеді,

	Көшкен сайын көк жорға бос келеді.

	Туған жерден айырылған қиын екен,

	Екі көзден мөлдіреп жас келеді,





	– деген жаукершіліктегі қазақтың басына келген қиямет-қиын күндермен салыстыратын, салыстыратын да кәрісі де, жасы да осы «Ақтабан шұбырынды, Алқакөл сұламадағы» ауыр халдерді еске алатын, еске алатын да «Осы мына Абылай заманының қадіріне жетіңдер, бастарыңдағы бақытты қадірлеңдер», – деп үлкендер ұрпақтарына аманаттап табыстап отыратын болған. Жаңағы өлеңдерді де сол кәрілер ұрпақтарына табыстаған-ды.

	«Қайырусыз жылқы жусатқан» демекші, бұрын ылғи да шапқыншылар алдымен ұзын аяқты желден жаралған жел аяқ мал жылқыға тиетін, жылқыны алған соң, жылқысыз қалған ел қанатынан қайырылған қыран іспетті әлсіз күйге түсетіні, сырттан келетін шапқыншы ғана емес, қазақтың өз халқы ішіндегі рулар арасындағы дау-жанжалдың басы да осы жылқы қуып алудан, жылқы ұрлаудан, жылқы барымталаудан басталатын. Сыртқы шапқыншылар жойылғаннан кейін өз ішіне де тәртіп қатайды. Сонымен ұры-қарылар тыйылды да, жылқы жануары да қуғын-сүргіннен құтылды. Мұны халық «қайырусыз жылқы жусатқан заман» деп ауыздан-ауызға жыр етіп таратып, «Абылай заманы» дегенге сайдырған.

	«Абылай заманы» дегенді халық осындай тыныш, ынтымақты, бейбіт, берекелі қазақ басындағы заманға қарата аңыз етіп қалдырған. Кейінгі ұрпақтарға «Абылай заманында» деген әңгімелер де сол заманды көре қалған қариялардан қалған. Халық соны аңыз етіп айтып, сондай заманның болуын, мәңгі бола беруін армандайтын. Армандайтын да «бозторғай қой үстіне жұмыртқалаған» деп тыныштықты сондай бейбіт, алаңсыздыққа балайтын.

	Қазақтың осындай тыныш, ынтымақты, бейбіт өмірінің бақыт құсы басындағы шағының мамыражай көктемінің бір күнінде Абылай хан сол Көкшетаудағы хан ордасында орда кеңесін шақырды, орда кеңесіне үш жүздің би-бектерін, батыр қолбасыларын, жұрт қатталарын толық жинады. Оларға арнап боз бие, боз қасқа қошқар сойғызып, Омар молдаға аруақтарға арнап құран оқытып, жиналған жұрт жақсыларын алдымен кең мол дарқан дастарқанында тамақтандырды. Бағзылары ханның жасының жетпіске барып қалғанын ойларына алып, мынадай дін жолына дендеп мойын бұрғанын абырой көріп, қазақ ата-бабаларына арнап бата, құрандар оқыды.

	Абылай хан ордада тағында отырып, ел ауанын біршама ұғысқаннан кейін өзінің Түркістан қаласына барғысы, Әзірет сұлтанға зиярат қылып, тәуап етіп келгісі барын айтты. «Орда істерін бұрынғыдай Уәли сұлтан басқарып тұрады, сіздер жақсы сүйеу болыңыздар», – деп ел-жұртына емірене қарады, сосын:

	– Халқым тыныш, ынтымақты, бейбіт, берекелі заманда тұр. Мен енді Түркістанға осы отырған сіздермен бірге барсам, бәріміз де Әзірет сұлтанға тууап қылсақ, мен Әзірет сұлтанға тәуап етіп қайтып келемін. Әзірет сұлтанның зияратына бас қойсам, қазанын ақшамен толтырсам, қасиетті қазақ халқыма Алладан рақым тілесем. «Бақытын баянды ете гөр. Әлемдегі патшалы мемлекеттермен, хандармен терезесінің теңдігін сақтай көр» десем, осы тілеуім сіздермен бірге болса, қандай керемет іс болмақ еді, – деп жиналған жұрт иелеріне ақыл тастады.

	Жұрт қатталары ханның бұл ойлағандарын, мұндай ақ тілек, асқақ арманын естіп бек қуанды. Ханның өсиетті тілектеріне құныға құлақ қойып тыңдап, өзара қолдау тілектерін айтты. Әзірет сұлтан мазарына тәуап қыла барудың дайындықтары дәл осыдан басталды.

	Дәл осы мезгілге туралап үш жүздің сауда, керуен тоғанақтарын жабдықдап, Түркістан қаласына жүргізбек болды. Керуендер бір шеті Ташкент, Үргеніштен, бір шеті Қызылжар, Орынбордан, бір шеті Шәуешектен керуенмен сауда әкеліп, Түркістан қаласында аса кең көлемді сауда жәрмеңкелері ашылатын болды.

	Үш жүзден Абылай хан тобында Әзірет сұлтан мазарына тәуапқа баратын жұрт беделділері, би-бек, қатталары белгіленіп, дайындықтары істеліп жатты.

	Омар молда сұлтан мазарына баратын тәуапшылардың дін білімі жағындағы басқаруына ие болды. Жұрт жақсылары, ел иелері, діндарлар, іскер азаматтар талданып сақадай сайланды. Ханның және хан маңындағы адамдардың жатын үй, тамақтануларын Қаз дауысты Қазыбек би бас болып қамтамасыз ететін болды. Онда баратын барлық адамға алты айлық азық-түлік, сойыс мал, жатын үйлер даярланып айрықша салтаң көш пішінде жүрілетін болды. Хан атынан, халық атынан берілетін нәзір-шырақ, қайыр-зекеттер де ойластырылып, Омар молданың белгілеуіне сай дайындалды. Сөйтіп олар салтанатты шалқар топ құрып, Түркістан қаласын бетке алып сәрсенбінің сәтінде жолға шықты.

	Жол бойы, қоналқа жерлерде хан халқымен бірге болып, Омар молда мен діндарлардың діни өсиеттерін тыңдап, құранға мойынұсынып, дін сүрелерін жаттады. Хан бесуақыттық намазға қарашалармен бірге тұрып, бірге жығылып, сәждеге бірге бас қойды. Сөйтіп жүріп межелі күндерінде Түркістан қаласына да таяп келді, қалаға таяу келгенде Әзірет сұлтан (Қожа Ахмет Яссауи) кесенесінің төбесі көрінді. Абылай хан атынан түсіп, Аллаға сиынып иман айтты, атын атқосшыға беріп жаяу жүрді. Түркістан маңындағы қоңырат елінің ел басылары да Абылай ханның алдынан шығып, аттарынан түсіп жаяулап келіп ханға тағзым-құрмет жасады. Омар молда Әзірет сұлтан мазарына жасалған мұндай құрметті аса сауаптық іс дүр деді. Мұны көрген халықтың би-бектері, жұрт қатталары, Абылай маңындағы қараша халық түгел аттарынан түсіп, Аллаға жалбарынып, имандарын үйіріп, жаяулап ханға қарай жүріп отырды. Бір шақырымдай жолды жаяу, салмақты қадаммен жүрген Абылай хан тер басып, ентіксе де шаршағаны білінбеді. Аллаға таупиқ айтып, жүрген сайын көзі нұрланып, сарайы ашылғандай бола берді. Абылай хан қаншалық баяу жүрсе де маңындағы жұрт алдына түспеді, қайта ең жақыны шылбыр бойдан алыста, теңжіп бойындай аралық тастап, ханға құрметтерін білдіріп, баяу, тәртіпті жүріспен ілесіп отырды. Кесене қорығына таяп келгенде шырақшылар ханның алдынан шығып тағзым жасады. Кірер жолды, тәуап етер, отырар орындарды көрсетті.

	Омар молда тәуапшыларды сапқа тұрғызды. Ең алда Абылай хан тұрып, молдекең ханның оң жағынан нұсқаған орынға тұрды. Дұға оқып бет сипаған соң, барлығы да тізерлеп отырып молданың оқыған сүрелеріне ұйыды, дұға аяқтап «Аллаһу акпар» дескен соң, Абылай хан кесененің құбыла жағынан үш шымшым топырақты алып көзіне сүртті. Сосын ашыла сөйлеп кетті.

	– Ей, құдіретті Жаратқан ием, Алла, біздей күнәлі пендеңе рақым ете гөр. Ғасырлар бойы азап көрген, шапқыншылардан зардап тартып, зар шеккен менің мынау момын қазақ халқыма тыныш өмір, бейбіт тұрмыс бер! Береке-бірлік бер, еңбек бодауына қарай шалқыған тірлік бер! Адамның жауыз, қанішерлеріне әсте қорлата көрме, – дегенде көзінен алты тарам жас саулап, иегінен сақалына жайылып, кесене топырағына тырс-тырс тамып тұрды. Аузы сөзге келмей қалса да соңындағы қаумалаған қалың жұртының да жылап ақ тілеу тілеп тұрғанын білді, бірер минуттық үнсіздіктен соң ол дауысын көтере шығарып тағы да сөйлеп кетті:

	– Ей, Алла, Жаратқан ием! Алла деген пенделерің қазақ халқымның жауыз шапқыншылардың табанында жаншылып кетпеуі үшін, өзінің елдігін сақтап қалуы үшін, шапқыншылармен соғысып қыруар бейуаз халық қырғын тапты, солардың қаны менің әділет жолындағы соғысымның күнәсін кешіре жатар, Алла өзің жар бол! – деп көзіне кесене топырағын қайталап сүртіп, көзінен аққан ыстық мөлдір жасты ақ жібек шытымен құрғатып артына қайтты. Омар молда тағы бір мәрте құран оқып жұртты өзіне ұйытып «Аллаһу акпар» деді.

	Шырақшылардың күзеткен кесене қазаны Абылай хан бастап салған дорба, дорба ақша, алтын, күміске сіреп қалды. Маңайдан жатарға жайлы орындар да даярланғаны үшін, жүздеген, мыңдаған адамдар кесенені айнала түнеп, құдай нәзір жасады. Ертесінен бастап Абылай хан Түркістан қала әкімінің қонақжайлығында болып, халықтың хал-жайымен танысты. Ол кезде Түркістан қаласының әкімі Ақұлық деген атағы Алатаудай мәртебелі қожа еді, ол әр жылы Абылай ханға сәлем-сауқаттар апарып амандасып, халқының хал-жайын айтып, көңілге алған істерін жайластырып қайтып тұратын-ды. Сол әкім тағы да Абылай мен оның сапарластары, қазақтың би-бектері, жұрт қатталарын – тұтас тәуапшылар қауымын бірнеше күн күтіп қошеметтеді. Үш жүздің керуен тоғанақтары Түркістан қаласына сауда әкеліп, қала үлкен жәрмеңке базарына айналып кетті. Базарға қазақ даласының ат жетер жерлерінен келген, базаршылар түрлі малшаруашылық шикі заттарын толтырды. Төрт түлік малдарын базарға салды. Арысы Қоқанның, Русяның, Чин патшалығының, Ташкент, өзбектің сауда малдары осында бір тоғысып, Түркістанда табандай бір ай уақыт сауда-саттық думаны басылған жоқ. Халықтың хал-жайына қажетті мұндай жағдайлар тағы да Абылай ханды ойландыра түсті. Абылай хан:

	– Түркістанға келе жатқан жолда Созақ малысы деген жерге келсе, бұл жердің халқы көшіп кеткен екен, Абылай хан сол жердің шарт-жағдайының жақсы екеніне қызығып, сол жерден қала салса, сауда керуендері сол жерге сауда әкеліп тұрса, мына Түркістан сынды қалаларға жақын кенттерге шаруа халықтарға жақсы болар еді-ау, халықтың қажеті жақынырақтан шешілер еді-ау! – деп түйді көңіліне. Сосын қала салуға, үй құрылысына адамдарға жар салып, «Созақ қаласы сол Созақ малысы аталған жерден салынады. Ақысы қазақ ханы, хан орда қазынасынан беріледі, талапкер құрылысшылар келсін» деген жар таратты. Кешікпей өзбектерден сыбанған үй салу шеберлерінен жеті адам келіп сол орыннан зәулім құрылыстар салып шығатын жоба, жоспарларын ұсынды. Абылай хан оған атын жазып қол қойып хан ордасына жолдап берді, содан салынған Арқадағы Созақ қаласы аталатын жер қазір де бар, неше мыңдаған жандар мекендеп, сауда бекеті болып қалған-ды.

	Түркістан қаласының маңында Орта жүздің қоңырат елі тұратын-ды, ол елдің басшылары да ханға көп құрмет жасап, сый-сияпат көрсетті. Олар да Абылай хан тобындағы тәуапшылардың ас-суы, жатар орны, нәзір-шырағы сияқтыларды өздері болып араласып атқарысты.

	Хан Түркістандағы халықпен бірге болған күндерінде ханмен бірге тәуап қылуға келген Ұлы жүздің Төле биі Абылай ханға халқының хал-жайын түсіндірді.

	– Ұлы жүз халқыңыз хан ордасынан, Көкшетаудан шалғайда болды, хан ием! Сізді мазаламайық деп көп істі өзіміз ыңғайлаумен болдық, – деп, ханға барлай қарап отырды.

	Сонда Абылай Ұлы жүз халқында біраз қысылыс барын өзі де сезіктеніп жүретінін есіне алды, сонан соң Төле биге еш тартынбай айта беруіне, халық қамы бәрінің жанымен барабар екендігін жеткізді.

	Төле би аса бір толғаныспен отырып:

	– Қоқан хандығының көзі халқымызға қырын түсіп тұр, халқымыз саудамен Қоқан қарастылығындағы қалаларға барады, неше мәрте зәбір шекті, апарған төрт түлік мал, саудаларын тартып алады, не болмаса оны саудалап алған тауарларын керуенмен қаладан алып шығарда, немесе жолда тонап алып қалады, бұны арыз қып қала әкімдерінен ханға дейін бардық, екіұшты жауаппен қайтарды, мәселені шешеді деген саркадалары істі әділдігіне қарай шешпейді. Істі әділ шешіп беруін өтініп, керуенбасылары оларға сый-сияпаттар да тартты, іс оңына баспады, бұрынғы келісімшарттарыңыз бойынша тең тұста тұрып, әділ сауда жасаспайды.

	Тағы бір іс, әр жылы қарулы әскер жіберіп зекет, бажы алады. Мұндағы салық өлшемі дін жолының өлшемінен ауыр. Жылдан-жылға артығымен салық салынып, Бұхарадан зорлап тапсыртып алып кетеді. Өсте берсе арада адамдарымызға да қауіп келер алдында тұр, – деді.

	Абылай оған:

	– Бұрынырақ, Көкшетаудағы кезімде барып, мәлім етуің керек еді. Онда үш жүзден қосын жинап алып барып, бір-ақ сөйлесер едік, ал енді мына аз адаммен барсақ қорғаны мықты патшалық қала адамы бізге күш бермейді. Сондықтан аз уақыт шыдап, өз қосындарыңды жинап дайындалыңдар, Орта жүз бен Кіші жүздің қосын жинап келуін күтіп, үш жүздің қалың атты жасақ қосынымен барып, жауаптасамыз. Қоқаннан ар-кекті алып береміз, – деп кесті.

	Төле би ханның мұндай қамқорлық көреген лебізіне майдай еріп, Ұлы жүздің даярлығын істеуге аттанып кетті. Абылай хан Орта жүз бен Кіші жүздің ел иелерін, би-бектерін шақырып:

	– Қоқан ханына жорық жасаймыз, қосын дайындап келіңдер! Пәлен жерде, пәлен уақытта бас қосамыз, – деп жарлық шашты.

	Осы жарлықтан кейін үш жүздің төбе билері мен ел иесі, бек, әкімдері жедел атқа мінді, жасақ бас қолбасылары, атағы, қосыны бар батырлар қосындарын тез жинап, сапқа тұрғызып, жасақ жаттығуларын бастап кетті.

	Қоқанның қазаққа қылған зорлық-зомбылықтарын естігенде қазақ атаулы ер-азаматтардың батыр қолбасылардың төбе шаштары тік тұрып, қандары қайнап кетті. Жасақбасылары бұрынғыдай елу, жүз басыларын белгіледі. Жасақтар аттарын сығайлап мінді, бес қаруын асынып атқа қонды, ат-көлігі жоқ кедей балалары сұраса болғаны байлар олардың таңдаған атын беріп, ер-тұрманын жабдықтап беретін салт тағы бар еді. Осылайша қазақ қосыны шетінен молайып, сапқа тұрып, өз топтарына қосылып шеру тартуға даярланды.

	Абылай хан айтқан межелі күнде, мегзеген орынға қосынның алды келгеннен хабарланған Абылай хан да қасындағы қарияларды, жұрт қатталарының көбісін ел-елдеріне қайтарып, өзі Қоқан жорығына аттанды. Абылай сапарға шығар алдында Орта жүз бен Кіші жүздің қосын басылары ханға келіп, барлық даярлық жай, жағдайларын хабарлаған. Қосындарының сақадай сайланып келіп қалғандарын айтқан, Абылай жарлық еткен соң, олар да жер қайысқан қазақ атты қосынын бастап межелі жерге жүріп кеткен-ді.

	Ұлы жүз қосынын ертерек жинап, Абылай ханның келер жолын тосып отырғандары мәлім еді, Арыс өзенінің басына Ұлы жүз қосыны жиналып, бас-аяғын түгендеп, жасақ, адам, ат, қару-жарақтарын тәртіптеп жатқан-ды. Абылай ханның келе жатқанын ұққан соң Төле би қасына жұрт қатталарын алып, қозы көш жерден алдарынан шықты, жарты шақырымдай жерден аттарынан түсіп, жаяулап келіп ханға сәлем берді, тағзым, құрмет жасады. Хан астындағы төбедей боз арғымағынан бозбала, жас жігіттей лып етіп түсіп, атын тастап бере Төле биге құшағын айқара ашты. Би де құшағын жайып, ханды бас салып құшырлана сүйді. Екеуі құшақтарын жазбай ұзақ тұрысып қалды, содан соң Абылай хан Төле бидің қасындағы жұрт иелері мен беделді ел қарияларының аман-сәлемін бір-бірлеп алып, бәр-бәрімен де ықыласты амандасты. Әрқайсысына да тоқталып бірден зер сала көз жүгіртіп, ел-жұрт амандығын сұрасты. Өз жай-күйлерін де, отбасы амандықтарын да қағыс қалдырмады. Аса жанашырлық бейнеде қамқор да аялы алақанын жайды, аман-сәлем салмақты сабырмен аяқтасқанда атқосшы ханның ақбоз арғымағын көлденең тартып тұрған еді. Хан атының сулығынан ұстап мінуге бейімделе бергенде Төле би келіп ханды қолтығынан көтеріп аттандырды. Жетпіске келген жасында ханның нар түйедей арғымақ атына тік көтеріліп мінуі тіпті Төле биге жеп-жеңіл сезілді. «Сүйегі асыл адам ғой! Батырлық қауқары әлі де бар көрінеді» деп ойлап, жерге түкірінді.

	Төле би өзі де атқа мініп ханды Арыс өзенінің жағасына бастады. Ұлы жүз Арыс өзені жағасына ханға арнап отыз қанатты үй тіккен, үйдің сыртына оюлы тегеріштер бастырылған, сонадайдан маңындағы айнала тігілген ақ-шағала үйлерден оқшау биік те көлемді тігілген бұл үлкен үй алыстан ерекше көзге ұрып, Ақ Орда деп атарлықтай еді. Төле би ханды дәл сол үйге бастап әкеліп түсірді, үй ішіне Абылай хан оң аяғымен аттап кірді. Айқара ашылған сырлы, өрнекті, гүлді есіктен қатар төрт адам сыярлықтай кең еді. Үй іші көтеріңкі, баспалдақпен шығады, сырлы тақтайлармен тағандалған, қақ төрде хан тағы тағынан бір метрдей биік орындық пен мамық көрпемен даярланған. Төле би ханды есіктен кіре қолтықтап апарып, төрдегі ханға арналған тақ орындыққа, құсжастық үстіне, биікке апарып отырғызды, сосын ханның нұсқауы бойынша өзі ханның оң жағынан жарты метрдей аралық тастап орын алды. Сол жағындағы нұсқаған орнына Шапырашты Наурызбай батыр келіп орнықты.

	Абылай хан өз орнына отырғаннан кейін ел-жұрттың жайын қайталай бір ауызға алды, одан соң өзінің қалай ойлағаны барын айтуға жебеді. Төле би хан алдында аса құрметті, ілтипатты жасай отырып, былайша сөйледі:

	– Тақсыр, қасиетті, қадірлі ханымыз, мен айтқан халық қамына саятын өтінішіме аса көңіл аударып, қамқорлық жасап келіп отырсыз. Орта жүз бен Кіші жүз қосындарын қозғап, Қоқанға жорық тарттыңыз. Біздің де қосынымыз даяр, атқа қону алдында тұр. Сізге жағдайымыз қанығырақ болу үшін Қоқанның әр қаласына барған керуенбасыларын шақырған едім, олар сауда апарып, сауда алып қайтарларында қаншалық тонаушылыққа тап болғандарын айтып берсе және саудаға айдап апарған төрт түлік малдан қандай әділетсіздіктерге тап болғанын айтып беретін бай, көпестер де бар. Әр жылы әскер келіп зекет мал жияды, онысы дін өлшемінен тыс, жыл сайын көбейе береді. Халық оның айтқандарын айтқаны бойынша зорлықты күшпен орындайды, малың жарақсыз, дер шағында орындамадың деп дүрелеп те жатады. Оған соқтықсақ, аяғы әскери қақтығысқа айналатын түрі бар. Міне, осылардың бәріне де сөйлер кісілер келді, сіздің алдыңызда бірқаншалары сөйлеп берсе бола ма? – деп тоқтады.

	Абылай хан төбе бидің мынадай жоба-жоспарын құп көрді. «Шын жағдайға қаныққанға не жетсін!» деп ойлады, сондықтан өңіне күлкі үйіріліп отырып, бас изеп:

	– Құп боларлық істер ойлапсыз, сол адамдар мына кең сарайға кіріп айнала отырсын, қараша бұқаралар кіріп отыруға да болады, бұл билік сізде болады. Көпшілік жам болып отырған соң әңгімелесе жатармыз, – деді.

	Жұрт иелері, қариялар бастаған адамдар рет-тәртібімен кіріп, белгіленген орындарына отырғанда араларында тағы да үш қатар дастарқан жайылар, қызметкер жүріп-тұрар орындар қалды. Алдымен хан алдына дастарқан жайылып, қымыз құйыла бастады, одан соң бар адамға дастарқан жайылып, қымыз құйылды. Қымыздан бір-екі тостағандап сарық басқан соң Төле би жұртшылықтың қасиетті ханымыздың жүзін көріп, көз айдын болғанын жеткізді. Осыдан соң жұрт иелерінің, керуен-басыларының Қоқан ханынан, Қоқан қалаларынан көрген қорлықтарын хан алдында дәлме-дәл айғақ, дәлелмен айту бұйырылды.

	Абылай хан айтқан сөзді Омар молдаға түгел дерлік хаттап отыруын тапсырды. Үлкен ақбоз үй ішінде отырған жұрт қатталары шамасы екі жүздей адам еді, осылардан бірнешеуі ғана қысқаша сөйлеп, қалғандары солардың сөздерін растады. Жинақтағанда, Қоқан хандығына қарасты қалаларға барған бес керуен тоналған, төрт түлік малдан бірнеше мәрте мың тұяқтай жылқы тартып әке-тілген, зекет мал салығы жыл сайын жарым еседен, соңғы жылдары бір еседен артып отырғаны мәлім болды. Қазақтың кең пейіл, кешірімшіл қанынан сүйегіне сіңген қасиеті бойынша алғашында шағын топтарының тиіп қашып, бес түйе, он түйе, жүкті ала-жұла қашқандарын, қумағанына қарап барған сайын үлкен тонаушы топтарға тап болғандарын, ол кезде қала әкімдерінің мансапты саркардарларының екіжүзді жауаптарына алданып, оларға тарту-таралғы да бергендерін, кейін жыл сайын мұндай бассыздықтардың асқына бергендіктерін де естіді. Тіпті Қоқан ханына бес жылда үш мәрте уәкіл барып сөйлескенде де ханекең тарту-таралғыларды алуын алса да істі шешпегенін ұқтырды. Абылай хан осыларды естіп болғанда, тісін астыңғы ерніне баса отырып, Төле биге қарап басын сәл шайқап қойды.

	– «Албасты қабаққа қарай басады» дегенді білесіздер. Басындырып алыпсыз, өлі сүйектеніп кеткеміз бе? Ең болмағанда бұл жәйттер екі жыл бұрын айтылса керек еді. Оқасы жоқ, «ештен кеш жақсы» деген осы, кеш те болса еш кетмейді, «Судың да сұрауы бар» деген емес пе! Сұрауы болғаны осы, енді аттаныс керек. Ар-кектерің алынады, Қоқанмен терезелерің тең екенін біліңдер, – деп сөзін доғарды.

	Абылай хан қазақтың үш жүзінің би-бек, қосын бас қолбасы батырларын бастап жорыққа аттанды. Ханның мінген ақбоз арғымағы өркеші жоқ нар түйедей екен де құйрық-жалы ақ күмістей жылтырап төгіліп тұр. Ұзыншақ тікше біткен басының қыр төбесіндегі шоқтай кекілі шұлғи тартқанында желп-желп етеді. Тіп-тік тұрған қос құлағы қамыстай сүйріктеліп алға түріліп, екі көз шанағы толып, жұлдызша жанады. Күлтелі жал үстіндегі мойны доғаланып келіп, кеудесін кең көрсетіп, екі қолтығының арасын алшақтатады. Сауыры төңкерілген қазандай дөңгеленіп келіп, кең жайыла келе қос сербегі апайтөсіне ұқсап керіле барып бөкен сандарын айшықтайды. Тұяқтары дөңгелектігі болмаса нар түйенің табаны дерлік, бірақ қара тұяғының тікше биігі кере қарыс келетіндей екен. Күлтелі құйрығын әнтек көтеріп, артқы ашасын алшақ алып түріле жүре жөнелгенде адымы жай жылқының екі-үш адымындай тасталатын көрінеді. Жүрісі бейнебір ақ сағым сурет.





XXXI тарау


	ҚОҚАНҒА ЖОРЫҚ



	Қазақтың атты жасақтарының басы қосылғанда, жер қайысқан қарулы жауынгер жасақтарға қазақ даласы теңселді. Әр жүздің бас қолбасылары жалауларын биік-биік тұрғыларға тігіп, өз-өз қосындарын алыстан көріп көңілдері толды. Әр жүзден неше, нешелеген түмендеп атты жасақтар әр ру, әр тайпаларының бас батырларының жалауларының астына ұйысқан атты жасақтар шапқыншылық соғыстарға қарсы ауыр-ауыр шайқастарды бастарынан кешкен. Қазақтың атқамінер шамасы бар азаматтары қара басын жаудан қорғап, ауыл арасында қалып қоюды намыс көрген. «Ерді намыс өлтіреді, қоянды қамыс өлтіреді» деп жауға қарсы отанын, жерін, елін қорғау ұраны көтерілісімен-ақ атқа мінетін болған. Абылай хан бас болған қайбір ұрыстарда қазақ жасақтары олжалы ұрыс болды дегенді естіген соң-ақ мерейлері тасып, бес қаруын сайлап алып аттарына мінеді. Аттары жарақсыз болса жақын туыстарынан бастап, туыстығы жақын байларға барады, олар да жауға қарсы шабам деп басын ел үшін бәйгеге тіккен азаматтан қалаған атын тартпайды. Осының өзі салтқа айналған, бұрынғыдай әр жүз, әр тайпа, әр ру өз қамын ғана ойлау емес, кім болсаң ол бол, әйтеуір қазақ болып тұрып, сырттың жәбіріне ұшырадың ба болды, жарығыңа шығатын, жанын аямайтын қандас туысың мына мен бармын деп шығу ер-азаматтарға бұлтармас азаматтық борыш болып салтқа айналған-ды.

	Абылай хан қосыны Әулиеата қаласына елу шақырымдай жақын барып тау етегі, бұлақ бойы, өзен жағаларынан мекен алды. Лап етіп басып бармай, осында бірнеше күн ерулейтін сыңай білдірді. Хан, ханның мұндай сабыр-салмағының нендей жоба-жоспары барлығы елдің би-бектеріне бірнеше күннен соң байқалды. Хан қарсы жақтың аңысын аңдап, тамырын басып жатса керек.

	Абылай ханның Қарақорым атты жасақпен Қоқан ханына жорық тартып, жолға шықанынан ерте хабарланған Қоқан ханы өз ішінде аласапырандана бастаған. Ол өз қарамағындағы Әулиеата, Хиуа, Шымкент, Сайрам қалаларына сыр білдірмеді. Ташкент Абылайға төтеп бере алады дегендегісі «бөрі арығын білдірмес, итке жүнін қампайтар» сияқты болып қалған-ды. Қазақ жасақтарының орасан зор күшке, артықша айбатқа ие екенін шамалаған қала әкімдері Ташкенттің мақұлдауынсыз-ақ алды-алдына Абылай ханға мол тарту-таралғылар мен елші жүргізе бастаған. Ол елшілерді Абылай қабылдап, қазақтың жұрт иелері, би-бектері, жасақ бас қолбасыларымен отырып тыңдағанда қала әкімдерінің Абылай ханға жазған сәлем хаттарында:

	– Ғизатлы қазақ ханы, бек мәртебелі Абылай! Алдыңызда қолымыз қусырулы, қандай шарт қойсаңыз да мақұлмыз, қаланы өткізіп алсаңыз, соғыспай-ақ қала кілтін тапсырамыз, – деп жазып, қолдарын қойып, мөртаңбалары басылыпты. Келген елшілер бастары жерге тигенше еңкейіп, екі қолдарын кеуделеріне басып, «тақсырдан, тақсырды» айтып, жылып тұр. Тілдерінің майдалығына, жүздерінің күлімсіреген бейнелері қосылып, ішіңнен кіріп, сыртыңнан шығатындай, жылқының майынша еріп тұр. Төле би мен Шапырашты Наурызбай бас болған жұрт иелері, Орта жүз бен Кіші жүздің де би, бек, бас қолбасы батырлары Абылай ханның қасында отырып, қала әкімдерінің хаттарын оқытып тыңдады. Елшілерді бірге қабылдап, олардың иілген бастары мен қусырған қолдарын алып, майдай майда сөздерін естіп, жібек мінездеріне майша еріп кетті. Сонымен соғыспаймыз деп тұрған, күресем дегенімен күреспеймін деп өздігінен жата кеткен қарсыласына не демек керек? Бұған кең көңіл, жомарт пейіл қазақ басшыларының да іші жылып сала берді. Ендігі сөз Абылай ханның шешіміне қалды. Абылай хан ойлана отырып:

	– Ташкент үнсіз жатыр. Қоқан ханының не ойы барын әлі біле қоймадық, бірақ мына қалалардың істерін өз тілектеріне қарай шешелік, – деп бекіді. – Қала әкімдері дұрыс істеген, біздің шартымыз – ілгергі жылдардағы артық алынған зекет малы, бұлап-таланған сауда керуені, тартып әкетілген төрт түлік мал, мейлі қай қалада қаншалық болса, сол қала әкімі жауапты болып бізге қайтарады. Елші жіберіп, бізге қарсылық етпегені үшін айып-анжыны кеспеймін! Тонаушы, қарақшы, ұры қылмыстылардың жазасын қала әкімдері кессін! Ал өздерінің орны осы шарттардың орындалуына қаралады, қазақ атты жасақтары қай қаланың сыртынан қоршаса, сол қаланың осы шарттарды орындауына қарап көреміз. Шарт орындалмаса, қосынның ас-суын сол қала көтере береді, – деп сөзін бітірді.

	Елшілердің қайбірі болса да орындарынан тік тұрған бойы қос қолын кеуделеріне қойып, «құп, құп» деп бас шұлғумен болды.

	Елшілер елдеріне қайтып барып, Абылай ханның жарлық кесімін қала әкімдеріне жеткізген соң қала әкімдерінің жандары мұрындарының ұшына келді. Қаладағы атақты ұры-қары, қарақшы-тонаушыларды жинатып, қаланың мансапты саркадарларын қысымға алды. Олар күн демей, түн демей керуен тонаған, зекеттен артық алған, саудаға келген қазақтың төрт түлік малынан бұлап-талап алған істерді тез арада анықтап, даярлық көрді. Елшілер кетіп үш күннен кейін Абылай ханның атты жасақ қосыны үшке бөлініп, Әулиеата, Шымкент, Сайрам қалаларын сыртынан қоршауға алды. Қала әкімдері атты жасақтарға азық-түлік, сойыс мал алып, бүкіл қала халқын қозғап алдарынан шықты. Қазақ керуендерінің мал-мүлкінің төлемі дегендерді де әкеліп ортаға салды. Әр жүздің қолбасылары өткізіп алған мал-мүліктерін Ұлы жүзге табыстады. Ұлы жүз би-бектері де оны бірден есепке салып отырмады, олардың төлемге әкелгенін алды да, Абылай ханның шешімін күтті.

	Он күнге жуық жалғасқан бұл қалалардың қазақ атты жасақтарын күту, төлем қайтару істері сәтті болғаннан кейін Абылай хан қала әкімдерінің өз атына да мол-мол сауғалар тартқанын, оны орда әмірлері қабылдап қойғанын көрді. Абылай хан одан «орда қажетіне тиістілерін ғана алып қалуды, қалған көп бөлімін түгел дерлік Ұлы жүзге тапсыруды» жарлық етті.

	Қаланың бұрынғы әкімдерін түгелдей қызметінен қалдырып, басқа жақтарға көшіп кетуін бұйырды. Дін ғұламалары, қожалардан таңдап әкімдер қойды, олармен қазақ саудагерлері, қазақ керуені қауіпсіздігі, қала халқының оларға тең мәміледе, достық бейнеде болуы жөнінде келісімшарттар жаздырып, мөр-таңбаларын бастырып, қолдарын қойғызып алды. «Қазақтан пара, тарту-таралғы алмауды жарлық етті, егер де кімде-кім қазақтың қайбір адамын жолсыз жәбірлесе, қатаң сотқа тартылады» деп жарлық шығарды.

	Осылайша қалалардың істерін шешімдеп болғаннан кейін Қоқанның Ташкентінен басқа қалалары түгел дерлік жаңа қойылған әкімдердің басқаруына өтті. Ташкенттегі қала ханы оған шейін үнсіз жатқанымен өз ішкі даярлығын жан алып, жан беріп жан таласып істеп жатқан-ды. Неше түмендеген әскерін сапқа тұрғызып, қала қақпаларын беріктеп, екі қолды дайындықта болатын. Абылай ханның барлық қимыл-әрекеттерін сонау Арыс бойынан аттанғаннан бері де күнделікті дегендей жансыздардан ұғып отырған. Ол осындай даярланып жатқанымен өз ішкі ойында қазақтың жойқын атты жасағына төтеп бере алмайтынын да өзінше шамалап отырған. Қаланың әр шебіне зеңбірек құрып, айбарын асырып жатқаны да мәлім. Қаланың әскербасыларына рұқсатсыз мұсылман қанын төгуге болмайтынын дәріптеп тапсырып тұрған.

	Абылай ханның қара нөпір атты жасағы соңында Шымкент қаласының күтімінде болып, бұл қаланың ісін ыңғайлап болғаннан кейін, Ташкентті бетке алып, жорыққа аттанды. Қосын жетіп келісімен қала сыртынан қоршауға алып демалып жатты. Ханына артықша талап қоймады, тек бағынуын, бұрынғы қазақтан бұлап-талап алған мал-мүлікті қайтаруын күтті. Ал қазақ жасақтары қала сыртындағы бау шарбақтарды, бақша, бауларды, қоржаларды игеріп, мейлінше бұзып отқа жағып, қиратып жатты. Қаланың өзбек ханы бұл қимылға төзе алмады, не қарсы шығып оқ атуға батпады. Оқ ату өздерінен басталса, қазақтың мынау қалың атты жасағы лап қойып, оған төтеп бере алмайтынын шамалады. Сондықтан хан өзінің орда қатталарын жинап, қалай істеу керектігін ақылдасты. Бір бөлімдері «Біздің берік қала қорғанымыз бар, неше он түмен қарулы әскеріміз бар, ұрыспай берілмейміз!» – деп күшке кетісті. «Ұрыссақ қазақ қосынын жеңеміз, сосын қазақты бұл қалаға бастырмаймыз» дегендер де шықты. Бірақ «Көптен қоян қашып құтылмайды» деген рас екен, көзі қарақты жұрт қатталары олай істеуге бірден қосылмады.

	Олар «Абылай хан үш жүздің қазағына хан болғалы жауынан беті қайтып көрген жоқ. Ата жауы қырғызды жеңіп, ханын өлтіріп, қырғыз Алатауының бөктеріне тықты. Неше жүз жылдық ата жауы қалмақты мәңгілік жеңді. Қуғаннан қуып Сарыарқа, Алатаудан, Алматы, Жетісудан қуып, жоңғарға асырып салып барлық келісімшартын орындатты. Жоңғар ханы Қалдан Серен Абылай ханға батыр ханша қызын да тарту етті, ал бұл жаққа бет түзеп жорық тартуына да өзіміз себепкер болдық. Ұры-қары, бұлаңшы, тонаушылар қазақты ұрласа, тонаса тектелмеді. Қазақтың керуені тоналды, сауда малы бұланды, енді біз айтқанына көнсек болады, ал соғыссақ екі жақтан да мұсылман қаны төгіледі, құдай алдында біз күнәһармыз. Абылай Қоқанға қарасты жеті қаланы алды, бірде-біріне артықша ойран салмады, қала әкімдерін де қазақтан қойған жоқ. Қожалардан, дін ғұламаларынан қойды, біз де тыныш бағынғанымызды білдірсек, мұнда қаланы иелеп тұрмас, өз елдеріне, өз жерлеріне қайтар. Бізден де күшті патшалар Чин хандығының Ежен ханы да, Руся елінің Николай патшасы да Абылай ханмен достық, сауда қарым-қатынас келісімдерін жасасып отыр. Қазақтың ұшы-қиырсыз, шеті көкжиекпен таласатын жері тұрғанда Абылай ханның бізге де кеңшілігі болар», – десті. «Ал соғыса қалсақ көп қан төгілер және жеңілсек, Ташкент қаласы бізге қайта тимес», – деген жерге келіп тоқтады.

	Ташкент ханы орда жиналысындағы жұрт беделді, би-бектерінің осы соңғы ұстануларын тура тапты. Қазақ қосынымен соғысу ниетінен қайтты, сөйтті де Абылай ханға хат жазып, сәлем беріп, елші жіберді. Олар елші жіберер алдында тағы да Абылай да шамалаған еді. Абылайдың Қоқан ханымен келісімі қалай болар, мейлі қалай болсадағы діні бір, тілі жақын біз өзбектерге қазақтан залал келмес, қайта қазақтай бай халықпен саудамызды дамытуға, өз халықтарымызды бай-манаптандыруға кең жол ашылар... Міне, осылайшасынан олар қазақ туралы біршама кемелді пікірлерге келген-ді.

	Ташкент қаласының елшісі қала ханының хатын әкелді. Абылай хан елшіні қабылдап, ханның хатын оқып, «Қазақ ханымен достығымыз сақталады, бұрынғы өткен істерде қаталығымыз болса данышпан қазақ ханы Абылайдың өзі үкімдесін! Біз тақсыр хан ағзамға бас иіп, тағзым еттік! Келгендерін қарсы алып тұрамыз!» – дегендеріне Абылай дән риза болды. Сонымен бірге Ташкент қаласының ханы елші арқылы Абылайды шақырғаны да бар екен.

	Абылай хан жұрт иелерінен жасақ басыларынан біраз адамын алып елшімен еріп қалаға кірді. Ташкент қала ханы алдынан шығып қарсы алып, қошемет көрсетті. Хан ордасына бастап кіріп, хан тағын Абылай ханға босатып берді. Хан өзі тік тұрып Абылай ханға қызмет етті.

	Абылай Ташкентте біраз күн тұрып, бұрынғы өткен істерде өзбектерден қазақтарға аса көп зорлық, залал келмегенін ұқты. Содан соң қалаға дін ғұламасы бір қожаны әкім етіп белгілеп, бұрынғы әкімін соған көмекші етті. Қазақ пен өзбектердің достығын орнатты, қазақ саудасына, керуеннің келіп-кетуіне кең жолдар ашылды. Осылайша Ташкентте тұрған аз уақытта қазақ жасақтарына да, Ташкент халқына да онша ауыртпалық түсірмеді. Атты жасақтардың көбісі қаладан тысқары сулы, шұрайлы жерде үй-шатырларын тігіп, өз тұрмыс-тіршіліктерін өздері қамдап, өз тамашалары өздерінде болып жатты. Азық-түліктер өздерінде баршылық еді.

	Күндер көңілді өтіп, көңілдері жай тапқаннан кейін Абылай қосынының Ташкенттен қозғалуын, Қоқанға баратындықтарын бұйырды. Ташкент халқымен, ел егесі, жұрт беделділерімен разы-хоштық айтып Абылай да аттанды.

	Жол бойы Абылайдың хан орда тобы алда жүріп, Ходжент қаласына төтесінен кірді. Қала әкімі тоғыз атқа алтын, күміс, ділдә артып Абылай ханның алдынан қарсы ала шықты. Шақырым жерден атынан түсіп, жаяулап келіп бас иіп, тағзым етті.

	– Тақсыр, хан ием! Жарлығыңызды орындауға құлыңыз даяр, – деді.

	Абылай қала әкімінің тағзымын қабылдап, қазаққа бұдан бұрын ешқандай қақпай қылмағанын ұғып, ерекше разы болды. Сонан соң қала әкімінің әкелген тоғыз атқа артқан тарту-таралғы, алтын, күмісін түгелдей өздеріне қайтарды. Қала халқының қазақпен мәңгілік тату-тәтті боп өтуіне келісті. Қалаға кірмей сырттағы бір бау-бақшаға үй тіктіріп, қазақ жасақтарының сыртта өз алдарына демалуларына бұйрық етті. Ходжент қаласының әкімі Абылай ханның мұндай кеңпейіл, халқына қамқор хан екенін көзімен көріп, қайта-қайта тағзым етіп, сойыс мал әкелдіріп, Абылай ханды күтумен әбігерленді де қалды.

	Абылайдың Ходжентке келгеннен әлі де алыста жатқан Қоқан ханы жансыздары арқылы хабарланды. Қоқанды бетке алып келе жатқанын да біліп отыр. Бірақ жол бойы қалалардағы Абылайдың қолданған шараларын, қала әкімдеріне ұстанған жол-жоралғысын түгелдей ұғып отырған. Абылайдың бүкіл қазақтан неше түмендеген атты жасақпен келе жатқанын, қазақтың жағдайын да біліп отырған. Қоқанның ханы Шерәлі Абылай туралы көп хабар білетін-ді. Қазақтың жер қайыстырып келген жеңімпаз атты жасағын, оның бас қолбасылары, Қаракерей Қабанбай, Қанжығалы Бөгенбай, Шапырашты Наурызбай қатарлы атағы Алатаудай болған, даңқы жер жарған алып батырларын да ұзын хабардан естіп білген. Солай бола тұрса да ілгеріде Абылайдың Қоқан еліне хат жолдап қойған талаптарына мақұл бола кету қиынның қиыны секілденіп, өз бойын бағып жатқаны да сол еді. Ал Қоқан ханы Шерәлі де сол тұста онша осал емес болатын, қазақпен тіреспек болса, қазақты жеңіп қайтаруға көзі жетпесе де мұнша уақыт айқасарлығы бар екенін де шамалайтын. «Бәрін айт та бірін айт» дегендей, ондай жағдайда екі жақтан да қантөгіс орасан болары хақ! Қоқанға қарасты қалалар оған көмек бере алмайтын болды. Түптің түбінде қазақ жасақтары жеңеді деп ойлады. Одан соңғысын ойлап көруге де дәті бармады.

	Шерәлі хан Қоқанның хан орда кеңесін шақырып, Абылай ханға қандай мәміле ұстанарларын талқылады. Одан әмір, сардарлары, әсіресе әскер қолбасылары әуелде ұрыспай берілмейтіндіктерін айтысты. «Абылай хан болғалы қазақтың мейманасы тасып кетті, қазаққа қылыш жүзін танытып қойған жөн» десті. Қоқанға қарасты қала әкімдерінің Абылай ханға тағзым етіп, «тақсырлағандарын» айыптады, біз қырғыздан да, қалмақтан да күштірекпіз десіп гулесті. Бірақ жұрт кеңесінің бар ауқымының бұл еместігін де Шерәлі хан шамалады, жұрт беделдісі бірнеше қариялардың «Соғысып қан төгісуге болмайды, орынсыз құрбандық көп болады», – дегендері Шерәлі ханға жебеу болды. Хан орда қатталары қанша күштегенімен ақырғы есепте тағы да хан жарлығынсыз істері ыңғайланбайтынын да біледі олар...

	Шерәлі хан өз жарлығын айтудан бұрын біраз түсінік сөйледі, оның өң-реңі де ашыла түсті.

	– Абылайдың мұнда келудегі мақсаты – Қоқан хандығын жаулап алу емес, оның ілгерідегі хатында айтылған талаптарды орындап берсек, ол риза болады. Бізге буынсыз жерден пышақ салмайды, біздің халық әр қалаларда саудагерлерге, керуеншілерге зорлық-зомбылық еткені де шын еді ғой, осы істерді бізге қарасты қалаларды алғанда Абылай да жақсы жолмен шешіпті. Енді ол бізге елші жіберер, содан соң көрейік, біз қазақ жасағымен соғыспаймыз. Соғысу бізге залал, халқымызға зауал болмақ! – деп сөзін бір-ақ кесті.

	Осы кезде Абылайдың орда маңы көлемі де Қоқан ханына жақын жерге келіп ірге бекіткен-ді. Атты жасақтар да жақындап келіп қалған. Абылай іргесін орнықтырып алған соң, хабаршы, барлаушылардан ешқандай бөгде хабар, бұрағай, бұрыс іс-қимылдар айтылмағаннан кейін, Қоқан ханының орнықты жағдайына қарап, қазақпен ұрыспауы ықтимал деп шамалады. Ұлы жүздің даңқы жер жарған аға батыры Қанжығалы руынан шыққан батыр Бөгенбайды шақырып алып, Қоқан ханына хат жаздырып беріп, елшілікке жіберді.

	Бөгенбай батыр қала қақпасына барып «Абылай ханның елшісімін» деген соң қақпа қарауылы Қоқан хан ордасына шапқыншы жіберіп хабарлады. Хан хабар тауып, елшіні қабыл алатындығын білдірді. Бөгенбай батыр барғанда Қоқан ханы Шерәлі өзінің хандық тағында отырған болатын. Рұқсат етілген соң сәлем беріп кіріп барған елшіге Шерәлі хан сәлемін алып, отыруға орын нұсқады. Одан соң Бөгенбайдан көз алмай бір сәт қарап отырды, Бөгенбайдың ізетпен орнынан түрегеп ханға Абылайдың хатын бергенінде барып, хатты алып батырға қадала қараудан көз жанарын тайқытып кетті.

	Ол Абылайдың хатын оқып шыққанда Бөгенбайдың отты жанары оған қадала қарап отырды. Хан жүзінен қаһарға басардай еш белгі байқалмады, қайта Абылайдың хатын оқыған сайын жүзі жадырап, қабағы ашылып, екі езуі екі жаққа жайыла берді де, бет-өңінде жылылық шашып, сопақша келген, ат жақты келбеті кеңейе түскендей болды. Ол Абылайдың хатын екі мәрте оқып шыққаннан кейін елшінің батыр Қанжығалы Бөгенбай екенін біліп, әуелгісінен де басқаша бір қараспен батырға қос жанарын қадай түсті. Батырдың күшке біткен ұйыл сүйек бітімі мен алшақ біткен екі қасының арасы, буырқанып тұрған жас бураның көзіндей қос жанары қадала қарағанның өңменінен өтердей екен. Кеудесі кең, екі иығына екі адам мінгендей, көзі Шерәлі ханның көзіне тура түсіп қалғанда көз оты ханның көзін жасытып, жасауратып жібергендей болды. Хан көзін тайқытып кетті де «Ұлы жүз қазағы бізге жақын тұрады, біздің солармен қатынасымыз жақсарсын деп мына Ұлы жүздің бас батырын елшілікке жіберген Абылайдың айласы керемет екен-ау!» деп іштей толғанып барып хатшы молдасын шақырды.

	Молда келген соң Абылай ханға жауап хат жаздырды.

	Айтып отырған ханның өзі еді.

	– Ғизатлы қазақ ханы, данышпан патша Абылай, хош келіпсіз! Қазақ пен барлық түркі халықтары қандас туысқандармыз. Қоқан ханы ілгергі барлық талаптарыңызды қабыл алады, қонақ болыңыз, бірге ақылдасып келісерміз! – деп атын өзі жазып, қолын қойып мөртаңбасын басып, Бөгенбай батырдың қолына берді. Бөгенбай батыр орнынан түрегеп, Шерәлі ханға ілтипатты құрметін жасап, хан алдынан хош айтып шығып кетті. Бөгенбай батыр Қоқан ханының хатын алып қайтып келгенде аса рухты, көтеріңкі көніл күйде келіп аттан түсті. Абылай хан алдына кіргенде де оның аса рухты, көтеріңкі сәлемінен жүзі жалын ата жайнаған бет-өңінен Қоқан ханының жақсы лебізін әкелгенін шамалауға болатын еді. Ол ханның нұсқаған орнына отыруға, отырмай тұрып-ақ, Қоқан ханының хатын Абылай ханға аса ілтипатпен келіп берді.

	Абылай Қоқан ханының хатын қолына алғанда, Бөгенбай батырдың өң әлпетіне барлай қарап біраз отырды. Батырдың қатуланғандағы өңін есінде сақтап жүрген Абылай бүгінгі Бөгенбай батырдың өңінен жас балаша арсалаң қаққан біртүрлі жылы шырайды байқады. Ол ішінен «Ей, пәруардигар, Жаратқаным-ай! Батыр екеш батыр да соғысайын деп соғыспайды ғой, қан төгуді қайбір жақсы көрсін! Бейкүнә қанның төгілмеуін, қай халық болса да күйзеліп, күңіренбеуін тілейді ғой. Соғыс амалсыздың ісі ғой! Шапқыншылықты жойып, халқын қорғау үшін ғой!» – деп өз ішінде бір толғанысты ойды лезде толғап үлгерді. Одан соң барып қарсы алдында Бөгенбай батырдың әлі де хан жүзіне қарап тұрғанын есіне алды. Хан оған отырар орын меңзеді. Бөгенбай батыр барып орнығып отырған соң Абылай хан Шерәлі ханның хатын ашып, байыппен оқып шықты. Қайталай оқыды, хан хатты оқығанда Бөгенбай батыр ханнан көз алмай қадала қарап, ханның да өзіндей қуаныш құшағына оранып бара жатқанын сезді. Абылайдың кең маңдайы керіле түсіп, нұрлы жүзі одан ары нұрланып, екі езуінен көз жанарына дейін күлкі үйіріле берді. Бөгенбай батыр да ханның соғысқұмар еместігін бұрыннан білетін болса да, бұл жолғы қуанышын ерек деп білгендей еді. Екі хан соғысса арада қаншалаған бейкүнә халықтың қаны төгіледі, соғысқұмарлық ойын емес-ау деп ойлап, ханның бұл жолы да шынайы соғысуға келе жатпағанын дәйектеп біліп отыр.

	Абылай хан Шерәлі ханның хатын қайта-қайта оқып шыққан соң Бөгенбай батырға мейірлене, күле қарап отырып, қуанышын жадырай айта берді. Төле би де, Шапырашты Наурызбай батыр да келіп хан алдына кірді. Абылай хан Шерәлі ханның хатын оларға оқып беріп, өз қуанышын айтып шықты.

	– Қоқан ханы барлық шарт-талаптарымызды қабыл алды. Бізді қонаққа да шақырып отыр. Біз шартымызды орындаған ханмен соғыспаймыз! Қайта достасамыз, енді, Ұлы жүз елім, барлық сауда-саттық, керуен жолдарың ашылды, халқымның қарызынан айықтым, халқым риза болсын! – деді.

	Абылайдың мұндай ашыла-жарыла қуанғанын, балаша аңқылдап айтып кеткенін Төле бидің көргені осы еді.

	Ол көзіне жас алып, отырған орнынан қарғып тұрып, Абылайдың алдына келіп, екі қолын кеудесіне басып тұрып басын иіп, Абылайдың қос тізесіне қоя тағзым етті.

	– Айналайын халқымның қамқор атасы! Қасиетті ханым! Сіздің осы кемеңгер ақылыңыз, іскер шешімдеріңіз қазаққа өмірлік азық болғай! Ұлы жүз халқы сізге мәңгі риза, бір тамшы қан шығармай Қоқан ханынан, барлық қала әкімдерінен есемізді алып бердіңіз, ар-кегіміз қайтты, – деп қайта-қайта тағзым етті. Бөгенбай батыр мен Наурызбай да орындарынан тұрып келіп, Абылай хан алдына тағзым жасады.

	Абылай хан аса мейірімді бейнемен, жылы шыраймен күліп отырып, Төле бидің екі қолын алып, өз кеудесіне басып, қос қолының сыртынан сүйді. Бөгенбай батыр мен Наурызбай батырдың да қос қолын кезек-кезек алып кеудесіне басып қысып отырды да, маңдайларынан иіскеді. Сосын олар өз-өз орындарына отырды.

	Абылай хан оларға енді тіпті ашыла сөйлеп былай деді:

	– Хан қарашасымен хан, сіздердей кемеңгер би-бектердің болуы, сіздердей халықтың қара лағы болуға жандарын шүберекке түйген қазақтың қас батырларының болуы қазақ халқының да, қазақ ханының да маңдайындағы бағы, басындағы бақыт құсы, мен шын ділімнен ұршықша үйірілген қазағымның бірлігінен, тірлігінен айналам. Бүкіл қазақ жұдырықтай жұмылса, тең келер жау жоқ! Күш бірлікте екенін әбден ұғындық емес пе?! Міне, Қоқан ханына қарайтын өзбек, қырғыз, қыпшақ (бір бөлімі) біздің қазаққа түгел достасты, түгел жол ашты емес пе!!!

	Ханның біраз ұзағырақ сөйлеуін күтіп отырған Төле би бастаған қазақ ел иелері тамсана таңдай қағысты, ханның әрбір ауыз сөзін де іштерінен жаттап отырғандай еді.

	Осыған шейін Бөгенбай батырдың елшілік хабарын күткен сыртта жиналған қазақтың үш жүзінің атақты би-бектері, бас батыр қолбасылары, шешен, шенділері енді Абылай ханның рұқсатымен хан алдына кірді. Жұрт қатталары тегіс орныққаннан кейін Абылай ханның Қоқан ханының хатын оқып беріп, жұрт көңілін жадыратқанын жұрт түгел қуанып, жүздерінен шаттық күлкісі есті. Қаз дауысты Қазыбек би мен Әйтеке биі бастап, Қаракерей Қабанбай батыр, Есет батыр, Әлібек батыр, батырлар қостап Төле биді, Бөгенбай батырды кезек-кезек құшақтап сүйісті. «Бауырым, қандастарым, Ұлы жүз қазағым, жеңістерің құтты болсын! Баянды болсын!» – десіп құттықтау айтқандар Ұлы жүз жұрт иелерін қайран қалдырды. Ұлы жүз халқының жоғын жоқтап Қоқан ханынан ар-кегін алып беруге бастарын бай тігіп, ет бауыр, қандас туыстықтарын ақтап шыққан, қосын бастап келіп, ағайын үшін жауға жалынды жүректерін төсеген Орта жүз бен Кіші жүздің ел иесі, би-бектеріне, батыр жасақтарына Ұлы жүз жұрт иелерінің айтар алғысы айтып тауысқысыз болып жатты. Осының бәрін жинақтап Төле би жұртқа былайша бір сөйлеп кетті:

	– Уа, қасиетті қамқор ханым, сізге Алла амандық берсін! Уа, қадірлі қазағым, Ұлы жүзім, Орта жүзім, Кіші жүзім, ылайым бәріміздің де қуанышымыз құтты болғай! Қоқан ханымен келісім шарттар жасалып, елге қайтқан соң Ұлы жүз халқы осы жолғы Қоқан жорығының жеңісін бүкіл қазаққа тойлап береміз! Я, Алла, бізге қазаққа мәңгі той жарылқасын! – деп сөзін доғарды.

	Абылай хан Қоқан ханымен болатын келісімдер аяқтаған соң Самарқанға сапар тартатындығын білдірді. Жұрт көңілі Самарқан қаласына қарай ауа берді. Ел енді ханның Самарқан жорығында тағы да қандай ұлағатты, ұлы істер жасарына ынтыға асықты.





XXXII тарау


	БҰХАРА ЖОРЫҒЫНЫҢ СӘТСІЗДІГІ



	Абылай хан Қоқан ханымен жасасқан келісімдерге ризаланды. Қоқан ханы да ұлан-ғайыр даланы иемденіп, табиғаттың талассыз байлығынан еркін пайдаланып, табиғаттың тау, өзен, орман, шөп, бұта, бүргеніне дейін етене өсіп кеткен қазақ халқына қызықты. «Қазақтың мыңғырта өсірген төрт түлік малы, табиғаттағы жыртқыш аңдардан тартып, қоңыр аңдарға дейін оларға сыры қанық, тіпті құс серісі бүркіт, қаршыға сияқтылар да қазақтың қолында ойнап, қалағанына қайырылады. Мұндай мәрт халықтың саудаға әкелетін тоғанақтары біздің қалаларды бір керуені келгенде-ақ абат қып тастайды. Біздің саудагерлер сияқты тиын көзіне қарап, құм санамайды, оларға тас санаса да жетеді, айтқанына береді, айтқаныңды алады дегеннің бәрін өз ішінен сарапқа салып болған. Қазақтың бізден күткені тек тыныштық қана, тең тұрғыда саудаласу, алым-берім өлшемді болу, бір ауыз сөзбен айтқанда, әділдік, одан басқа ол бізден жер, су сұрамайды, жеріне, еліне шапқыншылық қылмасаң болғаны...»

	Шерәлі хан осылай ойлап, орда әмір, сардарларын осылайша айтқандықтан, Қоқанмен байланысқа көңіл толарлықтай болған. Бұрынғы кеткен еселі мал-мүліктерін де қазақ би-бектері бергенінше алып, кем-кетігін қузамады.

	Абылай хан жасақ қосынымен бірге келген үш жүздің би-бектерін, жасақ бас қолбасыларын қасына шақырып алды, енді ханның тағы да айтар ісі, ерекше ақыл қосар ісі болғанын, Самарқан қаласына шеру тартар жорық жайын олар да шамалап отырған.

	Абылай хан Қоқан ханымен біткен бітімдерге ризалығын айтып:

	– Қоқандықтардың көңілін басып, өзімізге теңестіріп қойдық. Енді Ұлы жүздегі туыстарымыз қорланбайтын болды, ар-кегіміз қайтты деп білдік, – деп жан-жағына барлай қарап шықты. Бәрі де көңілді екені бет-өңдерінен білініп тұр, бәрінің жүздері де алау атады.

	Хан содан кейін едәуір уақыт үнсіз отырды, қас-қабағы бұрынғыдай жаңа көтерілген күндей жайнап тұрған жоқтын. Қайта сәл-пәл түйіліңкі тартып, өңінде өзгеріс пайда бола бастады. Содан соң сөзін бір түрлі кекті, ашумен бастағандай зілмен тіл қатты, үні қатқыл!

	– Менің жарық дүниеге келгенімнен бергі жағдайдан бәріңіз де хабарлысыздар, біз бұл жаққа Ұлы жүз халқының жағдайымен келдік. Үш жүздің жасағын сол үшін де әкелдік, бір сәтті болған іс Қоқан ханы және оған қарасты қалалар бізбен достасты. Ал енді Самарқан қаласына барсақ, одан Бұхара қаласының жағдайын ұғысып алып, Бұхара қаласына жорық ашсақ, менің әкем Әбілпейізді жазықсыз қастап өлтірген, бүкіл әулетімізді қырып тастаған Марайымның хандық тағын тартып алсам, тұқым-тұқиянын қырып салсам, менің ойым осыған кетіп ұйықтай алмадым. Үш тәулік болды ұйқым қашты, – деп тоқтап қалды. Көзінде біртүрлі кекке бейім суық рай бар. Іс жүзінде өткен түнде ол түс көрген. Түсінде әкесі Әбілпейіз бен туған анасы Мейіз ханымды көрген, оны тек Омар молдаға ғана құпия ғып айтқан. Молдекең тыңдап болып, «нәзір-шырақ дәметкен ғой» деп ғана қойған. Ол жағын мына отырған орда қатталарына қазір тіс жарып, тіл қатпады.

	Үш жүздің ел иелері бұған шеттен қосыла қуаттау айтты. Ілгеріде жолдары болмағанның арасында көп жыл өтті, енді Алла тағала да жол беріп қалар, ханның көңілі жай тапсын десті. Сонымен қазақ қосыны ертесі таңсәріде Бұхара қаласын бетке алып жорыққа аттанбақ болды.

	Қазақтың атты қосыны шеру тартып, алды Самарқанға таяп келіп қоныстанып жатты, арты шұбалып он, жиырма шақырымда болатын. Бұл кезде бір күн бұрын аттанған хан орда көші Самарқанға таяп барғанда Самарқанның қала әкімі қасына өзінің әмір, сардарларын алып Абылай ханды қарсы ала шыққан. Тағзым етіп, құрмет сәлемін білдіріп, ханның түсеріне даярлаған жайлы орынға бастаған. Бұл күні, атты жасақтардың қаладан неғұрлым алыстап қоналқалауы табысталған. Орда көші жайлы орынға орналасып, қала әкімінің құрмет сыйын көрді. Қазынадан әкелген қыруар сый-сияпат, тартуларын қабылдап, әкімге ризалықтарын айтты, халқының хал-жайын сұрастырды...

	Ұйқыға бас қойған соң түн ортасынан ауғаннан кейін қатты ұйқыға кеткен екен, Абылай хан кенет қатты шошынып оянды, даусы шығып кеткендей болды. Басын көтеріп жан-жағына қаранып аз отырып қайта жатып қалды. Көзі ілінер-ілінбесте көз алдына шашы дудардай диуана пайда болды. Ол пайда болысымен Абылай өзінің ұйқыда немесе ояу жатқанын парықтай алмады, тек оның айтқандары құлағына ап-анық естіліп жатыр.

	– Тыңда мені, Абылай хан, – деді ол. – Мен саған диуана болып келіп тұрған Баһауиддин әулие мен боламын! Сен жорық бастап Бұхараға және келдің, Бұхара ханын шабуға, кек қайтаруға келіп тұрсың, ілгері хабар беріп сездірген едім ғой! Бұл жұртты жаулап алмайсың деп, тіл алмай келемін деп қосындарыңа оба ауруы тиіп қанша адам өлді. Тағдыр сенің Бұхараға баруыңды бұйырмаған, атаңның тағын алуды да бұйырмаған, өзіңе және кейінгі әулеттеріңізге тағдырдың бұйырылғаны – сол қазақ-қалмақ тағдыры. Атаң Әбілпейіз бен әулеттері Марайым уәзір қолынан қаза тауып шейіт болған, таңда мақшар күнінде одан есебін өздері алады. Қазіргі Бұхараның ханы Аталық Данияр – халқының қалауымен қойылған хан. Ол халыққа бақ болды, хандық соның әулетіне лайық болды, бұған әулие-әнбиелер, шілтендер дұға қылған. Абылай, саған да, сенің әулеттеріңе де қазақтың хандығы аталады, жетеді. Сенің тағдырдың рухы, қырық шілтен жазуынан асып, астамсуыңның алды тұйық! – деп барып сөйлеп тұрған сөз өшкіндеп, диуана бейнесі ғайып болды. Абылай біртелеп көзін ашса, еш нәрсе жоқ.

	Ол шошынып «я, Алла» деп басын көтеріп алды, таң рауандамаған шақ болса да, үй іші жап-жарық секілді. Басы мең-зең болып, бойы байсал тартып, өне бойы құрыстап отырған сияқты. Ол аз отырған соң орнынан түрегеліп, киініп далаға шықты. Таң шығыстан енді ғана құланиектеп келеді екен, Абылайдың тұрғанын сезген қызметші жігіт те дереу тұра сала дәрет құманын көтеріп, есік алдына дағдылы орнына апарып қойды.

	Абылай бой жазып, әрлі-берлі жүріп біраз сергіді, содан дәрет құманын алып, үйден алыстау өзекшеге түсіп дәрет алды. Қонақүйден шығып азан шақырған Омар молданың азанына алақан жайып «Аллаһу әкбар» деді. Одан соң үйге кіріп жаюлы жайнамазына бас қойып таң намазын оқып алды. Одан далаға шығып біраз жүргенде қызметші шайға шақырды, Абылай үйге қарай аса нарау жүріспен оралды. Байқағанға бір ауыр ойда жүргендей. Бұрынғы таңертеңгі шыққан күннің алауымен алауланып тұратын өңінде бүгін бір түрлі қашқақ, бұзғыл рең басқан өңсіздік бар секілді, үйге кіріп шайға отырса да бұрынғыдан өзгешелеу секілді. Таңертеңгі шайда Абылай хан «бісміллә» деп ата-анасына арнап құран оқыды, ол мұндай құран оқуы бүгін ұдайы үш күн жалғасты. Құран дұғасы бітіп «Аллаһу әкбар» деген соң бір шыны құры шай ішті, аз отырып «ішіңіз» деген ілтипаттармен тағы бір шыны шай ішті, екі тістем ғана нан жеді, сосын шынының бетін басып бас шайқады, одан кейін орда хабаршысына орда әмірлерін шақыруды бұйырды.

	Орда әмірлері жиналған соң Абылай кең толғаныспен отырып, бүгін түнгі көрген-білгенінің бәрін, диуананың айтқандарын түк қоймай айтып шықты. Өзінің де өң-түсі қашып отырғаны көпке мағлұм еді. Абылай хан болғалы қалың қара нөпір жау алдында да ажарланбаса, өңі қашпағанын еске алған жұрт иелері «бұл бір ғажайып іс» деп білісті. Жұрт көңіліне қорқыныш енді. «Бұхара қаласын Баһауиддин әулие қорғайды» деген рауаят аңыздар да бағзыларының естеріне оралды, ілгерідегі диуананың тілін алмай Бұхараға қарай жорық тартқандағы оба ауруының жасақтарға таралып кеткен қорқынышты жәйттері де ауызға алынд. Жұрт көңілін қорқыныш жаулап «осы арадан қайтсақ», «Аллаға сиынып, құдай нәзір жасап қайталық» деген сөздер осы жиналған жұрт қатталарының бәрінің аузына алынды.

	Абылай хан түнеріп үнсіз отыра берді, оның ішкі ойы аласапыранданып кетті. «Әкемнің обалды қастықпен өлген кегін ала алмадым, анам мен перзенттерін түгел қырған жауыздықтың ар-кегі қайда? Жалғыз қалған әулеті мен осы ата-анам және олардың әулеті жөнінде, сірә, не бітірдім?» деп ойлаған сайын қиял теңізі буырқанып басына шықты. Басында астан-кестен дауыл тұрғандай, қанша ойланса да осы қиялдар қайран асыл басын торлап алды да тұрды. Осылайша қиял теңізіне шомып отырып, көзінен алты тарам жас ағып кеткенін де сезбеді.

	Қазыбек би келіп ханның басын сүйеді, көз жасын сүртті, өмір бойы ханның мұңайғанын көрмеген жұрт иелері де көз жастарына ие бола алмады.

	– Тағдырдың жазуынан пендесі қалай аса алады? – деген Омар молданың дуалы ауыз, иманды лебізімен қайта ширап, бойын жинап алған Абылай хан отырған орнынан жеңіл түрегеліп, жұртқа ойлы көзбен мейірлене қарады. Көз оты жайнап тұр.

	– Елге қайталық, түгелдей жиналыңдар, – деп жарлық етті.

	Осымен үш жүздің қазағының атты жасақ қосыны түгел дерлік елге қайтуға бет бұрды, сүйтсе де қосын алды-арты жиырма-отыз шақырымдай болып, хан орда көшінің көшу, қонуымен қарайлас жүріп отырды.

	Қазақ ханы Абылайдың және сол Абылай заманындағы қазақ қоғамындағы Абылай айналасындағы ел-жұрт иелерінің жалпы қазақ атты жасақ қосынының амандығы, сәт-сапары жұрттың ендігі тілегі еді.





XXXIII тарау


	АБЫЛАЙ ХАННЫҢ НАУҚАС ШАҒЫ МЕН ҚАЗАСЫ



	Өмірінің көбі «қазақ халқым» деп ат жалында өткен Абылай ханның бұл күндері жасы жетпістен асқан, көрген рақатынан тартқан азабы көп болған ханның ендігі ойынан ата кегін ала алмағаны, әулетінің ар-кегін қайтара алмағаны жатса-тұрса шықпайтын болды. Тамаққа да тәбеті тартпайтын, еш нәрсеге зауқы соқпайтын болып алды, сүйте жүріп, дене мүшелері әлсіреп, ауру иектеп қалғаны да мәлімденді. Хан орда көші ханның ауырғаны қазақтың барлық жұрт иелеріне, жұрт қатталарына бүкпесіз айтылды. Бұл жай ел иелеріне, жұрт беделділеріне қазақтың би-бектеріне қатты батты. Олар Алладан ханның амандығын тіледі, сауығуын қалап, тілек пен дұғалар оқыды. Қазақтың үш жүзінің ішіндегі ала-құлалықтардың көбін елдің бас билері, қолбасылары, бектері шешетін, аса бір шығаннан шыққандары болмаса ханға айтылмайтын, ханды әурелемеуді көздейтін, ендігісі тіпті де осылай болды. Мұндағылары ханның қайғысын ауырлатпау үшін неғұрлым ханды алаңсыз демалдыру, күту үшін еді. Сүйтсе де, ханның өз өсиеті бойынша сырқатын көбінен жасырған жоқ, жолдағы қалалардың хәкімдері де ести бастады. Ташкент қаласына келгенде Абылай хан дәрігерлердің емдеуі, күту орнында біраз күн қаралды. Дәрі-дәрмектің күші хан жағдайын біраз жақсартса да кеселді түбірінен үзе алмады. Бас емші Төле би мен Қазыбек бидің, Әйтеке бидің оңаша сұхбатында қолынан келмегенін ашық айтты, бас шайқап көп отырды, «Ең абзалы – ханға жақсы күтім қажет» деп тынды. Оған бұл орында күтім көріп жата берудің соңы қалай боларына екі ойлы болған билер ханның емеурініне бақты. Хан ілгерілеп жылжуды, Алла бұйырса, Түркістан қаласына жетуді көкседі.

	Қазақ қосынының Шымкент маңында тұрақтап тұруы жарлық етілді, бірақ қосынның жартысынан көбі елге суыт қайтарылды. Шымкент әкімі Абылай ханның халінен хабар алған соң өзінің әмір, сардарларынан аз адам алып алдынан қарсы ала шықты. Алыстан аттарынан түсіп, тағзым жасап келіп, ханға сәлем беріп, ізет, құрмет білдірді, жайлы орын даярлап қойғанын айтып, ағынан ақтарылды. Абылай ханның тек бас изеп қойғанының өзі әкімге медеу болды. Қаланың бүкіл қонақ жай, бау-бақшаларын босатып, бай-манаптардың қолын қусыртып, неше мыңдаған қой, ірі қараларды сойғызып, қазақтың қалың атты жасақ қосынын күттірді. Хан бірнеше күнде бұл жайтты біліп, жасақтардың жолға шығуын, жол бойы өз тұрмыстарын өздері қамдауын жарлық етті. Ал өзі қанша күтімге алынса да сырқаты күн сайын ауырлап бара жатқанын білді, жолдағыларды да әурелегісі келмеді.

	Абылай хан ордасы Шымкенттен көшкен соң жылжи жүріп Арыс өзенінің бойына жетті. Ханның Түркістан қаласына жетсем деген ойы іске асар жөні жоқтай сезілді. Хан да енді жүрер халінің қалмағанын шамалады, бірге келе жатқан дәрігерлер де: «Ендігәрі ханды жол сапарына салу артық михнат!» – десті. Арыстың жағасына келіп ірге жайып, қоныс алған хан ордасы осы орынға орнығып отырар қалыпқа түсті. Қосынның көп бөлігін таратты, үш жүзден бірнеше мыңдаған сұрыпталған жасақ осы Арыс бойынан үй тігіп ірге бекітті. Хан: «Осы арадан қорған салып ордаға лайық қоныс бекітіңдер!» – деді. Хан ордасы көші қауіпсіз тұруға орнықты, кейін бұл ара тарихта «Абылай хан қорғаны» деген атпен аталып қалды.

	Хан:

	– Осы қорғанда жатып емделейін, дәм-тұзым таусылмаса, сауықсам Түркістанға сонан соң барармын, Көкшетауға да барармын, лайым солай болғай. Егер де дәмтұзым таусылып ажал жетсе, Түркістанға апарып Әзірет сұлтанның оң жағынан орын алып жерлеулеріңді күтемін! – деді. Мұны естіп тұрған ел иелері, жұрт қатталары ауыздары сөзге келмей егіліп-егіліп кетті. Хан оларға қарап басын шайқап қол ишарасын жасады, бұны жұрт иелері «Хан біздің мұндай боркемік, егілгіш болуымызды сөкті» деп түсінді. Жастарын тыйып, белдерін бекітіп, жасақтарды жедел еңбек қимылына ұйыстырды, хан қорғаны бес күнге қалмай салынып болды. Одан соң Арыс жағасынан балшық үйлер салынып, балшық үйлер әр-әр жерден бой көтерді. Халық қамы, ел жағдайына қарай осылайша Арыс өзені жағасында тіршілік қимылы қызу думанды өтіп жатты.

	Үш жүздің жұрт жақсыларына хабарланды. Көкшетауға арнаулы адам да кетті, жұрт жақсылары жиналып, ханның халін көзбен көріп, көз жастарын көлдетті. Көбісі өзін ұстай алмай қалса да көз жастарын ханға көрсетпей сыртта төкті. Олардың көз жасы тыйылып, өздерін бекіткенше ханның қасына кіргізбеді. Омар молда «Адам аяғы ауыр болады, көз жасы тіпті ауыр болады» деген соң сонша көп халыққа төбе билер түсінік жасады, «Хан қазірше жақсы, емделуде, сіздердің ханның көңілін сұрай келгендеріңіз бір-бірлеп аты-жөндеріңізбен ханға айтылып жатыр. Хан сіздерге дән риза, рахмет алғысын арнады», – деп жар салды. Ішінара хан алдына кіріп шықпаса болмас деген санаулы адамдар ғана кіруге рұқсат етілді. «Олар да босаңсымай, жыламай кіріп шығады. Ханның көңілін көңілді сөздермен ғана сұрайды» деп тәртіптелді.

	Бұқар жырау осындай хабарды тым ұзақта, Жетісуда жүргенінде естіген-ді. Естігеннен тартып, қатты абыржып, қашан келіп ханның халін көзімен көрмей көңілі тынбас болды. Жасы ұлғайған адамды сонша алыс жолдан Арыс өзені бойына жеткізу де күш еді, сөйтсе де көп талаптанып қасындағы жас жігіт балаларына «Абылай ханның қасына тез жеткізіңдер» деп салмақ салды.

	Қарт жырау хан қасында болған шақтарында ханға бір жағынан ақылшы, бір жағынан әділеттің ақ тілекті жыршы құсы болып, ханның көңілін сергітіп, оң-солын қалтқысыз көріп, біліп отыруына жебеуші болатын еді. Абылай хан да мұндай дарынды, талант иесін тым жоғары бағалаған-ды, тек кейінгі кездерде қарт жыраудың жасының тым ұлғайғанына қарап: «Көбірек ел ішінде, отбасыңыздың күтімінде болыңыз», – деп өз маңында көп бола бермеуіне рұқсат еткен. Көкшетаудан сыртқа шығар кездерінде жыраудың жай-күйінің келмей қаларынан алаңдап, тіпті де өз отбасынан алыстамауын, жақсы күтінуін табыстаған-ды.

	Абылай ханды өз көзімен көріп, көңілін сұрамай көңілі тынбайтынын білген қарт жыраудың отбасы мен ауыл, аймағы қасына жай-күйіне қарап алып жүретін іскер, тіс қақты адамдардан қосып, тақымына жаққан жайлы атпен жолға салған, жолда қарт жыраудың жай-күйіне қарап алып жүрген жолсеріктері межелі уақыттарында Арыс өзені бойына да келді.

	Жыраудың шаршап, атсоқты болып жеткен күйін көрген Қаз дауысты Қазыбек би алдынан шығып, атын ұстап, аттан қолтықтап түсіріп алды. Кең тынысты әсем жасау-жабдықты киіз үйге жайлап демалдырды. «Ханды көрем, көңілін сұраймын» деп дегбірсізденгеніне жібермеді. «Хан қазір ұйықтап демалып жатыр, оянған соң сіз келді деп айтамыз, өзі рұқсат еткенде кіресіз», – деп тоқтатты. Ақыры бесін ауа жеткен жырауды Қазыбек би қонағасын беріп, қымыз-шұбатымен сусындатып, ұйқысын қандырып таңға шығарды. Таңертең сыртқа шығып қарт қырандай алыстарға көз тастап сергіді, таңертеңгі шайда жырау биге қадала қарап отырып:

	– Бүгін, мына сәрсенбінің сәтінде ханның қасына кіргізіңдер, мен ханды қатты сағындым. «Көңіл сұраған көңілге жақсы» деген ғой, сағыныш сарығым көріп көзайым болмай басылар емес, құдай аузыма салғанын айтып, ханға қайрат берейін, ауруға қарсы қайраттың болуының өзі бір ем, – деді.

	Би:

	– Жырау аға, түсіндім көңіліңізді, көз жасы көңіл бұзады, ханның көңілін көтеріп, жырлап шығарсыз, – деп, жырауды хан жатқан ханның ордалы үйіне қарай бастады.

	Абылай ханға таңертең Бұқар жыраудың амандаса, көңіл сұрай келгені Төле би арқылы айтылған, хан:

	– Е, қарт жырау-ай, қайдан жетті екен? – деп басын құсжастықтан сәл көтеріп: – Кірсін менің қасыма, көп тостырып қоймаңдар, – деген.

	Қарт жырау кіргенде хан басын сүйеумен көтеріп тікшелене отырып, жырауға баяу үнмен «Ассалаумағалайкүм!» деді. Жырау өзін ханнан жасының үлкендігіне қарап «аға» салауатында сияқты болатын-ды.

	– Уағалайкүмассалам, тақсыр, хан ием, – деп ханға тағзым етті. Хан басын шайқады, сосын ханның алдына келіп, қайқы бас сырлы ағаш төсекке сүйене отырып ханның қолын алды. Екі қолының үстінен, маңдайынан сүйді. Хан да оң қолын икемдеп барып жыраудың оң қолынан ұстап сүйді, сосын төр жақта ілулі тұрған домбыраны жыраудың қолына бергізді. Жырау домбыраның құлақ бұрауын теңшеп алды да, ханға емірене қарап отырып, амандық, көңіл сұрау мазмұндарынан бастап, баяу қоңыр үнімен желдірте жөнелді.

	Есік, түңлік ашылып тасталған, хан жатқан алты қанат кең үйге аса маңызды адамдар ғана хан мен жыраудың бас қосқан құрметіне, ханның «келіңдер» деуімен кіріп отырған. Үш жүздің төбе билері мен бас қолбасы батырлары қатарлы адамдар бұл басқосуды аса маңызды, қайта келмес сәтті шақ деп түйген. Жырау жырлап кетті, ұзақ толғады, содан тек адамдар есінде жатталып кейінгілерге жеткені:



	– Қайғысыз ұйқы ұйықтатқан ханым-ай!

	Қайырусыз жылқы жусатқан ханым-ай!

	Қайтарып жауды ықтатқан ханым-ай!

	Қалыңсыз сұлу құштырған ханым-ай!

	Үш жүзден үш жүз кісі құрбан қылсам,

	Қалар ма шыбын жаның-ай! Ханым-ай!..



	– деп барып домбыра тынды. Жырау Абылай ханға ұмсына қарады, онысы осы айтқан толғауым хан құлағына жақты ма екен дегені еді. Жыраудың толғауы ханға да, тыңдаушы қазақтың осы отырған ел иесі басшыларына да майдай жаққан секілді. Ханның жүзіне біраз жылу жүгіріп, ақ болатын айдай болып кеткен екі бетінің ұшы қызғылт тарта қалыпты. Хан мен қарт жыраудан көз алмай отырған осы үйдегі он шақты адамның бәрі күлімсіреп, жүздеріне күлкі үйіріліп ханға да, қарт жырауға да сүйсіне қарасып отыр екен.

	Қарт жырауға күлімсіреп қараған Абылай хан сөз қатпақ болды. Ол оң қолын жастыққа шынтақтап, басын тірей отырып сөйледі. Дауысы баяу, үзіп-үзіп сөйледі:

	– Е, асылым, аға жырауым-ай! Мен тұрмақ, ақ пайғамбардан да қалған бұл дүние, бір есептен менде арман жоқ, үш жүздің қазағы бірлікте болды, жауын жеңді, ынтымақтың дәмін татты, – деп отырғандарға қарап саусақтарын жазып барып жұдырығын жұмды. Бұл, әрине, үш жүздің қазағы ынтымақты болыңдар, жұдырықтай жұмыла біліңдер дегені екені бәріне аян еді.

	– Мен жыраудың асыл сөзіне ішім жылып, көңілім көтерілді. Көңілдің бұлтын ашып, кірін кетірер жұбанышым-ай. Аман бол! – деп жыраудың қолын алды, оған қадала қарап жатты...

	Қазыбек би жұртты далаға шығарды, жырау да шығып демалыс үйіне беттеді. Абылай хан жырау есіктен шыққанша соңынан көз алмай қимастықпен қарап жатты да:

	– Е, қайран қарт қыраным-ай! Менен қалып әлдекімге жырау боларсың! – деп естілер-естілмес күбірмен ғана сүйеумен жайланып жатты.

	Мүмкін бұл ханның жыраумен ең соңғы қоштасуы болар ма?!

	Ханның науқас хабарын айтуға Көкшетауға да арнайы адам кеткен-ді. Уәли сұлтан әке жағдайын әбден ұғысты, іштей қатты күйзелсе де мұндағы ел иесі өзі екенін есіне алды. Уақытша болса да орда қарауыл, күзетін беріктеп, жауапты адамдар бекітті. Қарауылдың атты адамдарын алдымен аттандырды, өзі де алда жүрді, алыс жол жағдайына қарап, Қарлығаш ханым мен Қалиман ханымды жолсерік әйелдерімен қос-қостан қос жирен саңлақтарға жеккен пәуескелермен арнайы қызметкерлер алып жүрді. Олар келгенде ханның халі тым нашарлау болса да басын құсжастықтан көтеріп, Уәли ханның ізет-құрмет, сәлемін алды. «Ел-жұрт аман ба?» дегенге тілі үзіп-үзіп әрең келді. Ерні кеберсіп, тілі аузына сыймай тұр еді. Уәли хан оң қолымен берген қайнақ судан екі қасық жұтып қайта орнына жантайды.

	Ханымдар келгенде де басын көтеріп, олардың иіліп тағзым етіп сәлем бергеніне бас изеді, ұсынған қолдарын алып маңдайына басты. Ханымдардың үлбіреген аппақ сүйрік саусақтары етсізденіп, жүздері ашаңдап, кәрілікке бой ұрғанын байқады. Қалиман кіші ханым болғандықтан әлі де манаурап гүл атып тұр. Екі саусағын бірден-бірден шығарды, бұны олар «екеуің қасымда кезек бірден-бірден тұрыңдар» дегені деп түсінді. Өзі де осылай болды.

	Абылай хан осы хан қорғанында жыл он екі ай жатты. Халықтың күні-түні болған күтім, құрметі хан сырқатын күн сайын асқындырмаса бәсеңдете алмады. Аралықта біраз ес жиғандай болғанда оңашада Омар молдаға айтып мына сөздерді жаздырды:

	– Төбе билер, бас батырлар, мен тағыма Уәли ханның отыруын белгілегем. Көкшетаудағы ордада құжат сандығымда жазба құжатым бар, соған қараңдар, – деп жаздырып соңына қолын дірілдетіп жатып атын өзі жазды. Бұл хатты Омар молда төбе билерге, бас батырларға Қазыбек би арқылы тапсырды. Олар ақылдаса келіп, Уәли ханмен оңаша сұхбаттасып, ханның өткенде оған оңашада айтқан, табыстаған сөздерін ұқты. Сосын:

	– Хан сырқат кезде хандықты Уәли хан атқара береді, – деп жұрт қатталарына, жұртқа ашық жарлық етті.

	Үш жүздің ел иелері Уәли ханмен ақылдаса келіп, аса зор толғаныстар жасады. «Қазақтың хал-жайы қазір аса орнықты, тыныш, ынтымақты, сыртқы қауіп-қатерден алаңсыз, бейбіт, бейғам бір бақытты дәуірде тұр. «Бозторғай қой үстіне жұмыртқалаған» бақытты заманда, халық аузында айтылғандай, «Абылай хан заманында тұрмыз» десті. Енді мына сырқат үстінде қадірлі, қасиетті ханымыздың алаңсыз емделіп, күтімделуі – бізге борыш. Сүйтсе де ханымыз мынадай екі дүниенің арасында жатқанда, Алла аузын тілге келтірсе, бір ауыз болса да өсиетін тыңдап қалу бәріміз үшін, мынау қалың қазақ үшін мақсұт еді» деп кеңесті. Олар қорған төбеде осылай сұхбат құрып отырғанда олардың топ ортасына арнайы іздеп жүріп Бұқар жырау тағы да келді. Қарт жырау ханның қасынан алыс кете алмай жақын маңдағы ауылдарда күтімде еді. Ол бүгінде Абылайдың халінің күн сайын нашарлағанын естіп, «тым болмаса сырттай ұғысып қайтармын» деген оймен келген. Ол өткендегіден кейін ханның қасына кіруге рұқсат ала алмаған, тек оқта-текте келіп, сыртынан төбе билерден әбден сұрап ұғысып қайтып тұрған болатын.

	Отырған жұрт қатталары түгелдей орындарынан тұрып барып сәлем беріп қарсы алды, қол берісіп ізет-құрмет жасады. Төле би мен Қазыбек би қарт жырауды қапсыра құшақтап, ұзақ-ұзақ тұрып амандасты. Жырау орнығып отырған соң жұрт әр қырынан сөз қозғап отырып, жыраудың өткен жылдардың бір көңілді күндерінде Көкшетаудағы хан ордасында Абылай ханның талабы бойынша жырлап берген жыр толғауын тағы бір айтып беріңіз деген талаптарын қойды.

	Жырау жұрттың мұнысы қасиетті хан хал үстінде жатқанда ханның өткенгі тағылымды тарихтарын еске алып, ханға тағзым етпек болғандары шығар деп білді. Сосын томағасын тартқан қарт қырандай қырланып, ел-жұртынан шабыт алып, шалқып ұшқандай қанаттана қалды, тамағын сәл кенеп қойып:

	– Е, онда да ханның аялы алақаны ғой, менің маңдайымнан сылап, томағамды тартып, биікке самғатқан... – деп бір қозғалып қойды. – Е, онда былай жырланған еді-ау! Осы отырған көбің барсың сонда. Ал ендеше, – деп көсіле жөнелді.



	– Оу, Қалданменен ұрысып,

	Жеті күндей жүрісіп,

	Сондағы жолдас адамдар:

	Қаракерей Қабанбай,

	Қанжығалы Бөгенбай,

	Шақшақұлы Жәнібек,

	Сіргелі қара Тілеуке,

	Қарақалпақ Құлашбек,

	Тікеден шыққан Естербек,

	Шапырашты Наурызбай,

	Құдаменді Жібекбай қасында,

	Бақ-дәулеті басына,

	Серкебай мен Шүйбекбай,

	Таңсыққожа Мамыт бар,

	Қасқараұлы Молдабай,

	Қатардан жақсы қалдырмай,

	Айнақұл Бәти ішінде

	Өңкей батыр жылысып,

	Абылай салды жарлықты,

	Қалдан ханды қашырып,

	Шеп салған жерін бұздырып,

	Ұрысты қатты қыздырып,

	Қасымқанның шешесін хан

	Абылай алған-ды,

	Жәбірлеген қалмаққа

	Тырнағын қатты батырды.

	Бұзылып қалмақ кеткен соң

	Өңкей батыр жиыл деп,

	Хан Абылай шақырды,

	Бір төбеге жиылды,

	Құм төбедей үйілді,

	Бөліске олжа түссін деп,

	Хан Абылай бұйырды,

	Дүниеден шықпай мініңіз,

	Алтын тақтың үстінде,

	Үш жүздің басын құрадың.

	Жетім менен жесірге

	Ешбір жаман қылмадың,

	Әділдікпен жүрдіңіз,

	Әдепті іске кірдіңіз.

	Арманың бар ма, хан ием,

	Мәртебелі төбеге

	Жауыңды алып жайладың,

	Жеті күн кіріп ұрысқа,

	Ұрысқа басың байладың,

	Айтар сөзім осы дүр,

	Ақылың бар хан едің,

	Бұның түбін ойлағын!



	Жырау осылайша өткендегі Көкшетаудағы толғауын есіне алып бір тоқтады. Қарт жыраудың Абылай алдында өткенде Көкшетаудағы бұл толғауын содан кейін талапты жақ – өлеңші, жыршы жастар жаттап алып, әр жерде әндете домбыраға қосып айтып жүретін болған. Бұл жолы тыңдаған жұрт иелері Абылайдың халқы үшін қамыға қан кеше жүріп өткерген өмірінен тағы бір жол жинақы мән-мәзір алғандай болып, қарт жыраудың асыл сөз, айшықты үнінен сусындады. Жырауға ризалық айтып, жігерлене түскендерін байқатып отыр.

	Қазыбек би жыраудың әлдеқайда айтқан, айтқанда да Абылай ханның өзі қолқалап айтқызған, онда тіпті өзіне қаратып айтқызған бір жырын тағы да қолқалады. Мән-мазмұны қатын алу жайында болған-ды.

	– Осыны айта аласыз ба? Есіңізге түсті ме? – деп қадала талап қойды. Жырау басын изеп қойып:

	– Айтпағанда, мені қартайып ұмытшақ болды ғой деп тұрсыңдар ма! – деді де тағы бір жол жырлап кетті:



	– Әй, Абылай, Абылай,

	Қатын алма қарадан,

	Қара тумас сарадан,

	Қатын алсаң қарадан,

	Алды кетпес баладан,

	Арты кетпес жаладан,

	Төре берер ұл тумас,

	Аузы кетпес парадан,

	Мал жинасаң қойдан жи,

	Майы кетпес шарадан,

	Ит жинасаң сырттан жи,

	Қойды бермес қорадан,

	Аталыдан би қойсаң,

	Адаспас жол-жорадан,

	Атасыздан би қойсаң,

	Босамас аузы парадан,

	Ағар дария, су кешпес,

	Қалмақтан алсаң маһым бір зайып,

	Сүйегіңді жоғалтпас,

	Отының болсын жантақтан,

	Қатының болсын қалмақтан,

	Қосының болсын қазақтан,

	Сегіз қиыр шартараптан,

	Төрт құбылаңды түгел қып,

	Төріңде жатып салмақтан,18



	– деп барып тоқтады. Содан қарт жырау кеудесін кере кең тыныстап отырды да:

	– Е, бұлардың бәрі де өз кезінде қамқор ханымыздың, данышпан хан иеміздің арқасында хан иемізге арқаланып айтылған өмірдің бейнелері ғой, қарақтарым, уһ, жаным-ай! Енді сол хан иеміздің халін көзбен тағы бір жол нәсіп болса көрейін деп келдім. Алла қазаққа рахым қылса хан иеміз әлі де бірер он жыл жасаса деген ақ ниет, ақ тілеуіммен келдім, – деп көзіне іркілген жас моншағын сұқ саусағымен алып шертіп жіберді...

	Осыдан кейін жиылған жұрт иелері ақыл қосып, ең басты адамдардан бірнешеуі ғана ханға кіріп, халін көрмек болды. Халін көре отырып, ханның халі жақсырақ болса ханнан соңғы өсиет алып қалуды ойласты. Өйткені ханға қарап жатқан қарт шипагер мен Омар молда «ханның осы жетінің бейсенбі жұмасына сапар шегуі мүмкін» дегенді жексенбі күні ескерткен-ді. Соған бүгін сәрсенбінің сәтіне қорған төбесінде ханның жүзін қалай көреміз, не сөздер айтамыз деп отырғандары болатын. Ханның алдына жұрт иелерінен алты адам кірді. Бұрын қасында Уәли хан, Омар молда, Қарлығаш ханым, Қалиман ханым бар екен, хан бүгін ерекше сергек екен, жастықтан Қарлығаштың сүйемелімен-ақ басын көтеріп, арт жағына қойылған сүйеуге сүйеніп отырды. Есіктен бір-бірлеп әдеппен кіргендердің бәр-бәріне де жылы шыраймен тесіле-тесіле қарады. Сәлемдерін алып, тағзымдарына бас изеп, ұсынған қолдарын алды. Бәрінің де айтары барын білгендей оларға ұмсына қарап отырды. Бәрі жан-жақтан сөйлеуді ханға ауырлық болар деп ойласқан олар сөзді тек Қаз дауысты Қазыбек биге ғана берді.

	Ол:

	– Тақсыр, хан ием! Тәуірленіп қалыпсыз, сізді мазаламайық деп көптен бері сөз сұрай алмадық, өсиетіңізді тыңдағалы келдік! – дегенді айтып тынып тұрып қалды. Қанша шешен болғанымен ханның мынадай халін соңғы өсиетіңізді айтыңыз деуге бидің де аузы бармады. Осы екі ауыз сөзді де ділінен де, тілінен де әзер шығарғаны баршасына мәлім еді.

	Абылай хан жантайды, болымсыз ғана езу тартып жатыр. Жантайып жатқан бойы сөйледі:

	– Е, ғазиз би, қолбасыларым, өлінің тілін тірі алмайды деуші еді ғой, өсиет сөз айтылып болған, Уәли хан туралы менің жазып, мөр басқанымды білдіңдер, оны орда кеңесінде талқылаңдар, – деп біраз үнсіз қалды. Аз тыныстап алып сөзін қайта жалғады. – Қазақ елдігін сақтап, хандығын қорғап, ел қатарлы тұрамын десе, бір ғана адамның аузына қарасын, оның кемшін жерін көмекшілер ақылмен толықтасын! Күш бірлікте, егер қазақ алды-алдына бөлектенсе, әуелден ақырға шейін ешкімнен де теңдік ала алмайды, қайта бодан болады. Сөзім осы! – деп барып көзін бір ашып, бір жұмып жата берді. Ханның осы айтқан сөздерге ентігіп тоқтап қалғанын барлығы да білді. Олар ханнан қайта сөз сұрамады, сұраса да, сұрамаса да, ханды қия алмай ауыр шай қайнатымдай уақыт күтіп отырды, хан қайта басын көтермек болып еді, Қарлығаш ханым мен Қалиман ханым екі жағынан жауырынынан сүйеп, демеп басын көтертті. Уәли ханның мына келген адамдармен бірге күтіп отырғанын көрді. Ханның бетінің бері қайтпасын шамалаған мына адамдардың жүздері сынық тарта берді, көз шанақтарын торлаған бусанған боз булар бар еді. Абылай ханның қос жанары кенет нұрланып, бәріне бір қарап алып тағы да біраз сөйледі:

	– Е, дәм-тұз бітті, Алла аманатын алады, оған пенденің лажы жоқ! Құр қайғыдан, бордай егілуден не пайда? Менің артымды жөнелту өз лайығында болсын, сүйегімді Әзірет сұлтан мазарына апарып Түркістандағы Қожа Ахмет Яссауи кесенесінің оң жағына қойыңдар, – деді де жастығына қайта жантайды. Сосын «бісміллә рахыман рахым, калима-тайба...» деп дауысы шығар-шықпас болып иман айтып жатты. Омар молда бұл үйде отырғандардың енді ханға демалу орайын беруін ескертті.

	Ханның алтын арайлы жүзін енді көре алмаспыз, тірі көре алмаспыз деп түйген олар іштерінен «хош, хош» айтып далаға шықты. Далада күтіп тұрған жұрт қатталары көп еді, олардың кіруіне рұқсат болмады. Олар ханның қасынан шыққандарды қоршалады, Қазыбек бидің меңзеуімен мұнда бар адамдар қорған төбеге жиналып отырды. Хан қасына барып шыққан жұрт иелері ханның хал-жайын ұқты, айтқан сөздерін бір-бірлеп құлақтарына құйды. Отырған жұрттың бәрі Абылай хан шығып отыратын, халі келгенде сүйеумен де шығып азырақ отырып түсетіні көтеріңкі төбешіктен топырақ алып көздеріне сүртті. Үндерін шығармай өздерін босатып, жия алмай көз жастарын төгумен болды.

	Екінті намаз оқылып, іңір қараңғылығына айнала бере ханның қиналыссыз, күлімсіреп жатып жан үзгені алдымен Омар молдаға мәлім болды, ол Уәли ханды серік етіп, жұмсақ қолдарымен қас-қабағын уқалап, қол-аяғын созып өз-өз орындарына келтірді. Иегін таңып болған соң Уәли ханның ендігәрі төзе алмай дауысы шығып кеткенін өзі де сезбей қалды. Омар молда Уәли ханды жетелеп тысқа шығарып, оңаша үйге «бара тұрыңыз» деді де, «оңаша үйлерде күтіп отырған ханымдарға, жұрт иелеріне айтыңдар. Хан ием мәңгілік тұрағына аттанып кетті деңдер», – деді де өз көз жасының да ерік бермей ақбурыл сақалынан тамшылап жерге түскенін білді. «Жұрт қатты дауыс шығармасын, басыңқы үнмен жыласын!» дегенді үнсіз егіліп бара жатқан Уәли ханның ту сыртынан айтып қалды.

	Ендігі жұмыстар жұрт иелерінің басқаруында жүріп жатты. Бейсенбінің таңында жұрт иелері Уәли ханның алдына барды. Уәлихан жұрт иелерін көрген соң тіпті де өксігін баса алмай өксіп жатқан орнынан басын көтере алмады. Әуелгі сөзді тағы сол Қаз дауысты Қазыбек би бастады. Ол алдымен бойын бекітіп, өз көз жасын тыйды, қайрат-жігерін жанып, өз ауызын дана, дірілсіз сөйлеуге бейімделді. Сонан соң:

	– Е, Уәли хан, ендігі хан иеміз өзіңсің, мына ата ханымыз, хан иеміз Абылай жалғыз сенің ғана әкең емес, үш жүздің қазағының қамқор атасы еді, нағыз жетім біз болдық! Алланың алған пендесін жылаумен, қайғырумен пәни дүниеге қайтарып әкелу еш уақытта да мүмкін емес. Ілгеріден бергі дүниеден өткен жақсы-жаман пендесінің ешбірі де бақидан пәниге қайтып келген емес, болмасқа болаттан берік бол деп осындайды айтқан. Енді басыңды көтер, беліңді бу, елің жиналып келді, қараша хан аузына қарайды, баба хан иемізді өмірлік құтты орнына қондыруға қамданайық! – деп сан қиян жолдардан өткен, қабырғалы дана би дауысын көтере-көтере шығарып, Уәли ханға да, басқа да қайғыдан егіліп тұрғандарға да қайрат-жігер бере сөйледі. Уәли хан да басын көтеріп, ел-жұрттың көңіл айту сөздерін қабыл алды.

	– Атаңыз жас шағында-ақ хандық құрып, қазаққа бас болған, енді сіз атаңыздың жолын ұстанып мына бізге бас болдыңыз, – деп Төле би де Қазыбек сөзін жалғады. Уәли хан енді өзін бекітіп, біраз жауаптар айтты:

	– Уа, қадірлі елім, айтқандарыңыз рас, балаға ата өлімі мирас! Үш жүздің қазағының басын қосып, өмір бойы қазақтың қамын жеген, бар жауынан ар-кегін алып берген әкемдей болып енді хан тумас! – деп бір тынды да, – Менің босап кеткенімді кешіргейсіздер, – деді. Төле би айтты:

	– Шырағым, Уәли хан, ендігі хан ием! Сөзімді сыйлап тұрсың, оныңа бек разымыз. Хандық ісің ендігі көп келесіне түседі. Әмір Темір патшаның мирасы немере қызы ханымға қалған бір асыл тастың Самарқан қаласында әлі бар екенін естігемыз, мен соған адам жүргізейін, қаншалық мал, пұл кетсе де соны алдырайын. Мәрмәрдай асылдығы гауһарға ұқсас тас деп естіген едік. Ұстасының қолында қалыбы қалған болса, соған ныспыны ойдырып, жаздырып әкеліп хан иеміздің басына мәңгілік белгі етіп орнатайық! – деді. Уәли хан бұл істі лайық тапқан соң Төле би осы істі орындауға адам белгілеп тапсырмалар берді.

	Қаз дауысты Қазыбек бидің бастауында ханды жуындырып, дафын қылуға әр жүз, тайпа, рулардың жұрт иелерінен адам белгілеп, қам қыла бастады. Бесін намазы оқылды, жұрт уақыттың кеш болып қалғанына қарап ханның жаназа намазын жұмаға қалдырды. Жұма күні ханның жаназа намазы оқылды.

	Ханның сүйегін Түркістанға жеткізу үшін көлікке салуға да, арбалап алып жүруге де жұрт көңілі шаппады. Үш жүздің неше-неше мыңдаған жасақтары табыт ағашқа қойып жаяулап, күн-түн тынбай кезектеп жүріп апарамыз, бізге хан иеміздің қарызын өтеуге бұдан басқа жол жоқ десіп көлденеңдеді. Адамның көптігі қара жерді қайыстырады. Хан иеміздің сүйегін, денесін жаяу төрт жігіт төрт жақтан көтеріп алып жүреміз деген бұл ұсыныс хан үшін жасалған сауап болады десіп тұрғандықтан Уәли хан бұған да мақұл деді. Төрт жігіттің бір жолда жаяу көтерер жолы елу метрдей ғана болады екен де бірінен-бірі алмасып толассыз жүре береді екен.

	Хан мәйіті үсті көлеңкеленіп, ауық-ауық суық су шашылып отырып екі тәулік тынбай жүргенде Түркістан қаласына да жетті. Қожа Ахмет Яссауи зиратының оң жағынан қазып дайындалған кең мол бітіп, күтіп тұрған қабірстанға хан сүйегі қойылып, ақым беті топырақпен жабылды.

	Самарқан қаласындағы асыл таста Абылай хан ныспы, туған, өлген жыл уақыты, өз аты, әкесінің аты, хандық құрған уақыты негізінде ойылып жазылып әкеліп қойылды. Үш жүз байталға сатып алған, Төле би әкелдірген бұл гауһар тас қазақтың ханы – Абылай ханның мәңгілік белгісі болып орнатылды. Абылай ханның сүйегін салып әкелген алтындаған табыт Түркістан мешітіне табысталды.

	Қожа Ахмет Яссауи әулиенің қасынан орын берген шырақшы, қожаларға қазақ ел-жұрт иелері көп тартулар берді. Зират басында Түркістан қаласында тұрып көп халық көп күндер аза тұтты, жылап, жоқтап келгендер сонда келіп көрісіп, көңіл айтысып қонақтап, жылап-сықтап бірге аза тұтты. Құран-хатымдар арнап оқылып жатты. Азалық, құран-хатымдық малдар үш жүздің қазағынан қоралап айдап әкеліп сойылып, тұтас Түркістан халқына ас берілді.

	«Ендігі хан иеміз – ханзадамыз Уәли хан», – деген ел иелері Көкшетауға, байырғы хан ордасына жиналуға бет алды. Қаз дауысты Қазыбек би бас болып, Уәли ханды орда әмірлерімен бірге Көкшетауға қарай бастап алып жүрді.

	Уәли ханның Көкшетауға келгенінен хабарланған ел-жұрт талай күндергеше сонда жиналып Уәли ханға, ханымдар мен Абылай ханның басқа балаларына көңіл айта, бата оқи келіп жатты. Көкшетау еліне хан қарауылы, хан орда әмірлері кіші жүздің Әйтеке биі көп малдар әкелдіріп, тағы да құран-хатымдар түсіртіп, бүкіл халыққа ас, нәзір таратты. Сөйтіп қазақтың ханы Абылайды бүкіл қазақ болып, Жаратқан Иесіне табыстап, қазақ болып ханның «жатқан жері жәннат, топырағы торқа болсын» деп тіледі. Артына, бүкіл әулетіне әділ хан тағынан түспесін деген жақсылық, бақ-дәулет тіледі. Ылайым қазақтың осы ақ тілегі, ата арманы ұрпаққа мирас болғай! Бірлік-тірлігі мәңгілік көк шынардай мәуелеп, көк аспанмен бой таласқай!



	2013-2014 жылдар,

	Астана – Құлжа





Notes


	[←1]

Хиуа – Өзбекстан Республикасындағы қала, Әмудария өзенінің сол жақ жағалауына орналасқан, ол тарихи Хорезм мәдениетімен тығыз байланысты. Оның негізі б.з.д. V ғасырда қаланған, ІХ-Х ғасырларда Хорезм мемлекетінің астанасы болған, Шыңғыс хан мен Әмір Темір заманында қиратылып талауға түсті. Хиуаның қайта гүлденген кезі ХVІ ғасырға сәйкес келеді.





[←2]

Түркістан – тарихи қала, қазіргі Оңтүстік Қазақстан облысындағы Түркістан қаласының орталығы, Сырдарияның оң жақ аңғарында орналасқан, 2000 жылы көне қаланың 1500 жылдығы тойланды. Арабтардың географиялық жазбаларына қарағанда, ІV-X ғасырларда бұл қаланың орнында Шафгар (арабша – «шапага») мекені болған. Бірақ бұдан із қалмаған, ХІІ-ХІV ғасырларда Түркістан Яссы деген атаумен белгілі болды. Қожа Ахмет Иассауидің кесенесі салынған соң түркі халықтарының діни орталығына айналды.





[←3]

Көкшетау – жақпар тасты, орманды, көлді таулар жүйесі. Сарыарқаның солтүстігінде Көкшетау қыраттарының солтүстік-шығыс бөлігіне орналасқан.





[←4]

Маңғышлақ – Каспий теңізінің шығысындағы аумақ.





[←5]

Ұлытау – Қазақстан, Қарағанды облысындағы Ұлытау ауданының орталығы, іргесі 1846 жылы қаланған, Қазан төңкерісіне дейін Ұлытау Ақмола губерниясының Атбасар уезіне қараған, жоңғар шапқыншылығы кезінде үш жүз басшылары осы жерде бас қосып, алқалы жиын өткізгені туралы деректер сақталған.





[←6]

Үргеніш – Бегани деген атпен белгілі болған қала.





[←7]

Саркардар – әскери бастық мағынасында.





[←8]

Қаландар – тіленші, қайыршы мағынасында.





[←9]

Шілтен – киелі бейне, әулие-әнбиелер мәнінде.





[←10]

Қоңтайшы – жоңғар билеушісі мағынасында.





[←11]

Қырғыз манаптары – қырғыз ақсүйек билеушілері мәнінде.





[←12]

Уәж – себеп, сылтау, қисын мағынасында.





[←13]

Нәзір – қайыр, садақа мағынасында.





[←14]

Уәли – әулие мағынасында.





[←15]

Асфаһан – Иранның Асфаһан қаласында соғылған қылыш.





[←16]

Сарт деп бұл жерде өзбектер айтылып отыр.





[←17]

Бачын – Чин патшалығының Ежен ханы.





[←18]

Бұқар жыраудың бұл жырлары «Алтай аясы» журналының 1986 жылғы 2-санынан алынды. Журналға «Бес ғасыр жырлайды» деген кітаптан алынған осы жалғыз ауыз өсиет қазақтың өміріне, ұрпағының өміріне жетерліктей еді.





