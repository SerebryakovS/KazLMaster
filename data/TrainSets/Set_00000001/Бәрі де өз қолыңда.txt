	Серікбай Бисекеев

	Бәрі де өз қолыңда





	«Бәрі де өз қолыңда» кітабында танымал бизнесмен Серікбай Бисекеев өзінің жетістікке жетуіне көмектескен өмірлік ұстанымдарын жазды. Автор оқырмандармен ашық әңгімелеседі, өз өміріндегі жәйттарды бүкпесіз жайып салады, жетістікке жету құпияларымен бөліседі, ісін жаңадан бастаған кәсіпкерлерге кеңестер береді.

	Кітап қазіргі менеджерлерге, бизнесті енді ғана бастағандар мен өз кәсібі жайлы армандайтын немесе өмірден өз жолын іздеген адамдардың қажеттілігіне жарайды.





ПІКІРЛЕР




	«Серікбайдың кітабын оқып отырып, оның өзім жайлы екенін түсіндім. Бизнесті бастағанымда дәл осындай сәттерді бастан кешірдім, оның әрбір сөзіне қосыламын: «Армандаңыз және күн сайын сол мақсатыңызға жақындататын қадам жасаңыз. Көздеген нәтижеге жету үшін осының өзі жеткілікті болмақ».

	Шынымды айтсам, Серікбай маған кітабын оқуға бергенде: «ісі өрге домалаған, алайда орта жолға келген кәсіпкерге кітап жазып, осылайша қандай да бір қорытынды жасаудың не керегі бар?» деп ойлағанмын. Бірақ кітаптың басын оқып, қызығып, оған кіріп кеткенім соншалықты, алғашқы 30 бетін басып шығарып, 12 және 15 жастағы кіші ұлдарыма оқуға бердім. Оларға мұнда жазылған дүниелерді білу өте маңызды!

	Ал кітапты соңына дейін оқып шығып, оны өз әріптестерім мен серіктестеріме сыйлаймын деген ойға келдім. Себебі, онан оқып-білетініміз мол және өткенді еске алатынымыз көп»

	Олег Хусаенов

	«Ресейдің жыл кәсіпкері-2009»,

	«Атлант-М» халықаралық автомобиль холдингінің негізін қалаушы және PEF «Зубр Капитал» басқарушы компаниясының жетекшісі



	«Табысты кәсіпкер болу үшін менеджмент пен маркетинг бойынша кітаптарды оқып шығу аздық етеді. Ақша, байланыс, биліктің болуы да жеткіліксіз. Одан да үлкені – арман мен қанаттандыратын идея және өз-өзіңе мол сенім керек! Осының бәрі Серікбай Бисекеевтің «Бәрі де өз қолыңда» кітабында бар. Ол сізге табысты өмірді дәл бүтін бастауға түрткі болып, ынталандырады. Оқыңыздар, армандаңыздар, батыл болыңыздар және өз өздеріңізге сеніңіздер!».

	Самвел Аветисян

	жетекші ресейлік маркетолог және брендмейкер,

	«Архидея» маркетингтік компаниясының басқарушы серіктесі, «Синергия» университетінің маркетинг және брендинг кафедрасының меңгерушісі



	«Кәсіпкерлердің бизнес және өмір жайында жазған кітаптарын оқығанды жақсы көремін. Алайда, Серікбай Бисекеевтің кітабы жеке кітапханамнан айрықша орын алатын болады. Бұл іс жүзінде жарамды кеңестері көп, үлкен әрі сапалы еңбек қана емес, сондай-ақ 90-шы жылдардағы қиын-қыстау заманда ісін бастаған және бизнесте де, адам ретінде дамуда да үлкен нәтижелерге қол жеткізген менің отандасымның басынан кешкендері. Бүгінде оның жолы кәсіпкер болғысы келетін, алайда ісін неден бастарын білмей жүрген мыңдаған жас қазақстандыққа үлгі бола алады. Бұл кітапты оқып шығып, көптеген адамдар өз пайдасына жарайтын жауаптар алады.

	Және кітаптың балаларымызды тәрбиелеуде үлкен оң әсер беретінін атап өткім келеді: ол ерік-жігерлерін жану, армандай білу және ұдайы өсу. Барлығымыз балаларымыздың жетістікке жеткенін, бақытты болғанын қалаймыз. Алайда, адам бәріне өз күшімен қол жеткізгенде ғана өзін шын бақытты сезінеді. Мықтылар мұқалмай, тек алға қарай жүреді!».

	Арманжан Байтасов

	бизнесмен, журналист,

	Forbes Kazakhstan журналының баспагері





	Ата-анама арналады.





АЛҒЫ СӨЗ




	Соңғы жылдары мені бизнес-форумдар мен студенттерге арналған дәрістерге спикер ретінде жиі шақырып жүр. Осы кездесулер барысында маған жиі қойылатын сұрақ: «жетістікке қалай жеттіңіз?». Алайда, бар болғаны екі сағаттың ішінде бүкіл ұстанымдарым мен амалдарым жайлы және өмірлік тәжірибем туралы айтып беру мүмкін емес. Осыны түсінген жандар кейін маған ерекше ұсыныс жасады. Яғни студенттер, стартаперлер, кәсіпкерлер, жалпы қай салада болмасын үздік атанғысы келетіндер, сондай-ақ балаларын өз бетімен өмір сүретін, парасатты әрі іскер адам етіп тәрбиелегісі келетін ата-аналардың толғандырған сұрақтарына барынша егжей-тегжейлі жауап беретіндей кітап жазу туралы ұсыныс түсті.

	Менің бала кезімнен ұстанатын қағидам – «жан аямай, жарық шаш, оныңа сый дәметпе» деген сыныбымыздың ұраны. Сондықтан жастарға дұрыс бағытты таңдап, табысты болуына көмектесуді өзімнің жеке миссиям деп білемін.

	Бұл кітапта ата-анам мен тәлімгерлерімнің мені қалай тәрбиелегені және бала кезімнен бойыма сіңген қандай құндылықтардың тұлға болып қалыптасуыма септігін тигізгені туралы сөз етемін. Ең бастысы, кәсіптерімді кезінде қалай бастағаным, қайда оқығаным, жетістіктерімді қалайша жоспарлағаным, сондай-ақ қандай қателіктерге бой алдырғаным (сіздер оларды қайталамассыздар деп үміттенемін) туралы бүкпесіз айтып беремін.

	Мен әрдайым өзгелерге талап қоймас бұрын, алдымен ондай қасиетті өз бойымнан іздеймін. Сондықтан студенттермен немесе кәсіпкерлермен кездескенде «табысты бизнесті қалай құру керек?» деп сұрағанда, аудиториядағыларға «осындағы қайсысың күнделік толтырасыңдар?» деген қарсы сауал қоямын. Әдетте жиналғандардың 5-10 пайызы ғана қол көтереді. Біле білсеңіздер, тұлға болып қалыптасуда күнделіктің пайдасы зор. Әр күнінің қалай өткенін қағаз бетіне түсіріп отыратындар, өзгелерге қарағанда нәтижеге тезірек қол жеткізеді.

	Маған өзімнің тәжірибем көрсеткендей, жетістікке жетудегі негізгі құрал әрі сізге бақытты болуға көмектесетін, ол – жоспарлау. Ал бақыттың дәмін адам сүйікті ісімен айналысқанда, дені сау болып, жақындарымен және достарымен тілдесіп, жаны жадырағанда, әріптестердің, достардың, туыстардың сенімі мен құрметіне лайық болғанда ғана шынайы сезінеді. Мен адамның бақыты – барлық саладағы үйлесімділік пен шаттықта деген пікірдемін. Сондықтан «Жетістікке жету Күнделігінің» көмегімен өмірде тепе-теңдікке қол жеткізуге кеңес беремін. Мұндай күнделікті өз басым 12 жасымнан бастап жазып келемін.

	Ойлаңызшы, Қостанай облысының Қамысты ауылынан шыққан қазақтың қарапайым баласы өз компаниясының өнімдері бүкіл әлемдегі ірі корпорациялардың сұранысына ие болып, кейін осы тәжірибесімен жеке кітабы арқылы бөлісуді армандап па еді?!

	Бүгінде мен әлемдегі өмір сүру деңгейі мен бизнес жүргізуге оңтайлы үздік елдердің бірі – Сингапурда тұрамын. Бұл елдің дамуы мен экономикасының қарқынды өсімі көпке үлгі боларлықтай. ARMAN деп аталатын компаниямның штаб-пәтері Сингапурда орналасқан.

	Армандарым мен жетістіктерім жайлы айта отырып, өзімнің басты нәтижем, қажырлы жұмыс пен дұрыс жоспарлаудың көрсеткіші болған ARMAN холдингін мысалға келтіріп отырамын. Холдинг – өнеркәсіптік кәсіпорындарға арналған жедел-технологиялық байланыс өндірісін өз бетімен қолға алған ТМД-дағы алғашқы компаниялардың бірі. Менің арманымнан туған компания биыл өзінің 16 жылдығын атап өтеді. Энергетика және телекоммуникация саласындағы өндіруші әрі жеткізуші болып табылатын, Ресейде, Қазақстанда, Сингапурда, Германияда, БАӘ мен Үндістанда өкілдіктері мен өндіріс орындары бар.

	Әрбір жан шын мәнінде өзі армандаған адамға, тұлғаға айнала алады. Бұлай деуіме менің өмір жолым дәлел бола алады. Себебі, жоқтан бар жасай алдым, дәлірек айтқанда табысты бизнес құра алдым. Көзқарасы ортақ пікірлестер мен экстра санаттағы мамандардың мықты командасын жасақтап, бір мақсатқа жұмылдырдым. Біз бірігіп, әлемде сұранысқа ие жетілген жоғары технологиялы өнімді жасап шығардық. Тәжірибем көрсетіп отырғандай басты актив – ол шикізат немесе ресурстар емес, адамдар және олардың білімі мен кәсіби біліктілігі.

	Менің өмір жолым – сізді армандарыңызға жетуге қанаттандырса, қуанышымда шек болмайды. Демек, менің кітабым бекер жазылған жоқ және осы әлемді жақсартатын табысты адамдардың қатарын толықтыратын дәл сіз болмақсыз!

	Ізгі тілекпен, Серікбай Бисекеев





Балалық шақтың басты сабақтары


	1

Жетістікке жету жолы: Басқалар мақсатсыз өмір сүріп жатқанда, өз өміріңізді жоспарлаңыз. Басқалар ұйықтап жатқанда, жұмыс істеңіз. Өзгелер күмәнданып жүргенде, іске кірісіңіз.





Балалық шақтың басты сабақтары


	Мен барлық күш-жігерін жұмсаған әрбір адамның табысқа жететініне сенімдімін. Егер сіз, «қандай да бір мақсатты бағындырамын» деп, белді бекем бусаңыз, табандылық пен төзімділік жолдасыңыз болсын. Маған бала кезімде ата-анам араласатын жан-жақты орта жасап, спортқа деген құлшынысымды қолдап, адам ретінде қалыптасуыма үлкен септігін тигізді.

	Өз өмірімде жаңа дүниелерді ашумен қатар қателіктерге де бой алдырдым. Алайда, әр нәрседен сабақ алдым. Бұл тұста маған спорттағыдай тәртіп, жоспарлай білу және «Жетістікке жету Күнделігін» толтыру және ауыс-түйістен, түрлі өзгерістерден қорықтайтын ата-анамның тәжірибесі көмектесті. Олардың өмірге деген көзқарасының және сол заман ақиқатының арқасында мен әрбір істе алдымен нәтижеге бағытталу маңызды екенін түсіндім.

	Бала кезінен дұрыс мотивация алған адам есейгенде көп жетістікке қол жеткізеді деп санаймын. Алайда, бала кезіңізде мұндай мүмкіндікті өткізіп алған болсаңыз, сіз менің кеңестеріммен қаруланып, өзіңізді қалыптастыруды дәл қазір бастай аласыз.





Бірінші сабақ


	Кез келген жағдайда өсуге мүмкіндік жасаңыз

	Менің бала кезден есімде қалған алғашқы естелігім қоныс аударумен байланысты. Бұл ата-анамның өміріндегі маңызды кезең болатын. Балаларының болашағы үшін жақсы білім алып, үлкен мүмкіндіктерге қол жеткізуі үшін олар туған ауылдары Қамыстыдан (Қостанай облысындағы аудан орталығы) облыс орталығы – Қостанай қаласына көшуге бел буды.

	Ол кезде менің жасым небәрі үште еді. Алайда, отбасымыз үшін маңызды болған осы бір жәйт, менің әлі де көз алдымда. Ауылдағылар әке-шешемді жақсы көріп, сыйлайтын. Сондықтан бізді шығарып салуға келгендердің қарасы қалың болды. Оның ішінде тек туған-туыстар ғана емес, ауыл тұрғындары да бар еді. Күн болса, мидай ыстық. Бір кезде шақырайған күннен әкемнің мұрнынан қан кетті. Осы көріністі, қып-қызыл болған бет орамал мен жанымыздағы бір топ адамды мен өмір бойы ұмытпаймын.

	Ата-анамыз қалаға бірінші болып, өздері көшті. Егде жастағы зейнеткер кісілердің үйінен бір бөлмені жалға алды, кейін қарындасым екеумізді ауылдан алып кетті. Ол заман үшін бұл өте батыл қадам болатын. Ауылдағы үйлерін, жылдар бойы жинағанын, ескі достарын, туыстарын, ақкөңіл көршілерін, бір сөзбен айтқанда жап-жақсы жағдайдың бәрінен бас тартып, біздің жарқын болашағымыз үшін осындай тәуекелге бел буды. Ұрпағының келешегі үшін, білімді азамат болуы үшін олар осындай қадамға барды. Соның салдарынан алғашқы жылдары көп қиындықтарға тап болды.

	Қырық градустық қақаған аяздар, ата-анамның жеке қарсы жүріп, бізді балабақшаға шанамен тасыған кездері әлі есімде. Үйге келгенде мұздаған саусақтарымды сезбей қалатынмын. Сонан соң қолдан жасаған жылытқышқа жылынып, оның оттай жанған спиральдарына қарап отыратынмын. Тұла бойым біртіндеп жылып, денем икемге келе бастайтын...

	Сол шағын бөлмеден кейінгі біздің келесі тұрағымыз жатақхана болды. Онда ұзақ уақыт бойы, тіпті мен мектеп бітіргенге дейін тұрдық. Кеңес заманындағы қарапайым қызметкерлер (әкем – элеваторда ауысым бастығы, ал анам бухгалтер болды) өз пәтерлеріне менің жасым 15-ке толғанда қол жеткізді. Мұндай өмір салты қазіргі заманның адамдарына біртүрлі көрінетін шығар. Алайда, сот уақытта төрт адамның бір бөлмеде өмір сүруі – қалыпты жағдай еді. Әрине, онда кереметтей жайлылық болған жоқ. Бүтін бес қабатты ғимаратта бір ғана жуынатын бөлме, ол аздай ешқашан ыстық су мен жарық болмайтын. Сондықтан қараңғыда жуынып, шынығуға тура келді. Алайда, ең қиыны әжетханаға бас сұғу еді. Бір қабатта 20 отбасы тұрды.

	Дегенмен, тұрмыстың осындай тауқыметтері менің мінезімді бала кезден «қатайтты». Сондықтан, студенттер өңірлердегі қиын тұрмыстық жағдайды айтып шағымданғанда, мен де хан сарайында дүниеге келмегенімді айтамын және бар артықшылығым осында деп білемін. Егер бала кезімнен жайлы өмір сүрсем, қазіргідей адам болар ма едім, кім білсін?

	Халил Джибран айтқандай, «жайлылық бізге қызмет етемін деп келіп, қожайынымызға айналады». Бүтінде осыдан көп жыл бұрынғыға қарағанда, адамдар үшін жасалып жатқан игіліктер мен мүмкіндіктер көбірек. Бірақ осы жайлылық адамды босаңсытады. Бәрі алдыңда жайрап тұрса, әлденеге талпынудың не қажеті бар?! Мұндай жағдайлар сені тәуекелге бел бууға, білек сыбана еңбек етуге итермелемейді. Себебі, сені ештеңе қамшыламайды. Барлық жағдайды жасап қойған. Ал шын мәнісінде тәуекелге бел буу мен әлденені көбірек атқару сияқты қасиеттер, күн сайын өнімді жұмыс жасауға ынталандырады әрі еңбекке деген құлшынысты туындатады.

	Сіздердің назарларыңызды аудартқым келетін алғашқы мәселе – өзіңізге де, балаларыңызға да шамадан тыс жағдай жасамаңыз. Олар сұрай салысымен қымбат ойыншықтар, гаджеттер, көліктер сатып алып бермеңіз. Оның орнына оларды жақсы ойлана алатын әрі алдына мақсат қойғыш етіп тәрбиелеңіздер. Олар өмірлерінде көп нәрсеге өз күштерімен қол жеткізіп, табысты әрі сенімді тұлғаға айналсын. Шамадан тыс жағдай жасаймыз деп, біз миымыз үшін «жұмыс істетпейтін» орта жасап береміз және жасампаздан тұтынушыға айналамыз.

	Бұл мәселенің ушыққаны соншалықты, бүгінде өмір ширатқан «қасқырларға» жем болатын жалтақ «қояндардың» тұтас буынын өсіріп шығардық. Ата-анам мені басқаша тәрбиеледі, бала кезімнен «өзімді ренжітуге жол бермеуді» үйретіп, мені «кішкентай бөлтірік» етіп өсірді.

	Меніңше, әрбір адам бастапқы жағдайына және ата-анасының қанымен берілген қасиеттеріне қарамастан, өз өмірін өзі жасауға талпынуы тиіс. Олардың қолдауына сеніп, ағыспен жүре беруге болмайды.

	Бұл тұрғыдан маған АҚШ-тың тәжірибесі ұнайды. Онда мұраға арнайы салық салынады, ол 50 пайыздан астамын құрайды. Америкалық қоғам жатып ішерлер мен жалқауларды тәрбиелегісі келмейді. Елестетіп көріңізші, Билл Гейтс бүкіл дәулетін мұрагерлеріне қалдырса, олар мүлдем саусақтарының ұшын қимылдатпастан, жұмсап жатар еді. Мотивация болмаса – әрекет те жоқ. Сондықтан балаларға өмірде дұрыс бағдар беру – аса маңызды.





Екінші сабақ


	Тіл табыса білу жетістікке жетелейді

	Өзімнің басты институтым – «Өмір мектебіне» алғысым шексіз. Оның сабақтары мені әртүрлі адамдармен тілдесуді үйретті. Қазір балалардың көшеге аз шығатынын, үлкендерді былай қойғанда, тіпті қатарластарымен де онша араласпайтынын байқаймын. Осының бәрі коммуникацияның қазіргі шектеусіз мүмкіндіктеріне қарамастан орын алып отыр.

	Жатақханада тұрғандықтан, біз бәріміз тату, ұйымшыл болып өстік, аулаға жиналып алып, үлкендермен де, кішілермен де қоян-қолтық араластық. Футбол ойнағанымызда алдыңғы толқын ағалар жасымыз кіші деп, жеңілдік жасамайтын. Сондай мамыражай, ешкім ешкімді алдамайды, аяқтан шалмайды, бір-біріне қастық ойламайды. Біз ешкім жасанды әлем тұрғызбайтын шынайы өмірді сүрдік. Ал қазір кейбір ата-аналар балаларын кез келген қиындықтан қорғаймын деп, оларға қалқан болып, осылайша, перзенттерін әлсіз етіп өсіруде. Балалық шағымызда аулада ойнап, алған қасиеттерім мен машықтарым маған ақкөңіл әрі тіл табысқыш болуға, кез келген жастағы адамға жақындаудан қорықпауға, сөйлескенде өзімді жайлы сезінуге көмектесті.

	Мен әрдайым көпұлтты ортада өмір сүріппін. 50-ші жылдары біздің облысқа КСРО-ның түкпір-түкпірінен тыңды көтеруге көп адам келді. Олардың көпшілігі осында қалып, сан түрлі мәдени ортаны қалыптастырды. Міне, мен осындай ортада өстім. Қазақстан – менің бала кезімдегідей, қазір де өте ашық, өзгені сыйлай білетін мемлекет. Мұнда өзіндік мәдениеті, діні бар 130-дан астам ұлт тату-тәтті өмір сүріп жатыр. Осының арқасында бала кезімнен адамдардың ұлты мен тіліне қарамастан, ешкімді жатырқамай өстім. Бұл тәжірибе өмірде де, бизнесте де өсуіме көп көмегін тигізді. Кез келген адаммен ортақ тіл табысуға болады, өзіңе шектеу қоюдың керегі жоқ!

	Адамдармен араласа білу – менің жетістікке жетуімнің ең маңызды факторларының бірі. Өкінішке орай, жастардың көпшілігі бірінші болып барып, өзіне ұнаған қызбен немесе беделді серіктеспен тіл қатысуға қорқады, қол көтеріп, көпшіліктің алдында сөйлеуден жасқанады... Жастар, сөйлесе біліңіздер! Бизнесте табысқа жету – батылдыққа, тіл табыса білуге және дос бола білуге байланысты.





Үшінші сабақ


	Бәрі спорттан басталады

	Бала кезімде мінез-құлқымның және жан дүниемнің қалыптасуына спорттың көп көмегі тиді. Барлығы 7 жасымда басталды, ол кезде мен бокспен шұғылдануды армандайтынмын. Алайда, оған жасым жетпеді. Кеңес заманында спорттың бұл түріне бала қалыптасып, өз қимылын саналы түрде басқара алатын 12 жасқа толғанда ғана алатын. Мен бокспен айналысудың өзіме қажет екенін айтып, ата-анамды көндірдім. Олар болса, бапкерден жасымның кіші болғанына қарамастан, мені қабылдауын өтінді. Өз арманымды жүзеге асырып, осылайша алғашқы жеңісіме жеттім.

	Боксқа деген қызығушылығым өмір бойы басылған емес, мүмкіндік бола қалса, әлі күнге дейін айналысып тұрамын. Ал бала кезімде бокстың арқасында өзіме деген сенімділікті арттырдым. Әрине, бастауыш сыныптарда бойдағы буырқанған күш-қайраттың салдарынан достарыммен ойнап, түрлі еркеліктерге бой алдырдым, тәртібіме қатысты ескерту де алып тұратынмын. Одан бөлек, оқу үлгеріміме де зардабы тиді. Ата-анам болса уайымдап, «ұлымызға нашар тәрбие беріп жүрміз» деп қынжылды. Сол себепті төртінші сыныпта өзімнен жасы үлкен достарымның бірінің ұсынысымен боксты баскетболға ауыстырғанымда, әке-шешемнің қуанышында шек болмады.





* * *



Ең кедей – ол ақшасы жоқ емес, арманы жоқ адам.





* * *



Біздің ауданда баскетбол секциясы бар еді. Ондағы ойын әсіресе, бойы ұзындар мен жасы ересектерге қызық. Ал мен секілді аласалар футболға қатысса, өзін жайлы сезінер еді. Алайда, соған қарамастан біріңғай ұзын бойлылар ойнайтын спортта өзімді сынап көргім келді.

	Өмір үнемі түрлі сабақтар беріп отырады, біз оларды игермейінше, әрі қарай жылжи алмаймыз. Сондықтан мен күрделі, қиын жағдайларды түйткіл емес, сынақ ретінде қабылдаймын. Сол арқылы мықтырақ, ақылдырақ, табыстырақ болудың жолын қарастырамын.

	Спорт сыныбында мықты командаға түскен соң, үздік болу үшін елдің сеніміне ие болып, өзіңе арқа сүйеуге болатынын дәлелдеу керектігін ұқтым. Он бес-он алты баладан тұратын командада абыройлы болу үшін, салмақты мінез бен нәтиже үшін жауапкершілік ала білу қажет. Бизнесте де дәл солай!

	Менің баскетболды не үшін жақсы көретінімді білесіздер ме? Топтық ойын болғаны үшін, онда тек жылдамдық пен реакция ғана емес, мықты командалық рух – маңызды. Футболмен салыстырғанда, мұнда барлығы жылдам өзгереді, белгілі бір миллисекунд ішінде жағдай құбылып, шыға келеді.

	Баскетбол – өте қарқынды әрі күшті қажет ететін ойын. Оған штангашының аяғы, боксшының қолы және шахматшының басы керек. (Оны «қозғалыстағы шахмат» деп бекер айтпаған). Сондықтан маған қарсыластың әлсіз тұстарын көріп, дұрыс қадам жасау қажет болды. Команданың мықты тұстарын пайдаланып, сен әрбір шабуылда доп салып және дұрыс қорғануың керек. Демек нәтижесінде жеңіске жетелейтін стратегияны таңдауға тиіссің.

	Жетістікке жету үшін қажырлы, жүйелі жұмыстың қаншалықты маңызды екенін де, осы спортпен айналысып жүріп білдім. Жеті жыл бойы біз күн сайын екі реттен жаттықтық. (Таңертең және күндіз). Алайда, боксты бәрібір ұмыта алмадым, сол себепті тоғызыншы сыныптың жазғы демалысын соған арнадым. Оқу басталған кезде кешкісін сабақтан кейін боксқа қатысып жүрдім. Оған оралған себебім, өзімнің бәсекеге қабілеттілігімді арттыру үшін маған қосымша физикалық дайындық қажет болды.

	Спорттың екі түрімен қатар айналысу сенімділік берді және қарсыластың бойы қандай болмасын, оның көзіне тік қарауға, сондай-ақ достарымның арасында құрметке ие болуыма мүмкіндік берді. Ал баскетбол командасының үлкен жетістіктері бәріне бірдей ұнай қойған жоқ. Дәлірек айтқанда, қарсыластарымызға жанкүйерлік еткен жоғары сынып оқушыларымен жиі қақтығыстар болып тұрды. Сес көрсетіп, «одан да жеңілгендерің дұрыс, әйтпесе өкінесіңдер» деп қоқан-лоққы жасаумен болды. Алайда, үлкен жігіттер біздің жігерімізді жасыта алмады. Сөйтіп, ойындарда жеңіске жетіп, матчтардан кейін жеңілгендердің жанкүйерлерімен жұдырықтасып қалатынбыз. Бұл ұстаным маған кейін, Петерборда 90-шы жылдары көмектесті. Кім сес көрсетсе де, сенікі дұрыс болса, өз мақсатыңа тоқтамастан ұмтыл!

	Мектепте оқыған жылдары жетістіктер де, құлдыраулар да болды. Алайда, жарыстарға жиі бару мүмкіндігін алған балаларға қарап, ынтам арта түсетін. Басқа қалаларға немесе мемлекеттерге барып, өзге командалармен күш сынасу – менің арманым болды. Осы ретте қостанайлық №3 мектепте тиімді білім беру жүйесін қалыптастырған бапкерім Сергей Николаевич Куденкоға және сынып жетекшім Людмила Петровна Сторожеваяға алғысым шексіз. Жарыстарға жақсы ойнайтын әрі оқу үлгерімі жоғары балалар баратын.

	Біз алдымызға әрдайым биік мақсаттар қойдық. Тек ең мықты жоғары оқу орнында оқимыз немесе тек ең әдемі қызбен кездесеміз деген секілді ұстанымдарымыз болды. Мен әлі күнге дейін командамыздың ұраны «Болсаң, бірінші бол» деген қағидамен жүремін. Біздің сыныптың оқушылары мектеп бітірген соң, спорттық жетістіктеріне арқа сүйеместен Мәскеудің, Санкт-Петербургтың, Екатеринбургтың, Челябінің үздік жоғары оқу орындарына өз күштерімен түскен бірден бір сынып болды. Беделді оқу орындарына жәй ғана қабылданып қойған жоқ, КСРО құлағаннан кейінгі қиын-қыстау жылдары сабақтарын тастап кетпей, дипломдарын алып шықты.





Төртінші сабақ


	Тек мықтылармен жарыс!

	Өз күшін сынап көру, адамды қанаттандырады. Мен мұны бізге Қазақстанның еңбек сіңірген бапкері Виктор Михайлович Ряскин келген кезде, бітіруші сыныптағы ақтық турнир кезінде түсіндім. Ол команданы республикалық деңгейдегі жүлдегер етуі керек болды. Сондай талап қойылды. Біздің басты қарсыласымыз – алматылық чемпиондар болды. Онда бүкіл Қазақстаннан үздік ойыншылар жиналған еді.

	Кеңес дәуірінде жасөспірім спортшылар арасында ойыншылардың туу туралы куәліктерін бір немесе екі жасқа дейін өзгертетін «қулықтар» болып тұратын. Осы турнирде бізге қарсы, бойы екі метрге жететін ересек жігіттер ойнады.

	Ақтық турнирде алғашқы ойындарды нөмірі бірінші ойыншы жүргізді. Алайда, жарыс барысында ол тәжірибелі бапкер әзірлеген және сәтті жүзеге асып жүрген командалық стратегияға сәйкес міндеттемелерді жасамай қойды. Сол ойыншының өзімшілдігінің кесірінен команданың жеңілуі мүмкін екенін түсінген балкер, аса жауапты әрі команданың алдағы тағдырын шешетін шешім қабылдады. Ол ойыншынының орнына мені шығарды. Осындай сындарлы сәтте берілген мүмкіндікті пайдаланып және өзіме қандай сенім артып отырғанын түсініп, лайықты өнер көрсетуге барымды салдым.

	Бұл ойын мықты ойыншыға үйреніп қалған команда үшін оңай болмады. Ал мен тек командалық стратегияны және жеңуді ғана ойладым.

	Кейінгі төрт жыл бойы мені мазалаған сұрақ біреу болды: «сондай жауапты сәтте бапкер әбден төселген ойыншыға емес неге маған сенді?» деген сауал жаныма тыныштық бермеді. Бірде Қостанайға келгенімде осы сұрағыма жауап ала алдым. Бапкерге бастысы нәтиже керек болған. Ал біздің «бірінші нөмірдегі ойыншымыз» команданы емес, жеке басын ғана ойлаған. Сол кезде түсінгенім, бір мақсатқа біріккен және таңдалған стратегия сақталған жағдайда ғана нәтиже үшін жұмыс істейтін адамдар жеңіске жете алады. Ойында әрқайсысы өз міндетін орындайды және сен ортақ ережелерді ескере отырып, өз ісіңді жасасаң, жетістікке жетесің. Әйтпесе, бүкіл команданы құрдымға кетіресің.

	Егер командаңызда ұжымдық рухты қолдамайтын адам пайда болса, онымен қош айтысу керек! Мен бизнесте әлі күнге дейін осы қағиданы ұстанамын және бұл туралы дәрістерімде айтып жүремін. Жаңа директор келгенде қызметкерлер оның жұмысын бақылайды. Адам өзіне жүктелген компанияның тірлігін ұршықтай иіріп әкетсе, өзінің батылдығын, белсенділігін, креативті ойлай білетінін, әріптестерін құрметтейтінін дәлелдегеннен кейін ғана, қызметкерлер тарапынан сенім, құрмет, қолдау пайда болады.

	Жастық шақтағы турнирді еске түсіре отырып, мен қайтадан сол жалынды сезінемін. Бұл ұмытылмастай болды. Республикалық деңгейдегі жарыс. Онда финалға шыққандар Кеңес Одағының танымал чемпиондарымен, жасөспірімдер құрамасының мүшелерімен кездесетін. Сол кезде бізге «он төрт команданың ішінен екінші орын алсаңдар да, жетіп жатыр» дегені есімде. Сондай маңызды жарысқа капитан ретінде қатысу мен үшін үлкен абырой. Бапкер мен жігіттердің сенімі – мен үшін маңызды еді.



* * *



Өмір бізге әркез жаңа мүмкіндіктер беріп тұрады. Сол арқылы ақылды әрі бақытты болуға ұмтылуымыз қажет!





* * *



Ойындар Қостанайда өтті. Бұл бізге екі есе жауапкершілік жүктеді, ал көрермендер үшін нағыз мереке болды. Нәтижесінде, тәжірибесі көбірек алматылықтар жеңіске жетті, ал біз еш қайғырмадық. Оларға қарсы ойнаудың өзі үлкен жетістік еді. Бірінші орыннан еш кем түспейтін екінші орынды иеленіп, үлкен мақтанышпен әркім әр қалаға оқуға кетіп, тарастық.

	Осы жарыстан алған күш-жігеріміз бізге өмірде сенімді болуға көмектесті. Сондықтан мен барлығына спортпен айналысуға кеңес беремін. Спорт – бізді бәсекеге әлдеқайда қабілетті болуға дайындайды. Менің бокстан алған сенімділігім және бала кезімде жасы үлкен-кіші демей адамдармен араласып, бойыма сіңірген тіл табысқыштығым, біздің командамызды біріктіріп, болашақта өзіндік табысқа жетуіме мүмкіндік берді.





Бесінші сабақ


	Өз қызығушылығыңызды табыңыз да, сүйікті ісіңізбен айналысыңыз

	Менен, жас кезде болатын өтпелі кезең, ата-анамен түсініспеушілік туралы, оны қалай өткергенім жайлы жиі сұрайды. Білесіздер ме, әке-шешемен қарым-қатынастары бұл дағдарыстан және онымен байланысты түйткілдерден спорттық тәртіп пен үнемі бір іспен айналысудың арқасында құтылдым.

	Мақсатың болып, оған қол жеткізгің келгенде, сені ешнәрсе алаңдатпайды: бар назарың сонда болады. Осындай қызығушылықты таба білу де – аса маңызды. Баланың белгілі бір іске деген қызығушылығын анықтау үшін ата-анасы онымен бірге әр нәрсемен айналысып көруі керек. Қызығушылық танытқан саласын табумен қатар, оларға бар жанымен сүйетін идея беру, бастамаларын қолдап, жетістіктерін сұрап отыру маңызды. Балаларға нақты бір мақсатта жұмыс істеп, өзі сүйетін істе жетістікке жетуді үйренуі керек. Сол кезде олардың сізбен «жауласуға» уақыты болмайды.





* * *



Өмірде тек өзін және өз бойындағы үрей мен қорқынышты және жалқаулық пен сенімсіздікті жеңе алған адам ғана жеңіске жете алады.





* * *



Ал менің достарыммен бірге қызығушылығым баскетбол болды. Сол кезде түнгі уақытта теледидардан NBA «жұлдыздарын» көрсететін. Ал біз соларға ұқсағымыз келетін. Бізді ынталандыратын мақсат болды. Оның үстіне бапкер үнемі қызықты тапсырмалар ойлап табатын: жай баскетбол ойнап қана қоймай, ерекше жаттығулардың түр-түрімен айналыстық. Біресе қорғасын құйылған теннис добымен, аяқтарымыз бүгіліп, ойын кезінде шынығатындай хоккей ойнадық. Біресе, көлді айнала 17 шақырымды он келілік ауыр кеудешелермен жүгіріп өту керек болатын. Кімде кім бір сағат ішінде үлгермесе, тағы бір айналып шығуы керек. Мен сол тапсырмаларды орындай алғаныма қуанатынмын. Біз өзімізге ұнайтын іспен айналысып, өмірден ләззат алдық. Балаларды кішкентай кезінде дұрыс ынталандыру маңызды.

	«Егер баққа гүл отырғызбаса, оны міндетті түрде арам шөп қаптайтыны» белгілі. Балаларды бағыттап, түрлі ақымақтықтарға уақыттары болмайтындай, белгілі бір іске баулу дұрыс деп санаймын. Мектепте оқығанда ата-анамнан бұрын, таңғы алтыда сағат қоңыруымен тұрып, олар енді ояна бастағанда кетіп бара жататынмын. Таңғы сегіздегі жаттығуға жаяу жетемін әрі қарай оқу, түскі ас, қосымша сабақ, тағы да жаттығу. Біз үйге қас қарая қайтып, кешкі асымызды ішіп, үй тапсырмаларын орындап, ұйықтайтынбыз. Менің күн тәртібім осылай болды. Күні бойы бос болмағандықтан, көше, аулада отырып, гитарамен ән айту, сыра ішу, қыздармен қыдыру дегенді білмедік. Көше өмірін көрмедік. Бірақ, оқуға қызықтыра білген бапкеріміз бен оқытушымыздың арқасында көптеген қатарластарымыз сияқты нашақор болып кетпедік, тонаумен және тағы басқа зиянды әдеттермен айналыспадық. Жаратқан ием мені осындай азғыратын әрекеттерден сақтап, Ленинградқа тәртіпті, өз бетімен өмір сүре алатын, жаман әдеттерден аулақ жігіт болып аттандым.





Алтыншы сабақ


	Ата-анам маған не үйретті?

	Мен өте тату әрі берекелі отбасында өстім. Анам облыс орталығына келетін туыстарына жиі қол ұшын беретін. Біз жатақханада тұратын кезде жанұямызда бес адам болды. (Екінші қарындасым дүниеге келді). Солай бола тұра, үйімізге туыстар, әсіресе институтқа түсетін студенттер жиі қонақтайтын. Үйде абыр-сабыр адам көп болса да, көңілді отыратынбыз. Дау-жанжалды білмейтінбіз. Барымызбен бөлісе білдік. Қазір көп адамдарға осындай қасиеттер жетіспейтін секілді. Үлкен жанұяда өмір сүру – ата-аналардың балаларына бере алатын ең маңызды тәрбиелерінің бірі. Сен онда басқалардың пікірімен санасуды, мәмілеге келуді, үлкендерді сыйлауды, отбасылық құндылықтарды қастерлеуді үйренесің.



* * *



Ата-анамды жақсы көремін әрі бағалаймын. Олар маған сенді және өз бетіммен шешім қабылдауға мүмкіндік берді.





* * *



Егер анамнан ақжарқын болуды, тіл табыса білуді үйренсем, әкемнен «аз сөйлеп, көп іс қылу» секілді қасиеттерді сіңірдім. Әкем анама қарағанда сөзшең кісі емес, бірақ отбасына деген ықыласы мен қамқорлығын әрдайым ісімен көрсетіп отыратын. Оның ұстамдылығына, төзімділігіне тәнтімін. Ешкімнен ешқашан ештеңе сұрамауды жөн көрді. Әр адамның өмірінде болатындай, менің де басымнан сәтті, сәтсіз кезеңдер өтті. Ата-анамның мені сөкпегеніне, ісіме араласпағанына ризамын. Жай ғана сенді және таңдауға мүмкіндік берді. Бұл маған өз бетіммен шешім қабылдайтын адам болуыма көмектесті.

	Ата-аналарға айтарым: ешқашан балаларға қысым жасамай, олар үшін шешім қабылдамай, барлығын ауыздарына тоспай, өз қателіктерінен сабақ алуына мүмкіндік беріп үйренген жөн. Себебі, сонда ғана олар мықты әрі табысты адам болып өседі. Менің ата-анамнан бірде «баланы табысты етіп қалай тәрбиелеуге болады?» деп сұрағанда, олардың берген жауабы: «оны өзіңізден алысқа жіберіңіз!», – деді. Ата-анамның үйінен 16 жасымда кеттім, бұл мені өз бетімше өмір сүруге үйретті.





Жетінші сабақ


	Тәлімгеріңіз болсын

	Өміріміздің әрбір кезеңінде бізге білім, тәлім-тәрбие беретін адамдар кездесіп отырады. Осылайша, олар тағдырымызға үлкен ықпалын тигізеді. Өзімнің бірінші тәлімгерім деп мектептегі бапкерім Сергей Николаевич Куденконы атай аламын. Сол кісі біз сияқты қарапайым балалардан алға жоспар құра алатын және нәтижеге қол жеткізе білетін еңбекқор адамдарды тәрбиелеп шығарды. Бойымызға дарытқан алға мақсат қою және тепе-теңдікті сақтау, өзіңді қорғау және кез келген жағдайда өмір сүре білу қасиеттері үшін алғысымыз шексіз. Бапкерімізбен әлі күнге дейін байланысымыз үзілген жоқ, атаулы күндерімен және мерейтойларымен құттықтау үшін жан-жақтан жиналамыз.

	Әрқайсымыздың тұлға ретінде қалыптасқанымызды көру бапкерімізге де қуаныш. Шәкірттерінің бірі – тек Ресей емес, оның шеңберінен тыс елдерде де ірі кәсіпорындарды басқарса, енді бірі мектептен кейін спортпен арнайы айналысып, Кеңес Одағының жасөспірімдер құрамасының үздік ойыншысына айналды. Бұл – оқу мен спорт арасындағы тепе-теңдікті сақтай отырып, дұрыс берілген тәрбиенің іс жүзіндегі жемісі. Қазіргі оқытушылар мен бапкерлерге осы тәжірибені қолдануға кеңес беремін.

	Сонымен қатар, менен жасы үлкендеу, биік жетістіктерге жеткен достарымды да өзімнің тәлімгерлерім деп білемін. Олардың әрқайсысынан әйтеуір бір қасиет болса да, үйрендім. 40 жасқа дейін өзімнен жасы кіші жақын достарымның болмағаны сондықтан шығар. Бизнесте де, өмірде де жетістікке жеткен достарыма тәнті боламын. Олардың өскенін, өзгергенін, қандай шешімдер қабылдап, нендей істер жасағанын көріп, қанаттанамын.

	Сізден асып түскен достарыңыз болғаны жақсы. Олардан әлденені үйрене аласыз. Көз алдыңызда жетістікке жеткен досыңыз немесе тәлімгеріңіз болса, арманыңызға тезірек қол жеткізесіз.





ЖЕТІСТІК КІЛТІ:


	Кез келген жағдайда өсуге мүмкіндік жасаңыз.



Тілдесуді үйреніңіз, көпшіліктің алдына шығуға қорықпаңыз, жаңа адамдармен танысудан жасқанбаңыз. Жетістікке жетуге – жоспарлау, бар ынтаны нәтижеге қол жеткізуге бағыттау, сондай-ақ батылдық, тіл табысу және дос бола білу көмектеседі.



Мінезді қатайтыңыз, спортпен айналысу арқылы өзіңізге деген сенімділікті қалыптастырыңыз.



Мықты «қарсыластарды» таңдаңыз! Олар сізді үнемі өсуге ынталандырады.



Әрдайым жасы үлкен тәжірибелі достарыңыз, тәлімгерлеріңіз болсын. Олар сізге өмірде дұрыс бағыт таңдауға көмектесіп, жеңіске жету жолын қалай қысқартуға байланысты кеңес бере алады.



Егер өз мәселеңіз бойынша білмей тұрған тұстарыңыз болса, беделді адамдардан кеңес сұрауға қысылмаңыз. Шешім қабылдау үшін тәуелсіз пікір алған жөн. Табысқа жеткен достар жеңіс жолын қысқартуда кеңес беріп, үлкен мотивация жасай алады.





Өзгерістер кезеңі


	2

Мен алдымен жүйені бағамдап, сосын жоспар құрып, ойға алғанын сүйсіне жүзеге асырған адамды жетістікке жетті деп санаймын.





Өзгерістер кезеңі


	Студенттік жылдар – адам ретінде қалыптасудағы өте қызықты дәуір. Кешегі өрімдей жігітке өзі үшін, өз шешімдері мен әрекеттері үшін жауапкершілік алатын кез келді. Егер сен өзіңнің туған қалаңда оқысаң, үйде саған әрдайым көмектесіп, қолдайтынын білесің. Ал басқа қалаға, тіпті басқа елге кетсең, мықтылығың нағыз сынға түсетін осы сәт. Мен әке-шешемнің үйінен 16 жасымда кетіп, Кеңестік дәуірдегі ең үздік оқу орындарының бірі – Калинин атындағы Ленинград политехникалық институтына оқуға түстім. Дәл осы Ленинградқа көшу туралы шешім өмірімде маңызды рөлге ие болды және осындай адам болып қалыптасуыма көмектесті.

	Сол кезеңде, 1988 жылы «өмірімнің 25 жылын осы қалада өткіземін, қарапайым студент болып келіп, халықаралық холдингтің негізін қалаушыға айналамын» деп, мүлдем ойламаған едім.

	Оқуымды Кеңес Одағында, әлі Ленинград кезінде бастап, жоғары оқу орнын басқа елде және басқа қалада – Ресей Федерациясы, Санкт-Петерборда тәмамдадым. Бұл бір үлкен өзгерістерге толы қызықты кез еді.





Бәрі арманнан басталды


	Мектепті бітірісімен сыныптастар болып, кімнің қандай оқу орнына баратынын ортаға салдық. Екі жігіт Челябі политехникалық институтына түспекші еді. Мен оларды өзіммен бірге Ленинградқа баруға көндірдім. Ұстаздарымыз мұны қисынсыз деп тапты. Себебі, біз Қазақстанда төселген, мықты спортшылар болдық, соның арқасында кез келген республикалық жоғары оқу орнына емтихансыз түсуге мүмкіндігіміз бар еді. Алайда, шешім қабылданып қойды, себебі біз өзімізге ең үлкен мақсат қойдық.

	Инженерлік мамандықты мен өз арманымды жүзеге асыру үшін таңдадым. Жоғары сыныптарда бастапқы кәсіби дайындық сабақтарында (оқу-кәсіптік комбинат) автомобильдердің ішкі құрылымын зерттеуге ден қойдым. Отандық көліктердің шетелдіктерден барлық жағынан қалып бара жатқанын көре тұрып, алғашқы кеңестік «мерседестерді» жасап шығаруды армандадым. Әдемі, мықты шетелдік темір тұлпарларды көріп, өзімді «Жигулиді» құрастыратын атақты Тольятти зауытында инженер-конструктор болып жүргенімді елестеттім.

	Менің алдымда таңдау тұрды: не Мәскеудегі, не Ленинградтағы политехникалық институтқа түсу. Дәл сол кезде туысым Қадырғали Қонысбайұлы Жаманбалин (қазір З. Алдамжаров ат. Қостанай әлеуметтік-техникалық университетінің ректоры) Ленинградтағы политехникалық институтта аспирантурада оқып жатқан. Маған Ленинградқа түсуге кеңес берген сол кісі болатын. Осы ақылы үшін оған алғыс айтамын.





Петербор күліп қарсы алмайды


	Ленинградпен, Санкт-Петербормен, Питермен мені өмірімде көп нәрсе байланыстырады. Бұл – таңғажайып, әдемі, сәулетті, тарихы тереңде жатқан қалалар. Кеңес дәуірінде, әсіресе менің студенттік кезімде олар қай жағынан алып қарасаң да, көш басында тұрушы еді.

	Ленинградта кезінде елдің ғылыми орталығы – КСРО Ғылым академиясы болды. Онда көптеген Нобель сыйлығының лауреаттары тұрып, оқып, жұмыс істеген. Петербор – әлемнің ең әсем қалаларының бірі. Бұл – әрбір ғимаратының бай тарихы бар, ашық аспан астындағы мұражай секілді қала. Ұлы өнер ордасы Эрмитаж, аты аңызға айналған Мариинский театры, Екатерина патшайымның сарайы деген секілді.

	Маған студент ретінде Ленинградтың барлық мәдени қырларынан музыка жағы қызық болды. Оның үстіне, 80-ші жылдары бізге ұнайтын әндерді орындайтын «Кино», «Алиса», «Аквариум», «ДДТ» сияқты рок-топтардың барлығы осы қаладан шыққан. Осында мен Scorpions пен Владимир Кузьминнің алғашқы концерттерін көрдім. Қостанайда мұндай мүмкіншілік үш ұйықтасаң да түсіңе кірмейді.

	Бұл қаланың көп адамға жаға бермейтін ауа райына да бейімделуге тура келетінін елестету қиын болды. Сырттан келгендерге ылғалдылығы жоғары және балтықтың желі соғып тұратын шаһарда тұру оңайға соқпайды. Ал Питер үнемі сенің төзіміңді тексереді, шамасы келмегендерді «жұтып» жібереді. Ондағы өмірге кез келген адам үйренісіп кете алмайды. Мұнда адамдар қатты өзгереді. Мен де өзгердім.

	Мен үшін Петербор – мүмкіндіктер мен үлкен сынақтар, шығармашылық пен бизнес, ерке студенттік шақ пен нар тәуекелге бел буып, батыл қадамдар жасаған қала. Бұл – ерекше шаһар. Оған алғысым шексіз. Мұнда қуана-қуана келіп тұрамын, өзім армандаған компания да осында дүниеге келді. Алайда, мұның бәрі кейінірек болған жәйттар, ал менің ленинградтық өмірмен таныстығым Леснойдағы студенттік жатақханадан басталды.





Өз ережелеріңізбен ойнаңыз


	Лениградтағы студенттік жатақханада мені таңғалдырған бірінші жайт: ондағы өмір сүру жағдайы емес, бір бөлмеде көп адам тұру, бүкіл ғимаратқа бір жуынатын орын дегендер таныс дүние ғой, өз бөлмеме бірінші рет көтеріліп келе жатып, терезеден басын қылтитып, шылым шегіп тұрған қыздарды алғаш рет көрдім. Жас қыздардың темекі тартқанын бұрын-соңды көрмеген мен жағамды ұстадым. Бұл өте ерсі болып көрінді. Қазір ондай көрініс ешкімді таңғалдырмасы анық, алайда сол бір сәт арқылы өз ережелері бар, мен үшін жаңа өзіндік мәдениеті бар, басқа әлемге тап болғанымды түсіндім. Бұл өзгерістерді тек қабылдауды үйрену керек болды.

	«Әй дейтін әже, қой дейтін қожа жоқ» демекші, ата-анасынан жырақта жүрген жігіттердің көпшілігі «ересек» өмірді темекі мен ішімдіктен бастады. Бәлкім, осылайша, өздерінің есейгендерін және еркін екендіктерін көрсетпекші болған шығар. Алайда, мен дәл солай «есею» міндетті емес деп санадым. Институтта оқыған бес жыл ішінде бірде бір рет ішімдік ішіп, не темекі шеккен емеспін (әлі күнге дейін шекпеймін). Көп студенттер мұнымды біртүрлі көрді, ал маған бұл қызық емес еді. Үнемі «өй, өзің жігітсің бе?», «мені сыйламағаның» дегенге түсірмекші болғанымен, өз ұстанымымнан ауытқымауды жөн көрдім. Егер маған әлдене ұнамаса, тек біреудің көңілінен шығу үшін ондай бір әрекетке бармаймын. Өз пікірің болып, оны қорғай білу өте маңызды. Курстастарыма масаймай-ақ өмірден және дәмді астан ләззат алып, ішкендерден де көңiлдiрек әрі ашық-жарқын жүре алатынымды түсіндірдім. Мен ләззатты парасатты адамдармен араласқаннан аламын.





Ел сіздің қаншалықты қызықты жан екеніңізге қарайды


	Ленинградқа бір сыныпта оқыған үш жігіт болып келдік. Мен «тек солармен ғана араластым» дей алмаймын. Тіл табысқыштығымның арқасында көптеген жаңа достар таптым. Тіл табыса білу – өмірде жетістікке жеткісі келетін адамның бойындағы маңызды қасиеттердің бірі. Әркез жаңа нәрселерді танығым келеді, өмірдің өзі және әлемде әлі қаншама қызық дүниенің бар екендігі мені қызықтырады. Сондықтан жаңа адамдарды, идеялар мен жобаларды тануға әрдайым дайынмын.

	Менің студенттік жылдарым тұтас дәуір күрт өзгерген қайта құрумен, Кеңес Одағының құлауымен тұспа-тұс келді. Қиын кезең еді. Дүкен сөрелерінде көптеген заттар, тіпті ең қарапайым азық-түлік өнімдері – қант, май болмады. Ата-анам мен қарындастарыма көмектесу үшін оқудан кейін үнемі қосымша жұмыс істеуіме тура келді.

	Мен таныстарымнан біршама заттарды консигнацияға алып, кейін оларды өз жатақханамдағы балаларға, басқа институттарға саттым. Тоқтаусыз тіршілік, үнемі бірдеңе аласың сатасың, ақша табасың, тағы да аласың. Әйтеуір өмір сүру үшін сатуға жарайтынның бәрін саттық. Мұның жағымсыз жағы да болды. Үнемі өз позицияңды қорғауың керек, соның салдарынан басқа жігіттермен жиі қақтығыстар да болып тұратын.

	Маған әрқашан жігіттермен де, қыздармен де тіл табысу оңай болды. Дос таңдағандағыдай, қыздарға келгенде де, өмірлік тәжірибелерінен бір сабақ алатындай жоғары курстың қыздарымен араласатынмын. Жігіттердің көпшілігі студенттік шақта үйленіп алғанымен, әзірге шаңырақ көтеруге асықпау керектігін түсіндім. Алда мені үлкен мақсат-міндеттер күтіп тұрды. Сондықтан оқуда жүрген кезімде «сол бір аруды кездестірмедім-ау» деп қынжылмадым. Ең алдымен кез келген ер-азамат секілді аяққа тұрып, баспаналы, көлікті болып, тұрақты табысқа қол жеткізіп, содан кейін ғана отбасын құрғым келді. Асықпауымның тағы бір себебі, мен жалғыз ұлмын, ата-анам ешбір қиындықсыз өмір сүруі үшін барлық материалдық жағдайды жасауым керек болды.

	Институтта жүрiп те спортпен шұғылдана бердім. Дереу Ленинградқа келісімен бокспен қайта айналыса бастадым, сөйтіп екінші курста 20 000 адам оқитын Ленинград политехникалық институтының чемпионы атандым. Осыдан кейін шығыс жекпе-жектерінің үздігі болған студенттік қалашықтағы бір жігітпен танысып, бірге жаттыға бастадық. Осылайша, менің кестемде каратэ пайда болды. Онымен айналысуымның себебі – сенімділік және 90-шы жылдардағы «тонайтын Петерборда» өзімді қорғау үшін.

	Әр елден келген студенттердің арасында өзімді ешқашан бөтен сезініп көрмедім, бізде ұлтына қарай бөлу деген болмайтын. Өзімнің өмірлік тәжірибемнен байқағаным, бүкіл әлемде мені бір ғана көрсеткіш бойынша – қызықты пікірлесе білемін бе, жоқ па, соған қарап бағалайды. Адамдар шыққан жеріңе қарайды деп адасудың қажеті жоқ. Өзін және өз әлсіздіктерін еңсере алмағандар ғана шыққан жеріне байланысты, «бөтен қалада немесе басқа елде шеттетілгендіктен жетістікке жетпедім» деп ақталып жатады. Алайда, өз тәжірибемнен айтпағым: ел сіздің қайдан екеніңізге емес, қаншалықты қызықты пікірлесетініңізге қарайды. Сылтау айтып керегі жоқ.





Ақша керек пе, барлығын сатуды үйреніңіз


	Мен алғаш рет қомақты ақшаны құрылыс жасағында жүріп таптым. Бірінші курстан кейін жаз айларында біз Қазақстанға, Павлодар облысына үйлер мен қоралар тұрғызуға аттандық. Қырық градус ыстықта жан аямай еңбек етіп, әрқайсымыз 1500 рубльден табыс таптық. Бұл жақсы ақша болатын, сол жылдары жаңа автомобильді 4000 рубльге сатып алатын.

	Табысымның көп бөлігіне ата-анама сыйлық ретінде, сол кезде сәнге айналған жиһаз сатып алдым. «Стенка» деп аталатын гарнитура, сол кезде бүкіл жұрттың арманы болатын. Ленинградта жиһаз сатып алуға қауқарым жеткеніне масаттандым. Сыйлығымды үйге контейнермен жөнелттім, ал қалған ақшаны өз жобаларыма жұмсадым.

	Мен ата-анам мен қарындастарыма әрдайым көмектесіп тұрдым. Мұндай жауапкершілік пен отбасыға деген қамқорлықты да бойыма әке-шешем сіңірді.

	Егер қазір балаларыңыз болса, оларға кішкентай кезінен өз отбасына қамқор болуды үйретіңіз, сол кезде олар жауапкершілігі мол әрі мейірбан адам болып өседі.

	1990 жылдардың басы барлығы үшін қиын кезең болды. Ақша табу үшін кез келген жұмысты істедік, тіпті вагоннан жүк түсірдік. Екінші курста мен тауар сату үшін оны қаладан қалаға тасымалдай бастадым. Біз электрлі аралар, дрельдер, үтіктер және тағы басқа заттарды алу үшін ұзын-сонар кезекте тұрып, оларды Балтық жағалауы елдеріне апарып сататынбыз. Қолымызға сыйғанынша аламыз. Мен 20 үтік алып кететінмін. Тапқан ақшама сол жақтан киім алып, Санкт-Петерборға әкеп саттым. Бұл бір соншалықты көңілді кәсіп емес еді. Әр сапар сайын басыңды қауіпке тігесің. Мұндайда жоспарыңды көп адамның білмегені жақсы.

	Жолай болатын қақтығыстардан кейін көптеген жігіттердің тауы шағылып, басқа қалаларға ауысып жатты. Көбісі үшін тынышы оқуды тастау немесе басқа оқу орнына ауысу болды. Тек әлгіндегідей түйткілдерге тап болмаса болғандары. Әрине, маған да оңай соққан жоқ, алайда өз мүддемнен айнымай, Петерборда жобаларыммен айналыса беремін деп шештім.

	Сол жылдардан аман-есен өткеніме, беріспей, өз кәсібіме жол ашқаныма ризамын. Біздің студенттік қалашықта да үлкен қақтығыстар болып тұратын. Бір атышулы оқиға «Қылмыстық Ресей» деген кітапқа енді. Бригадалардың біреуі «кездесуге» жігіттердің екі тобын да шақырады. Сол екі топтың да жігіттері спортзалдың ішінде бірінен соң бірі оққа ұшты. Денелерін микроавтобусқа салып, өртеп жіберген... Мұндай жағдайлар көп болатын. Тоқсаныншы жылдардың иірімінде көптеген жақсы, дарынды жігіттер келмеске кетті.





* * *



Жетістікке жетудегі негізгі фактор: ол – қорқынышыңды жеңе білу және қиындықтарды еңсеруде байсалды қалыбыңды жоғалтпау.



* * *



Қайта құру жылдары өте қиын болды. Тәртіпсіздік пен өршіген қарақшылықтан басқа, мемлекетте тұрақты қаржылық жүйе болмады. Құнсызданудың салдарынан бағалар бір жыл ішінде 20 есеге дейін өсті. 1991 жылы ақша ауысқанда көп жылғы жинақтары күйіп кетпеген бірде бір адам қалмады. Сондықтан бүгінгі таңда, биыл болған девальвацияға қарамастан, дағдарыс – әрдайым кінәлілерді (үкіметті немесе өмірдің өзін) іздемей, алға жылжитындар үшін мүмкіндік деп санаймын.





Баға жетпес тәжірибе жинақтаңыз


	Жас кәсіпкерлер әрдайым менен кәсібімді қалай бастағанымды, іс ашу үшін ақшаны қайдан алу керектігін сұрайды. Егер сіз болашағы бар кәсіп тапсаңыз және онда жақсы мүмкіндіктердің барын аңғарсаңыз, несие алмай, серіктестер тартуды ұсынамын. Менің алғашқы кәсіптерімнің бірі бейнетаспалар жазылған кассеталарды жалға беру болды. Біз оны достарымызбен бірігіп аштық. (Әркім өз үлесін қосты, пайданы соған қарай теңдей бөлдік).

	Шағын кинотеатрлар бейнепрокат деп аталды. Олар қайта құру кезінде VHS форматтағы бейнекассеталар пайда болысымен әрбір жатақхананың демалатын орнында ашылды. Қазір оны елестету қиын, алайда адамдар жиналып, қарапайым шағын теледидардан бейнекассетадағы фильмді көру үшін ақша төлейтін кездер болды. Ғаламтор деген ол кезде жоқ. Ал жастарға көңіл көтеру керек. Мұны түсінген біз әрі қарай не істеу керектігін білдік. Қажеттілік қанағаттандырылмаған жерде әрдайым жақсы бизнес болады.

	Бейнепрокаттан кейін біз бірлесіп, би кештерін ұйымдастырдық. Уақыт өте келе, бесінші курста бір досым екеуіміз брокерлік кеңсе ашуды жөн көрдік.

	Біз «Санкт-Петербург» тауар-шикізат биржасынан орын жалдап, валюта айырбастаумен айналысатын компания аштық. «Ақша – ең жақсы тауар» деп бекер айтпайды, олар қашан да керек. Біздікі жеке адамдармен жұмыс істейтін әдеттегі айырбастау пункті емес еді, ірі ойыншыларға арналған көтерме саудамен айналыстық. Бүгінгі күн үшін де ол айтарлықтай үлкен әрі өте қауіпті кәсіп. Алайда, мұның бәрін қомақты табыс жуып-шаятын. Кейде адамдар бір жыл жүріп табатын табысқа, біз бір күн ішінде кенелген кездеріміз болды. Көпшілік үшін ол кезеңде 100 доллар көп ақша болды, оған бір ай бойы өмір сүретін.

	Мәскеуде валюта айырбастау бағамы Питерге қарағанда арзандау болатын, сондықтан мен өзім сенетін бір курстасыммен Мәскеуден валюта сатып алып отыруға келістім. Мұндай қауіпті істе сенім басты рөлге ие болды. Егер тікелей банкке жүгінсем, мені бірінші кездесуде-ақ ұстап берер еді. Ал досым ондай мәселелерді өз бетімен реттеп отырды. Осындай сенімді серіктесімнің арқасында ақшаны беріп жіберу және айырбастаудағы қауіпсіздік секілді мәселелерді ойлап, бас қатырмадық.

	Ең басты міндет ол долларды керекті жеріне дейін аман-есен жеткізу болатын. Ақшаны өзімізбен бірге алып жүріп, күн сайын басымызды қауіп-қатерге тіктік. Бізде курьерлер легі жұмыс істеді, өзіміз де солардың ішіне кіріп, қолма-қол ақшаны тасымалдадық. Бұл үнемі жалтақтап, түнде, қараңғыда, суыққа қарамай, ұдайы ірі көлемде табыс табатындарды аңдып, торитын қарақшыларға тап болмауды ойлап жүретін кезең еді. Мәселен, біздің жігіттердің бірін, ақшасын тартып алу үшін өлтіріп те кетті. Сөмкемен бірнеше жүздеген мың долларды алып жүру және тонаушыларға тап болмау, үлкен сәттілік болатын. Біз тұла бойымызды скотчтап, бума-бума долларды денемізге тығып жүретінбіз. Петербордан бір сөмке қолма-қол рубльді алып шығып, жүріп бара жатқан пойыздың соңғы вагонына секіріп мініп, ертеңіне таңертең кері ұшатынбыз. Түске дейін биржаға оралып, түстен кейін бүкіл валютаны жаппай сатып үлгеру керек болатын.

	Ақша санайтын машинка болмаған кезде долларды қолмен санап, алақанымызда «көк қағаз» бояуының ізі қалатын. «Қара жұмыс істемесек те, қолымыз шахтердікіндей», – деп әзілдейтін едік. Көбінесе, купюралардың жалған еместігін тексеретін аппараттар болмайтын, сол кезде қолмен ұстап, көзбен көріп анықтай беретін едік. Сол дәуірдің өлшемімен біз көп ақша тауып жүрдік, қауіп-қатерден болатын күйзелісті би кештеріне барып, тарқататынбыз. Қаладағы ең қымбат деген орындарға баратынбыз. Мінекей, осындай аумалы-төкпелі өмірді сүрдік.





Табыс таптың ба? Ақылмен жұмса!


	Бизнестегі бірінші салмақты тәжірибем қаражатты бөлудегі алғашқы жағдайым болды. Мен қыруар қаржыны қалай тапсам, студент секілді солай жұмсайтынмын. Ақшаны басқаруда ешбір тәжірибем болмады, білім жетіспеді. Сол кезде Невский даңғылынан бірнеше пәтер алып, қазір оларды жалға беріп-ақ, түк істеместен өмір сүруіме болар еді. Невский даңғылындағы бірінші қабаттардың бағасы барған сайын аспандауда. Алайда, желік қуған студенттер бәрін ойын-сауыққа, саяхаттауға, автомобильдерге, пәтерлерге жұмсадық. Бізге солай өмір сүру керемет сияқты болып көрінді, одан артығын тілеудің өзі артық деп ойладық. Әрине, бизнеске де салдық, алайда белгілі бір бағдар болған жоқ. Жас кезімізде бізге жетіспегені пайым еді, жағдайды талдап, әлемнің қалай дамып жатқанын бағамдай алмадық. Ерте ме, кеш пе ғимараттардың бірінші қабаттары жекешелендіріліп, жекеменшік пәтерлер дәмханаларға, мейрамханалар мен қымбат дүкендерге айналатынын алдын ала болжауға болар еді. Мүмкіндіктер болды, бірақ қаржылық тұрғыдан сауатты болмағандықтан сәтті кезеңдерді пайдалана алмадық. Сондықтан менің сіздерге берер кеңесім: ұдайы шолу жасап отырыңыз, әлемде не нәрсеге сұраныс барын, қандай салалардың болашағы зор екенін біліп отыру маңызды. Жақсы ақша қолға тие қалғанда оларды тиімді жұмсайтындай, барлығынан хабардар болып отыру керек.

	Қазір жас кәсіпкерлерге арнап, қалай табысты болу, қалайша көбірек ақша табу және тиімді тайм-менеджментті үйренуге байланысты кітаптар көптеп шығарылуда. Ал біздің кезімізде кітап та, ғаламтор да болмады. Сондықтан көп дүниені түсіну үшін көбірек уақыт жұмсадық.

	Қазір өз бизнесін ашамын дегендерге айтарым: кез келген істе бастысы – бұл еңбек және бастапқы капиталды құруға ақша жинау. Әрі қарай ол қаржыны пассивтерді сатып алуға немесе ойын-сауыққа, «әдемі өмірге» шашпай, сауатты жұмсап, өз бизнесіңізге салуыңыз керек.

	Өз басымнан білемін, қанша сәнді әрі қымбат киінсең де, қандай көлікпен жүрсең де, сені жұрт сыртыңа қарап емес, ішкі жан дүниеңе қарап бағалайды. Сондықтан ақшаны басқалардың алдында жақсы көрінуге жұмсаудың қажеті жоқ деп санаймын. Бұл – ісін енді бастаған бизнесмендердің негізгі қателіктерінің бірі. Қаражатты кәсібіңіздің дамуына салуыңыз керек!





Бизнесті ашу уақыты бар да, одан шығу уақыты бар


	Өзімнің алғашқы бизнес-тәжірибем барысында игерген маңызды мәселелердің бірі – әрдайым бизнестен шығу стратегиясын ойластыру. Кезінде бірлесіп жұмыс жасаған серіктестерімнің бірі басқа адамдардан пайызға ақша ала бастады. Ол кезде бұл әдіс кеңінен тараған еді. Көбісі пайызға ақша беріп, қиналмай өмір сүрді. Ал оның мөлшерлемесі сұмдық. Доллармен айына 15 пайыздан. Әлгі адам өз жобаларына ақша тарта бастады, аса ірі сомаларды қарызға алды да, міндеттемелерін орындай алмай, ақыры қаладан қашып кетті. Оған қарыз берген адамдар кәсіпорын бойынша серіктестерінің бірі ретінде маған келе бастады. Мен оларға: «сіздер ақшаны оған, нақты оның жобаларына бердіңіздер, қолхатты та жазып берген сол, бізге ортақ бизнес мүлдем басқа, сіздердің ақшаларыңызға қатысы жоқ», – деп түсіндірдім. Көптеген келіссөздер жүргізуге тура келді, адамдар менің бұл мәселеге қатысым жоқ екенін ұқса да, абыройыма айтарлықтай нұқсан келді. Соның салдарынан компанияны жабу туралы шешім қабылдадым да, басқа бизнеске ауысып кеттім.

	Сәтін салғанда, сол кезде басқа бір ұсыныс келіп түсті. Тағы бір жерлесіммен бірге ұялы байланыспен айналыстық. ТМД-да жаңа оператор – Солтүстік-Батыс GSM пайда болды (қазіргі «Мегафон»). Сөйтіп, біз Финляндия мен Германиядан ұялы телефондар әкеле бастадық. Мен институтты бітірдім де, бизнестің жаңа түріне бар күш-жігерімді салдым.





Кету не қалу. Даму бағыты


	Жоғары оқу орнын бітіргеннен кейін жігіттердің көбісінің туған жеріне оралғанына қарамастан, мен Питерде қалуға бел будым. Мұндай ірі қаладан кейін Қостанайға қайтсам, кейін әсіресе, бизнес ортада дәл мұндай мүмкіндіктер болмайтынын түсіндім. Дәл сол кезде Мәскеу мен Питер даму деңгейі бойынша, Қазақстаннан он шақты жылға алға кеткен еді. Маған осында қалып, ең үздік, жылдам, ауқымды нарықтарда әлдене шығару қызық болды. Оның үстіне, Еуропаның да жақын тұрғаны ұнады. Онда жиі барып тұруға мүмкіндік болды. Финляндия мысалы бар болғаны 200 шақырым қашықтықта. Небәрі екі сағат ішінде мүлдем басқа әлемнен бір-ақ шығасың. Біз сенбі-жексенбі күндері Финляндияға, ауылға барып қайтқандай барып келетінбіз. Ол қарқынды, ашық, шексіз мүмкіндіктер әлемі болды.

	Менің кейбір курстастарымның институтты бітіргеннен кейін салы суға кетті. Өміріңнің бес жылын арнаған мамандығыңның ендігі жерде керек болмай қалғаны әрине, жанға батты. Заман өзгерді, бірінші кезекке басқа құндылықтар, басқа мамандықтар шықты. Алайда, бұл – өмір. Кеңестік тоқырау кезеңі аяқталды, енді барлығы қарыштап дамиды деген ойға келдім. Заман осындай қарқынмен алға басып жатқанда, өзімді өзгертпесем, ештеңе шықпайтынын түсіндім. Жетістікке жету үшін міндетті түрде нарықтық жағдай мен хал-ахуалға бейімделу керек. Нарықтың қажеттіліктерін ескермей, өз ойларымен және тілектерімен өмір сүретін адамдар сұранысқа ие өнім жасай алмайды. Оның үстіне, әлемде күн сайын жаңалықтар ашылып жатқанда, міндетті түрде соңғы беталыстардың аңысын аңдап, ұдайы біліктілігіңді арттырып отыру керек. «Күн сайын жасауымыз керек басты жұмыс – ол өзінді дамыту» деген пікірді ұстанамын.





* * *



Ең бастысы бұл – бостандық. Егер белгілі бір ықылас-тілектеріңізде тәуелсіз болсаңыз, оны өзіңіз жүзеге асыра алатын болсаңыз, онда сіз «еркіндіктегі» адамсыз.





* * *



Мен институтты бітіріп, өз кәсібімді ашқаннан кейін ойы ұшқыр адамдармен тілдесе келе, анағұрлым бәсекеге қабілетті болып, бизнесті жүйелі жүргізу үшін MBA дәрежесін алудың қаншалықты маңызды екенін түсіндім. Ол кезде адамдардың 90 пайызы бұл пікірімді құптамады. Олардың көпшілігі кәсіпкерлікпен тек ішкі түйсікке сүйеніп айналысты.

	Бизнесмендер «дәл осы жерді дәл қазір игеру керек, қайдағы оқу, не айтып тұрсың, біз қазір қыруар ақша тауып жатырмыз, басқа нәрсеге алаңдаудың қажеті жоқ, бұл өмір бір-ақ рет беріледі, қолдан келсе, қонышынан бас», – деді. Ешкім де MBA-бағдарламалар, жетіле түсу, бизнесті жүргізу бойынша білім алу жайында ойлап жатпады. Алайда, маған алдымен білімді жетілдірудің болашағы жарқындау болып көрінді.

	Кеңес дәуірінде басқарушыларды кәсіби түрде оқытатын жоғары оқу орындары болмады. Экономистер, заңгерлер, инженерлер болды. Десе де басқарушылар жоқтың қасы еді. Мен кәсіби басқарушы болсам, алдағы уақытта өзімнің тиімділігі жоғары компаниямды құра алатынымды түсіндім. Ал жүйелі әрекет етудің нәтижесінде менде бәсекелестік артықшылық болады. Таныс бизнесмендердің көпшілігі сол кезде мені түсінбей, тіпті күлетін. «Жұмыстан шаршап шығып, кешкі сегізде тағы да бір жаққа барудың не керегі бар? Біресе ағылшын тіліне, біресе MBA-ге барасың. Мұның саған не қажеті бар?» дегендер көп болды.

	Бүгінде сол жігіттер уақытында білім алып, әрі қарай қадам басу керектігін түсінбегендіктен өздерінің кішкентай ғана кәсібінің айналасында қалып қойды. Қарапайым «сатып ал-сат» деңгейіндегі бизнеспен айналысып жүр. Қазір олар маған жиі келіп, «қайда қаражат құйып, қалай дамыған дұрыс» деп, кеңес сұрайды. Олардың ұдайы өсу мен жетілудің маңыздылығын түсінгені қуантады. Білім – ол алысқа көз тігу. Ал ең жақсы инвестиция – ол ақшаны яхтаға немесе көлікке жұмсау емес, өзіңді дамытуға құю.

	Өзімнің даму жолымда тоқтап қалмай, жаңа деңгейлерге шығу үшін мен үнемі «Жетістікке жету Күнделігін» толтырдым, MBA-ді, одан кейінгі әрекеттерімді жоспарладым. Тек осындай тәртіптің арқасында ғана өсіп, бизнесте де, өмірде де жаңа шешімдер таба алдым. Егер ондай күнделікті күн сайын толтырып отырсаңыз, қандай да бір тәсілдерсіз-ақ жетістікке жетер жолды табуға болады. Өзіңізді жеңген кезде ғана, сіз нәтижеге қол жеткізесіз.





ЖЕТІСТІК КІЛТІ:


	Бизнес бастағанда, өзіңізде бар ақшаға арқа сүйеңіз, стартап үшiн несие алудың қажеті жоқ. Қаражатты қарызға бизнес гүлденген кезеңде алуға болады.



Ел сіздің қайдан екеніңізге емес, қаншалықты қызықты пікірлесетініңізге қарайды.



Ақша керек пе, барлығын сатуды үйреніңіз.



Басқа адамдардың немен айналысатынын біліп, олардың арасына байланыс орнатыңыз.



Көп қаражатты басқаруға дайын болу үшін қаржылық жоспарлауды үйреніңіз.



Ең дұрысы – өзіңіздің дамуыңызға инвестиция құйыңыз.





Инемен құдық қазу


	3

Қаншалықты табысты болғыңыз келсе, соншалықты білім алыңыз.





Инемен құдық қазу


	Табысты адам болу үшін ұдайы білім алу, ал біліктілікті шыңдау үшін көбірек мүмкіндіктерді пайдалану керектігіне сенімдімін. Үздіксіз жетілудің арқасында ғана ең жоғары көрсеткіштерге қол жеткізесіз, бәсекеге қабілетті боласыз.

	Жоспарсыз нәтижеге қол жеткізу мүмкін емес. Мен өмірде алдыма міндеттер қойдым да, біртіндеп қадам басып, оларға қол жеткіздім: ағылшын тілін меңгердім, бизнес-мектепті бітірдім, өз компаниямды құрдым.

	Табысты компания құрғың келсе, бизнесті оқып-білу керек деп шештім, «Велосипедті қайта ойлап табуға» уақыт кетірмей, дайын халықаралық тәжірибені меңгеру қажет. Осылайша, менің өмірімде Стокгольм бизнес-мектебі пайда болды.





Үздік ұстаздарды таңдаңыз


	Біздің адамдар әлі күнге дейін оқуды уақыт пен ақша құрту деп біледi. Егер бизнесті меңгермесем, кәсіпті тиімді дамыту туралы сөз қозғаудың өзі мүмкін емес екенін түсіндім. Досым, жетекшi ресейлік маркетолог әрi брендмейкер Самвел Аветисянның кеңесімен белсенді түрде жұмыс істеуімді тоқтатпай, Стокгольм бизнес-мектебінің Санкт-Петербордан ашылған филиалында қосымша білім алдым.

	Бұл посткеңестік кеңістіктегі білім беру деңгейі жоғары, алғашқы халықаралық бизнес-мектеп болды, сабақ ағылшын тілінде жүрді. Дәл осы фактор таңдау жасауымда шешуші рөл ойнады. Себебі, орыс тілінде оқудың түр-түрі бар, алайда деңгейі көбінесе күткендегідей болмайтын. Осылайша, Самвелдің кеңесіне құлақ асып, сол кездегі жетекші оқу орны Стокгольм бизнес-мектебін таңдадым. Нәтижеге қол жеткізгіңіз келсе – үздік ұстаздардан білім алыңыз.

	Өзім таңдаған үздік шетелдік білім беру ошағында алған тәжірибем Санкт-Петербор аумағында кәсіпкер ретінде қалыптасуыма үлкен септігін тигізді, бизнес туралы көзқарасымды түбегейлі өзгертті. Сондықтан кімде-кім өсу әлеуеті жоғары мықты компания құрғысы келсе, міндетті түрде сапалы бизнес-білім алғаны жөн.





Шешім қабылдауда, тыңнан түрен сал


	Бизнес-мектепте бізді шведтік кәсіпкерлер оқытты, бұл бизнесмендерге арналған алғашқы шағын MBA жобасы болатын. Бір жыл ішінде бизнес туралы түсінігімізді түбегейлі өзгерткен білімді алып шықтық.

	Екі айда бір рет Петербор түбіндегі шипажайға бес күнге апаратын. Күні бойы дәрістер жүрді, кешке тапсырмалар алып, топтарға бөлініп, таңғы тоғызға қарай таныстырылымдар жасайтынбыз. Бұл – таңғажайып қарқынды әрі нағыз драйвқа толы кез еді. Интерактивті жүйенің, іскерлік ойындардың, қарқынды сабақтардың арқасында жай ғана білім емес, одан да артық дүниеге ие болдық.

	Оқу үдерісінен мұндай ләззатты мен көптен бері алмағам. Осындай білім алу процесінде баскетболды, жиындарды, мектеп кезіндегі сапарларды, турнирлерге қатысқан кездерімді есіме алатынмын. Олар ұмытылмас әсер сыйлаған, ойын стратегиясын жоспарлауда жаңа ерекше шешімдер табуға көмектескен, нәтижесінде кейінгі өмірімде үнемі пайдаланатын тамаша тәжірибе жинақтаған сәттер болатын.

	Қарбалас пен қызыққа толы күннен кейін бізге қарапайым студенттер секілді ойымызды басқа жаққа аударып, сергіп, демалуымыз керек болды. Сондықтан кешкі астан кейін бассейнге барып, би кештерін ұйымдастырып, түн жарымда оралып, ертеңгі сабаққа қажетті таныстырылымдар дайындайтынбыз.

	Презентацияны дайындау және оларды көрсету өз алдына қызық тәжірибе болды. Қазіргідей адамдар компьютерде Power Point аркылы слайдтар жасап, кейін монитордың жанында отырып, өз жобасы туралы стандартты жоспар бойынша артықшылықтарын, əдістерін, қорытындыларын айтып тұрмайтын. Бізде таныстырылымдарды қорғау, нағыз көңілділер мен тапқырлардың ойынына айналатын. Әрбір жоба – тұтас бір қойылым. Біз түрлі әзілдер ойлап тауып, өз идеяларымызды суреттеу үшін қолда бар дүниеден қойылымдар, импровизацияланған костюмдер жасайтынбыз. Көрермен күлкіге қарық болатын. Көрсетілімдеріміз соншалықты көңілді әрі ерекше еді. Сондай-ақ таныстырылымда сабақ кезінде берілген білімдер мен машықтарды көрсетіп, экономикалық пайда мен жобаның табыстылығын дәлелдеуіміз тиіс болды.

	Оқуға деген дәл осындай ынта бізге қысқа мерзім ішінде маңызды әрі жеткілікті дәрежеде күрделі материалдарды игеруге мүмкіндік берді. Мұндай қарқынды тәртіпте, тәулігіне үш-төрт сағаттан ұйықтап, 22 мен 40 жас аралығындағы түрлі саланың мамандарынан құралған ұйымшыл командада жұмыс істеу қызықты болды. Жан-жақты командада жүріп, бір-бірімізден маңызды машықтарды игердік, басқа салалардың мүмкіндіктерін көріп, жаңа байланыстар орнаттық.

	Осылайша, бизнес-мектептегі оқу маған білімнен бөлек, өте қызықты адамдармен танысу және араласу мүмкіндігін берді. Оқытудың дәл осындай тосын тәсілі мұндағы қатарластарымның әлеуетін көруге, мүдделес адамдарды және болашақ серіктестерді табуға көмектесті. Олардың кейбірін мен өзім армандаған компанияға жұмыс істеуге шақырдым.





Кәсіби шеберлермен дос болудан қысылмаңыз


	Стокгольм бизнес-мектебінде өте жүйелі түрде берілген озық білімдерден басқа, маған арнайы экономикалық компьютер ойындары ұнайтын, онда виртуалды түрде кез келген компанияның даму барысын жасауға болады. Ақтық кезеңде бізге берілген тапсырмалардың бірінде сондай ойын болды: кәсіпорын директорының рөлінде өз бизнесіңнің 20-30 жылдық өмірін үш-төрт сағат ішінде көз алдыңа елестетесің. Өндіріске, маркетингке, ілгерілеуге, зерттеуге және т.б. қанша қаражат құятыныңды компьютерге енгізесің де, өзіңнің ұзақ мерзімді басқарушылық шешімдеріңнің қандай нәтижеге әкелетінін көресің. Бизнестің барлық басты экономикалық көрсеткіштері енгізілген осы компьютерлік ойынның арқасында мен өз компаниям үшін іс жүзінде тиімді стратегияны қалай құру керектігін көрдім. Осы ойында алған сабақтарым да өмірде табысты болуға көмектесті.

	Әрине, қазір ғаламтордың дамуына байланысты білімнің қолжетімді болғаны соншалықты, оны үйіңнен шықпай-ақ алуға болады. Мұнымен міндетті түрде бастапқы кезеңде айналысуға кеңес беремін. Алайда, жақсы бизнес-мектептегі дәріс өмірдің ерекше ырғағын бойыңа дарытады, оқуға деген құлшынысыңызды арттырады, соның нәтижесінде сіз күн сайын жаңа әлденеңе біліп отыруға үйреніп кетесіз. Дегенмен бастысы: мұның бәрі сіз сияқты өмірден көп нәрсеге қол жеткізгісі келетін, белгілі бір қызықты жобалар жасайтын, жаныңызға жақын адамдармен байланыс орнатуға, танысуға мүмкіндік береді.

	Ондай адам – мен үшін көрнекті тұлға, маркетинг ұстазы Самвел Аветисян. Осыған дейін айтқанымдай, оның ізімен мен Стокгольм бизнес-мектебіне оқуға бардым. Ол жасаған «Техношок», «Дарья», «Тинькофф» брендтері ресейлік маркетингтің тарихына кірді. Мен одан сəн жасау мен ілгерілеуге қатысты көптеген нәрселерді үйрендім.

	Сізге дамуға жаңа қарқын бере алатын мұндай бірегей қызықты тұлғаларды бизнес-мектептерде кездестіруге болады. Түрлі саладағы бизнесмендермен және кәсіби шеберлермен тығыз араласып жүріп, сіз өзіңізге табыстырақ болуға көмектесетін тәжірибе мен білімді нағыз бизнес ортадан аласыз. Бәлкім, тіпті өзіңізге жаңа саладан жақсы кәсіп ашарсыз.





Күнделік жазуды бастаңыз. Ол сізді жетістікке жетелейді


	Менен «жетістікке жетуіңіздің сыры неде?» деп, жиі сұрайды. Меніңше, ол жоспар құра білу мен күнделік жазуда.

	Өз күнделігімді мен алғаш рет мектеп жасында жаздым. Он екі жастан бастап техникалық, физикалық және басқа да мәліметтерді дамыту бойынша өз алдыма мақсат қойдым, қосымша сабақтар арқылы осы аспектілерде жетілдім. Мұнда мен жол картасын жоспарладым, күтетін нәтижелерім туралы жаздым. Бастапқыда бұл жай ғана жаттығулар бойынша күнделік болатын. Бапкердің нұсқауымен өзіміздің жеңіске жету стратегиямызды ойлап-тауып, қағазға түсіретінбіз. Сондай жас кезімізден қарсыластың ақылынан асып түсуді үйреніп, түрлі қимылдардың көмегімен ойыншыны бос жерге шығарып, ол кедергісіз доп тастай алатындай ерекше комбинацияны ойластыруымыз керек болды. Бапкеріміз алдымен қолданыстағы базалық схемаларды үйреніп, кейін солардың негізінде жаңаларын ойластыртатын. Сөйтіп, біз білек сыбана алаңды, доп салатын себетті, үш секундтық аймақты, өзіміздің қозғалыстарымыздың траекторияларын сызатынбыз. Барлық комбинацияларды алдын ала ойластырып, ойша «ойнатқандықтан» мұның бәрі паркетте табысты нәтиже көрсетуге көмектесті.





* * *



Жеке басыңызды дамыту барысын күнделікке жазып отыруды әдетке айналдырыңыз. Сонда мақсатыңызға қалай жекеніңізді байқамай қаласыз.



* * *



Бірінші болуымыз үшін (командамыздың ұранына сәйкес) өз қимылдарымызды жоспарлауға үйреткен бапкеріміз мақсатына жетті: біз қалай тиімді етсек деп ұдайы ойланатын болдық, үнемі қарсыласты жеңудің жаңа тәсілдерін іздеумен жүретін деңгейге жеттік. Мектептен кейін өз қимылдарымызды жоспарлау және жүзеге асыру әдетке айналып, бойымызға сіңіп кетті де, жеке күнделік жазуға көштім. Онда өз жетістіктерімді, мақсаттарымды, оларға қалай қол жеткізу керектігін жазып жүрдім.

	Қазір де үнемі осы күнделік бойынша өмір сүріп, бизнеспен айналысып жүрмін. Күнделікті жазбаларымда ұдайы артығырақ бәсекеге қабілеттілікке ие болу үшін қандай жаңа білімдер керектігін жоспарлаймын. Кәсіпкер болу үшін үнемі әрі жүйелі даму керек. Егер адамдар бұған жүрдім-бардым қараса, олардың өз саласында үздік атануы екіталай. Бұл қарапайым жетістікке жету жолы, алайда оны көпшілік қолдана бермейді.

	Егер өзімнің жоспарлау тәжірибем туралы айтатын болсам, мен алдағы бес жылға мақсат қоямын – бизнесте және тұлға ретінде даму барысында неге қол жеткізгім келетінін белгілеймін. Межеленген осы уақыт өткенде өзімді қалай елестететініме мән беремін.

	Бала кезімнен армандарымның тезірек орындалуы үшін оны елестетудің тиімді тәсіліне жүгінетінмін – «Жетістікке жету Күнделігінде» тілектерімнің картасын жасайтынмын. Оған үй, автомобиль және басқа да мен үшін құнды заттар бейнеленген суреттерді қиып алып, жапсыратынмын. Осылайша, қағазға түсіру арқылы осы кезең ішінде менің қандай межеге жететінім суреттеледі.

	Бұл тәсілді бүгін де пайдаланамын. Алға қойылған мақсатқа қол жеткізу үшін қаншалықты уақыт пен ресурс керектігін көрсетіп, жол картасын жасауға көшемін. Мақсат айқын кезде оны жылдарға бөле бастаймын: биыл мынаны, екінші жыл ананы істеймін. Жылды егжей-тегжейлі айлар мен апталар, тіпті күндер бойынша жазамын. Осылай жалпыдан жалқыға қарай жетістікке жету жолындағы басты құрал – мақсатқа жету сызбасы пайда болады.

	Тиімді дамып, тұлға ретінде өсу үшін тамаша «Жетістікке жету Күнделігі» сияқты құралды қолдануға кеңес беремін. Оны өз уақытымды барынша тиімді пайдаланып, үздік нәтижелерге қол жеткізу үшін арнайы жасадым.

	«Жетістікке жету Күнделігінде» өмірімдегі басымдықтарды бөліп қарастырамын. Олар мен үшін маңызды: бизнес, отбасы, ата-ана, достар, тұлға ретінде даму. Дәл осы салалар бойынша бір жылға жоспарлар жасаймын және жоғары көрсеткіштерге қол жеткіземін. Ал жыл соңында өз жетістіктерімді қорытындылаймын, міндетті түрде оларды атап өтіп, өз арманымның орындалғанына қуанамын.

	Психологтар мен бизнес-жаттықтырушылардың «жетістіктер үшін өзіңді марапаттап отыруың керек» дегенімен келісемін. Өзіңе қалай алғыс айтасың? Мақсатқа жеткен кезіңде өзіңе қандай сый жасайтыныңды жоспарлауың керек. Бұл – өте жақсы мотиватор. Мысалы, мен өзіме сый ретінде саяхат жоспарлаймын, егер жетпесем – ешқайда ұшпаймын деген сөз. Алға қойылған мақсатқа қол жеткізіп, «еңбегің сіңгенiн», «тынығып, рахаттана алатыныңды» сезгенде төбең көкке жетеді. Сондай-ақ демалысты тұлға ретінде дамумен, қандай да бір тренингпен, жаңа білім алумен сабақтастыруға тырысамын. Менің алдағы жоспарлаған сыйларым – Үндістанға Далай Ламаға және АҚШ-қа Дипак Чопреге, атақты коуч және рухани кітаптардың авторына сапар шегу.

	Көп адамдар «бір жылдық күнтізбені алдын ала қалай жазып қоюға болады?» деп таң қалады. Алайда, нақты жоспарлар – іскер адамдар өмірінің міндетті шарты. Біз уақытымызды текке жұмсай алмаймыз, себебі бұл жалғыз орны толмайтын ресурс. Егер сен ақшаны жоғалтсаң, оны қайтадан табуға болады, бірақ уақытты жіберіп алсаң, оны ешкім де қайтарып бере алмайды. Біз арманымызға қол жеткізу жолында әрбір минутты текке жұмсай аламыз.

	Басқа адамдардың да уақытына құрметпен қараймын. Тіпті достарымызбен, олар немесе мен белгілі бір іс-шара ұйымдастыратын болсақ, бір-бірімізді осындай күні осындай шара болады деп ескертеміз. Жұмысбасты адамдар оны алдын ала күнтізбесіне енгізіп қояды.

	Бизнесте мұндай жоспарлау – жұмыстың басты элементтерінің бірі. Компанияда алдымен бірнеше жылға алдын ала стратегия құрылады, ал кейін соған сай әрбір жылға арналған мақсаттар мен міндеттер қойылады. Ол міндеттердің қаржылық жағын қарастырамыз, ойға алғанды іске асыруға қаражат жете ме, кассада жетіспеуі бар ма, жоқ па? Осыдан кейін жобаны биыл жүзеге асыруға немесе оны болашақта қарастыруға байланысты сараптама мен түбегейлі бағалау жүреді. Бұл жерде мысалы әлденені ойлауға әлі ерте екенін түсінеміз де, ресурстарды келесі бағытқа қарай жұмылдырамыз.

	Біз он жылдық стратегиядан бастағанбыз. Алайда, қазіргі әлемнің жылдам өзгеруіне байланысты үш-бес жылдық стратегияларға көштік, нарық қажеттіліктерінен қалыспау үшін оны жыл сайын түзетіп отырамыз.

	Егер сіз шынымен де жетістікке жетуді қаласаңыз және менің тәжірибеммен қаруланып, өз өміріңізде сапалы өзгерістер жасау үшін осы кітапты оқып отырсаңыз, онда жоспарлауды бастаңыз.

	Бірінші алдыңызға үлкен, айқын, өлшемі бар және қанаттандыратын жоспар құрыңыз. Сосын алдымен оның ұсақтауынан бастап, жүзеге асырыңыз. Осылайша, алысқа жетелейтін жол салыңыз.

	Ежелгі қытай философы Лао Цзы айтқандай: «Мың шақырымдық сапарға апаратын жол, бір кішкентай қадамнан басталады». Күн сайын бір қадам болса да жасаңыз, бір тапсырманы шешіңіз, сол күнге жоспарланғанның барлығын орындасаңыз, тіпті жақсы.

	Меніңше, өз жылыңды егжей-тегжейлі ойластырып, бірнеше күнді арнайы жоспарлауға бөлген жөн. Кейін әр тәулік сайын ойланып, бүгін не істеу керек еді дегенше, дайын жоспарды жылдам орындап шыққан жақсы.

	Жоспарлау маған тек бизнесте ғана емес, рухани өсу және тұлға ретінде қалыптасуға да, жетістіктерге қол жеткізуге де көмектеседі. Күнделікке мақсаттар мен жоспарлардан бөлек, достарым мен пікірлестерім мақтаған кітаптарды немесе міндетті түрде көру қажет деректі фильмдерді, көптеген пайдалы ақпарат алуға болатын үйретуші ресурстарды жазып қоямын.

	Ұйықтар алдында кешкілік күн сайын жазбалар қалдырып отыруға кеңес беремін. Сол кезде таңертең күні бойы не істеу керектігі тайға таңба басқандай көрініп тұрады. Оған қоса, ұйықтап жатқанда адамның сана-сезімі жұмыс істеуін тоқтатпайды. Сөйтіп, таңертең сізде жоспарларыңызды жүзеге асыру бойынша тамаша ойлар пайда болуы мүмкін. Күнделікті жазбалардың арқасында менің таныстарымның көпшілігі өз өмірлерін қысқа мерзім ішінде жақсартты және өзгертті. Егер сіз алдағы жылдарда өз арманыңызға жетуге бел буып кіріссеңіз, бүгіннен бастап «Жетістікке жету Күнделігін» жазуға кірісіңіз. Ол менің «Бәрі де өз қолыңда» кітабыммен бірге жүреді.





Өмір бойы білім алу не үшін керек?


	Біздің әлеміміз бір орында тұрмайды, технологиялық, сондай-ақ ақпараттық даму ұдайы, күн сайын жүріп отырады. Тек жоғары білім алумен шектелетін заман өтті. Қазір біз өзіміздің білім қорымызды ұдайы толтықтырып отыруға міндеттіміз. Сіз кәсіпкерсіз бе немесе қандай да бір компанияда жұмыс істейсіз бе, ол маңызды емес. Егер сіз мына әлемге көбірек білім мен біліктілік ұсынбасаңыз, көш соңында қаласыз. Клиенттер әлдеқайда озық бәсекелестерге кетіп қалады, қызметкер болсаңыз, сізді мансап жолыңызда көтермелемейді. Тіпті, қысқартуға ілігіп кетуіңіз мүмкін. Ұдайы даму – біздің заманымыздың міндетті шартына айналды. Шетелде адамдар мұны жақсы түсінеді.





* * *



Адамдар бір-бірінің жақсы қасиеттерін үйренгені жөн және жетістікке жеткендердің тәжірибесін меңгерген дұрыс.





* * *



1996 жылы ағылшын тілін меңгеру үшін Лондондағы тіл үйрететін мектепке барғанымда курсты тыңдаушылардың жас мөлшері мен мәртебелері мені қатты таң қалдырды. Әртүрлі елден жиналған, студенттік жастан әлдеқашан өтіп кеткен, алайда, жаңа білім алу үшін алға қадам басуын тоқтатпаған бизнесмендер, топ-менеджерлер, төселген кәсіпкерлер тіл үйренді. Ол адамдар ұдайы жетілудің маңызын түсінді. Олармен сөйлесу, әңгімелерін тыңдау, әлемде қандай жаңа беталыстар барын білу, өзім үшін қандай да бір қорытындылар жасау, бір ғанибет болды.

	Мен әрдайым саналы түрде білімге деген құштарлығымды арттыруға тырысып келемін. Адамдар жиі семинарларға, третерге келеді де, мән-жайды түсінбейді, сұрақ қоймайды. Бір сабаққа екі адам қатысса, біреуі жаңа идеялармен қанаттанып шығады, ал екінші біреуі босқа отырып кетеді. Егер мен белгілі бір курсқа арналған уақыт ішінде барынша көп білім алғым келсе, тындап, ден қойып, дәріскерден білмегенді сұрап, әңгімеге тереңдеп, жаңа әлдене тауып отыру керек деп санаймын. Бәлкім, басқа қызмет саласынан болсын, табысты адамдармен тілдесе отырып, болашақта өз жобаңызға, өз бизнесіңізге керек мәлімет аларсыз.

	Қазір бәрі қас пен көздің арасында өзгеруде, бір ғана білім жеткіліксіз, көп салалар бір-бірімен сабақтасып жатады. Мысалы маркетинг пен әлеуметтік желілер немесе медиа секілді. Әлем тоқтаусыз өзгеруде, сондықтан табысты адамдарға күн сайын жаңа білім мен біліктілік керек.

	Мен ұдайы өз бетімше білім алумен айналысамын, қызметкерлерімнің де өскенін және жетілгенін қадағалаймын. Біз компания ішінде түрлі курстарды жиі өткізіп отырамыз, өзім де жыл сайын әртүрлі форумдарға, семинарларға қатысып, білім аламын. Егер білім алуға деген талабың болса, жетілуге мүмкіндік барлық жерден табылады.

	Тіпті үздік америкалық бизнесмендерді анықтайтын «АҚШ-тың жыл кәсіпкері» байқауының жай марапаттау салтанатына қатысуға немесе әлемнің табысты бизнесмендерімен ашық әңгіме құрып, ең озық мәліметті «сиясы кеппеген» күйінде алуға болады. Сонымен қатар маңызды байланыстар орнатуға мүмкіндік туады. Кезекті форумға немесе іскерлік шараға қатысқан сайын өзімді қызықтырған ақпаратты жазып аламын, тыңдағанымнан қорытындылар жасаймын. Олар кейiн жеке жоспарларымды немесе бизнесте жүзеге асыру үшін қажет.

	Әлденені игергім келгенде, қандай да бір нақты машық алғым келгенде өзіме керек курсты табамын да, оған алдын ала, бір жыл бұрын жазыламын, сөйтіп, жоспарлы түрде нәтижеге жетемін. Сондай-ақ мен үшін сапа мәселесі маңызды. Бір білімді әртүрлі ұстаздан алуға болады, алайда әлемдегі ең үздік адамдардың дәрісіне қатысқым келеді. Мәселен, қазіргі таңда осы кітапты жазып отырып, мұнымен қатар инвестиция тарту саласында өзімді дамытумен айналысудамын.

	Соңғы айларда «Даму» кәсіпкерлікті қолдау қорымен тығыз жұмыс жасап жүрміз. Олардың тәуелсіз директорларға арнап, сапалы курстар ұйымдастыратыны ұнайды. Ұйымдағы директорлар кеңесінің мықты құрамының арқасында қордың өзін дамыту саласында үздік шешімдер шығарылады. Маған мұнда жұмыстың жүргізілу жүйесі қатты ұнайды, бір-бірімізден үйренеріміз көп. Көбінесе белгілі бір мәселелердің шешімін табу үшін түрлі амалдарды пайдалану керек. Тұжырымдамасын ойластырып қана қоймай, оны өзара талқылау қажет. Кері байланыс керек, бұл – пікірлер ауқымын кеңейту арқылы ұжымдық тәжірибеге қол жеткізу деген сөз. Сондықтан басшыларға директорлар кеңесіне түрлі саланың тәуелсіз сарапшыларын шақыруға кеңес беремін.

	«Дамумен» серіктестік аясында біз басқа елдердегі ұқсас қорларға барып тұрамыз. Жақында Түркияның мемлекеттік қорларының даму тәжірибесін, сауда-өнеркәсіптік палаталарын және еркін экономикалық аймақтарын көріп қайттық. Анадолы елінің көптеген бизнесмендерімен таныстық, бұл тағы да жаңа мүмкіндіктер.

	Ұдайы білім алу туралы сөз қозғағанда сабақтастық мәселелеріне, жоғарыда айтып өткендей аға буыннан тәжірибе алуға назарларыңызды аударғым келеді.

	Жақында Роберт де Ниро ойнайтын «Стажер» атты қызықты голливудтық фильмді көрдім. Картина сюжетіне сәйкес, жетпіс жастағы кісі, әдетте еш жерде жұмыс жасамаған жастарды алатын IT-компанияға тәжірибеден өтуге келеді. Қанша жыл еңбек еткенде ғаламтор дегенді көрмеген зейнеткерді жастар бастапқыда келеке етеді. Әлгі кісі ісін табысты бастаған, алайда басшы ретінде қалыптасып үлгермеген директор қыздан жауапты тапсырманы күтумен күнде кеш батырады. Фильмнің соңына қарай барлығы 70 жастағы кісінің кеңестері мен көмегінсіз қиналатындай күйге жетеді. Осылайша, кеңседегі әрбір қызметкерге де, Нироның кейіпкерінің өмірлік тәжірибесі пайдаға жарайды.





* * *



Білмегеніңнен емес, білуге ұмтылмағандығыңнан қорқу керек.





* * *



Меніңше, бұл фильмнің мәні – үлкендердің өмір сүру үрдісі басқаша, көпті көргендіктен олардың тәжірибесін ысырып тастауға болмайды, керісінше жұмыс барысында қарттардың ақыл-парасатын пайдалана білу керек. Тіпті, барлық компанияларда әлемге басқаша қарайтын сондай адамдар болуы керек деп ойлаймын.

	Бизнесте және өз қатарластарымыздың арасында қаншалықты мықты болсақ та, өмірлік тәжірибе жағынан үлкендерден асып, дана болмаймыз. Сондықтан жастардың аға буынға құлақ асқаны жөн. Егер өйтпесе, өзіндік қателіктер жіберіп, көп уақыт жоғалтып алады.

	Бізде «үлкенді тыңда, құрметте», – дейді емес пе?! Иә, бәлкім олар өмірлерінде айтарлықтай жаңалық ашпаған шығар, құны миллиондаған доллар тұратын компаниялар құрмаған шығар, алайда олар өмірдің өзін көрді. Сондықтан бізге міндетті түрде алдыңғы толқын өкілдерінің пікіріне құлақ асып, өмірлік құндылықтарға толы тәжірибесін бойға сіңіруіміз керек.





Өзіңізді өзіңіз ынталандырыңыз


	Кейде адамдар: «оқу керек екенін, алға жылжу керек екенін түсінемін, алайда өзіме билігім жүрмейді», – дейді. Мұндай жағдайда не істеуге болады? Танымал коуч Брайан Трейсидің «Привычки на миллионы долларов» атты кітабында жақсы бір кеңес бар. Оның белгілі бір мәселелерді түсіндіруде пайдаланатын мысалдары, пайдалы ақпаратты сондай ұғынықты етіп жеткізетіні маған ұнайды... Егер 21 күн бойы күнде бір нәрсені жасасаң, ол кейін сенің ажырамас әдетіңе айналатыны дәлелденген.

	Түрлі жапондық әдістер бар. Мысалы, өз машығыңа айналдырғың келетін қандай да бір істі бастау керек, 20-30 секундтан басталсын, алайда күн сайын дәл бір уақытта жасау керек. Біршама уақыт өткеннен кейін ол секундтар жарты сағатқа, сағатқа, екі сағатқа созылады – сосын ол сенің қажеттілігіңе айналады. Сол себепті саналы түрде алға қойған мақсатыңа қол жеткізуге көмектесетін пайдалы әдеттерге машықтану керек. Олар: күнді кешегі кештен бастап жоспарлау, таңертең немесе ұйықтар алдында дамытатын кітаптар оқу, жұмысқа барар жолда көлікте ынталандыратын дәрістер тыңдау. Өзіңіз дамытқыңыз келетін әдеттердің тізімін жасап, күнделікті оны жасап бастауға кеңес беремін.





* * *



Жетістікке жеткен адамдардың бәрі күнделік жазатын болған. Өз өміріңізді жоспарлап, әр күн сайын сол үшін кішкентай болса да қадам жасайтын болсаңыз, үлкен стратегиялық мақсаттарды бағындырасыз!





* * *



Сонымен қатар армандарыңыз бен жоспарларыңызды қолдайтын адамдардың ортасында болу аса маңызды. Өмірде кейде сізді төменге тартатын және жетістікке жететініңізге сенбейтін адамдар кездесіп отырады. Мұндай жағдайда өзіңе деген сенімді, өз ісіңе деген сенімді жоғалтпау маңызды. Өмір жолында самғау да, құлдырау да болады, алайда ешқашан еңсеміз түспеуі тиіс. Өз-өзімізге бекем болып, мақсаттарымызға жетуге талпынуымыз керек. Сіздің шыңға шығатыныңызға күмәнданатындарға құлақ аспаңыз.

	Бұған қатысты менде «Шаян толы шелек теориясы» деген мысал бар. Қысқаша айтсақ, шаяндардың ақымақтығы соншалықты: олар шелектен бір-біреулеп оңай шығып кетер еді. Алайда, ішінен бір батылдауы шығуға талпынса, қасындағылар оны аяғынан тартады. Ал біздің өмірімізге бұл қаншалықты ұқсас? Мысалы, біреу шылым шегуді тастаймын десе, қасындағылар «бәрібір тастай алмайсың», – дейді де, шылым ұсынады. Немесе екінші жоғары білім алып жатсаң, әріптестерің «оны қайтесің, жұмыстан онсыз да шаршап жүрсің ғой», – дейді. Әсіресе, айналаңдағылар саған жиі нартəуекелге барасың (жолың болмайды, қабілетсіз, мұныңнан ештеңе шықпайды) деуі мүмкін. Адамдардың болмысы осындай. Алайда, сырттан келетін қысымға берілмеңіз, сізге сенетін жандардың ортасынан табылыңыз. Тіпті жүз адам артқа тартса да, алға тырмысып, мықты болыңыз!





Мені қанаттандыратын үлгі боларлық адамдар


	Мені бәрінен бұрын өзім жекелей танитын адамдардың жетістікке жету жолдары қанаттандырады. Сондай үлгі боларлық кісінің бірі – өзім аса құрметтейтін, «Атлант-М» холдингі директорлар кеңесінің төрағасы Олег Хусаенов. Олег те мен сияқты Қостанайда туып-өскен. Алты жас үлкендігі бар. Ол өз әріптестерімен бірге ауадан бизнес тұрғызды, ал бүгінде Forbes нұсқасы бойынша, «200 ірі ресейлік компания» тізіміне кірді. Оның да инженерлік білімі бар және ол «жұлдызды» қызметкер емес, жүйелі бизнес құрды.

	Жүйелілікке байланысты Хусаенов «Порядок бьет класс» деген сөзді қолданады. Мұның мәнісі – егер сен тәртіппен жұмыс істейтін жүйе құра алсаң, ол уақыт өте келе бизнесті тек әкімшілік ресурстар, байланыстар, жарнама арқылы жасағысы келетін кез келген адамды басып озады. «Жүйесіз бизнес жұмыс істемейді», – дейді әріптесім, онымен толықтай келісемін. Сондықтан егер ірі бәсекеге қабілетті компания құрсаң, тиімді жүйені жасауға уақыт салу керек. Мен көп нәрсені соның өзінен және компаниясынан, әріптестерінен үйрендім. Біз жиі кездесіп тұрамыз, достығымыз бар, әрқайсымыз бір-бірімізден жаңа әлдене табамыз.

	Үлгі болатын тағы бір адам – ол жетекші еуропалық бизнес-жаттықтырушылардың бірі, «Salecraft» компаниясының негізін қалаушы әрі бас директоры Радмило Лукич. Өкінішке орай, өткен жылы дүниеден өтті. Ол корпоративтік сатылымды ұйымдастыру саласындағы ең табысты жаттықтырушылардың бірі болатын, мен одан сабақ алдым. Ол DEE MOLINAR, ORACLE және «АйТи» компанияларында «Жыл адамы» ретінде мойындалған, ісінің шебері болатын. Бізге коммерциялық бөлімнің сату жүйесін құруға сол кісі көмектесті.

	Мен біздің мамандардың сатылым бойынша білім деңгейін поскеңестік кеңістіктегі үздіктердің қатарына жатқызамын. Біз Радмило Лукичтің көмегімен мамандарды даярлаудың, аттестаттаудың және ішкі тренингтердің өзіндік әдістемесін жасап шығардық. Сонымен қатар, сатылым және клиенттермен жұмыс істеудің бірегей жүйесін құра алдық. Клиенттерімізді зерттегеніміз соншалықты, түрлі саладағы барлық технологиялық үдерістерді білеміз. Оның ішінде бізге тікелей қатысы жоқ шаралар да бар. (Мысалы, мұнайдың 92-ші жанармайға айналу барысы.) Нәтижесінде клиенттердің талабынан шығатын өнімді жасай алатынымызды білеміз және бұл олардың кәсіпорындарында дәл біздің шешімдердің қолданылуы керектігіне көз жеткізуімізге септігін тигізді.

	Біз көп нәрсені үйрендік, бастысы – қаншама компаниялар айтып қана қоятын дүниелерді жүзеге асырдық. Мысалы, кеңінен танымал сапа менеджменті жүйесі шын мәнісінде барлық компанияда жұмыс істемейді. Олардың кеңселерінде ISO-9000 дипломдары мен т.б. бар. Ал шын мәнісінде бұл жәй ғана қабырғада ілініп тұрған сертификаттар. Жүйенің өзін енгізбеген және пайдаланбайды. Ал бізде бұл жүйелік дүниелер бекітілген және жұмыс істеуде, PMI жобаларын басқарудың тиімді жүйесінің және барлық үдерістер мен шағын міндеттерді Гантт диаграммасында ұйымдастырудың арқасында адами факторға тәуелділіктен құтыламыз.

	Сондай-ақ, бізде ARMAN компаниясында сатылымды бір жыл алға болжаудың бірегей жүйесі бар. Ал ТМД-да сатылымды бірлі-жарым компаниялар ғана болжай алады. Алға кетіп жұмыс істеу мен клиенттің бюджетіне ене білуіміздің арқасында жыл сайын жоспарланған жобалардың бірқатарына қол жеткіземіз және 80% ықтималдылықпен өз пайдамыздың көлемін білеміз. Тіпті девальвация кезінде де бізде сатылым бойынша болжамдар, өсімді көрсетеді. Мен оны мақтан тұтамын және біліміміз бен жүйелі жұмысымыздың нәтижесінде тұрақты өсуге қол жеткізіп отырмыз. Білім – ол күш.





ЖЕТІСТІК КІЛТІ:


	Сапалы бизнес-білім алыңыз.



Білім алуды жоспарлаңыз: портрет жасаңыз, неге ұмтыласыз, қандай құзыреттіліктер жетіспейтінін анықтаңыз және өсу жоспарын сызыңыз.



Өзіңізге «Жетістікке жету Күнделігін» тұрақты түрде толтырып отыруды міндетті етіп қойыңыз. Бұған әр кеш сайын 10 минут арнасаңыз, жетеді. Күнді қорытындылаумен аяқтаңыз және келесі тәулікті ерте бастан жоспарлаңыз.



Жаңа білімдер, жаңа байланыстар және жаңа мүмкіндіктерге ашық болыңыздар.



Пайдалы әдеттерді жасап шығарыңыз.



Ертең бос кеткен уақытыңызға өкінбеу үшін бүгін білім алыңыз.





Болашақты бағамдау.


	4

Егер бірінші болғыңыз келсе, әлі ешкім жасамаған дүниені ойлап табыңыз.





Болашақты бағамдау


	«Табысты бизнес үшін дәл уақытында керекті жерден табылу керек» деген пікір бар. Иә, тың идеяң болып, болашақта кірісі мол кәсіпке айналатын дүниені байқай білу маңызды, әрине. Мұнымен қатар өз күшіңе сеніп, жұмыс істеуді ертеңге қалдырмай, қазір бастау керек. Жетістікке жету тек бастапқы капиталға немесе тірегіңнің болуына байланысты емес, ең бастысы – жұмыс істей білу, нәтижені көздеу, бір жобаға бар ынтаңды салу және төзім.

	Мен әрдайым өзіме ұнайтын істі тауып, сол салада бірінші болғым келетін. Ұялы телефондарға қатысты бірінші тәжірибемнің сәтті болу себебі – сол жылдары бұл нарық енді ғана пайда бола бастады, ал ұялы құрылғыларды пайдалануға тек ауқатты адамдардың шамасы келді. Ұялы телефон əрбір адамның күнделікті қажеттілігіне айналатын уақыттың келетінін байқағандардың бірі – мен болдым. Осы идеяға үміт арттым.





Өз ісіңді қалай табуға болады?


	Біз әрдайым Батыстың қалай дамығанына қарадық, қазір оларда сұранысқа ие нәрсе біршама уақыттан кейін бізде, Петерборда да танымал болатынын түсіндік. Түрлі бизнес-бағыттардың дүниеге куә болдым, алайда, көбінесе адамдар киім-кешек, азық-түлікпен айналысты, «сникерстер» әкелді... Менің кәсіпкерлік түйсігім «өз ісіңді табуың керек», деді.

	Сол жылдары ұялы телефондар сәнге айнала бастады. Ол кезде өлшемдері басқа, стандарты өзгеше, кірпіш сияқты үлкен әрі ауыр болды. Тіпті оларды өзіңді қорғау үшін пайдалануға болатындай еді. Әйтсе де, оған бірлі-жарлым адамның ғана қолы жетті. Мұндай қымбат дүниені пайдалану бедел саналды. Ұялы телефондарды уақытын үнемдеп, мәмілелер бойынша жылдам шешім қабылдау үшін байлар және бір қоңыраумен өмір мен өлім арасындағы мәселелерді шеше алатын қылмыс әлемінің серкелері пайдаланды.

	Ұялы телефондар бизнесі тіл табысудың арқасында басталды. Аспирантурадан кейін Қазақстанға оралған ағам мені өзінің оқытушы-әріптесінің ұлы, табысты бизнесмен Илья Кравцовпен таныстырды. Илья компьютерлермен айналысты, оның компаниясы өте танымал болатын, оған ресейлік телеарналардан жиі көрсетілген жарнамасы куә. Ол уақытта менің брокерлік бизнесім өрлеп келе жатқан. Сондықтан ол бірігіп, ұялы телефон бизнесін жүргізуді ұсынғанда, мен келістім. Оның үстіне, серіктесімнің жақсы таныстары, әріптестікке қатысты қызықты ұсыныстары болды. Оның неміс серіктестерінің бірі Ресейде ұялы телефон бизнесін дамытуды ұсынды.

	Әрқайсымыз өз үлесімізді қостық: мен ақша салдым, Илья орын-жай мен байланыстарын ұсынды, сөйтіп ортақ бизнесті дамыта бастадық. Мен бұл жобаның бүкіл жұмыстарын жасадым, Илья құрылтайшы болды. 1994-1998 жылдар аралығында біз көбінесе көтерме саудамен айналыстық. Телефондардан ол кезде Nokia, Ericsson, Motorola сынды маркалар танымал еді. Алайда, ұялы телефондар жаппай дамыған кезде олардың ешқайсысы бәсекеге төтеп бере алмады. Сол жылдардағы алыптардың кейбірі бұл саладан мүлдем жоғалып кетті. Адамдар атаулары жер жарған, жарнамасы мол компаниялардың сәнді телефондарына ұмтылса, нарыққа соңынан келген ойыншылардың өздерін аса кең ауқымда көрсетуге мүмкіндігі болмады. Сондықтан оларға сенімсіздікпен қарайтын. Мысалы, қазіргі үздіктердің бірі Samsung-ті ол кезде ұялы телефондардың өндірушісі ретінде мойындамайтын. 15 жылдан кейін бұл бренд нарықтың қомақты бөлігін иеленіп, үні басым болады деп ешкім ойламаған да еді.

	Samsung телефондары Ресейге кешігіп, 1999 жылы келді. Біз оларды алғашқылардың бірі болып, енді ғана құрылған қазандық ТАИФ-Телеком операторы арқылы шығара бастадық. Аталмыш оператордың басқарма төрағасы қазіргі танымал ресейлік бизнесмен және депутат Альберт Кашафович Шигабутдинов еді. Нарыққа шыққан ол, бағасы арзан және төлемді кешіктіріп жүргізуге болатын ұялы телефондар іздеді. Ал менде алғашқы ірі дистрибьюторлардың бірі ретінде Samsung-тан тауарлық несие болды. Осылайша, біз Ресейден әлі ешкім біле бермейтін және телефондардарға қатысты табысты келісімшарт жасастық.

	Мен үнемі Еуропада не болып жатқанын зерттеп жүрдім, сөйтіп болашақ мүлдем басқа болады, өмір сүру деңгейі біртіндеп өсіп, ұялы телефондарды барлығы қолданатын кез де келіп жетеді деген ойға келдім. Осы салаға қатысты журналдан бір мақаланы оқығанымда, бетбұрысты өзгертетін сәт туды. Телефон бизнесін дамыту мәселесінде ауқымды тұтынушылар нарығына шығуды ойға алдым. Өмірде бізге маңызды ақпарат жиі келеді: егер жанасын қабылдауға дайын болсақ, мүмкіндіктер өзінен өзі күн сайын пайда болып отырады. Тек дұрыс қорытынды жасап, аңысын аңду керек.

	1998 жылы дағдарыс өршіп, нарықта не болып жатқаны, әрі қарай не істеу керектігі түсініксіз болып жатқанда, мен АҚШ-тың Dieceland Technologies компаниясының бір рет пайдаланатын телефондарды өндіре бастайтыны туралы естідім. Сол кездің өзінде телефон өндірушілер аппараттардың бағасын жүз доллардан елу долларға, яғни екі есеге дейін түсіруге тырысты. Бір күні әлемде әлдекімнің бір рет қолданатын шприцтар секілді, қолжетімді он долларлық бір рет қолданатын телефондарды өндіргісі келетіні туралы мақала көзіме түсті. Бұл менің санамда төңкеріс жасады және әрекет етуге түрткі болды. Әлдекім: «адамдар қызық, бір рет қолданатын телефон кімге керек, бір мәртеден кейін тастайсың ба?» дейтін болар. Мен бұл ақпаратты басқаша қабылдап, жаңа мүмкіндіктерді аңғардым: бұл ұсыныстың артында жаңа дәуір тұрды. Телефондар адамдар тіс щеткасын қалай пайдаланса, сондай қолжетімді зат болады. Әрбір адам оны күнделікті әдетке айналдырады. «Назарды қарапайым адамдарға аудару керек» деп ойладым. Ал ондай кісілерді қайдан табуға болады, олар қайда жүреді? Олар метроға мінеді, дүкенге барады.

	Осылайша мен қолға алынбаған жаңа бір кәсіпті тауып, Ильяға метроның жанынан және басқа да адам көп жүретін жерлерде дүкендер желісін ашуды ұсындым. Бұл бұрын болмаған идея: себебі, біздің саладағы кәсіпкерлер ол кезде тек табысы жоғары адамдарға ғана мән беретін. Ұялы байланыс дүкендері қымбат аудандардан ашылды, онда міндетті түрде көлік тұрағы болуы тиіс еді. Себебі, клиенттер тек темір тұлпарлармен жүреді. «Жаяу жүргіншілерді» ешкім сатып алушы ретінде қарастырған жоқ. Ал біз осы бір қымбат емес сегментке алғашқы болып қадам бастык. Бизнесімізді «қарапайым адамдарға» арнадық.

	Осы бағытта жүйелі түрде жұмыс жасай бастадым. Мен адам көп жүретін жерлердің қожайындарымен келіссөздер жүргізіп, ұялы телефондарға арналған сөрелерді қоятын бес-алты шаршы метрлік орындарды жалдадым. Біздің ұялы телефондарымыз метроға кіре берістерде, гипермаркеттерде пайда бола бастады.

	Бұл идеямды айналамдағылар бірден қабылдап, түсінді дей алмаймын: метрoмен жүретін адамдардың ұялы телефон сатып ала алатынына ешкім сенбеді. Алайда, мен жұмысымды жалғастырып, нарықта өсуімді тоқтатпадым.

	Біз жақсы көрсеткіштерге жету үшін уақыт керек екенін түсіне отырып, идеямызды әдістемелі түрде енгіздік. Нарықтың әлі дайын емес екенін ескерсек, нәтижеге қол жеткізу үшін екі жылымызды жоспарлау мен жүйелі жұмысқа арнадық және қолымыздан келгенше өзіміз дүмпу туғызып, сәнге айналдырып, өнімімізге деген қызығушылықты арттырдық.

	Егер бизнес стратегия туралы айтсақ, біз тек арзан стендтерге қаражат жұмсадық. Қалғаны – тіл табысудың нәтижесі. Тауарды бизнесімізге сенген ірі көтерме саудагерлер өткізуге беріп отырды. Сатылым нүктелерін де сатып алғанымыз жоқ, аз-маз ақшаға жалдадық. Осылайша, қандай да бір қомақты қаражатсыз-ақ нарықтың едәуір бөлігін қамтып, ұялы байланыстың алғашқы желілерінің бірін құра алдық.

	Осы тәжірибемнен кейін, ісін жаңадан бастаған кәсіпкерлер үшін маңызды қорытынды жасадым: бизнесті бастау үшін көп ақшаның болуы міндетті емес. Ол үшін үш нәрсе жеткілікті – болашағы бар тамаша идея, оны қалай жүзеге асыруға болатыны жайлы пайым және осы мақсатта көмектесе алатындармен келісе білу. Кәсіпкердің ерекшелігі де осында. Егер он адам шалшық суға қарап – тоғызы шалшықты көрсе, біреуі ғана айдың сәулесін байқайды. Сен барлығы қарайтын дүниелерге қарайсың да, басқалармен салыстырғанда одан да мол мүмкіндіктерді көресің.





* * *



Өз ісіңіздің чемпионы болыңыз. Кімде кім жылдам әрі ерекше ойлай білсе, сол жеңіске жетеді.





* * *



Мен ұялы байланыс дүкендерінің желісін құру бойынша идеямды үш жыл бойы, 1998-2001 жыл аралығында жүзеге асырдым. Тіпті, Стокгольм бизнес-мектебіндегі дипломдық жобамның тақырыбы «Ұялы телефон сатылымы бойынша желі құру» деп аталды. Осы уақыт ішінде біз жылдам ауқымды бизнес ашып, кейін оны тиімді шарттармен сатып жібердік. Мен ерте ме, кеш пе ақшасы, квоталары, өндірушілердің кеңселерімен байланыстары бар мәскеуліктер келіп, бәрін тік тұрғызатынын түсіндім, бірнеше жылдан кейін солай болды да. Біз ол нарықтан табыс тауып, ол өрлеп тұрған кезде пайдамен шығып кеттік. Нарықтан дер кезінде шығып кету – ол да өнер. Сондықтан кәсіпкерлер үшін бизнесті қалай бастайтыны және одан дер кезінде шығуы бойынша стратегия жасау өте маңызды.





* * *



Бизнесті мына қасиетсіз бастауға болмайды. Ол – өз ісіңе деген құштарлық. Мейлі, кішкентай кәсіп немесе үлкен холдинг ашуды жоспарласаңыз да, құштарлықсыз бәрі бекершілік.



* * *





Өз нарығыңды қалай жасау керек?


	Менен «немен айналысқан дұрыс, әлі ешкім игермеген қандай істі таңдаған жөн?», – деп жиі сұрайды. Алдымен бағытты бағамдағанда нарыққа мұқият болуға кеңес беремін: көбірек тындап, бар ықыласпен қарап, адамдарға жақын болып, олардың қажеттіліктерін түсіне білу қажет. Бизнес құруда бастысы, дәл осы нарық қажеттіліктері, яғни сұраныс ұсыныс туғызады.

	Нарықтағы қанағаттандырылмаған қажеттілікті табыңыз: қандай да бір жақсы өнім жоқ па немесе ол бар, алайда қымбат па немесе қолжетімді бағамен де бар, алайда оны жеткізуге қатысты қиындықтар болса – осы мәселені дамытумен және жақсартумен айналысыңыз.

	Идеяны бағалаңыз және өзіңіз үшін мынаны анықтаңыз:

	– бұл қажеттілікті қалай өтейсіз және оны бәсекелестеріңізден қалайша артық етіп жасайсыз (бағамен, қызметпен, ыңғайлылықпен, сапамен және т.б.);

	– өніміңіз немесе қызметіңіз оңай көшіріліп алынбас үшін қандай шара қолданасыз? (барлық қалған тілек білдірушілерте бұл нарыққа кіруге сауатты шектеу қою маңызды).

	Мен ұялы телефон бизнесінен шығып кеткенімде, жаңа мүмкіндіктер іздедім. Тағы да таныстарымның арқасында түрлі қызықты ұсыныстар алдым. Siemens өкілдігінде жұмыс істеген мәскеулік жігіттер сол кезде сандық диспетчерлік байланыс әлемінiң «Мерседесі» – Neumann Elektronik неміс компаниясымен бірге жұмыс жасауды ұсынды. Бұл істе мен өнеркәсіптік кәсіпорындарға арналған, посткеңестік кеңістікте әлі болмаған, жабдықтың делдалы болдым.

	Сол жылдары зауыттардағы диспетчерлік байланыс, кеңестік заманнан қалған аналогтық байланыс болатын. Мен нарықты зерттеп, талдап, ойландым, қарадым, қоңырау шалып, жан-жақтан сұрадым. Ресей кәсіпорындарында сандық байланыс жоқ екеніне көзім жеткенде, мұның әлі ешкім игермеген іс екенін түсіндім.

	Ол кезде барлық өнеркәсіптік кәсіпорындар жақсы табыс тауып (мұнай-газ саласы, металлургия), өз зауыттарын қайта салу мен жаңғыртуға қаражат құйып жатқан. Ерте ме, кеш пе олар тек цехты ғана емес, технологияны да жаңарту керектігін түсінеді деп ойладым және оларға байланыс, яғни, біз керек боламыз.

	Бастапқыда бәрі оңай болған жоқ. Үлкен төзім керек болды. Бірінші жылы тапсырыссыз отырдық, бірде бір сөйлесу құрылғысы сатылмады. Нәтижесінде жобаны әрі қарай қаржыландыру үшін маған соңғы активім – «Большевиктер даңғылы» метро стансасының жанында орналасқан мұз сарайы маңындағы екі бөлмелі пәтерімді сатуға тура келді. Ол кезде тұңғыш балам дүниеге келген. Сол пәтерде үшеуіміз тұрғанбыз. Алайда, өзімнің отбасылық жағдайыма қарамастан, тәуекелге бел буып, пәтерді сатудан түскен ақшаны бизнеске, компанияны, қызметкерлерімді қаржыландыруға, жалдауға жұмсадым. Соның бәрі алғашқы келісімшарттарға жету үшін, істі қолдау үшін жасалды.

	Бір жыл жұмыс істеген соң ғана алғашқы келісімшартқа қол жеткіздік. Біздің сандық құрылғылардың қажеттілігіне адамдардың көзін жеткізіп, «Омбы МӨЗ-бен» келісімшарт жасастық. Бұл бизнес ТМД-да бұрын-соңды болмағандықтан, аталмыш құрылғының қажеттілігіне адамдардың көзін жеткізе отырып, сұранысты жасадық. Қазір ол құрылғылардың ыңғайлы, сенімді, қызмет көрсету мен пайдалануда жайлылығы соншалықты, кәсіпорындар оларсыз қалай өмір сүргендерін елестете алмайды.

	Біз неміс қондырғысының жай дистрибьюторы ретінде бастап, кейін оны өндірудің аса қиын емес екенін байқадық. Бізде тапсырыс берушілер әртүрлі, сондықтан кейде ерекше қызметтерді талап етеді. Оларға арнап дара өнім жасап, нақты клиенттің қажеттіліктеріне орай өз бағдарламаларымызды жаза бастадық. Бұл бізге алға жылжуға көмектесті. Жаңа технологиялар, жаңа процессорлар, жаңа чиптер нарыққа әрбір жарты жыл сайын шығып отырды, ал біздің негізгі шетелдік бәсекелестеріміз оларды баяу енгізді. Батыстағы басты ойыншылар бар жағдайларын жасап алып, асықпай еңбектерінің жемісін жеумен болды. Жыл сайын жаңа өнім шығаруды ойға алмады. Ал жас әрі белсенді біздер жабдығымызға тезірек жаңа қызметтер енгізуді ойладық. Соның нәтижесінде көп ұзамай, осы нарықтың үздіктерінің біріне айналдық.

	Салаға қызығушылық туғыза отырып, барлық артықшылықтарды жинап алуға болады. Егер бәсекелестерді үнемі көшіріп отырсақ, олар ұдайы жаңа әлдене ойлап табады да, бәрібір алды шығып отырады. Сондықтан өзіңдікін ойлап тапқан маңызды. Бұл ең оңай жол емес, алайда өзінің қызығы да бар! Мен жылдар өте келе жаңа әлдене ойлап табу арқылы тек саланы ғана емес, белгілі бір дәрежеде әлемді өзгертетінімді түсіндім. Қазір біздің компания өз жабдықтарын өндіреді, оны бүкіл әлемге таратады және технология саласында үздік болып табылады. Бұған қуанамын. Біз өз беталысымызды жасаймыз!





* * *



Өзгелер салған «соқпақ жолмен» емес, өзіңізге ғана сеніп, көп тер төгу қажет. Кез келген бизнес-жобаның сәтті жүзеге асуының кепілі осы.



* * *





Серіктестерді қалай дұрыс таңдау керек?


	Жаңа бизнес бастағанда жақсы серіктестердің болуы маңызды. Мен ARMAN компаниясын құрғанда Стокгольм бизнес-мектебінде оқып жүрдім. Ол кезде технологиялық байланысты ілгерілететін бизнес құру туралы ой болды. Менімен бірге көптеген жігіттер оқыды, олардың әрқайсысы өзінше бір жетістікке жеткен адамдар. Солардың бірі Юрий Маркеловке бірге жұмыс жасауды ұсындым. Ол сол кезде бір компанияда логистика менеджері болып жұмыс істейтін. Мен ұялы телефондармен айналысып жүргендіктен, уақытымның көп бөлігін соған арнадым. Сондықтан маған жаңа кәсібімнің атқарушылық бөлігін өз мойнына алатын адам керек болды. Менде идея, байланыс, таныстар, өндірушімен келісім және ақша болды. Ал оның міндетіне осы бизнесті дамыту, нарықты талдау, клиенттерді іздеп-тауып, сату кірді. Юрийдің техникалық білімі болғанымен, бизнес-мектептің үздік оқушыларының бірі болғанына қарамастан, логистика менеджері ретінде, ол бұл саладан алыстау еді. Оның компанияны басқаруда тәжірибесі аз болатын. Алайда, менің оны серіктес ретінде таңдаған себебім – жоғары кәсіби шеберлік қасиеттерімен қоса, сенімділігі, тәрбиелілігі және жылдам үйренетіні ұнады. Оған істі қорықпай сеніп тапсыра алдым. Серіктестер мен қызметкерлерді таңдағанда мен кәсіби машықтарымен қатар әрдайым адамгершілігі мен сенімділігіне мән беремін.

	Бизнес-мектепте жасалған түрлі қызықты ұсыныстарға (оның ішінде Sony-ден ұсыныс) қарамастан, Юрийдің біздің жаңа іске келуге келісім бергеніне алғысым шексіз. 90-шы жылдары халықаралық білімі бар мұндай үздік мамандар саусақпен санарлық еді, сондықтан да оларға сұраныс үлкен болды. Алайда маған сенім білдірді, міне арада 15 жыл өткенде өз таңдауына өкінбегенін айтады.

	Қазіргі таңда Юрий ARMAN компаниясының құрылтайшысы болып табылады және холдингтің Қазақстандағы жаңа энергетикалық бағытын басқарады. Біз отбасыларымызбен араласамыз, жиі бас қосамыз. Өзімен бір институтта оқыған оның әйелінен курстастары кездесулерде «дәл осы Маркеловқа тұрмысқа шығу керектігін, оның үлкен адам болатынын қалай білдің?» деп сұрайды екен. Сонда ол: «мен Юрийді қолға алған ісіне жан-тәнімен берілетіндігі және нағыз кәсіби шеберлігі үшін құрметтеймін» депті. Оны мақтан тұтатын осындай тамаша, тату отбасының бары қуантады.

	Серіктестерді таңдағанда мен кейіннен дос болып кете алатын жақсы адамдармен іс бастауға кеңес беремін. Өкінішке орай, достыққа құрылған бизнес оң нәтиже бермей жатады, сондықтан жақсы іскерлік қарым-қатынастар орнауы тиіс, ал егер жұмыс барысында бір-біріне түсіністік танытып жатса – сол кезде достық орнатуға болады деп ойлаймын.

	Егер бизнес – достар немесе туысқандар арасында басталса, кімнің немен айналысатынын айқын белгілеп, кімге қандай жауапкершілік жүктелетінін және мақсаттарды анықтап, әрбірінің жұмысын бағалайтын басты көрсеткіштерді белгілеу керек. Өз тәжірибемнен айтсам, кімнің неге жауап беретінін, бірлесіп қандай көрсеткіштерге жететінімізді, белгілі бір жағдайда қандай әрекет жасайтынымызды ең бастапқыда келісіп алу керек. Және кәсіпорынның қандай шарттармен құрылатынын, әрқайсысының қандай активпен кіретінін, кәсіпорыннан қалай шығу керектігін жарғыда жазу керек. Сол кезде егер белгілі бір уақыттан кейін кәсіп берушінің көңілінен шықпаса немесе басқа ұсыныс алса және кеткісі келсе, компания одан зардап шекпейді. Меншік иелерінің бірі бизнестен кетсе де, табысты жұмыс істеуін жалғастырып келе жатқан көптеген компаниялардың жетістігінің кепілі осында. Жасалған дүниені бұзбау керек!





Кәсіпкерлер үшін қандай білім маңызды?


	«Даму» қорының тәуелсіз директоры ретінде мен Қазақстан халқының 50 пайызы тұратын өңірлерді, аудан орталықтарын, елді мекендерді аралаймын және өңірлік бизнестің нарық қажеттіліктеріне бағытталмағанын көремін. Кәсіпкерлер жиі бір істі бастайды да, уақыт өте келе өнімдерінің тұтынушыға керек емес екенін түсінеді. Ал бизнес табысты болуы үшін тың істі, стратегияны, бизнес-жоспарды, бәсекелік артықшылықтарды, өтелімді, ілгерілеу мен персоналды оқытудан бастау керек. Біз өзіміз белгілі бір жаңа бағытты ашқанда, істі осылай бастаймыз.

	Меніңше кәсіпкерге міндетті түрде MBA бағдарламасының базалық білімдерін меңгеру керек. Стратегия, маркетинг, персоналды басқару, қаржы, ақпараттық технологиялар, корпоративтік басқару – бұл кәсіптің негізі. Әрі қарай әркім қоржынын дәл өзінің бизнесіне қажетті білімдермен толықтырады. Бұл ретте әлемнің қазiр IT-бағытқа қарай ойысып бара жатқанын айтып өткім келеді, болашақта IT-салада аз салыммен көп табыс табуға болады.

	Кәсіпкерлер үшін гуманитарлықтан гөрі, инженерлік білім көбірек керек деп ойлаймын. Себебі осындай адамдардың арқасында логика құрып, барлығын құрылымдап, белгілі бір заттарды есептеуге болады. Менің байқауымша, табысты кәсіпкерлер көбінесе инженерлердің ішінен шығады. Сондықтан ата-аналарға балаларын алдымен техникалық, инженерлік білім алуға бағыттауға кеңес беремін, ал гуманитарлық білімді кейін де ала жатуға болады (бала дарынды гуманитарий болған жағдайды қоспағанда).

	Кәсіпкер – басқа адамдарды ізінен ерте алатын адам, идеялар иесі және компаниядағы коммуникатор. Көшбасшылық қасиет, өз әрекеттерің үшін жауапкершілік алу сияқты қандай да бір машықтарды дамытуға болады. Алайда нарықты сезіну, нұсқаларды ойластыру, тәуекелге бел бууға қорықпау, күйреуге дайын болу сияқты қасиеттер туа бітеді.





* * *



Құйған инвестицияның ең жақсысы – өз санаңды дамытуға арналғаны. Ал бизнестің ең жақсысы – осы күнге дейін ешкім шұғылданбаған кәсіп.





* * *



Дегенмен компанияны басқару үшін бір ғана идея мен тіл табыса білу және шешім қабылдай білу өте аз. Идея ойлап тауып, оған басқаларды қызықтыратын, алайда бизнесті ұйымдастыра алмайтын, оны тиімді жұмыс жасата алмайтын адамдар болады. Мұндай генератор адамдарға жүйелі ойлайтын адам, екінші серіктес керек.

	Табысты жұмыс істеу үшін өзіңнің мықты және әлсіз тұстарыңды білу және серіктес ретінде сенімен тең түсетін, керек жерде сені күшейтетін адамды таңдау маңызды. Тепе-теңдік болуы тиіс. Мысалы, Юрий екеуіміздің жағдайымыз осындай. Ол біздің бизнесте менің қызуқандылығымды тежейтін адам. Жаңа идеяларға шамадан тыс беріліп кеткенімде, ол: «Серікбай, сенде 33 ұсыныс бар, біреуіне тоқтау керек!», – дейді.

	Кәсіпкер үшін көшті бастап, команданы алға жүруге қанаттандыра білу маңызды. Менің атқарушылық жұмыспен айналыспағаныма бес жылдың жүзі болды, мен үшін басшы ретінде өкілеттіліктерді басқаларға жүктеу, жігіттерге компанияда өздерін көрсетуге мотивация болатындай, өсуіне мүмкіндік беру маңызды. Сол кезде олар бізден кетуді қаламайды, бірге Көшбасшының міндеті – жаңа көшбасшыларды тәрбиелеу деп санаймын. Егер ол тәрбиелемесе, оларды қанаттандырмаса демек ол көшбасшы емес. Бәрін өзің жасауға тырысудың, бақылаудың, қолыңнан шығарып алудан қорқудың керегі жоқ. Кәсіпкелердің міндеті – қызметкерлерге көбірек мүмкіндік беру, оларға бақылаушы болмай, ресурс бола білу. Мен компанияның атқарушылық жұмысына араласпаймын, себебі көптеген қызметкерлеріміз біздің мектептен өткен және бизнесті қалай жүргізу керектігін біледі. Әрине, арасында менде қандай да бір ойлар, идеялар пайда болғанда, жұмысымыздың тиімділігін арттыру үшін қызметкерлермен ой бөлісемін.

	Солай бола тұра әрдайым нәтижені тексеремін. Егер біз бір жылға қандай да бір көрсеткіштерді жоспарласақ, тоқсан сайын оны тексеріп отырамыз және бұл тек пайда туралы мәліметтермен шектелмейді, мен әртүрлі көрсеткіштер бойынша қараймын.

	Компанияның тиімділігін ұдайы арттыру үшін бірнеше фактордың болуы маңызды. Әрдайым бір жылға оптимистік және пессимистік бюджет құрыңыз және қаражатты пессимистік бюджет аясында жұмсаңыз, кемінде алғашқы алты айда. Ал егер жарты жыл өтісімен табыстарыңыздың оптимистік болжамға жақын екенін байқасаңыз, пессемистік бюджеттің аясына шығып, көбірек қаражат жұмсауға болады. Ақшаларыңыз сатылмай қалған тауарлар түрінде жатпай, сізге жұмыс істеуі үшін қоймадағы айналымды көбейтіңіз. Мүмкіндік болғанда кредиторлық берешекті арттырыңыз, төлемдерді кешіктіру мерзімін ұзарту туралы келісіңіз. Ең тиімді стратегия – ол басқа адамдардың ақшасына жұмыс істеу. Ал дебиторлық берешекті тезірек алуға тырысыңыз, ақшаңыздың «ауада қалықтауына» жол бермеңіз.

	Сонымен қатар бизнесмендерге компания қызметін: шоттардағы қалдықтарды, шикізат сатып алу құнын тексеретін, түгендейтін, сапа бақылауын жүзеге асыратын ішкі аудиторларды пайдалануға кеңес беремін. Ішкі аудиторларды пайдалану сiздерге өз компанияңыздың ахуалы туралы сенімді ақпаратты көруге мүмкіндік береді.

	Бизнесіңнің тамыр соғысын сезіп отыру үшін ұдайы мына үш аспектіні тексеру керек:

	– қаржылық есеп-қисап (пайда мен шығын туралы есеп, баланс, ақшалай қаражаттың қозғалысы);

	– қызметкерлердің қанағаттануы;

	– клиенттердің қанағаттануы.

	Жылына екі рет мен жалпы жиналыстарда барлық қызметкерлермен кездесемін, олармен тілдесіп, сұрақтарымды қоямын, компаниядағы ұжымдық атмосфераның дұрыстығына көз жеткіземін. Сонымен қатар ұдайы сервистік бөлім арқылы кері байланысты, біздің өнімімізге қаншалықты көңілдері толатындарын білу үшін клиенттеріміздің ұсыныстары мен пікірлерін зерттейміз. Қаржы, нарық және қызметкерлер – компания жұмысына баға беретін үш негізгі көрсеткіш.





Жақсы жұмыс істеп, жақсы демалыңыздар.


	Кәсіпкердің жұмысы аптасына жеті күн, тәулігіне 20 сағатқа дейін созылады. Ал кімде кім жақсы жұмыс істесе, ол жақсы әрі сапалы демалуы керек. Көптеген бизнесмендер демалысқа уақыт қалмайды деп шағымданады, бұл мәселеде де жоспарлай білу маңызды.

	Уақыт жетіспеушілігіне байланысты барлық мәселелер тек жоспарлаумен және уақытты тиімді пайдаланумен шешіледі. Ғалымдар спорттың еңбек өнімділігіне оң әсер ететінін дәлелдеген. Билл Гейтс, Опра Уинфри, Ричард Брэнсон өз сұхбаттарында жұмысбастылықтарына қарамастан, таңертең үйден шықпас бұрын, міндетті түрде жүгіретіндерін айтады және оны жасайтын себебі – дене дайындығы оларға биіктен көрінуге көмектеседі. Ал дене жаттығуларына уақыт жоқ дейтін адамдар бұрынғыша шаршап, жұмыс орнында тиімсіз сағаттарын жоғалтуын жалғастыра береді. Жаттығулардың арқасында күрделі мәселелер жеңілірек шешіледі, жұмыс жылдамырақ жүреді, бұрынғыдай күннің ортасында шаршау деген болмайды. Табысты адамдар ғана әрдайым жаттығуға уақыт табады.

	Мен күнделікті спортпен айналысуға, жоқ дегенде жаттығу жасауға тырысамын. Сингапурда болған кезімде бассейнде жүземін, ол барлық заманауи тұрғын үй кешендерінде қарастырылған. Бұл денеңді босаңсытып, тепе-теңдік сақтауға көмектеседі. Сонымен қатар керілу жаттығуы – стретчингтің көмегімен өзімді сергек ұстауға тырысамын. Көп ұшатындықтан, қонақүйлердегі жаттығу залдарын пайдаланамын.

	Жалпы денсаулық – біздің басты өмірлік құндылықтарымыздың бірі деп санаймын. Денсаулықсыз өмірде ешнәрсеге қол жеткізе алмайсың. Егер спортшы чемпиондар лигасы алдында дене дайындығын ескермесе, жеңімпаз атану мүмкіндігінен айырылады. Өмірде де солай. Егер денсаулығыңа мән бермесең, маңызды келіссөздерді немесе тағдырыңызды шешетін кездесуді жай салқын тигізіп алу салдарынан жіберіп аласың. Ашығын айтсам, ауырып қалғандықтан белгіленген кездесулерді кейінге қалдыратын адамдарды ұнатпаймын. Міндетті түрде денсаулығыңызға көңіл бөліңіз, сол кезде бәріне үлгересіз және табысты боласыз. Өзім күнделікті жаттығулардан басқа, ағзамды шынықтырамын, аптасына бір рет моншаға барып, міндетті түрде төбемнен салқын су құямын немесе бірден мұздай купельге сүңгимiн. Сонымен қатар ай сайын үш күн бойы тек қана су ішіп, ағзамды тазалаймын. Бұл менің тәнімнің ғана емес, жанымның да өзін жақсы сезінуіне көмектеседі. Осылайша, қуаттанып, жігерлене түсемін.

	Мүмкіндік болғанда тауға шығамын. Достарымызбен жылдың кез келген мезгілінде өзендер мен сарқырамаларға түсуді әдетке айналдырғанбыз. Жаяу серуендеуді, аңға шығуды, балық аулауды жақсы көремін, табиғат аясында қуат аламын. Ол ойыңды бөліп, күйзелісті жеңуге көмектеседі. Көзің сұлу табиғатқа қарап, демалғанда, миың да тынығып, тың ойлар келеді.

	Демалыс күндері жұмыс істемеуге тырысамын, алайда ұялы телефоным әрдайым қосулы тұрады. Сенбі және жексенбі күндері белгілі бір елге қысқа уақытқа келіп, барлық жоспарланған кездесулерге үлгеру керек болғандықтан ғана адамдармен жолығуым мүмкін. Алайда қатты шаршамауға тырысамын, мысалы сенбі күні жарты күн жұмыс істеп, ең көбі үш кездесу өткіземін. Алайда, асқан қажеттілік болса, күні бойы жұмыс істеуім де мүмкін. Көп жағдайда демалыс күндерін поштаны іріктеуге қалдырамын. Қызметкерлер мен серіктестерге жауап беріп, іске қосылған белгілі бір жобаларды бекітіп, ағымдағы жұмыстарды тексеремін. Бизнесті бастағанда, жаңа өмір ырғағына дайын болу керек.

	Табысты адам қайнаған жұмыс күндері мен демалыс кезінде өзін өзі дамытуға, кітап оқуға, қызықты істермен айналысуға уақыт табуы тиіс. Ол бар уақытын тек жұмысқа арнамай, сонымен қатар отбасына, денсаулығына, дамуға, демалуға уақыт бөліп, өмірін тепе-теңдікте ұстайды. Қазір арасында Қазақстанға келгенде көп адамдардың вокалмен айналыса бастағанын байқаймын. Бұл – өзіңді ашудың, қарбалас тірліктен сергудің тамаша тәсілі. Ән айтқан менің өзіме де ұнайды. Алдағы уақытқа вокалдан, латынaмерикалық биден бірнеше сабақ алуды жоспарлап отырмын. Өмірден ләззат алу – сүйікті іс пен қызықты хоббидің арасындағы тепе-теңдікті сақтау.





ЖЕТІСТІК КІЛТІ:


	Жалпыәлемдік беталыстарды зерттеңіз, әлі бізде дамымаған өнімдерді, істерді іздеңіз.



Саладағы өз өніміңіз бен қызметіңізге деген қызығушылықты туғызыңыз.



Жақсы серіктес табыңыз немесе жаңа көшбасшылар тәрбиелеңіз.



Ішкі аудит пен нәтижелерді бақылау арқылы бизнесіңіздің тамыр соғысын байқап отырыңыз.



Достарыңызға, бірге демалуға, хобби мен спортқа уақыт бөліңіз.



Адамдарға көңіл бөліңіз, оларды қанаттандырып, ынталандырыңыз, ойын ережелерін құрастырыңыз.





Өз ісіңді бастағанда


	5

Кәсіпкердің жолы – бұл ұдайы самғаулар мен құлдыраулар, алайда әлсіздер ғана мұқалады, мықтылар алға жылжуын тоқтатпайды.





Өз ісіңді бастағанда


	Адамдардың барлығын соңына дейін егжей-тегжейлі ойластырмай, өздеріне тартымды әрі пайдалы көрінген идеяның соңынан еріп, бизнес бастап кеткенін жиі көремін. «Даму» қорының тәуелсіз директоры ретінде мен өңірлердегі кәсіпкерлерге жиі барамын. Олар шығындарды қалай төмендетуді, бәсекеге қалай төтеп беруді, өнімдерінің нарықта неліктен сұранысқа ие емес екенін көрмейді. Зауыт салады, ал өнім сатылмайды...

	Мұндай жағдайға тап болмас үшін нарықты алдымен жақсылап зерттеуді ұсынамын. Алдымен жәй қандай да бір өнімді сатып, клиенттік базаны жасап, ол тауардың сұранысқа ие екеніне көз жеткізу қажет. Ал кейін ол өнім өтіп жатса, екінші кезеңді бастап, сол өнімнің баламасын өндіруге болады.

	Өз компаниямызда біз дәл осындай стратегияны пайдаландық. Клиенттеріміздің не қалайтынын түсініп, дайын тұтынушылық база арқылы, сатылымды ұйымдастырып алғаннан кейін технологиялар мен өзіндік өндіріске қаражат салдық. Бизнес көңілімнен шығып әрі пайда әкелсін десеңіз, болашақта көп шығынға ұшырататын қателіктерге ұрынбау үшін барлығын егжей-тегжейлі ойластыру керек.





Жаңа кәсіпті қалай бастау керек?


	Ұялы телефон бизнесінен кеткеннен кейін мен қауіптері аз, кәсібіңді бәсекелестер көшіріп алмайтындай және сол уақытта өршіп тұрған басқыншылыққа төтеп беретін кәсіпті іздедім.

	Сандық диспетчерлік байланыс идеясын тапқаннан кейін оның болашағы үлкен екенін байқадым. Бұл істің оңды тұсы: оны дамыту үшін көп уақыт пен күш салу керек, сондықтан ешкім айналыса қоймайды. Бұл нарыққа ену үшін үлкен кедергі еді. Ешкім бүкіл Ресейді аралап, ұшақпен мыңдаған шақырымды артқа тастап, өнеркәсіптік қалаларды аралап, зауыттармен кездесулер өткізіп, оларға жаңа беймәлім тауар сата қоюы екіталай болды. Барлығы өз қаласының үйреншікті атмосферасында өмір сүріп, киім, сусын, опа-далап сияқты артық күш салмайтын сұранысқа ие тұтынушылық тауарларды сатумен айналысқанды қолайлы көрді. Алайда, дәл осы үйреншікті аядан шығумен байланысты стратегия бізге ең үлкен жемісін әкелді.

	Көп адамдар кәсіпкерлікке дайынбыз деп ойлайды. Өз бизнесін бастаудың тек жақсы жақтарын көреді: кәсіпкерлер ауқатты тұрады, бақытты, табысты, саяхаттайды, жұмыс кестелерін өздері белгілейді... Алайда соңдарынан адам ерту және өз ісі үшін барлығын құрбан ету қолдарынан келе ме?!

	Мен тәуекелге бел будым, бар ақшамды – ARMAN-ды ашу үшін тұтас бір жылымды арнадым. Бұл өте күрделі жыл болды, көп нәрсені жасап, әлі нәтиже көрінбеген жолдың қиын бөлігі болды. Жаңа кәсіп бастаған әркім дән еккенде, оның бірден емес, уақыт өте келе жеміс беретінін есте сақтау керек! Төзім қажет.

	Істі бастау мен алғашқы нәтижелер арасында әрқашан белгілі бір кезең бар. Бұл әсіресе В2В бизнесінде солай. Оның бөлшек саудадан айырмашылығы көп. Егер шай немесе балмұздақты қазір, осы жерде сатсаңыз, корпоративтік сатылымдар үшін уақыт маңызды. Бұл менің аталмыш саладағы алғашқы тәжірибем болатын, себебі бұрын бұл салада жұмыс істемегенмін, сондықтан уақыттың қаншалықты маңызды екенін түсінбедім. Жаңа шешім үшін мыналар маңызды болды: 1) алдымен клиенттердің қажеттіліктерін анықтап, оларға жаңа өнімді таныстырып, бюджеттеріне кіру; 2) мүмкіндіктерді қарастыру; 3) коммерциялық ұсыныс жасау; 4) өнімді жобалық институтта жобалау; 5) мемлекеттік сараптамаға келісуге беру; 6) өнімнің өндірісін жүзеге асыру; 7) клиентке өнімді жеткізу; 8) салу-орнату және іске қосу-реттеу жұмыстарын жүргізу; 9) орнатылған жабдықты кәсіпорындағы барлық жауапты қызметтерге және бақылаушы мемлекеттік органдарға тапсыру. Мен басынан бұл шараларды жүзеге асыруда уақыт жағынан кешеуілдеу болатынын қарастырмадым, сол себепті де компанияны әрі қарай қаржыландыру үшін пәтерімді сататын жағдайға тап болдым. Бұл мен үшін өте жақсы сабақ болды.





* * *



Жақсы жетекші өзгелерді өзіне тарта отырып, олардың бойындағы бар жақсы қасиетін аша білуі тиіс. Әрі идеялық шабыттандырушы болуы қажет.





* * *



Бизнесім қаланған бұл кезеңдегі екінші маңызды мәселе – көшбасшы алдымен өз ісіне деген сенімін сақтап, командасын қанаттандыруы тиіс. Адамдарға сенім ұялатып, олардың салы суға кеткенде қолдау көрсету үшін өзіңде ресурс болуы тиіс. Команда әрдайым өз ісіне сенетін және межесін білетін адамның ізінен ереді. Алғашында бір жыл бойы бізде бір жыл бойы бізде мүлдем сатылым болмаған кезде, көптеген қызметкерлер жабдығымыз енді өтпейді, оны сата алмаймыз деп ойлап, берілуге дайын болды. Мен олармен сөйлесіп, бұл мәселенің уақытша екенін, сұраныс болмауы өнімнің бұрын-соңды шығарылмауына байланысты екенін, нарыққа әлі пісіп-жетілу қажеттігін түсіндіруге тырыстым. Тек әрі қарай қозғала беру керек болды.

	Әрине «құрғақ қасық ауыз жыртады». Құр сөзбен адамдарды канаттандыру мүмкін емес. Нақты істер керек. Пәтерімді сатып, ақшаны бизнеске салуым, қызметкерлерім үшін, менің бұл іске деген сенімімнің көрсеткіші болды. Барлығы ортақ ісіміздің өрлейтініне қаншалықты сенетінімді түсінгеннен кейін күрделі кезең аяқталды.

	Әлемдік статистикада көптеген кәсіпкерлер жолдың 90 пайызын өтіп, нәтижені күтуден шаршап, беріле салады. Одан кейін олардың орнына қалған 10 пайызды өтетін әлдекім келеді де, табысқа кенеледі. Сондықтан берілмеу керек. Қараңғы түннен кейін жарқырап күн шығады.

	Егер өз ісіңе сенсең, соңына дейін бару керек. Ал жаңа бизнес бастасаң, алғашқы жемісін бергенше біраз уақыт өтетініне дайын бол.

	Сонда көшбасшының өзі күш-жігерді қайдан алмақ? Әрине «менікі ең керемет идея, ол міндетті түрде табыс әкеледі» деп соқыр сеніммен өмір сүруге де болмайды. Талдау жүргізу қажет. Мен өз ісіме сендім, себебі жағдайды талдап, өнімімнің керек екеніне көз жеткіздім.

	Егер сіз нарықты зерттеп, бәсекелестерді көріп, өнімді танып оны қанша адам сатып ала алатынын есептесеңіз және тауардын сұранысқа ие екеніне көз жеткізсеңіз, сіздің кәсібіңіз міндетті түрде өрлейді. Егер сіз адамдарға қолжетімді бағамен сапасы жақсы өнім ұсынсаңыз және әлденені бәсекелестерге қарағанда жақсырақ жасасаңыз (жылдамырақ, сенімдірек, ыңғайлырақ) – нарықта үлесіңіздің болары сөзсіз.

	Жаңа істі қолға алғанда сатып алушылардың түрлі санаттарға бөлінетінін түсіну маңызды:

	– ең жаңа мен озықты қалайтын новаторлар – олар аз;

	– әрдайым бір нәрсені сатып алуға үйренген консерваторлар;

	– прагматиктер, эстеттер, пікір көшбасшылары.

	Олардың әрқайсысына жол табу керек.

	Тек өз клиентіңізді табуыңыз керек. Егер сіз бәсекелестерден ерекшеленіп, сатып алушыларға артықшылық ұсынсаңыз, міндетті түрде жетістікке жетесіз. Бизнесте өз идеяңа деген сенім іс жүзіндегі аргументтерге негізделуі тиіс.

	Бастысы: жетістік кепілінің 50 пайызы жоспарлауға байланысты. Егер өз стратегияңды сауатты жоспарласаң, барлық қажетті ресурстар мен адамдарды тартсаң, бизнесіңнің үлгісін анықтасаң, содан кейін ғана іс бастасаң, бәрі міндетті түрде сәтті болады!





Нартəуекел


	ARMAN компаниясын ашқан кезімде пәтерімді сатуға мәжбүр болғаныммен қаражаттың жетіспеуінен басқа, өмірімде өзге де маңызды жәйттер болды. Ұлым дүниеге келді, отбасы үшін жауапкершілік артты. Дәл сол кезде бәсекелестермен кезекті тартыстан кейін мен жансақтау бөліміне түсіп, ауруханада тұтас бір ай жаттым. Барлық жәйттер бір жылдың ішінде болды. Бәріне бірден төтеп беру, бизнесті дамыту, бала өсіру, денсаулықты түзеу оңай болмады. Беріле салатын сәт еді. Адамдардың көпшілігі солай істер еді, алайда мен нені қолға алсам да, соңына дейін жеткіземін. «Бізді өлтірмегеннің бәрі бізді мықты ете түседі» демей ме? Үлкен түйткілдерді еңсере жүріп, шынығасың, өмірлік сабақ аласың.

	Қандай да бір әрекеттер жасаудың орнына жайбарақат отырып, өмірге шағым айтатын адамдарды шынымен түсінбеймін. Ешкім ешкімнің қайғысына бас қатырмайды, әркімнің қиындығы өз басына жетерлік. Басқа адамдарға «жылап-сықтаудың» мүлде мәні жоқ. Қиындықтарды еңсеріп, алға жүру керек, ең үздік стратегия осы. Өмірімде қиындықтарымды біреу шешіп берген емес.

	90-шы жылдары ажал құша жаздаған кездерім көп болды. Бірде үйге қайтып келе жатқанмын. Кіреберістің есігін ашсам, ұзын қара плащ киген бір жігіт тұр. Ол кезде адам өлтіру оңай болып кетті. Баскесерлерге сынақ ретінде ешбір кінәсі жоқ бейтаныс біреуді өлтіруді тапсырады. Егер ол «сынақты» тапсырса, оған келесі ақысы төленетін «тапсырыс» береді. Сондықтан әлгі адам қолын қалтасына салған күйі мен жаққа қарай қозғалғанда, қазір не боларын ұқтым. Қайта көрер жарығым бар екен, шешуші сәтте лифті келді де, одан адамдар шықты. Ал даладан басқа адамдар кіре бастады, сөйтіп қозғалыс басталып кетті. Баскесер шаруасын тындыра алмайтынын біліп, жылдам шығып кетті. Кейін таныстарымның бірін қорқыту үшін мені «нысанаға» алғанын білдім. Біреулердің арасындағы жәйтқа қатысым жоқ мен, кезінде ол адаммен бірге жұмыс істегенім үшін ғана құрбан болып кете жаздадым. Әлгі адамдар лифтіден бір-екі секундқа кеш шыққанда мен осы кітапты қазір жазып отырмас едім. Сол кезде Құдай сақтап қалды. Алайда, осыған ұқсас жағдайлар басымнан бірнеше мәрте өткен.

	Сол бір ауыр кезеңдерде көп адам үшін құндылықтар азайды, ешкімді ештеңе тежемеді. Адамдарды көлік, былғары күртеше үшін, тіпті себепсіз ұрды, жарымжан етті, өлтіріп те кетті. Бұзақылар елді биледі. Осындай аласапыран заманда адамдардың жүрегіне өлтірме, ұрлама деген басты қағидалардың жетуі бір Жаратқанның ісі шығар. Мен сол ортада өмір сүрдім, керек кезде қорғандым. Мені бұл шынықтырды, алайда өмірімнің тұтас бір кезеңі үнемі қауіп-қатермен өтті.

	Мені қазір білімді, зиялы, халықаралық дәрежеде бизнеспен айналысатын кәсіпкер ретінде танитын адамдар, өткен өмір мектебім туралы естігенде, таң қалады. Алайда, қазіргідей адам болуыма сол алған өмірлік тәжірибем көмектесті. Берілмеуді үйрендім.

	Өмір маған көп нәрсені үйретті, игере алғанымша сабақ алдым. Ұстанымдар бірінен соң бірі пайда болып, санамда бекіп, олар түрлі жағдайларда маған адам болып қалуға көмектесті. Мысалы, әрдайым уәдесін орындайтын сертшіл етті. Бұл қасиет ұқыптылық сияқты табысты бизнестің негізін қалайды. Адамдар бұған жиі мән бермейді, алайда егер сіз кездесуге кешіксеңіз, іштей өзіңізді кінәлі сезініп тұрасыз және өз мүдделеріңізді ойлағаныңыздай қорғай амайсыз. Осылайша, келіссөздерде үстемдігіңізді жоғалтып аласыз. Бұл әдеттен арылу үшін (егер ондай әдетіңіз болса), өзім білім алған бизнес-жаттықтырушы Александр Фукстың «Менің компаниямда кешігуді ақтайтын жалғыз себеп – ол сіздің өліміңіз» деген қағидасын ұстануға кеңес беремін.





Ұжымдық рухты шынықтырыңыз


	Компания құрғанда мен оған ARMAN деген атауды бекер бергенім жоқ. Бұл расында да менің арманым болатын. Өз компаниямды құрып, онда барлығын өз пайымыммен жасағым келетін. Маған әрдайым сынаққа толы биік мақсаттар қызық болатын. Сондықтан әлемдік деңгейде табысты компания құрамын деп, биік мақсат қойдым. Қазір негізі қаланғаннан бері 15 жыл өткен халықаралық нарыққа шыққан, басқа елдерден өкілдіктерін ашып, жаңа бағыттарға ден қоя бастаған кезде арманымнын жүзеге аса бастағанын байқаймын.

	Біздің компаниядағы негізгі құндылық – ол адамдар. Басынан персоналды дамыту антирейдерлік стратегияның бір бөлігі болатын: егер кеңселер мен жабдықтар емес, командаға барыңызды салсаңыз, кез келген сәтте елді ауыстырып, табысты бизнесті жаңа жерден жалғастыра беруге болады. Кейін өсуге көп көңіл бөлінетін компанияда жұмыс жасайтын адамдардың тек тиімді ғана емес, сондай-ақ бақытты да болатынын байқадым. Сол кезде бұл біздің миссиямызға айналды.

	Менің әрбір қызметкерге айтарым: сіз біздің компанияда қанат жайып, өз арманыңызды жүзеге асыра аласыз, ТМД мен әлемдегі әріптестеріңіз құлақ асатындай саланың халықаралық деңгейдегі үздік мамандарының бірі бола аласыз. Ал егер сіз біздің құнды активімізге айналып, өзіңіздің ғылыми қызметіңізбен немесе жоғары сатылымдарыңызбен үлкен табыс әкелетін болсаңыз, компанияның үлескері болып, опциондық бағдарламаға қатыса аласыз деймін. Сондықтан әрдайым компания үшін пайдалы болу керектігін түсінетін адамдар басқалардың қолынан келмейтінді жасауды үйренеді, ARMAN холдингінде көп нәрсеге қол жеткізеді.

	Бiз өзіміздің ұжымдық мәдениетімізге аса қатты көңіл бөлеміз. Біз үшін командамызға қабылдаған адамның бізбен құндылықтары ортақ болғаны, ұжымшыл ойыншы болғаны маңызды. Егер адам қандай да бір керемет маман болмасын, ұжымдық мәдениетті сақтамаса, біз онымен мейлінше тезірек қоштасуға тырысамыз. Себебі «бір қарын майды шірітетін бір құмалақ» секілді ол басқаларға жаман әдетін жұқтырып, компаниямызға елеулі зиян әкелуі мүмкін. Сол себепті басшыға дер кезінде ондай жағдайдың алдын алу үшін пайым мен ерік-жігер керек.

	Егер бизнестің иесі болсаңыз, компанияға үздік кәсіби шеберлердің келуіне мүмкіндік беретін және оларды сізбен бірге әрі қарай өсуге ынталандыратын корпоративтік мәдениет қалыптастыруға айрықша көңіл бөлуге кеңес беремін. Ал егер маман болсаңыз, өзіңіздің бірегей машықтарыңызға мән беріп, нарықта жоғары бағаланатын керемет сарапшы болу үшін жақсы әдеттеріңізді дамытуға кеңес беремін. Мұндай қызметкерлер кез келген компанияға керек. Тіпті Facebook, Google, Apple сияқты көшбасшылар командасында да ең керемет кәсіби шеберлер жұмыс істемесе, әлемді мойындатпас еді. Өз саласында әлдебір ғаламат дүние жасайтын адам болуға тырыссаңыз, сіз әрдайым табысты боласыз.





Мен адамдарды жұмысқа алғанда не нәрсеге мән беремін?


	Біздің компанияда жұмысқа қабылдаудың өзіндік үрдісі қалыптасқан, оны халықаралық тәжірибе мен командамызда қандай адамдарды көргіміз келетініне сүйеніп, 10 жыл бұрын жасап шығарғанбыз. Біздің жүйе көпсатылы және сәйкес келмейтін үміткерлерді, «біздің адамға» жатпайтындарды штатқа қабылдамастан іріктеу кезеңінде-ақ сейілтуге мүмкіндік береді. Іріктеу кезеңдерінің саны қызмет пен бос жұмыс орны деңгейіне байланысты





* * *



Компанияның табысты болуы жаттыққан команданың болуына тікелей байланысты. Осындай қызметкерлердің арқасында ғана биік жетістіктерге жете аласыз.





* * *



Біздің пікірімізше, аса тиімді жұмыс үшін топ-менеджер тек өз бөлігін ғана емес, онымен аралас бөлімдердің де қалай жұмыс істейтінін білуі тиіс. Мысалы, егер біз сатылым бөлімінің басшысы орнына үміткер іріктесек, сата білуден басқа, ол логистиканың қалай жүзеге асатынын, қандай шарт талаптарын қолдана алатынын, жабдықты орнату қалай жүргізілетінін, орнатқанға дейін қандай ізденістер талап етілетінін күтеміз. Ол үшін сұхбат алуға көршілес департаменттердің сәйкес менеджерлерін араластырамыз. Олар бірлесіп отырып, адамның бізге қажет білімдері бар-жоғын, талаптарымыз бен күткенімізге сәйкес келетін-келмейтінін анықтайды. Біздің жұмыста түрлі машықтарға ие болу керек: команда құрумен айналыса біліп, қаржыдан, бизнес-үдерістерден хабарың болғаны жөн. Егер адамның жоғары мақсаттар қоя білетінін, өз бағытын бар ынтасымен дамытуға дайын екенін көріп тұрсақ және бізде әлі болмаған идеялар ұсынса, ондай маманды қуана-қуана аламыз. Осыдан кейін команданың бір бөлігіне айналған кезде оның қай межеге дейін өсе алатынына талдау жүргіземіз. Бізге компанияға жаңа ой әкеле алатын, сонысымен оны жақсы жағына өзгерте алатын адамдар керек.

	Жоғары деңгейлі топ-менеджерлермен соңғы әңгімелесуді әдетте мен жүргіземін. Мұндай кездесуден кейін адамдар жиі: «сізден бизнес сұрақтар күткем, ал менімен өмір туралы сөйлестіңіз», – дейді. Маған адамның жеке қасиеттері: үміткердің қаншалықты мақсат қойғыш екені, бес немесе он жылдан кейін өзін қалай елестететіні қызық. Мен үшін адамға холдингіміздің компаниясын басқаруға бере отырып, оған қаншалықты сенуге болатыны маңызды. Осы ретте Илон Масктың «біз компанияға жақсы емес, ең үздік қызметкерлерді аламыз» деген қағидасын ұстанамын.

	Адамдардың бойынан оларды ұдайы жақсырақ жасауға, жетіле түсуге, жаңа жетістіктерге көз тігуге талпынтатын қасиеттерді іздеймін. Сондықтан әрдайым адамның жетілуге деген ұмтылысын көргенде, қолдаймын. Джефф О'Лири айтқандай, «табысты көшбасшылар өз ұйымдарын шыңға шыққысы келетін адамдардан құрайды».

	Сонымен қатар үміткердің бұрынғы тәжірибесін қауіпсіздік қызметі мен HR департаменті арқылы тексереміз, қандай компанияда жұмыс істегені, өзін қалай көрсеткені, ол қаншалықты адал, парасатты екені анықталады. Өзімізді қызықтырған үміткерді талдаймыз және егер оның бойында бізге керек білім болса, алайда бұрынғы компанияда орынбасарлық қызметтен директорға дейін өсе алмаған болса, оған мүмкіндік береміз, онын алдына жаңа, қызықты, ауқымды міндеттер қоямыз.

	Адамның шынымен неге жарайтынын көру үшін мен оның жұмыстан тыс уақытта өзін қалай ұстайтынына қараймын. Мысалы, топ-менеджерлермен біз тауға шығып тұрамыз. Сол кезде мен жаңадан келгендерді өзіммен бірге шыңға шығуға шақырамын. Биікке көтерілген кезде мен ештеңе айтпаймын, тек бақылаймын. Егер адамның дене дайындығына қарамастан, қанша шалдықса да, тоқтамастан бәрімен бірге шыңға шыққанын көрсем, бұл адамның соңына дейін баруға дайын екендігінің көрсеткіші. Ондай маманға мен салмақты істерді сеніп тапсыра аламын.





* * *



Командадан мықты тұлғаны әрі кәсіби шеберді байқадыңыз ба? Оған ұзақ мерзімді мотивация ұсыныңыз. Оны өзіңізбен бірге жұмыс істеуге және мақсаттарға жетуге ынталандырыңыз.





* * *



Компания қызметкерлерді жаңа биіктерді бағындыруға ынталандыратын, қанаттандыратын ресурс болуы керек деп санаймын. Барлық адамда кейде сәтсіздіктер болатыны, қандай да бір мақсаттар бірден орындалмайтыны белгілі, кейде оған нарықтық жағдайлар әсер етеді. Осы тұста топ-менеджерлердің міндеті – адамдарды қолдау, көңілдерін түсіруге мүмкіндік бермей, керісінше оларды жаңа істерге қанаттандыру. Сондықтан бізге команданы алға сүйрейтін көшбасшыларды өсіру маңызды.

	Басқарушылардың өзін де сауатты ынталандырып, оларға ұзақ мерзімді бағдарламалар жасау керек. Бұл өз бизнесіңді басқалардың көшіруінен қорғаудың жақсы тәсілі. Көбінесе мамандарын ынталандыруға көңіл көңіл бөлмейтін компаниядан қызметкерлері біршама істеп, бизнес жүйесін зерттеп, кетіп қалады да, өз фирмаларын құрып, бәсекелестерге айналады. Мұндайға жол бермеу үшін оларға бізбен бірге өсу қызық болатындай жағдай жасаймыз.

	Холдингте топ-менеджерлерді ұзақ мерзімге ынталандыру үшiн опциондық бағдарламаны пайдаланамыз, қызметкерлерге арнайы бағамен компания үлесін сатып алуға мүмкіндік береміз. Бізде белгілі бір менеджер жұмысқа кіргендегі компания құнын бағалаудың тұтас жүйесі әзірленген. Жыл сайын ол опционның иесі ретінде компания пайдасынан дивидендтер алады. Егер бес-он жылдан кейін бизнестен кетіп, өз акцияларын сатқысы келсе, дәл сол жүйе бойынша ол жұмыстан кеткен кездегі компания құнын есептейміз. Егер ол жұмыс істеген уақыт ішінде бизнес капиталын екі-үш есеге арттыра алса, ол сәйкес бонусын алады. Сондықтан оның тиімді жұмысының арқасында компания құны өсті.

	Жалпы алғанда, біз бизнес-үдерісті әрбір қызметкерде өзі дамытатын және жетілдіретін бөлігі болатындай етіп жасадық. Себебі компанияның бизнес үдерісін басынан соңына дейін топ-менеджерлердің шектеулі тобы ғана біледі, бұл бизнесті көшіру мен бәсекелестікке қарсы қосымша қорғаныс ретінде қызмет етеді.

	Сонымен қатар бүкіл компания тиімді жұмыс істеуі үшін бөлімдер арасында әріптестік құруға тырысамыз. Жылына бір рет креативті қызметкерлердің біріне бір күнді толықтай көршілес департаментте өткізуге мүмкіндік береміз, бұл оның бірігуін жақсарту үшін жасалады. Мысалы, кейде әзірлеушілер нарыққа не керек екенін жете түсінбейді, ал сатушылармен сөйлесіп, клиенттердің қажеттіліктері туралы айқынырақ ақпарат алып, жаңа шешімдер ұсынуға дайын болады. Немесе егер өндірістік бөлім әзірлеушілер тарапынан жіберілген қателіктің салдарынан өнімді өндіруде қиындық тууда десе, өндіріс департаментінде өткізілген жұмыс күнінен кейін мамандар түйткілдердің себебін анықтап, оларды болашақ жобаларда жібермеуге тырысады. Мұндай тәсіл бізге бөлімшелер арасындағы мәселелерді тиімді шешіп, клиентке үздік өнімді ұсынуға мүмкіндік береді.





Команданы қалай құру керек?


	Кез келген жобаны бастау үшін үлкен құрылым жасап, штатты көбейтіп, кейбір кәсіпкерлер секілді кеңселер сатып алып, жұмысқа хатшы, бухгалтер, жүргізуші алудың қажеті жоқ... Бұл қисынсыз стратегия деп санаймын.

	Бизнес бастағанда шығындарды барынша қысқарту керек. Мысалы, кеңселер мен штаттық персоналға пайда көлеміне қарамастан, тіпті сол айда компания ешбір табыс таппаса да, қаражат төлеу керек. Сондықтан мен сізге түпкі өнімді өндірмейтін немесе қызметті ұсынбайтын, бәсекелік артықшылығыңыз болып табылмайтын бүкіл персоналды аутсорсингке алуға кеңес беремін. Жаңадан басталған бизнес үшін бухгалтерді, заңгерді, колл-орталық маманын, хатшыны штаттан тыс кесімді ақыға жалдауға болады. Осылайша, өз шығындарыңызды азайтасыз. Егер маман сіз үшін осы айда әлдене істесе, төлейсіз, істемесе – ол бойынша шығыныңыз болмайды. Командаңызда болуы тиіс басты мамандар: 1) өніміңізді шығару бойынша білімі бар мамандар; 2) сатумен айналысатын менеджерлер.





* * *



Команда қалай құрылады? Ол үшін, ең бастысы бірінші болғысы келетін, әлемді инновациялық жолмен өзгерткісі келетін адамдарды таба білу керек.





* * *



Cіздің бәсекелік артықшылықтарыңызды өз мамандарыңыз құрағаны аса маңызды. Мысалы, бөлшек бизнесте сырттан басқа компаниямен қызмет көрсетуге жай келісімшарт жасасып, IT-маманды жұмысқа қабылдамай-ақ қоюға болады. Алайда сіз ІТ-бизнеспен айналыссаңыз және өзіңіз шығаратын софтты сатсан оны жазатын айти маман міндетті түрде командада болуы керек. Сіздің бәсекелік артықшылығыңызды құрайтындарды штатта ұстап, ынталандырып, дамыту керек.

	Сондай-ақ кез келген бизнесте маңыздысы – сата білу, бәрі соған байланысты. Егер сатылым болмаса немесе жөнге қойылмаса ештеңе шықпайды, бүкіл команданы асырауға ақша болмайды. Сатылым болса – барлығының тігісі жатады, жоба өрлейді. Бәрі сатылымға тәуелді, сондықтан мықты сатушыларды іздеп-тауып, штатқа алыңыз.

	Командаңызға біреуді қабылдағанда оның мықты және осал тұстарына мән беруге кеңес беремін. Табысты бизнес құру үшін сізде жоқ немесе сізде дамыған құзыреттіліктері бар қызметкерді немесе серіктесті алу керек. Бір-біріңіздің машықтарыңыз бен күштеріңізді ортақ іске жұмылдырып, 1+1=11 болатындай синергетикалық нәтижеге қол жеткізесіз. Сізге немесе бір-біріне ұқсайтын адамдарды алудың қажеті жоқ. Жұмыс тобында тепе-теңдік сақталып, команда қарым-қабілеттері әртүрлі адамдардан тұруы тиіс.





Басқарудың кеңсеге байланбайтын жаңа стиліне өтіңіз.


	Менің бизнесім қазір түрлі елдерде қанат жаюда, алайда заманауи технологияның арқасында маған әрдайым кеңсеге байланудың қажеті жоқ. Барлық мәселелерді қашықтықтан, ғаламторы әлемнің кез келген жерінен шеше аламын. Менің кеңсем – ноутбугімде. Сізге де бизнесіңіздің міндетті шарты секілді белгілі бір орынға байланбауға, ұтқыр болуға кеңес беремін.





* * *



Бизнесте бәсекелестік артықшылық жойылған бастайды. Сол үшін басымдықтар жасаңыз!





* * *



Атқарушылық жұмыспен айналысуды қойғанда өз кабинетімді басқарушыма бердім. Қазір компания кеңсесіне тек директорлар кеңесіне сәттен бастап, ұшып келетін кезде хатшыма айтып, ол банкрот бола келіссөздер бөлмесін дайындатып қоямын. Онда қызметкерлермен жүздесіп, кездесулер өткіземін. Өзің келген кезде жеке кабинетті пайдаланудың орнына келіссөздер бөлмесінде отырудың еш қиындығын көріп тұрған жоқпын. Әдетте бастықтың міндетті түрде өз кабинеті болуы тиіс, ол ең кең, ең сәнді, еңселі бөлме болуы тиіс деген пікір қалыптасқан. Алайда, мен үшін оның маңызы жоқ. Барлық құралдарды, оның ішінде кеңсені де тиімді пайдалану керек деп санаймын. Егер үнемі кеңседе отырмайтын болсам, бос тұратын қымбат кабинет неге керек? Мен тек өзім келетін уақытқа ғана келіссөздер бөлмесін «жалдаймын».

	Жалпы барлық мәселеде, әсіресе адамдармен қарым-қатынас жасағанда естілікті ұнатамын. Біздің компанияда барлығы өздерін еркін ұстайды, қызметкерлер менің атымды атап шақырады, ал өзім қарым-қатынасқа ашықпын. Менде «айттым, бітті, осылай болады» деген жоқ. Әрдайым егер қызметкер ашық сөйлесіп, дәлелді пікір мен қисынды ұсыныс білдіре алса, оның пікірін міндетті түрде қаперіме аламын және өз идеямды жүзеге асырудың басқа да нұсқаларын қарастырамын. Егер әріптестері. көріністі толықтай пайымдай алмай тұрса, жұмыстарының қарбаластығынан жаңа беталыстарды немесе заңдарды білмесе, мен жаңа идеямның барлығымызға пайда әкелетініне олардың көзін жеткіземін. Осылайша, компания үшін тиімді шешім табамыз. Батыстық компаниялардың көпшілігінде дәл осындай басқарудың демократиялық стилінің қолданылуы оларға қызметкерлерінің әлеуетін барынша қолданып, жетістікке жетуге көмектесетініне сенімдімін. Осы мәселеде Стив Джобстың: «Ақылды адамды жұмысқа алып, оған не істеу керектігін нұсқаудың мәні жоқ. Біз адамдарды не істеу керектігін олар айтуы үшін жұмысқа аламыз» деген сөзімен келісемін.





Бизнес бастағанда не нәрсеге дайын болу керек?


	Кәсіпкерлік қызметті бастағанда күн сайын қандай да бір мәселелерді шешуге тура келетініне дайын болу керек. Негізі бизнесмендер мен басқарушылар – теңдесіз түйткіл шешушілер. Бизнесте ұдайы қандай да бір мәселелер, түрлі күтпеген жағдайлар, сәтсіздіктер болып тұрады. Салқынқандылық таныту керек.

	Авиация академиясында оқыған менің досым Олег Хусаенов «қандай да бір салмақты мәселе туындағанда қираған ұшақтың парашютшісі сияқты қимылдау керек», – дейді. Ұшқыштардың нұсқауы бойынша егер сені қиратса және парашютпен секірсең, жерге қонғаннан кейін алғашқы 10 минутта сабыр сақтап, жұлқынбау керек. Әйтпесе, қателіктерге бой алдыруың мүмкін. Бизнесте де дәл солай. Болжамаған әлдене бола қалса, сабырға келіп, ойланып барып, қандай да бір әрекеттер жасау керек. Бизнесменге байсалды болу, жағдайды сабырмен, салқынқандылықпен бағалау маңызды, себебі эмоция дұрыс шешім қабылдауға кедергі келтіреді.

	Кез келген жағдайда бұл жолмен жүріп өткен әлдекіммен ақылдассаңыз, дұрыс шешім таба аласыз. Өкінішке орай, ұл баланы бала кезден «сен мықты, ақылды, батыл болуың керек» деп өсіргендіктен, көптеген ер адамдар өз толқуларын жақындарына айтпайды. Адамдардың өздерін қысып ұстайтыны соншалықты, эмоцияларын шығарып, өз қорқыныштарымен бөліспейді. Күйзеліс жинала береді, сөйтіп, инфарктке, маскүнемдікке және басқа да жайсыз салдарға әкеп соғуы мүмкін. Меніңше, өмірде бәрін біліп туу мүмкін емес және әрбір түсініксіз жағдайда кеңесшілерге жүгінуге, қандай да бір кітаптар оқуға, достардан сұрауға болады. Оның еш әбестігі жоқ.

	Егер сіз қандай да бір мәселеде қауқарсыз болсаңыз, бұл жағдайды әлдекім бастан өткеріп қойған. Мысалы, адамдар ақшаларын жоғалтқан, ажырасқан, өз өмірлерінде түрлі қиын кезеңдерді бастан өткізген деп ойлаңыз. Әрдайым белгілі бір жағдайдан шығудың жолы болады. Өмірде бәрі кездеседі, сондықтан сіз болмаған жайтқа тап болсаңыз және не істеріңізді білмесеңіз, ондай қиналысты іште сақтамаңыз, ондай тәжірибесі бар адамдарға жүгіну арқылы шешу жолдарын іздеңіз. Сократ айтқандай, «жақсы кеңесші кез келген байлықтан қымбат».





ЖЕТІСТІК КІЛТІ:


	Стратегияны анықтаңыз, нарықты зерттеңіз, бизнесті бастамай тұрып, барлық қаржылай шығындарды және бірінші пайда түсетін уақытты есептеңіз.



Өз командаңызды қанаттандырыңыз және қолдаңыз.



Іс бастадың ба – берілме! Табыс бірден келмейді.



Әрдайым дамуға тырысатын және сізде жоқ машықтарға ие мамандарды жұмысқа алыңыз.



Қызметкерлерді ынталандырыңыз, басқа компанияларға нарыққа кіруге кедергі қойып, бәсекелік артықшылықтар жасаңыз.



Әлденені білмесеңіз, кеңес сұраудан қорықпаңыз.





Шексіз әлем


	6

Егер елінің азаматтары білімді болса, ағылшын тілін меңгеріп, өз ісінің шебері атанса – ондай мемлекетті бүкіл әлем құрметтейді.





Шексіз әлем


	Мен кәсіпкерлікті бастаған кезден-ақ құрған компаниямның халықаралық деңгейге шыққанын қаладым және сондықтан биік мақсаттар қойдым. Стокгольм бизнес-мектебінде жүргенде «үлкен компания құрғың келсе, миссиядан баста» дейтін. Табысты бизнес ашу үшін миссияны, пайымды, стратегия мен ұзақ мерзімді мақсаттарды айқындаған маңызды.

	Көпшілігі секілді біз де бастапқыда «миссия тек Coca Cola нeмесе Procter&Gamble сияқты ірі корпорацияларға қажет, ал біздің жағдайымызда оның керегі жоқ» деп ойладық. Алайда, қазір мен өз алдыңа дұрыс мақсат қоюға мән бермесең, шағын кәсіпорын шеңберінде де гүлденген бизнестің құрылмайтынын түсінемін.

	Бастапқы кезеңде кәсіпкерлерді күйбең тіршілік: қалай аш қалмасам, қалай аяққа нық тұрсам деген сұрақтар мазалайды және ол заңды да. Алайда, бизнес дамыған кезде негізгі қажеттіліктер өтелген кезең келеді, кәсіпорын жұмыс істеп тұр. Әрі қарай өсіп, компанияны барынша барынша дамытып, өзіңе басқа нарықтарға шыға алатыныңды дәлелдеп, тұтас корпорация құрғың келеді. Сол кезде келесідей сұрақтар бірінші кезекке шығады: компаниямыздың өмір сүруінің мәні неде? Біздің мақсатымыз не? Қоғамға қандай үлес қосамыз, өзімізден кейін қандай із қалдырамыз? Күн сайын жұмысқа не үшін келеміз? Мұны түсініп алмастан, үлкен, әсіресе халықаралық ауқымдағы компания құру мүмкін емес. ARMAN холдингісінде бүкіл команда не істейтінімізді, қайда бағыт алғанымызды, қандай пайда әкелетінімізді біледі. Бұл – қызметкерлерді ынталандыратын мықты құрал. Оны міндетті түрде қолдануға кеңес беремін.

	Егер қызметкерлер дамыса, қызықты тапсырмаларды орындаса, адамдар мен қоғамға қызмет ететіндерін түсінсе – олар ісіне адал болып, ортақ іс үшін бар күш-жігерлерін салады. Ал жұмысқа тек жалақы үшін келетіндер басқа ұсыныс алса, сізден бір сәтте кетіп қалады.

	Мен сізге компанияңыздың миссиясын дәл қазір анықтап алуға кеңес беремін. Тіпті, серіктестеріңіз екеу немесе үшеу болса да. Сіз көшбасшы ретінде миссияны өзіңіз жаза аласыз немесе бүкіл команда болып, ойларыңызды ортаға сала аласыздар. Мақсат анықталғанда оның қызметкерлер пікірімен сәйкес келетінін тексеру маңызды. Егер миссия оларды қанаттандырса – тамаша, егер адамдарыңыз оны қабылдамаса, олардың жұмысқа келгендегі мақсатына сәйкес келмесе, оны жетілдіре түсу керек. Миссияның құндылығы – егер бизнесіңіздің не үшін өмір сүріп жатқанын басынан белгілесеңіз, бұл сізге мықты команда құрып, тезірек дамуға мүмкіндік береді.

	ARMAN холдингісінің миссиясы мынадай: «Біз қызметкерлерімізді үздіксіз оқыту, өзін өзі үйрететін ұйым құру, ұдайы жетілу философиясы, озық басқарушылық технологиялар пайдалану, үздік мамандарды дайындау және шақыру арқылы көшбасшылыққа қол жеткіземіз. Өз әлеуеттерін барынша іске асыруға мүмкіндік беру арқылы қызметкерлеріміз бен олардың отбасыларының әл-ауқатын арттырамыз».

	Осы миссияға сүйеніп, біз басынан жоғары деңгейлі персоналы бар компания құруды көздедік. Өзімізге және бүкіл әлемге тек посткеңестік кеңістікте ғана емес, сондай-ақ халықаралық деңгейде де бәсекеге қабілетті бола алатынымызды дәлелдейміз деген меже белгіледік.

	Маған және әріптестерім үшін бұл – нағыз сынға түсер шақ болды. Ойға алғанымызды жүзеге асыра алатынымызды көрсетуге тиіс болдық. Өзіміздің бүкіл ішкі ресурсымыз бен әлеуетімізді пайдалана отырып, импорттық жабдықтың дилерінен бастап, әлемде өзін мойындатқан өнеркәсіптік нысандарға арналған телекоммуникациялық жүйе өндірушісіне дейінгі жолды жүріп өттік.

	Біздің жағдайымыз көпшілік айналыса бермейтін кәсібі бар компанияның, мемлекет қолдауынсыз-ақ, өз күшімен халықаралық деңгейге шығып, табысты бола алатынының куәсі.

	Өз тәжірибемізден тәуелсіз болуға болатынын, кез келген қауіптерді, оның ішінде саяси қауіптерді әртараптандырып, әр елден табыс тауып отыру мүмкін екенін көрсетіп отырмыз.

	Біздің холдингтік компанияның қазір Сингапурда орналасқанына қарамастан, әлемнің кез келген жерінде табысты жұмыс істеп, үлкен корпорациялар үшін пайдалы іс жасап, нарықта сұранысқа ие болып келеміз.

	Ciз де алдыңызға мақсат қойып, күн сайын оны жүзеге асыру үшiн қадам жасайтын болсаңыз, шекарасы жоқ бизнес құра аласыз.





Халықаралық нарықтың ойыншысына қалай айналуға болады?


	Біз өз өнімімізді өндіріп бастағанда, бірден бәсекелестерден ерекшеленейік деген стратегияны таңдадық. Біріншіден, қолға алғанымыз – қанағаттанбаған қажеттілікті таптық. Нарықта ол кезде ТМД-дың техникалық стандарттары мен кеңестік дәуірден бері зауыттарда тұрған жабдықты білмейтін халықаралық компаниялар болды. Мұның қиын тұсы: жаңа технологиялар ескі жабдықпен тікелей біріктірілмейді. Оның үстіне, кез келген кәсіпорында диспетчерлік байланысты барлық цехта бірден ауыстыру мүмкін емес болатын. Алдымен бір цехтағыны, кейін қалғанын алмастыру керек болды. Ең бастысы, жұмысты жүргізгенде, зауыт тіршілігін тоқтатпай, диспетчер барлық цехтан үздіксіз ақпарат алып отыруы тиіс.

	Барлық нұсқаларды ойластырып және бүкiл кәсіби шеберлігімізді салып, нәтижесінде кәсіпорындарға арнайы шлюздер ұсындық. Олар тұтастай зауыттың жұмысына ықпал етпестен, жабдықтарды орнатуға мүмкіндік береді. Клиенттердің басты қажеттіліктерін түсініп, оларға ыңғайлы, сонымен қатар бірегей шешімді көрсеттік – бұрын оларға мұндай ұсыныс түспеген.

	Біртіндеп клиентеріміздің барлығына арнайы жабдығымыздағы белгілі бір қызметтерді қосымша орындай алатынымызды түсіндік. Тіпті, бәсекелестердікінен екі есе көп функцияларды жасай аламыз және бұл тапсырыс беруші үшін әлдеқайда ыңғайлы болмақ. Біз басқа компаниялардың жабдықтарын зерттедік, әрбір бәсекелестің тәжірибесін жинақтадық және соларды өз өнімімізге енгіздік.

	Біз бірқатар бәсекелік артықшылықтар жасай білдік және басқаларға қарағанда жылдамырақ болдық. Жаңа технологиялар нарыққа жыл сайын келіп отырады, жаңа процессорлар, жаңа чиптер пайда болады, әзірлеушілер бір орында тұрып қалмайды. Алайда, барлық компаниялар оларды жылдам енгізе алмайды, көпшілігінде тіпті ондай мақсат жоқ, олар бұрын жасағандарына тоқмейілсіп жатады. Ал біз болсақ, клиенттердің күннен күнге өсіп келе жатқан талаптарына сай болып, оларға ыңғайлы болуы үшін ең соңғы технологияларды пайдалануға тырыстық. Мысалы, барлығы wi-fi сымсыз байланысын біледі, алайда бізбен бәсекелес компаниялардың ешбірі қауіпті газды ортада немесе ерекше температуралық жағдайда жұмыс істейтін өнеркәсіптік кәсіпорындарға арналған сымсыз құрылғылар шығармады. Кеңселік шешімдер бұған жарамайды, оған арнайы жабдық қажет. Біз бұл опцияны жабдығымызға енгізе алдық. Бұл клиенттерімізге оны орнатуға байланысты кететін шығындарды төмендетуге мүмкіндік берді. Кез келген кәсіпорын үшін кабель жүргізу, орнату жұмыстарын жүргізу – өте қымбат дүние, үлкен шығын. Ал біз тың шешімдер шығарып, сапалы жабдық ұсындық. Осылайша, ТМД нарығында осы саланың үздігіне айналдық.

	Халықаралық нарыққа шықпас бұрын ауыр индустрия және көлік кәсіпорындары үшін басты еуропалық өндірушілер ұсынған байланыс жүйелерінен ерекшеленетін қызықты шешімдер іздедік. Көп ұзамай, сәтін салды. Бізге бәсекелес бір неміс компаниясының басты үлескері дүниеден озғаннан кейін, жұмыс жүргізіп отырған бас директордың стратегиясымен келіспеген жаңа құрылтайшылар оны жұмыстан шығарып жібереді. Осы мүмкіндікті пайдаланайық деп, оны өзімізге шақырдық. Ондағы ойымыз жолға қойылған арна бойынша жұмысты бастап кетіп, халықаралық нарыққа шығу болатын. Біз мұны үздік әрі жылдам шешім болады деп ойладық. Алайда, жоспарымыз жүзеге аспады. Жаңа директор ұсынған тиімсіз тұжырымдамаға екі жылымызды жоғалттық, нәтижесінде өз пайымымыздың әлдеқайда тиімді екеніне көз жеткіздік.

	Көп дүниені әріптестік барысында түсіндік, атап айтқанда, жаңа технологияларды пайдалану қажеттілігін қаперге алып, бірегей шешімдер тауып отырамыз. Нақты нәтижелерді көре алмаған соң неміс топ-менеджерінің қызметінен бас тарттық. Оның тигізген жалғыз пайдасы – біздің тұтас бір жыл уақытымызды алған халықаралық үлгідегі сертификаттың алынуы болды. Бұдан шығатын қорытынды, батыстық топ-менеджерлер әрқашан да көзқарастары мен жұмыс тәсілдері іс жүзіндегі жағдайға сәйкес келетін үздік басқарушылар бола бермейді. Бұл әсіресе, аға буын директорларға қатысты.

	Жалпы, клиенттерімізге «барлық шешімдердің ішінен үздігін ұсыну» стратегиясының арқасында әрі қарай жылжып, халықаралық нарыққа шығу үшін бірнеше жыл керек болды. Еңбегіміздің нәтижесін көрер сәт 2007 жыл туды. Бізді ғаламтордан тауып алған мексикалық компания дилеріміз болуға ниет білдірді. Сол кезде адамдардың бізбен серіктес болу үшін мұхит асып келгеніне таң қалдық. Алайда, осы шетелдік фирма тарапынан болған қызығушылық өніміміздің бәсекелік артықшылықтарға ие екенінің, халықаралық нарыққа батыл шығуға болатынының белгісі болды.

	Алдымен біз дилерлік желі құрып бастадық, себебі шетелде өкiлдiктерiңдi ашу өте қымбат. Бірінші кезеңде өз қаражатымызды құюға асықпадық, дилерлермен әріптестіктің өзі жеткілікті болды. Кейін бизнес дөңгелене бастағанда, әрбір өңірден өкілдік ашуға бел будық. Клиенттерге жақындап, олардың қажеттіліктерін түсініп, сұраныстарына жылдам жауап беру үшін негізгі нарықтардағы кеңселерімізді аштық. Жағдайды талдап, стратегияны әзірлеп, (өзіндік «әлемді жаулау жоспары») көздеген нүктелерді таңдадық. Еуропаның бүкіл нарығын негізгі бәсекелестеріміз басып алған еді, сондықтан онда бармадық. Ал Үндістан – түрлі өндіріс салалары бар үлкен дамушы нарық. Мысалы, мұнда әлемдегі ең ірі мұнай өңдеуші зауыт бар, олар да біздің клиенттеріміздің бірі.

	Қытайды ұзақ зерттедік, тіпті бірнеше әлеуетті әріптестермен кездестік. Алайда, жағдайды талдай келе ойымыздан бас тарттық. Ал Қытай тарапы көшіруге дайын тұрады. Онда жұмыс бастасақ, өз уақытымызды және өніміміздің бірегейлігін жоғалтып алар едік.

	Сонымен, өзімізді дамыту үшін өсу әлеуеті үлкен және бизнесті ашып жүргізу шарттары қолайлы елдерді таңдадық. Біз Оңтүстік-Шығыс Азияның негізгі қаржы және көлік хабы болып табылатын Сингапурға бардық, сонымен қатар Үндістан мен Таяу Шығысты таңдадық. Осы үш нарықта екі миллиардқа жуық адам бар, қазір бар күшімізді осы аймақта үздік атануға жұмылдырып жатырмыз.

	Бүтінде өз дамуымызды жалғастыра отырып, Оңтүстік-Шығыс Азия үкіметтерінің бірнешеуімен құрастыру цехтарын ашудың нұсқасын қарастырудамыз. Бұл тәуекелдерді әртараптандырып, шығындарды төмендету үшін қажет. Себебі, дәл жерде бүгінгі озық технологиялардың барлығы шығуда, компоненттердің көпшілігі: процессорлар, чиптер, басатын платалар өндірілуде, мүмкіндіктері зор ең үлкен заманауи станоктар тұр. Егер өндірісіміз осы аймақта болса, шикізатқа жақындағаннан басқа, біз еңбек (Азияда жұмыс сағатының құны біздегіден әлдеқайда арзан) пен логистикаға (негізгі өткізу нарығына жақындау арқылы) кететін шығынды азайтамыз. Осылайша, клиенттерге баға жағынан бұрынғыдан да тартымды бола түсіп, маржаны көбейтеміз.

	Тағы да бір маңыздысы, халықаралық нарыққа шыға бастағанда бұл меже үлкен зейін мен төзімділікті талап етеді.

	Ең жиі тарайтын қателік – бизнес әлі дайын емес кезде қатарынан бірнеше компания құру. Өз салаңызда көшбасшы болмайынша, басқа салалардан жаңа бағыттар ашудың қажеті жоқ. Әйтпесе, «алты жерден құдық қазып, су шығара алмайсыз». Біз телекоммуникациялық жүйелер бойынша өз орнымызды тауып, нығайған соң ғана басқа салаға бойлап, жаңартылатын қуат көздерімен (ЖҚК) айналыса бастадық.

	ЖҚК – бұл біздің жаңа стратегиялық бағытымыз. Бүкіл әлемде бұл сала үшін қандай әлеует бар екенін көріп отырмыз, сондықтан шикізаттық энергетикадан болашақтың жаңартылатын «жасыл» энергиясына өтуге өз үлесімізді қосқымыз келеді. Қазір Қазақстанда күн және жел электр стансаларын салу бойынша жобаны, сондай-ақ Оңтүстік-Шығыс Азияда бірқатар жобаларды дамытып жатырмыз.





Әлемдік нарыққа қалай шығу керек?


	Кәсіпкерлермен араласып жүріп, көбісінің өз бизнесін басқа құрлықтар былай тұрсын, тіпті көрші елдердің нарығында дамытуды ойламайтындарын байқаймын. Жас бизнесмендер өз өнімдерінің өзге қоғам үшін құнды боларын ойлай бермейді. Мұнысы бекер. Себебі, кейде жай ғана йогурт шығарып қана көршілес елдерді жаулап, саланың көшін бастауға болады. Мен АҚШ-та «2013 жылдың жыл кәсіпкері» болған Хамди Улукайя есімді қарапайым түрік жігітінің әрекетіне тәнті боламын. Америкаға көшкен Улукайя нарықты зерттеп, онда бал мен жемістер қосылған тәтті түрік йогуртының жоқ екенін түсінеді. Тың саланы бастап, алты жылға жетпейтін уақыт ішінде ол сүт өнімдерін өндіретін фабриканы жылына бір миллиард доллардан артық табыс әкелетін бизнеске айналдырды. Телеарналарда жарнамасы қаптап жүрген алып бәсекелестері сияқты дамуға көп ақшасы болмаған Улукайя, олармен тайталаспай, өз жолымен жүрді. Facebook әлеуметтік желісінде жеке парақшасын ашып, күн сайын клиенттермен сөйлесе отырып, әрбір таңды денсаулықтарына пайдасы тиетін дәмді өнімнен бастауды насихаттады. Және оның мұнысы көпшіліктің көкейіне жетті: олар йогуртты емес, сау әрі бақытты болу идеясын сатып алды. АҚШ-тағы үлкен жетістігінен кейін ол Азия мен Латын Америкасы нарықтарына – Сингапурға, Малайзияға, Панамаға шықты. Бұл жігіт жүріп өткен жол болашақты бағамдасаң, тіпті қарапайым өніммен-ақ әлемді жаулап алуға болатынын көрсетеді. Сізге де өз өніміңізді ерекше ұсынып, оны сәнге айналдырып, табысты болуға кеңес беремін.

	Нарыққа шыққанда пайымдап, өніміңіздің бәсекеге қабілетті болуы тиіс екенін түсінуіңіз керек. Егер сіз ұдайы бәсекеге қабілетті болу туралы ойлап, өз тауарыңызды немесе қызметiңiзді жетілдіруге тырысатын болсаңыз, бизнесіңіз үшін бұрынғыдан көбірек мүмкіндіктерді көретін боласыз, елдің шеңберінен шығып, компанияңызды ойламаған биіктерге көтеруге көмектесетін жаңа идеялар пайда болады.

	Мен барлық кәсіпкерлерге стратегиялық тұрғыдан тек өз қаласын немесе мемлекетін қарастырмауға кеңес беремін. Ауқымды ойлап, әлемді кең перспективада көру қажет, оның үстіне біздің Қазақстан мен ТМД нарығы ондай үлкен емес. Мен халықаралық нарыққа тек ұдайы ауқымды мақсаттар қойып, жыл сайын оларды жүзеге асыруға тырысудың нәтижесінде шыға алдым. Егер олардың барлығын бірден 100 пайызға орындай алмасам да, бәрібір жоспарлағанымнан көбірек нәтижеге қол жеткіземін. Мақсат неғұрлым биік болса, соғұрлым үлкен нәтижеге жетесің.

	Алайда кез келген мақсатты өзіңнің нақты жоспарыңа қарай қойып, қазір қолыңда бар қаржылық ресурстарға сай қимылдау керектігін есте сақтаған жөн. Жүзеге асыру үшін қазір қалтаңда жоқ миллиондарды талап ететін арманды сызудың не қажеті бар! Көрпеңе қарай көсіліп, жоспарыңды біртіндеп құрып, тартылған қаражатты іске жұмсап, серіктестер тарту керек. Сонымен қатар жаңа нарыққа шыққанда дәл сол елдегі ойын тәртібін мықтап біліп алған жөн. Ол үшін елшіліктердің қолдауына, сауда-өнеркәсіптік палаталарға, форумдарға және түрлі бизнес-неткворкингтік алаңдарға жүгінуге болады.

	Біз әлемдік деңгейге шығып жұмыс істей бастағанда талаптарды клиенттердің өздерінен біліп отырдық. Клиент-компаниялардың өкілдерімен келіссөздер барысында, әріптестікті бастау үшін не керектігін сұрайтынбыз. Олар: «бізге мынадай сертификaт керек» немесе «біздің мақұлданған тасымалдаушыларымыздың тізіміне (вендор-парақ) кіру үшін сіз осындай сынақтардан өтуіңіз керек, сертификаттар ұсынуыңыз қажет» дейтін. Әрбір мемлекеттің сіздің өніміңізге қоятын өз талаптары болады, ал кейбір сертификаттар тек бірнеше елдерде жарамды болуы мүмкін, сондықтан егжей-тегжейін білу керек.

	Халықаралық нарыққа шыққандағы өз тәжірибемізден айтқым келетіні: сатушылар жабдықтың мүмкіндіктерін клиентке көрсетуі үшін көрсетілім үлгілері, өнімнің демоcеттері қажет. Онсыз болмайды. Кейбір шетелдік кәсіпорындар үшін бірінші кезекте жеткізушінің жергілікті серіктесінің немесе өзіндік кеңсесінің болуы міндетті. Ол біз секілді жабдықтың қызметін жылдам өзгертіп, қайта орнату үшін ыңғайлы. Клиентке ең алдымен, жылдам әрі сапалы қызмет ұсынғанымыз керек.





B2B секторында қалай үздік атануға болады? Менің жетістікке жету стратегиям


	Көптеген таптаурындарға қарамастан, кез келген нарықта ол В2В болсын немесе күнделікті сұраныс тауарлары (FMCG) болсын, бірден үлкен клиенттерді көздеу керек деп санаймын. Олардан қорқудың қажеті жоқ. Керісінше, ірі клиенттер – бұл зор мүмкіндік, оларға әрдайым, тіпті жоспар құра бастаған кезіңізде басымдылық беруіңіз керек.

	Оның себебі: ірі клиентке, ұсақ клиентке жұмыс істегендей, бірдей уақыт кетеді, алайда айырмасы жер мен көктей. Бүкіл ел бойынша және шетелде дүкендер немесе зауыттар желісіне ие компания тапқан кезіңізде сіз бірден үлкен сатылым көлеміне қол жеткізесіз. Және оны компаниялардың бүкіл тобына немесе холдингке қолдана аласыз. Бұл ретте сіз тауардың үлкен көлемін сатып алуға мүмкіндігі жоқ ұсақ компанияның көзіне түсуге кететін уақытыңызды бірден, ірі компанияны тартуға жұмсайсыз. Айырмашылығы осында. Сондықтан ірі ойыншылардың қажеттіліктеріне сай жұмыс істеуге кеңес беремін. Сол кезде бір әрекет арқылы көп нәтижеге қол жеткізесіз. Ал шағын клиенттерді жәй ғана үлкен компанияларға шығуға дайындалатын машықтанушыларды жаттықтыру үшін ұстауға болады.

	Өзіңіз сияқты шағын, ісін жаңа бастаған компаниямен жұмыс істеуге үлкен ойыншыны қалай қызықтыруға болады? Әдетте, шағын кәсіпкерлердің шығыны аз және өнімінің өзіндік құны да төмен, сондықтан алып компанияға да, қаржылық тұрғыдан сізбен жұмыс істеу тиімдірек. Алайда, тағы бір маңызды мәселе – сервис. Егер сізде клиент болмаса, олардың әрқайсысына жеке-дара көңіл бөлесiз.

	Мен үлкен клиентпен келіссөзді былай жүргізер едім: «Біз он компаниямыз, алайда сізге шығындарыңызды азайтатын бірегей шешім ұсына аламыз. Бізбен жұмыс істей бастаған сәтте барлық ресурстар мен сервис, тек сізге ұсынылады. Ыңғайлымыз, бұл жобамен жеке-дара айналысып, оған барлық қызметкерлерімізді жұмылдыра аламыз. Жұмысқа кіріскен кезде, оны тиімді әрі жылдам орындаймыз. Соған қарамастан, тапсырыс берушімен ұзақ мерзімді қатынас құрамыз. Санға жүгірмейміз, біз үшін бір ірі ойыншымен болса да, сапалы жұмыс істеу маңызды. Және ол Сіз!». Тиімді келіссөздер жүргізіп, өзімізге көп табыс әкелетін ірі клиенттерді бәсекелестерден осылай қағып түсіңіз.

	Осы стратегияны пайдаланғанда және ірі клиентті тартқанда сіз онымен қоса, өз атыңызға жұмыс істейтін жақсы жарнама мен абырой жинайсыз. Бизнесте бұл көп көмектеседі. Алайда, егер берілген тапсырманы орындай алмасаңыз, сатып алушыға тиісінше қызмет көрсетпесеңіз, кері әсер, яғни компанияңыз туралы жағымсыз пікірлер пайда болады. Сондықтан салмақты ойыншымен жұмыс бастағанда өз өніміңіз бен қызметіңіздің сапасына көп көңіл бөлу қажет.





Корпоративтік басқарудың жақсылықтары


	Егер сіз әртүрлі қалалар мен елдерде кеңселері бар үлкен корпорация құрмақшы болсаңыз, міндетті түрде өкілеттіліктері: басқару мен тапсырмаларды жүйелі жүктеуді үйрену керек. Онсыз болмайды. Кәсіпкер тоқтаусыз қарбалас жұмыстармен айналыспай, стратегиялық пайыммен шұғылдануға уақыты болуы тиіс. Кейде жәй басқарып қана қоймай, үнемі бизнес үдерістерге кірісетін, алайда сонысымен мақтанатын үлкен топ-менеджерлерді, ірі компаниялардың иелерін кездестіремін. Ал меніңше, бизнестің иесі өзін ағымдағы жұмыстардан босатуы керек, демек корпоративтік басқару жүйесін құрып, міндеттерді жүктеп, бақылауды жүзеге асыруы тиіс.

	Өз тәжірибемнен айтатын болсам, бизнесті өсіру үшін ең дұрысы – өз командаңнан басқарушылық қызметтерді табыстай алатын адамдарды өсіру. Компанияны кеңейтетін кез келгенде оларды жаңа нарықтарға жіберіп, жаңа өнімдерді дамыту және міндеттерді шешу мүмкіндігін бересіз. Басқарушыларға үнемі даму керек. Адамдарда жобаға деген қызығушылық барда олар тиімді жұмыс жасайды, алайда алдарына ерекше міндеттер қоюды тоқтатсаңыз, олар салғырттыққа салына бастайды, тіпті ақшаның өзі оларды ынталандырмайды. Адамдардың әлеуетін дамытып, оларға міндеттер мен жауапкершілікті жүктей білу өте маңызды. Сондықтан мен корпоративтік басқару есебінен кәсібінің масштабын үлкейте алатын жоғары деңгейлі бизнесмендерге ерекше құрметпен қараймын.





Бизнесті дамытудың жаңа деңгейіне көшу. Неліктен Сингапурды таңдадым?


	Бірнеше жыл бұрын мен Сингапурға көшіп, холдингімнің штаб-пәтерін де сол жаққа ауыстыруды жөн көрдім. Білімге, қаржыға, технологияларға жақын болу үшін қай елде тұрсам болады деп ұзақ таңдадым, нәтижесінде ең үлкен нарықтар мен жылдам дамитын мемлекеттер Оңтүстік-Шығыс Азияда деген қорытындыға келдім. Бүгінде мұнда Ресей халқының төрт есесіне тең, яғни 600 миллион адам тұрады. Мұндай нарықтың компанияма қызықты болары сөзсіз!

	Тағы бір мәселе – әр елде өкілдіктер болса, біз олардан қаржы ағынын қабылдаймыз. Сондықтан қосарланған салық салынбайтын мемлекетті іздедік. Дубай, Гонконг және бірқатар еуропалық елдер арасынан таңдау жасап, нәтижесінде оффшорға емес, салықтық климаты оңтайлы аймаққа тоқтадық. Сингапур қосарланған салық салынбайтынымен және корпоративтік табыс салығының бар болғаны 17 пайызды құрайтынымен тартымды.

	Мен үшін Сингапур – ғажап жер. Мұнда келіп, бірнеше ондаған жыл бұрын қабылданған қатаң заңдар мен ережелердің жоғары қоғам мәдениетін қалыптастырғанын көресің. Мұндай мәдениеттi мұнша қысқа мерзім ішінде басқа тәсілмен қалыптастыру мүмкін емес. Қазір ел бақыттылық рейтингісі бойынша бесінші орында тұр және он жылдан астам уақыттан бері Дүниежүзілік бизнес жүргізу банкінің (Doing Business) рейтингінен бірінші орынды иеленіп келеді. Оның үстіне, Сингапур кез келген қаруға тыйым салынған және шабуыл мен тонау деген мүлдем болмайтын әлемнің ең қауіпсіз қаласы болып табылады. Тіпті дүкендерде сатылатын ас үй пышақтарының өзі соққы жасауға болмайтындай дөңгелене жасалған.

	Мұнда шынында да, бизнес ашу өте оңай, оны ғаламтор арқылы бірнеше сағат ішінде жасауға болады. Менің ресейлік бизнесмен танысым Сингапурдағы мәселелерін шеше отырып, қалыптасып қалған әдеті бойынша: «істі қалай тездетуге болады, мүмкін біреулерге телефон соғып, кездесу керек шығар?» – деп сұрай бастады. Бұған жауап ретінде Сингапур министрлігінің қызметкері: «біздегі жүйе сыбайлас жемқорлықты болдырмау үшін құрылған. Алдымен біздің сайтқа жазасыз, ал біз сізге уақыт тәртібіне сай үш-төрт күннен кейін жауап береміз, сондықтан ешкіммен жеке келісімге келудің қажеті жоқ», – деді. Сингапурдың артықшылығы да осында.

	Маған бұл елде заңдар мен ережелердің барлығына бірдей жұмыс істейтіні, қосарланған стандарттардың жоқтығы ұнады. Көптен бері саясатқа тәуелді болмай, тек бизнеспен айналысып, бәрі жөнге қойылған жағдайда жұмыс істегім келетін. Сондықтан Сингапурға көштім, енді өз қызметімді ашық әрі бизнес үшін жайлы ортада жүзеге асырып отырмын.

	Бұл мемлекеттің үкіметі бүкіл әлемнен үздік экспаттарды тарту үшін ең жақсы жағдайларды жасады. АҚШ, Еуропа, Азияның кез келген бизнесмені немесе жоғары санатты маманы мұнда қиналмай келіп, жұмыс істеп, өзін көрсете алады. Олар тек аса білімділерді ғана тартады. «Екі қолға бір күрек дегендер өзімізде де жетеді» дегендей, ортаңқол шетелдіктер Сингапурға керек емес. Ал егер компания экспатқа айына $10 мың төлеуге дайын ол расында керек болғаны, ондай жұмысшыларға елде жұмыс істеуге рұқсат етіледі. Ал адамдар мұнда келіп, тек жақсы жұмысқа ғана емес, тамаша өмір сүретін ортаға: қауіпсіздікке, балалары білім алатын үздік мектептер мен университеттерге, таза экологияға, жоғары мәдениетке, ыңғайлы көлікке, жаңа технологияларға, сыбайлас жемқорлықтан ада қоғамға ие болады. Адамдардың Сингапурға баратын себебі, олар мұнда армандағанының барлығына қол жеткізеді.

	Мен күндердің күнінде Қазақстанда да Сингапурдағыдай жағдай жасалса деп армандаймын. Олар үздік мамандарды тартудың сауатты стратегиясын қолдану арқылы жетістікке жетіп отыр. Мұны мен 2014 жылы ұсынған Астана халықаралық қаржы орталығын құру арқылы болашақта жасауға болады. Қазір оның ашылуын 2018 жылға дейін созып, біз кешігіп қалуымыз мүмкін. ТМД кеңістігіндегі кез келген басқа ел бүкіл әлемнің үздік кәсіби шеберлерін тартып, бізді шаң қаптыруы мүмкін. Сол кезде біздің орталық ешкімге керек болмай қалады. Мемлекетіміз осы стратегиялық маңызы бар жобаны жеделдету туралы шешім қабылдайды деп сенемін, сол кезде өмір сүру мен жұмыс істеуге тамаша жағдай жасалатын арнайы аймақ еліміздің игілігі үшін жұмыс істейтін, көптеген дарынды, біліктілігі жоғары халықаралық мамандарды тартады.

	Мен бірнеше жыл бұрын қазақстандық-сингапурлық форумды ұйымдастырдым, бірлескен кәсіпорындар құрып, технологиялар берілуі үшін сингапурлық инвесторларды әкелдім. Біздің экономикамызға инвестиция құюға дайын адамдар бірқатар түйткілдерге тап болды. Ондағысы: тікелей рейстердің жоқтығы және мультивизаны алудың мүмкін еместігі. Ал бұл кез келген инвесторға қалаған сәтінде ұшып келіп, өз бизнесін, өз салымын бақылап тұру үшін өте маңызды емес пе? Біздің шенеуніктер сол кезде маған «сингапурлықтарға мультивиза рәсімдеу мүмкін емес», – деді Бұл түйткілге тап болғаннан кейін мен жағдайды жақсарту бойынша ұсыныстарымды Facebook-ке жаза бастадым. Сол жарияланымдармен және шенеуніктермен кездесулердің арқасында Сингапурға визаларын тағы 19 ел мүлдем алып тастады! Сыртқы істер министрі Ерлан Әбілпайызұлы Ыдырысовқа дәлелдеріме құлақ асып, Сингапурмен визасыз режим жасауға ықпал еткені үшін алғыс айтамын. Егер бізде қисынды ұсыныстарды тыңдап, қабылдайтын осындай министрлер көп болса, еліміз халықаралық мамандар тұруға тартымды ел болады. Біз мемлекетімізді мұнайдың, мыстың, кен мен басқа да шикізаттық қорлардың емес, сауатты кәсіби мамандардың арқасында жақсарта аламыз.





Қандай кәсіптерге назар аударуға болады?


	Бизнестің кез келген саласында шын мәнісіндегі жақсы идея қандай да бір түйткілге байланысты туындайды: адамдарға қозғалудың, ақпарат алмасудың қиын болуы, сапалы өнімдердің, қызметтің жоқтығы және басқа да мәселелер. Сондықтан егер сіз өз кәсібіңізді іздеп жүрсеңіз, айналаңызға қарап, нақты түйткілді тауып, оны шешу жолын қарастырыңыз. Бұл әлемді жақсартып, адамдарды бақыттырақ ете алатын идеялар әрдайым нарықтың сұранысына ие болады. Өмірдің өзі жиі мүмкіндіктер береді, тек мұқият қарауымыз керек.

	Мысалы, Қазақстан туралы айтатын болсақ, әрине біздің елдің өз артықшылықтары да бар. Мұндай ұлан-ғайыр жер кез келген мемлекеттің еншісінде жоқ. Бұл жерге органикалық өнім өсіріп, өндіруге болады. Мәселе басқада: біз әлі де өз өндірісімізді дұрыстап дамытпай отырмыз, бұрынғыша мұнай-газ саласына иек артамыз. Осы фактордың өзі елдегі кәсіпкерлер санының аздығын көрсетеді. Евгений Чичваркин айтқандай, «елде шұжыққа алмастыра алатын мұнай болып тұрғанда, ештеңе өзгермейді». Алайда, өзінің табысты кәсібін бастағысы келетін дарынды жастардың арқасында жағдай жақсы жағына өзгереді деп үміттенемін.

	«Қазір әлемде не нәрсеге сұраныс бар?» деген сауалды қарастыратын болсақ, мен органикалық тамақтану өнімдеріне назар аударар едім. Бүкіл әлемде халық саны өскен сайын азық-түлікті тұтыну көрсеткіші де ұлғайып келеді және экологиялық тұрғыдан тағамдар жетіспей жатыр. Сондықтан жерінің көбі ластанбаған Қазақстан мен Ресейде оны сауатты өңдеп, көкөністі химикаттарсыз өсіруге мүмкіндік беретін жобаларды жүзеге асыруға болады. Меніңше, болашақта халықаралық нарықта экологиялық тұрғыдан таза тамақ өнімдерін өндірумен байланысты бағыт сұранысқа ие болады.

	Велосипедті қайта ойлап табудың керегі жоқ, тек айналаға мұқият қараңыз, тың кәсіптер көп. Мысалы, мен ұшақпен аптасына бірнеше рет ұшамын. Сонда байқағаным: бізде әуежайда да, борттардың өзінде де отандық тәттілер – джем, балдар жоқ екен. Өзімізде жақсы жеміс-жидектер, алма, бал бола тұра, тек шетелдікі тұр. Бар болғаны оларды кішкентай ыдыстарға салып қаптап, әуе компанияларына ұсыну керек және осындай бизнес түрлері бізде өте көп.

	Бәлкім, бір үлесіне ірі халықаралық әуе компаниясы ие болғысы келетін, осындай ауыл шаруашылығы кәсіпорнын сіз ашарсыз. Ал әлемдік көшбасшы біздің сапалы табиғи шикізаттан жақсы органикалық азық-түлікті өндіре бастаса, отандық өнімімізге тек ТМД-да ғана емес, бүкіл әлемде сұраныс болады.

	Меніңше, тағы бір қызықты бағыттардың бірі – бұл адамдарға ауырмай, қандай да бір тұқым қуалаушылық дерттерге шалдықпай өмір сүруге мүмкіндік беретін биоинженерня. Мұның да болашағы зор, себебі адамдар сау болғысы келеді. Жастарды осы салаларға мән беруге, аталмыш бағыттарда институтта білім алуға шақырамын. Халық қашанда дәмді тамақ ішіп, аурудан аман болғанды қалайды. Бұл адамның басты құндылықтары, сондықтан осы салалар болашақта үлкен сұранысқа ие болып, дамиды деген ойдамын.





ЖЕТІСТІК КІЛТІ:


	Өзіңізді ынталандыратын миссияны анықтаңыз.



Бәсекелестерден тиімді ерекшеленетін стратегия әзірлеңіз.



Әлемдік нарықта клиенттер үшін тартымды болатын бәсекелік артықшылықтарыңыз болсын.



Әлемдік нарықты талдаңыз, тың кәсіп табыңыз, сіздің өніміңізге сұраныс көп болатын елдерді зерттеңіз.



Ең ірі ойыншылардың серіктесі болыңыз.



Өкілеттіліктерді жүктеңіз және компанияны басқарудың автоматтандырылған жүйесін жасаңыз.



Әрдайым қызметкерлерді жұмылдыра отырып, бәсекелік артықшылықтар жасаңыз.





Ақшасыз өмірдің мәні туралы


	7

Ақшаның мәні – оған әлдене сатып алуға болатындығында емес, онымен әлденені өзгерте алатындығымызда.





Ақшасыз өмірдің мәні туралы


	Өмiрдiң бізге бақытты болуымыз үшін берілгеніне сенімдімін. Ал ол үшін арманыңа қол жеткізіп, өз миссияңды жүзеге асырып, бұл әлемді жақсартып, бақытты балалар тәрбиелеп, өзіңде бар тәжірибемен және біліммен бөлісу керек.

	Альберт Швейцер айтқандай, «арамыздан адамдарға қызмет ету тәсілін іздеп, тапқан адам ғана шын мәнісінде бақытты бола алады». Мен жас кәсіпкерлер мен мамандарды оқыту, дәріс беру және кеңестерім арқылы, табысты жобалар ашуға шабыттандыруды, өз миссиям деп білемін. Күндердің күнінде қызметкерлерімізге көшбасшылар мен халықаралық мамандар деңгейіне дейін кәсіби тұрғыдан өсуге көмектессек, компания миссиясының – қызметкерлердің бақытты, ал жұмыстың табысты болуына септігін тигізетінін түсіндім. Сол кезде бір компания арқылы адамдарды бақытты ету мүмкін болса, дәл осыны бұдан да ауқымды деңгейде жүзеге асыруға болады деп шештім, соған қазір талпынудамын.

	Өмірімнің мәні – адамдардың өздерін жетістікке жетелейтін білім алуына көмектесу. Қазір барлық іс-қимылым бизнесмендеріміздің деңгейін көтеру арқылы Қазақстандағы шағын және орта бизнесті қолдауға бағытталған. Бүгінде республика ЖІӨ-дегі шағын кәсіпорындардың үлесі бар болғаны 15 пайыз, ал әлемнің дамыған елдерінде бұл көрсеткіш 50 пайыздан асады. Егер біз шағын кәсіпорындар санын озық елдер деңгейіне жеткізсек, халкымыз өз бетімен тірлік қылып, мемлекетке масыл болмайды. Ол үшін бизнесмендерге бірінші кезекте білім мен қолдау қажет. «Дамудың» тәуелсіз директоры ретінде аймақтарды аралағанда өңірлік кәсіпкерлердің көпшілігінің құзыреттіліктерінің жеткіліксіз екенін көрдім. Сондықтан әсіресе ДСҰ-ға кіру қарсаңында бизнесмендерге деңгейлерін көтеруге және бәсекеге қабілеттіліктерін арттыруға көмектесуді өзімнің басты міндеттерімнің бірі ретінде белгіледім.

	Жетістікке жеткен көптеген адамдар өз уақытының елеулі бөлігін қайырымдылыққа арнайды. Олардың мұндай әрекетіне құрметпен қараймын. «Осы өмірде табысқа кенелгендер көбірек беріп, қоғам мен елге пайдасын тигізуі керек» деген пікірмен келісемін және бұл тұста тек ақшамен ғана емес, біліммен де көмектесу керек. Балық бергенше, оны аулауды үйреткен жөн. Білімсіздік пен құзыреттіліктің болмауы – бұл кедейлік, ал керісінше олардың болуы – ауқаттылық деп санаймын. Сондықтан басқа адамдармен өз біліміммен және тәжірибеммен бөліскен кезде, миссиямды орындап жатқанымды сезінемін, содан қанаттанамын.

	Адамдар сауатты қызықты сұрақтар қойып, кеңес сұрап, кейін оны өз өмірінде жүзеге асырып, жақсы нәтижеге жетіп жатқанда, төбем көкке жетеді. Сондықтан менторлықпен қуана- қуана айналысамын, өңірлерде дәріс оқимын, «Дамумен» бірге жоғары оқу орындарында бизнес негіздеріне енгізу бойынша, пилоттық жоба әзірлеп жатырмыз. Мен бұл мәселені өте маңызды, санаймын, себебі егер біз ондай білім беру жүйесін құра алсақ, бизнес құзыреттіліктерді дамытып, кәсіпкерлердің тұтас буынын өсіріп шығарамыз. Жаңа компания құратындардың барлығы, сонымен қатар олардың болашақ қызметкерлері де кәсіпкерлік жайлы білім алғанын қалаймын. Бұл жастардың арасында бизнестің қадірлі әрі тартымды көрініп, оларда кәсіпкерліктің қызықты, сонымен қатар жауапкершілігі мол іс екені жайлы түсінік қалыптасуы үшін қажет.

	Менің осы бағыттағы алға қойған мақсатым – елдегі кәсіпкерлік саласындағы шағын және орта компаниялардың үлесі 50 пайызға дейін жетіп, демек үш есеге дейін өсетіндей деңгейге жеткізу. Бұл өте үлкен мақсат, алайда қазір бар күш-жігерімді соған қол жеткізуге бағыттаудамын.





Өмірдің мәні неде?


	Сіз дәл қазір кітапты қоя тұрып, озіңізге келесі сұрақтарды қойып көріңізші: Өз өмірімде мәні бар не жасағым келеді? Ол үшін маған не керек? Мен қашан бастаймын? Алдағы жылда не жасаймын? Күнделікті күйбең тірліктен бір сәтке босап, аялдап, өміріңнің мәні жайлы ойланған дұрыс. Осы университетке немесе осы жұмысқа не үшін барып жүрмін? Жасап жатқаным менің миссияммен және арманыммен сәйкес келе ме? Осы сұрақтарға жауап беріп қана, өз уақытыңызды басты мақсатыңызға жақындататын іске арнап жатқаныңызға сенімді боласыз.

	Өкінішке орай, адамдардың көпшілігі өмірдің мәні туралы ойлана бермейді, олардың миссиялары мен армандары жоқ, сол себепті де өмірлері текке өтеді. Алайда, осы кітапты оқып отсаңыз, демек сіз ол топқа жатпайсыз деген сөз. Керісінше, әлемді өзгертуге, өз ауданыңызға, қалаңызға, өзіңіз тұратын елге пайда әкеле аласыз. Тек өз өміріңе қарап, мүмкіндіктерді көре білу қажет.

	Бүгінде әлемде жағымсыз жайттар көп. Соғыс, табиғат апаттары, лаңкестік әрекеттер. Осы жағдайларға қарап, адамның бақыты – сүттей ұйыған бейбіт өмірде, балалардың күлкісінде, достық қарым-қатынас пен денсаулықта екенін түсіну маңызды. Сондықтан, меніңше, қанша ақшаңның бары емес, өзектісі өзгелерге жасағаның, осы бақытты қолдан ұшырып алмай, оны көбейту үшін қандай үлес қосатының.

	Жақында Алматы түбіндегі жылыжай иелерімен кездестім. Осыған дейін ол адамдар логистикамен айналысып келіпті. Бұларына таң қалып, «бұл бизнесті не үшін бастадыңыздар?» деп сұрадым. Олар: «біз денсаулығымыз туралы ойлана бастадық, химикаттарға толы сапасыз өніммен тамақтанғымыз келмейтінін, оны балаларымызға да бергіміз келмейтінін түсініп, өзіміз таза, пайдалы көкөністерді өсіруге бел будық», – деп жауап берді. Олар логистикадан жылыжай бизнесіне өздерінің және басқа адамдардың денсаулығын ойлап келіпті. Миссия деген де осы!

	Тіпті шағын наубайхана, баспахана, гүл өсіретін жылыжай ашып та, сіз бірнеше жұмыс орнын құрасыз, қызметкерлерге қызықты іспен айналысуға және табыс табуға мүмкіндік бересіз, бастысы – клиенттердің мәселелерін шешесіз, осылайша өз өміріңізді жақсартасыз. Өз бизнесіңізге осы тұрғыдан қараңыз, сол кезде адамдарға көп пайда әкелетініңізді көресіз және әлем үшін одан да көп жақсылық жасай аласыз.





«Жыл кәсіпкері» болу деген нені білдіреді?


	2012 жылы маған Ernst & Young халықаралық аудиторлық компаниясы 1986 жылдан бері өткізіп келе жатқан «Жыл кәсіпкері» халықаралық байқауына қатысуға ұсыныс білдіргенде, оған дейін мұндай шараларға қатысып көрмеген болатынмын. Посткеңестік кеңістіктегі барлық конкурстар сатып алынады. Кім көбірек төлесе, сол сыйлықтың лауреаты болады деп санайтынын. Сені шын мәнісінде кәсіпкер ретінде бағалайтын тәуелсіз конкурстар көп емес. Сондықтан әлемнің 50-ден астам елінде өтетін, бизнес әлеміндегі «Оскар» іспеттес «Жыл кәсіпкері» жобасы менің қызығушылығымды туғызды.

	Мені сол кезде бірнеше аталым бойынша шығарды. Ұйымдастырушылармен әңгімелескенде олар үшін тек сенің қалай өскенің, қаржылық көрсеткіштеріңнің қандай екені ғана емес, сондай-ақ қандай өнім жасағаның, қаншалықты бәсекеге қабілетті екенің, халықаралық нарыққа шығуың, қандай әлеуметтік жауапкершілік арқалайтының маңызды болғаны көңілге қонды.

	Конкурстың қазылар алқасында өз тәжірибелері негізінде адамның қандай пайдалы іс жасағанын анықтаған танымал кәсіпкерлер, миллиардерлер болды. Егер ол жай шикізат сатса, асқан ештеңе ойлап тапқан жоқ, ал дүниежүзінде табысқа ие бәсекеге қабілетті өнім шығарса – бұл құрметтеуге лайық. Ұйымдастырушылар бизнесмендердің болашақ жаңа буынына белгілі бір әкімшілік ресурстардың болуын емес, өшпейтін кәсіпкерлік рухтың, білім мен құзыреттіліктердің маңыздылығын көрсетпекші болды.

	Шынымды айтсам, жүлделі боламын деп ойламаған едім. Конкурста миллиардтаған айналымы бар компаниялар болды бірінші кезеңде осы іріктеудің басты талабы болады деп ойладым. Алайда, бұл тәуелсіз байқау және ұйымдастырушылар елді жекешелендіруге қатысқан емес, әлемде бәсекеге қабілетті өнім жасай білген шын мәнісіндегі кәсіпкерлерді тауып, моральдық тұрғыдан қолдауға тырысады.

	Марапатты алғанда жұмысымды тәуелсіз сарапшылардың мойындағанын алғаш сезіндім, өз командама деген алғысым шексіз болды. Расында оларға менімен жұмыс істеу оңай емес, себебі үлкен талаптарды өзіме ғана емес, оларға да қоямын. Егер бізде қандай да бір жетістікке жету жоспарланса, оны өзімнен ғана емес, барлығынан талап етіп шығамын. Менімен бірге жұмыс істеу – бұл үнемі жауапкершілік арқалау және күш салу. Сондықтан мүмкіндікті пайдаланып, әріптестерім мен жақындарыма төзімдері мен қолдаулары үшін алғыс білдіремін.

	«Жыл кәсіпкері» марапаты маған жұртшылықпен сөйлесудің жаңа деңгейіне шығуыма мүмкіндік берді. Өз идеяңды көптеген адамдарға жеткізгің келгенде, сені қоғамның мойындауы мен мәртебең жақсы демеу болады. Саған көбірек құлақ аса бастайды, ықпалың күшейеді. Қазақстандықтар менің Ресейде «Жыл кәсіпкері» аталымында жеңімпаз атанғанымды орыс баспасөзінен білді, осы кезде бәрінің назары маған ауды. Санкт-Петерборға «Хабар» мемлекеттік телеарнасы келіп, кәсіпорнымда сұхбат алды, танымалдылық пайда болды. Осыған дейін мен көпшіліктің алдына шықпайтын адам едім, алайда осы кездесуде біліміммен бөлісу арманыма БАҚ-тың көмегімен тезірек жететінімді түсініп, мүмкіндікті байқадым.

	Танымал халықаралық компанияның мені табысты кәсіпкер ретінде мойындауы өз тәжірибеммен бөлісуіме және адамдар мен мемлекет үшін пайдалы болуыма мүмкіндік туғызды. Өмір мүмкіндік беріп тұрғанда оны жіберіп алмай, келесі кезеңге шығу үшін пайдалану керек. Дұрыс позициялаған жағдайда кәсіпкерлікті дамыту бойынша, мақсатыма тезірек жететінімді түсіндім.

	Сондықтан әрбір жетістігіңізге келесі жетістікке жеткізер саты ретінде қарап, тоқтамай, қарқынды бәсеңдетпеуге кеңес беремін. Сол себепті барлық мәселені шешуге тек ақша керек деген таптаурыннан құтылу керек. Бұл мүлдем олай емес. Қызық адам болып, серіктестеріңізге белгілі бір пайдаңыз тиюі керек, сол кезде көптеген есікті ақшасыз-ақ аша аласыз.

	Марапатты алған соң Қазақстанға келіп, біліміммен бөліскім келгенде, журналистер маған: «бізде бәрі ақылы, материалдың ақысын төлеңіз», – деді. Сол кезде мен оларға: «мен бірдеңе айтуым үшін өздеріңіз ақша ұсынатын кез туады. Сондықтан былай келісейік: егер сіздер қазір менен ақы алмастан, тәжірибеммен бөлісуге мүмкіндік берсеңіздер, кейін менен ақпарат керек болатын кезде мен де тегін сұхбат беретін боламын», – деп жауап бердім. Осылайша, олармен түсінісіп, бірге жұмыс істей бастадық. Мен оларға керегін ұсындым: басылымдарының рейтингісін көтеретін қызықты контент бердім, олар да бәсекелі ортада өмір сүредi емес пе? Бір-бірімізге қызықты әрі пайдалы бола бастадық. Өзін таныстыру мәселесіне ұқыпты қарайтын кез-келген кәсіпкер, олар үшін құнды дүние беріп, ақшасыз-ақ серіктестермен әріптестік құра алады.





Қазақстанға неге оралдым және отансүйгіштік деген не?


	Мен өз еліме пайдалы болғым келеді. Адамдарға көмегім тисе деймін. Егер сен қандай да бір тәжірибе жинақтасаң, онымен міндетті түрде бөлісуің керек, әйтпесе, бүкіл өміріңді мәнсіз сүргенмен тең. «Бизнесті қалай құрамыз?» деп келген жастардың жанып тұрған кездерін, жалынын көргенде, оларға керек болғаныма қуанамын. Айтқан алғыстары, түрлі шараларға шақырғандары, дәріс оқуды өтінгендері қанаттандырады.

	Дәріс оқу туралы идеяның өзі 2012 жылы Шанхай ынтымақтастық ұйымының (ШЫҰ) жастар форумында сөз сөйлеу барысында пайда болды. Әртүрлі елден келген жастарға кәсіпкерлік туралы айтып беруім үшін, мені спикер ретінде шақырды. Бұл тақырыптың шетелдік жастар арасында қандай қызығушылыққа ие екенін сол кезде көрдім. Барлық елде адамдар өз бизнесін құрғысы келеді және осы тұста оларға әкiмшiлiк ресурссыз, қолдаусыз, өз бетімен табысты компания құрғандардың қанаттандыратын әңгімелері керек. Менің өмір жолым аудиторияда үлкен қызығушылық туғызды, шығып сөз сөйлегеннен кейін, бір сағат бойы қойылған сұрақтарға жауап бердім және ШЫҰ-на мүше елдерден келіп, жастарға «Жетістік жолыма» байланысты дәріс оқу жайлы бірқатар ұсыныстар түсті. Сол кезде мен бұл білімнің қаншалықты маңызды екенін түсіндім және бірінші кезекте осы біліміммен өз жерлестерім – қазақстандықтармен бөліскім келді. Кейінге қалдырмастан, келесі айда бірінші дәрісімді өзімнің туған жерім – Қостанай қаласында бердім. Ізінше өз студенттеріне «Peсейдің жыл кәсіпкерімен» сөйлесуге және тәжірибе мен шабыт алуға мүмкіндік бергісі келген Назарбаев Университеті мен басқа да жоғары оқу орындарынан ұсыныстар түсе бастады. Өз бастамамен ел аралап, студенттерге дәрісімді тегін оқи бастадым. Адамдарды менің өмір жолым қатты қызықтырды. Оның үстіне, менің де өздері сияқты осы жердің баласы екенім қызықты болса керек. Осы дәрістер еліме пайда әкелсем деген арманыма бастайтын, алғашқы қадамдар болды.

	Пайдалы болу, адамдардың өмірін жақсарту және оларға өз мақсаттарына қол жеткізуге көмектесу – мен үшін бақыт, барлық еңбегімнің мәні. Сондықтан бүкіл әлемдегі адамдарға табысқа жетуге көмектесетін Брайан Трейси сияқты ұлы тұлғалардың әрекеттері мені қанаттандырады. Мен үшін өмірдің мәні – адамдарға бақытты болуға мүмкіндік беру.

	Соған қарамастан көпшілігі неліктен Қазақстанда тұрмайтынымның себебін сұрап, тіпті ол аздай өзге елде өмір сүру – патриоттықтың белгісі емес деп айтып жатады. Ал мен оларға: «сіздер сонда өз елінде тұрып, мемлекеттің, қоғамның дамуы үшін түк істемейтіндерді де патриот деп айтасыздар ма?» деймін. Менің ойымша, еш жұмыс бітірмей, диванда жататын ол аздай мемлекеттің жәрдемақысына немесе туыстарының арқасында күн көретін мұндай «патриоттар», айналасына тек зиянын тигізеді. Патриот дегеніміз – өз бастамасымен елі үшін шынайы істер атқарған адам. Ол үшін міндетті түрде туған жерінде тұрудың қажеті жоқ екенін түсіне білу қажет.

	Қазір бизнесімде шекара жоқ. Өзім Сингапурда тұрып, әлемді көп аралаймын. Алайда Қазақстанға жиі келіп тұрамын, кәсіпорындар қызметкерлері мен бизнесмендерге арнап кеңестер беремін. Мұнда жастарды үйретемін, жұмыс орындарын ашамын, жаңа технологиялар әкелемін, салық төлеймін. Сонымен қатар өз елінің туын бүкіл әлемге танытқан адамдарды патриот деп атаймын. Олар халықаралық байқауларда, спорттық жарыстарда жеңіске жетіп, бірегей және пайдалы жаңа өнімдер мен технологиялар жасап, мәдениетімізді жақсы жағынан көрсетіп, өз Отанымыз туралы жақсы пікірдің қалыптасуына септігін тигізуде.

	Сондай-ақ менен жиі қайырымдылық туралы, атап айтқанда, нақты адамдардың белгілі бір қажеттіліктерін қаржыландыра аламын ба, соны сұрайды. Иә, біз тұрақты түрде бірқатар жобаларға қолдау білдіріп отырамыз. Алайда, оны жарнамаламауға тырыспаймыз. Ол туралы сирек айтамын, бірақ мақсатты түрде мүмкіндігі шектеулі жарымжандарға көмектесіп тұрамыз. Десе де дендері сау жас студенттер менен қандай да бір жобаны қаржыландыруды сұрағанда: «ренжімеңіздер, бірақ қазір гранттар, тегін конкурстар көп, қатысыңыздар, қабілеттеріңізді дәлелдеңіздер, мен сіздерге уақыттарыңыз бен ақшаларыңызды үнемдейтін кеңес бере аламын», – деп жауап беремін. Ең алдымен біз мүмкіндігі шектеулі адамдарды, бірінші кезекте негізгі өмірлік қажеттіліктерге мұқтаж балаларды, төтенше жағдайлар, лаңкестік әрекеттер салдарынан зардап шеккен, ауыр оталарды бастан өткізген адамдарды қаржыландырамыз.

	Бұл өмірлік ұстанымымыз, оны қызметкерлер де қолдайды. Әлеуметтік жауапкершілік танытуды өзіміздің парызымыз деп білеміз, осылайша қоғамға өз үлесімізді қосамыз.





Болашақ жайлы


	Қоғамға пайда әкелу туралы айтқанда, қазіргі таңда менің өмірім мен бизнесімде үлкен маңызға ие тақырып – жаңартылатын энергетика туралы айтпай кетуге болмайды. Болашақ – жаңартылатын қуат көздерінде. Қазір мен әлеуметтік тұрғыдан маңызды, адамдар үшін пайдалы, жаңа әрі болашағы зор бағытпен айналысқым келеді. Бірнеше жылдан кейін әлемнің қатты өзгеретініне: электр стансаларының жабылып, жылу трассалары, бүкіл ел бойынша тартылатын жоғары вольтты желілердің болмайтынына сенімдімін. Қоршаған ортаға зиян әкелетін көмір және мазутты қолданатын электр стансаларынан бас тартсақ, экологиямыз жақсарады. Бастысы тұтынушылар артық төлемдерден құтылар еді. Адамдар коммуналдық қызметтер үшін қыруар қаржы төлемей, керісінше әрбір адам қандай технологияны пайдаланатынын өз бетімен шешер еді.

	Менің бұл тақырыпқа қызығушылығым төрт жыл бұрын ауды. Сол кезде ЕХРО-2017 көрмесін өткізу байқауына өтінім дайындау үшін Қазақстан бірнеше жыл бұрын Қытайға осы ауқымды көрмені ұйымдастыру құқығын жеңуге көмектескен адамды шақырыпты дегенді естідім. Шанхайды – конкурсқа қатыстыруға құжат дайындаған біліктілігі жоғары маман дұрыс позициялаудың арқасында Қытай қаласына жеңіс алып берді. Сол кезде әлгі маманды шақыру арқылы Қазақстанның ЕХРО-да жеңіске жетуге бет алғанын түсіндім. Осы мақсатта Қазақстан дүниежүзі бойынша жел, күн электр стансаларын салған шетелдік әріптестердің командасын алдын ала жинай бастады.

	Қазақстан жеңімпаз ретінде жарияланған кезде мен сақадай сай отырдым. Команда жұмыс істеп жатты, жер мәселесі, электр желілеріне қосылу, техникалық-экономикалық негіздеме дайындау бойынша келіссөздер жүргізіле бастады. Жаңартылатын қуат көздерінің болашағы үлкен екенін түсінген біз бір қадам алға жүрдік. Алдағы 10-15 жылда күн сәулесімен байланысты шешімдер, энергетикада төңкеріс жасап, мұнай өндіретін зауыттарды, жылу және атом электр стансаларын алмастырады деп ойлаймын.

	Қазақстанда күн және жел энергиясын өндіруге мүмкіндік зор, мұндай артықшылық көптеген елдерде жоқ. Тек оны сауатты қолдану керек. Ал мұнайдан ауаны ластайтын жанармай мен мазут өндірмей, оны химия өнімдерін қайта өңдеу үшін пайдалану қажет. Осыдан үш жыл бұрын осы тақырыпты сөз ете бастағанымда, адамдар оның мүмкін екеніне сенбеді және ондай өзгерістердің қажеттігіне күмәнданды. Алайда, мұнайдың бағасы үш есеге төмен түскенде ғана ойлана бастады.

	Қазір біз жел паркі құрылысының жобасын әзірлеп жатырмыз. Алдағы уақытта шетелдік инвесторларды қызықтыратын сәйкес заңдар мен тартымды жағдайлар пайда болады деп үміттенемін. Бұл бізге ТМД аумағында өзгелер үлгі алатын елге айналуға мүмкіндік береді.

	Дүниежүзінде «жасыл» энергетика бірінші кезекке шығуда. Америка мен Еуропада электромобильдер үлкен танымалдылыққа ие болуда. Стационарлы қуат көздеріне тәуелді болмайтын уақыт келетініне сенемін, ұялы телефонды қуаттандыру үшін есіміз шығып розетка іздеуді де қоямыз. Себебі, ол экранға жапсырылған арнайы үлдірдің көмегімен қуат алатын болады. Ол жай жарықтың астында жатып, батареяны қуаттандыруға қажеті куатты өндіріп отырады. Дәл сондай үлдірді терезенің әйнектеріне жапсырып, өз үйімізге қажетті электр қуаты мен жылуды алып отыра аламыз. Бізді жаһандық өзгерістер күтіп тұр. Skype, What's App және Viber-ді пайдаланып, қарапайым телефонмен қаларалық және халықаралық қоңырау шалуды қойғанымыз секілдi, жаңа технологияларға жылдам өтіп, ай сайын жарық, жылу, ыстық су, ауаны желдету сияқты коммуналдық қызметтерге ақы төлемейтін боламыз.

	Осы болашақтың көп ұзамай келеріне сенемін. Мен адамдар үшін де, экология үшін де пайдалы болатын жаңа, тың істермен айналысқым келеді.





Жастарға айтқым келетін 5 маңызды дүние:


	1. Өз арманыңызға сеніңіз, жоспарыңызға күн сайын кем дегенде бір қадам жасап, оған жақындай түсіңіз.

	2. Бар ынта-жігеріңізді жинап, кем дегенде бір саланың кәсіби маманы болыңыз. Бұл – өте маңызды. Егер өз салаңызда үздік болсаңыз, міндетті түрде бақытты боласыз.

	3. Үлкенді құрметтеу және бағалау, ата-анаға, жасы үлкен туыстарға уақыт бөлу маңызды. Оларды «тап қазір осы сәтте» қуанту керек. Егер мұны бүгін жасамасаңыз, ертең уақытты кері айналдыра алмайсыз.

	4. Өз жартыңызды іздегенде бүкіл қиындықтарды бірге еңсере алатын адамды таңдаңыз. Қасыңызда жаныңызды түсінер жақын адам болмаса, алға қарай қадам басу, айқын жоспарлар құру өте қиын. Бір-бірлеріңізді жаңа жетістіктерге ұмтылуға қанаттандырыңыздар. Жұмыстағы секілді жеке өміріңізде де өз құштарлығыңыз бен арманыңызды таба білу өте маңызды.

	5. Достықты, сізді түсініп, қолдайтын, сізбен құндылықтары бірдей адамдарды бағалаңыз. Мұнан басқа, достық қарым-қатынас арқылы сіз қашанда жаңа әлденені аша аласыз. Тыңдай біліңіз және ой қоса біліңіз.

	Өмірде бақыт деген тоқтаусыз дамуда, араласуда, махаббатта, алға қойылған мақсаттарға жетуде, жақындардың, әpinтестер мен серіктестердің арасындағы құрметте деп білемін. Мен үшін бәрінен бұрын дәл осы құндылықтар маңызды.





ЖЕТІСТІК КІЛТІ:


	Өзіңіздің өмірлік миссияңызды табыңыз.



Адамдарға мақсаттарына жетуге және бақытты болуға көмектесіңіз, өзіңізде бар тәжірибемен бөлісіңіз.



Өзіңіз тұратын қоғамға жағымды жағынан ғана ықпал етіңіз.



Бақытты отбасын құрыңыз, өз бетімен өмір сүре алатын табысты балаларды тәрбиелеңіз, кейін олар да әлемге пайдасын тигізеді.





ҚОРЫТЫНДЫ




	Біршама уақыт бұрын мен Almaty Management University (бұрынғы ХБА) «Жетістік жолы» атты дәріс оқыдым. Студенттердің бірі менен: «ақпарат тапшы болған 90-шы жылдары нарықты қалай зерттедіңіз және маркетингтік ізденісті қалай жүргіздіңіз?» деген қызық сұрақ қойды. Мен жай базарларды, дүкендерді аралап, өзім Батыста пайда болған заттарды сатып, сұраныс пен ұсынысты зерттеп, «далалық маркетингпен» айналысқанымды айттым.

	Қазіргі ғаламтор дәуірінде жас кәсіпкерлерде нарықтың қажеттіліктері мен қызықты жаңа өнімдер туралы әлдеқайда жылдам әрі тиімді ақпарат жинап алуға мүмкіндік бар. Сіздердегі мүмкіндік, менің жас кезімдегіге қарағанда әлдеқайда көп. Сондықтан кәсіп бастауды ойға алсаңыз, күмәнданбаңыз, іске көшіңіз! Барлық табысты бизнесмендер де кезінде студент болған, қандай да бір шағын дүниеден бастаған. Ең бастысы бастау керек!

	Осы кітапты оқып шыққан соң «Бисекеевті» оқыдым, «оқыдым да қойдым» демей, өзіңізді жетістікке жетелейтін ұстанымдарды пайдаланарсыз: өз миссияңыз бен мақсаттарыңызды жазарсыз, күнделік толтыруды бастап, арманыңызға жеткізер қадамдарды жоспарлайсыз деп сенемін.

	Әрбіріміздің өз өмір жолымыз бар. Осы кітапта мен өз тәжірибемді жаздым. Бәлкім, сізге бұрын өзіңізге қойып көрмеген сұрақтарды қоюға көмектесер.

	Мысалы, Кейт Фераццидің «Ешқашан жалғыз тамақтанбаңыз» деген кітабында автор Success журналы жүргізген қызықты зерттеудің нәтижелерін келтіреді. Оның барысында 1953 жылы Йельский университетінің студенттеріне көптеген сұрақтар қойылады. Олардың үшеуі өмірлік мақсаттарға қатысты:

	1) Алдыңызға қандай да бір мақсаттар қоясыз ба?

	2) Ол мақсаттарды қағаз бетіне түсіресіз бе?

	3) Бұл мақсаттарға қол жеткізу бойынша жоспарыңыз бар ма?

	Нәтижесінде студенттердің 3 пайызы мақсаттарын қағаз бетіне жазып, оны жүзеге асыру бойынша жоспарларын әзірлеген. 13 пайызы мақсаттарын айқындаған, алайда қағаз бетіне түсірмеген. Ал студенттердің қалған 84 пайызының мүлдем мақсаты болмаған, сол сәтте оларды тек ойын-сауық қызықтырған. 1973 жылы араға 20 жыл салып, зерттеушілер дәл сол адамдарға қайта сауалнама жүргізіп, алдына жоспар құрғандар мен құрмағандардың арасындағы жер мен көктей айырмашылықты байқаған. Мақсаттары бола тұра, оны қағаз бетіне айқын түсірмеген баяғы студенттердің 13 пайызы алдына мүлдем мақсат қоймаған 84 пайызға қарағанда екі есе көп табыс табады екен. Ал ең қызығы: өз арманын қағаз бетіне түсірген 3 пайыз курстастарының қалған 97 пайызына қарағанда, орта есеппен он есе көп табыс тапқан.

	Бұл нақты мысал және ескірмейді. Мен сіздерді өз жолыңыз туралы ойлануға, басымдықтарды таңдап, бақытты болуға шақырамын. Егер менің кітабымды оқып шығып, «Жетістікке жету күнделігін» қолға алсаңыз, өз бақытыңызды жоспарлап, күн сайын сізді арманыңызға жақындататын қадамдар жасасаңыз, бұл басты жеңісіңіз, өзіңізді жеңгеніңіз болмақ.

	Қандай да бір сәттілікті күтпеңіз. «Табысты адамдардың жолы болған, олар керек кезде керек жерден табылған» деп ойлайтындарды жиі кезіктіремін. Шын мәнісінде сәттілік – ол табыстың бір пайызы ғана. Нағыз табыс сіздің жолыңыз болғандықтан емес, ұзақ әрі қажырлы еңбек еткеніңіз үшін келеді. Кім жақсы жұмыс істесе, білім алса, үнемі жетіліп отырса, сол табысқа жетеді.

	Жетістік сізге жақсы бизнес құрсаңыз немесе өз салаңызда білікті маман болсаңыз келеді. Сол кезде өзара араласатын, түрлі бизнес-қауымдастықтарға кіретін табысты кәсіби шеберлер сізді маман ретінде ұсына бастайды. Ал атыңыз кәсіби ортада құрметке лайық болған кезде ерте ме, кеш пе, табысқа кенелесіз: сізге тамаша жұмыс, қызықты жоба, тиімді серіктестік ұсынады. Бастысы, сіз өзіңізді сол сәтке дайындап, кәсіби шебер ретінде қалыптасуыңыз керек.

	Бизнестегі 25 жылдық тәжірибеме сүйенсем, арман неғұрлым үлкен болса, оның жүзеге асу мүмкіндігі де жоғары екен. Сондықтан берер кеңесім, өз алдыңызға биік міндеттер қойыңыз, олар сізді жоғарырақ деңгейге шығарады. Сіздер сияқты оқырмандарымның арасынан болашақ кәсіпкерлер, кәсіби басқарушылар, бизнестің түрлі саласындағы сарапшылар шығатынына сенімдімін.

	Сіздерге тілерім: тұлға ретінде қалыптасыңыздар, армандарыңызға қол жеткізіңіздер, бойларыңыздағы бар әлеуетті жүзеге асырыңыздар, тәуелсіз әрі бақытты болыңыздар. Бәрі өз қолдарыңызда!

	Ізгі тілекпен, Серікбай Бисекеев





МЕНІҢ СҰХБАТТАРЫМ




	Мәскеудің ең қымбат Lotte қонақ үйі. Ақ дастархан басында Sberbank CIB басшыларының бірі Рубен Варданян. «Вимм-Билль-Даннаның» негізін қалаушы Давид Якобашвили, «IL Патио» және «Планеты Сушидің» жетекшісі Ростислав Ордовский-Танаевский Бланко, «Инвайт» пен «Быстров», Velle желілердің негізін калаушы Сергей Выходцев отыр. Ernst & Young-тің Entrepreneur of the Year байқауына жиналған ондаған кәсіпкердің басы қосылған.

	Сахнаға смокинг киген кісі көтерілді де: «Жігіттерге әркез айтатыным, менің өзгелерден еш айырмашылығым жоқ. Қарапайым ауылда туып өстім, жұрт сияқты Кеңес заманының білімін алдым. Ресейде талантты адамдар өте көп, алайда біз тек қана Кеңес Одағы кезінде жасалған ресурстар мен ӘӨК өнімдерін ғана сатамыз. Қайта құру заманынан кейін жасалған және әлемге жол тартқан өнімдер бүгінде некен саяқ. Мен біздің мұны жасай алғанымызға қуаныштымын. Барлығыңызға табыс тілеймін! Армандарыңызды кейінге қалдырмаңыздар, дәл қазір іске кірісіңіздер», – деді.

	Бар шындық осы сөздерде жатыр. «Арман» холдингінің өнімдері тек қана Ресей, Қазақстан, Үндістан, Ирак, Мьянма, Сингапур, Германияда ғана емес, басқа елдерде де саудаланып жатыр.

	Алайда, Серікбай Бисекеев мұнымен тоқтап қалған жоқ. Ол Қазақстанда жел электр станцияларын салып жатыр. Қытайдағы газ құбыры құрылысының жобасына қатысуда. Серікбай Қостанайда, облыс орталығынан 232 шақырым қашықтықта орналасқан Қамысты ауылында дүниеге келген. Қазақ ауылынан шыққан қарапайым бала қалайша Ресейдің үздік кәсіпкері болды?

	«Көшпелі кәсіп» – «Деловой Петербург» баспасы

	30 наурыз 2013 ж.



	Серікбай Бисекеевтің өмір жолы – посткеңестік кеңістіктегі кәсіпкерліктің ең ерекше, тың түрі. Біріншіден, «Арман» компаниялар тобының президенті Серікбай Бисекеев кәсіпкерлік мансабын Ресейде жасаған қазақ баласы. Екіншіден, ол бағындырған бизнес әлемде алғашқы орындарға шыққан, яғни ақпаратты технология саласы, ресейлік чемпиондарға да, кеңестік одаққа мүше елдер өкілдеріне де үйреншікті емес, таңсық дүние еді.

	Сондай-ақ ол кәсіпкер тұлға ретінде және бизнесін дамытудағы көрегенділігімен ерекше. Бизнесті бастағанда ол бәрін бос кеңістіктен жасады. Сөйтіп ТМД нарығында аяққа тұрып, (сандық дауыс зорайтқышты байланыс) өз бәсекелестеріне кезінде компания жұмысын барынша күрделендіргені және сол арқылы қызықты еткені үшін алғысын айтады.

	Бұл кәсіпті ашқанда, жалдамалы пәтерде тұрып, өзінің бүкіл табысын осы іске салды және «Қымбат жылжымайтын мүлік пен дүние, кәсіпкер үшін керек емес қажеттілік» деп қарады. Ісін енді ғана бастаған кәсіпкерлерге берілетін гранттарды алуға да қызықпады, олар зиян әрі жолымнан тайдырады деп санады.

	Серікбай Бисекеев Ernst & Young байқауының Ресейдегі «Жыл кәсіпкері-2012» сайысында B2B номинациясының жеңімпазы болғаннан кейін ДЗБ аудиториясына кеңінен танымал бола бастады.

	Ол осындай алдын ала келісіп-пішілмеген шешім үшін өз ісінің мойындалғанын жоғары бағалайды және идеяларының танымал бола бастағанын, «бизнесіңді жетілдіре отырып, әлемді және айналаңды да дамытып, жақсарта түс» деген кәсіпкерлік миссиясының бір бөлігі ретінде қарайды.

	«Көпке үлгі боларлық кісі» – «Эксперт Казахстан»

	21 қаңтар 2013 ж.



	Серікбай, кітаптар мен тренингтердің көптігіне қарамастан кәсіпкер боламын дегендердің барлығы бірдей табысты бизнесмен болып кетіп жатқан жоқ. Өнерде де, бишілер мен суретшілер оқып емес, жаратылысынан солай болып жатады ғой? Яғни бұл – екінің бірінің қолынан келе бермейді, солай емес пе?

	– Иә, әрине. Расымен кәсіпкер болып дүниеге келетін шығар. Бұл – долбарлауға негізделген, түйсікке тікелей байланысты, тәуекелге әркез дайын болуды талап ететін сала. Әлемде тұратын адамдардың 90 пайызы қалыпты болса, қалған он пайызы біртүрлі. Олардың бес пайызы жүйке жүйелері ауруханаларында, ал қалған бес пайызы бостандықта, бизнесмен ретінде өздерін танытып жүр. Оларға «Мынаны жасама» десе, керісінше барып, соны жасайды. Себебі, онда арман бар да, оның шекті жиектемесі жоқ.

	Көбісі «сен бизнес бастаған кезде Ресейде бәрі оңай болды. Кооперативтер енді ғана пайда болып жатты, бәсекелестік төмен болды» деп жиі айтады. Алайда, бұл маған оңай болмады. 5 млн адамның ішінде, оның үстіне мұндағы бұрыннан тұрып келе жатқан тұрғындарға қарағанда ұлтым бөтен. Ол аздай қалада күніне бірнеше ондаған адамды өлтіріп кетіп жататын және рэкитерлерден кәсіпкерлер он есе аз болды. Ойланатын уақыт болмады, тек қана күн көру керек болды.

	«Ауылдан шыққан миллионер Серікбай БИСЕКЕЕВ:

	«Адамды көлігі мен қымбат сағатына қарап емес, ақылына қарап та бағалайды. Қазақтар түсінер деп ойлаймын» —

	«Мегаполис»

	20 маусым 2014 ж.



	Шаңхай ұйымының жастар форумына сарапшы ретінде шақырту алып, онда сөйлегеннен кейін Серікбайға, осы ұйымға мүше елдерден «Табыс сыры» тақырыбында дәріс оқуға ұсыныстар көптеп келіп түсе бастайды. Алайда, кәсіпкер білгенімен бөліспес бұрын мұны ең алдымен оны өзінің жас отандастарына, қазақстандық ЖОО-да баяндағысы келеді. Сөйтіп, өзі секілді әрбір жастың арманына сенуіне ықпал еткісі келеді. Алғашқы тыңдаушылары Назарбаев университетінің студенттері болды.

	«Қазақстанға тұрғылықты тұруға көшіп келу жоспарыңызда бар ма?» деген сауалға достарының да «өз еліңде сұлтан болғаның» дұрыс дегенді жиі айтатынын айта келіп:

	– Бүгінде мен білікті кадрларға арналған жұмыс орындарын ашудамын. Бұл – бүкіл бизнесмендердің мақсаты. Сондай-ақ студенттерге және ісін енді бастаған жас бизнесмендерге бірнеше дәріс оқу жоспарымда бар. Менің қайда тұрғаным маңызды емес. Әлемнің қай түкпірінде жүрсем де, Қазақстанға өз пайдамды тигіземін. Меніңше, патриот дегеніміз өз елінде тұрып, түк бітірмеген адам емес, мемлекетіне технология, білім мен тәжірибесін әкеп, бәсекеге қабілетті болуына көмектесу.

	Бұл адамның табысты болуының сыры неде? Әрине, белгілі бір жетістікке жетіп, онысымен тоқтап қалмай, тағы бір мақсатты үлкен қызығушылықпен қолға алатынында. Көздегеніне жетпейінше, ол тыным таппайды.

	«Арманын жүзеге асырған адам» – «Казахстанская правда»

	сәуір 2013 ж.



	– Қазақстанда бүгінде тұтынушылық дүмпу де, кедейшілік деңгейі де қарама-қайшы ұлғайып келеді. Сіздің ойыңызша, ҚР-ғы кедейшіліктің бір себебі, халықтың несиеге белшеден батқанынан емес пе? Мұнан шығудың қандай да бір жолы бар ма?

	Меніңше, мемлекет бұл бағытта салмақты түрде түсіндірме жұмыстарын жүргізуі қажет. Елде жеткілікті деңгейде халықты каржылық сауаттылыққа ешкім үйретіп жатқан жоқ. Ал амалсыз несие төлеумен өмірін өткізіп жатқан адамдар зардап шегуде. Жылдар өте көзіміз жетіп келеді, елдің сатып алушылық қабілеті төмендеп барады. Бұл дегеніміз адамдар бұрынғыдай өздеріне көлік, баспана секілді қажеттіліктерін ала алмауда, тиісінше мұнан салық та түсіп жатқан жоқ. Бәрі айналып келгенде экономика өсімінің қарқынына тікелей әсер етуде.

	Экономиканы көтерудегі бір бағыт, әлсіз дамып келе жатқан бағытта құзіретті ұлғайту керек. Сонда тұтынушылық қажеттіліктер де өседі. Мәселен, бірінші емес, алтыншы санаттағы электрик өзгелерден көп табыс табады. Сөйтіп оның тиісінше төлем қабілеті де артады. Ол үшін бірінші кезекте қазақстандық компаниялар өз қызметкерлерінің құзіретін арттыратын механизмдерді ойлап табуы қажет. Сол арқылы жалақылары да жоғарылайды. Екіншіден, «тұтынушылық несиелермен» өмір сүрудің дұрыс емес екенін сауатты түрде түсіндіру қажет. Себебі, әр нәрсенің альтернативті шешімі болады. Мысалы неліктен мен жалдамалы пәтерде тұрып, көлік мінбеймін? Себебі, тапқан табысымның бір бөлігін демалысыма, спортпен шұғылдануға деп бөлек жинаймын. Бір сөзбен айтқанда өз рахатым үшін қаржы шығарып, бақытты бола аламын. Сол бар тапқанын бір іске емес, несиеге құртатын адамдар тыныш әрі бақытты өмір сүре алмайды. Әркім өз көрпесіне қарай көсілуі керек!

	– Сіздің ойыңызша, жағдайдың мұндай сипат алуы біздің менталитетімізбен байланысты ма?

	Иә, қалыптасып қалған қатаң қағидалардан құтылатын уақыт келді. Әркімнің жеке үйі болу керек деп ипотекаға жіпсіз байлану секілді түсініктерден арылу керек. Біздің азаматтардың ойланбастан үлкен шығындарға барып жататыны, оларды осы қалыптасқан стереотиптер жеңіп алған. Біреулері «мінетін болсаң, тек қымбат көлік алуың керек, себебі сол арқылы деңгейің жоғарылайды» деп ойлайды.

	Алайда, адамдар өздерін жұрттың ақыл-парасатына, кәсіби біліктілігіне қарап бағалайтынын түсінгенде ғана бақытты әрі тәуелсіз өмір сүре алады. Дербес, ешкімге бағынышты болмай ғұмыр кешу деген – көп нәрсені аңғартады. Білім алуға, біліктілігіңізді арттыруға ақша жинай бастайсыз, сол арқылы жоғары жалақы төленетін кадрға айналасыз. Өзге елдерде оқып, ой-өрісіңді арттыру қажет. Егер адам жұмыс таңдау мен қозғалысына таңдау жасай алатын болса, онда міндетті түрде табысқа жетеді.

	Адамдарға жеткізгім келетін тағы бір нәрсе: мемлекетке иек артпаңыздар, өз өмірлеріңізді өздеріңіз жеке бастарыңызбен жоспарлаңыздар, ертеңгі күндеріңіз үшін ақша жинаңыздар және оны тұрақты табыс әкелетін іске салыңыздар. Ең бастысы, не алсаңыздар да несиеге ұрынбаңыздар!

	«Кедейшілікке қарсы екпе» – «Бизнес&Власть» баспасы

	тамыз 2014 ж.



	– Аймақтардағы кәсіпкерлерге кеңес беру ісі қалай дамып жатыр? Консультация ұсынатын мемлекеттік бағдарламалар бар емес пе?

	Кеңестер беріліп жатыр. Тек оны кімдер беруде. Бұл міндетті көбіне жеке кәсіпкерлер мен ХҚКО-дағы кеңесшілер атқаруда. Олар бизнесті жолға қою үшін немесе табысты директор болу үшін қандай ақыл айтуы мүмкін?

	– Бәрі түсінікті. Бұл ретте қандай ұсыныстарыңыз бар?

	Сұрағыңыз орынды. Бірінші, кәсіпкерді басынан аяғына дейін жетектеп алып жүру керек. Өзге дамушы елдерде бұл бизнес қалай дамып жатыр, соны түсіндіру қажет. Бизнес-жоспардан стратегияға дейінгі әрбір қадамымызды келісіп алмасақ және жобаның қажетті екеніне, нарықта сұраныстың болатынына көз жеткізбейінше, ешқандай да субсидия немесе грант берудің қажеті жоқ. Яғни бизнесті терең зерттеуіміз қажет. Үлестірілген субсидиялардың жұмыс істеп, мемлекетке пайда әкелуін бақылауға алу керек. Әйтпесе, тиімсіз жоба ретінде тұралап, қалып қояды. Біз адамдарды толық оқытпайынша, жобаларды бағалаушылардың тұтас жүйесін жасамайынша, бизнеске бөлінген субсидияның қайтарымы бола қоймайды.

	Қазір нарықтағы ережелер өзгергендіктен мемлекеттен қолдау алғандардың көпшілігі тіпті өз өнімдерін сата алмай отыр. Олар тауарларымызды Алматы мен Астанаға жібермейді деп ойлайды. Сондықтан кәсіпкерге субсидия бергенде, мемлекет оны басынан аяғына дейін өзімен бірге алып жүру керек, жағдайын жасап, өнімінің өтуіне қол ұшын созуы қажет. Мысалы, жәрмеңкелер. Жергілікті әкімдіктегілер 50 сотық жер бөліп, өндірушілер өз өнімдерін күн сайын сол жерде сатуына болады. Бұған ешқандай кедергі жоқ. Халық та алыпсатарлардан құтылады. Мұның неліктен жасалмай жатқаны маған түсініксіз.

	Екіншіден. Көптеген басқарушылар өздерінің 30 жылдық тәжірибесі бар, зейнекерлікке шығатын уақыты келсе де, әлі жұмыс істеп жүрген қызметкерлері туралы мақтанышпен айтып жатады. Олар әрине өз ісінің кәсіби шебері шығар. Алайда, алған білімдерінің Кеңес заманынан бері еш өзгермегенін, бизнеске жаңа көзараспен қарау керек деген секілді жәйттерді ұмытпау керек. Мен мұндай беталысты өзгерту керек деп санаймын. Өйткені олар Кеңес заманында өмір сүрді. Онда кәсіп ашқан адамның жарығын, жалақысын тағы сол секілді шығындарын мемлекет төлеп беретін. Тағы өнімінің өтуін қамтамасыз етіп отыратын. Қазір әлем өзгерді. Бүгінде жағдайды тез бағамдау үшін адамдарды бизнестің ережелеріне үйрету керек. Әрине, жеке сектордағылар бүкіл командасын бір мезетте ауыстыруға және лайықты кадрларды ала қоюға дайын емес. Сондықтан мемлекет бизнес саласында халықаралық ойыншылармен қарым-қатынас құруға көмектесіп, сол компаниялардың капиталына кіруге жол ашса, жақсы болар еді.

	Менің бизнесім мүлдем басқа салада. Бөлшек сауда емес. Ал кәсібін енді бастағандарды оқытудың қиын екенін көріп отырмын. Жас мамандарды тарту да мәселені көп шеше қоймайды. Себебі, оларды да оқыту керек. Ал бизнестің жаңа қырларын үйрететін адамдар жоқтың қасы. Осылайша, шешімі жоқ шеңбердің ішінде қалып қойып отырмыз. Сондықтан басқа әдістерге көшу керек. Әлемде түрлі амалдар бар. Мәселен, Данон секілді сүт өндіру саласындағы табысты бизнесмен емес, орта деңгейлі ойыншы нарыққа еніп, кішігірім бір компанияның үлесін сатып алады да адамдарды жаңа бағытта оқытады.

	– Яғни шетелдік компаниялармен бірлескен кәсіпорындар құру ма?

	Иә. Дәл осы жол біздің компнияларды бәсекеге қабілетті ете алады. Ол үшін мемлекет инвесторларға қолайлы жағдай жасауы кажет. Бүгінде жалпылай айтқанда Қазақстан – инвесторларды аса қызықтырып тұрған жоқ. Біз жуырда ДСҰ-ға кіреміз, сосын кәсіпкерлеріміз бірінен соң бірі өше бастайды. Дәл қазір сол инвесторларды шақырып, бірлесіп кәсіпорын ашып, бәсекеге қабілетті болуды үйрену керек. Ал бізде орта деңгейлі инвесторларды тартудың тиімді жағдайлары жасалмаған.

	20 млн доллардан астам қаржы құйғысы келетін шетелдік инвесторларды тартуға ешқандай мүмкіндік жоқ. Қазақстанда осынша қаражаттың құйылғанын күтіп тұрған 5-6 компания бар. «Қазақмыс», ENRC және қалған үлкен ойыншыларда бәрі жақсы, оларда өздерінің 20 млн-ы бар. Мұнан келер пайда жоқ. Ал егер орта деңгейлі компанияларға инвестор келсін десек, жағдайды реттемейінше олар мұнда асыға қоймайды. Ол неліктен тәуекелге барып, бүкіл қызметкерді оқытуы тиіс? Мәселен, оған біз 5 жылға дейін салық төлеуден босатыласың деп, компанияны қалай құру керектігін және оны ертеңгі күні басқа үлкен ойыншыға сатуға болатынын айтсақ, бұл енді қызықты болмақ. Орнына өндірістегі жұмысшыларды оқытып, салық төлеушілердің санын ұлғайтамыз.

	– Ал енді біздің кәсіпкерлер туралы айтайықшы. Оларды мемлекеттiк субсидия деген жайлы жылыжайдан шығарып, өз күндерін өздері көретін жағдайға жеткізу үшін не істеу қажет?

	Қазір сіз айтқандай жылыжайдағыдай жағдай жоқ. Мемлекетің асырауында отыруды доғару керек. Аймақтарда біз кәсіпкерлермен кездескенде олар: «ҚазАгро» көмектесті, «Даму» қолдады, қазір неге комектеспейді?», – дейді. Олар мемлекет, Кеңес Үкіметі кезіндегідей үнемі қолдауы керек деп ойлайды. Мұндай кісілерге нағыз бизнес бұл – ешқандай қолдаусыз жүзеге асқан бизнес екенін жақсылап түсіндіруіміз керек. Олар инеге отырған нашақор сияқты, мемлекетке иек артып алған. Мемлекеттік қолдауды алып тастаса, ертең-ақ тоз-тозы шығып кетеді. Ол кезде өңірлердегі көптеген жұмыс орындарынан айырылып қаламыз. Бұлай жасауға да болмайды. Сондықтан бірлескен кәсіпорындар құрудың тиімділігін дәлелдеп көрсету керек.

	Бізде жер бар. Ол әлемдегі ең жақсы, ең үлкен және ең бастысы игерілмеген. Орналасқан жеріміз де тәп-тәуір. Жанымызда өнімімізді тез жеткізіп беруге болатын үлкен өндіріс нарықтары бар. Жерімізде мұнай, газ, метал секілді ресурстар толып жатыр. Мұндай мүмкіндікті біреулер армандай да алмайды. Мәселен, жерінде ештеңе шықпайтын израильдіктер құлпынай экспорттаушы үздік елге айналды. Бұл дегеніміз көп нәрсені аңғартады. Яғни адамдар басын жұмыс істеткен. Ал бізде алға қарай ілгерілеуге деген құлшыныстың жоқтығы көңіл жабырқатады. Жастарымыз адуынды, дамуға икемді болса да, осылай болып тұр. Ата-бабаларымыз секілді бастаған істі жұлып әкетіп, соңына дейін жеткізуге, жеңімпаз болуға лайықты. Тек оларға мүмкіндік беру керек.

	<...> Сенсеңіз де, сенбесіңіз де айтайын, дәл Қазақстандағыдай кәсіпкерлерге ТМД елдерінде ешбір мемлекет қолдау жасап жатқан жоқ. Бірақ соған қарамастан әлі де үздік өндіруші бола алмай отырмыз. Жиі айтатын қаржы – басты мәселе емес. Ең бастысы – идея және құзіреттілік, команда мен бизнесті басқару тәжірибесі. Егер мұның бәрі болса, ақша табылады. Кәсіпкер ретінде айтайын, бізде тек қаржыңды кімге сеніп тапсыруға болатынын білмейсің. Сенімді адам жоқ. Ал қаншама инвестор бар қаржысы бостан-босқа жатқан. Олар қай салаға құярын білмей отыр. Себебі, талапқа сай жұмыс істейтін команданы көріп тұрған жоқ. Көңіліңе сенім ұялатпаған командаға қалай ақшаңды сеніп тапсырасың? Қаражатыңды айналдырып әкететін топқа құйғың келеді.

	«Алқызыл түсті көзілдірікті шешетін уақыт келді» —

	«Бизнес&Власть» баспасы

	қазан, 2015 ж.



	F: Қазір табысты деген компаниялардың өзін қолдауға не кедергі?

	– Банктер теңгемен несиені тиімді шарттар бойынша бергісі келмейді, тек шетел валютасында ұсынады. Берсе де, қаржының 200 пайыздық кепілі көлеміндегі жылжымайтын мүліктің болғанын талап етеді. Үнемі девальвация жасай беретін Үкімет банктерді қорқытып тастаған. Алайда, мұнымен біз үнемі теңгенің құнсыздануына тап болып отырған бизнес саласын өлтіріп аламыз.

	Елдегі бизнестің 80%-ы шикізат экспорты саласында жұмыс істейді. Мұнда мемлекеттің басымдылығы жоғары, сондықтан табысты ұлғайтуды ойлап, валютаның құнсыздануына жол беріп отыр. Ал шикізаттық саладан тыс жатқан шағын және орта бизнестің үлесі бар болғаны 20%-ды ғана құрап отыр. Олар өз күндерін өздері көріп, барынша тырмысып жатыр.

	F: Сіз мемлекеттік қолдау механизмінде қандай да өзгеріс енгізер ме едіңіз?

	«Даму» қоры кімдерге несие, кімдерге кепіл беру керектігін білу үшін ортақ электронды порталды іске қосу керек. Онда мемлекеттен қарыз алғысы келетіндердің барлығының өтініші тіркелсе. Өтініштерді қарау мерзімі – 3-5 күн аралығында болу қажет.

	Сондай-ақ банктердің де дереу үн қатқаны дұрыс. Клиент кредитордың артынан, ал банктер қарыз алушының артынан жүгіріп жүрмес үшін бір апта ішінде жауап берілуі тиіс. Тапсырған құжаттары талапқа сай келеді ме? Қаржылық ұйымдардың арасында сонда шынайы бәсеке пайда болады. Ал теңге өтімділігі жетіспей тұрғанда, ашықтық болмағанда кімді қаржыландырасың? Бұл мәселені көтерген болатынмын. Осыған орай тиісті жобаны жуырда жүзеге асырмақпыз.

	F. Яғни мемлекеттік қолдауға жүгінген бизнесмендердің негізгі мәселелері осы ма?

	– Иә, кәсіпкерлер «банктер құжаттарды ұзақ қарайды, сенбегендіктен сұмдық кепілдемелер сұрайды», – дейді. Соған қарамастан «Даму» қоры, кәсіпкерлер екінші деңгейлі банктерге қойған кепіл құнының 85 пайызына кепілдеме беруге де дайын. Бұл – бизнес үшін керемет мүмкіндік. ТМД-да мұндай жеңілдік ешкімде жоқ. Соған қарамастан банктер өз қаражаттарын шығарғысы, нарыққа құйғысы келмейді. Тек доллармен бергенді қалайды. Мұнан экономика зардап шегеді.

	Көптеген банктер тіпті айналымдағы қаржыны да несиелердiрмейді. Ал бұл мақсатқа алдымен табысты компанияларға бірінші кезекте қарыз беру керек. Егер бизнесмен жыл өткен сайын өз кәсібін дөңгелентіп келе жатса, оған неге несие бермеске? Елестетіп көріңіз, ол «Самұрық-Қазынаның» тендерін ұтып алды. Алайда, келісімшарт талабы бойынша қор алғашқы ақы ретінде келісілген соманың тек 30 пайызын ғана береді. Жобаны орындау үшін бизнесмен құрылғы сатып алуы керек. Оған келісілген қаржының 70-80 пайызы кетеді. Кәсіпкер ондай қаражатты қайдан алады? Бұл дегеніміз кей шенеуніктеріміздің шынайы өмірден тым алыстап кетіп, мүмкін емес қиын ережелерді жасап қойғанының салдары.

	F: Қалай ойлайсыз, қазіргі дағдарыс бұрынғыларға қарағанда қаншалықты қиын болады?

	– Барлық дағдарыстан кейінгі түйін біреу. Сәтсіз компаниялар кетеді, ал табыстылары қалып, ізінше дереу дамиды. Сондықтан мұндай кезеңді мүмкіндіктер уақыты деп бағалау керек. Бастысы – несиеге кіріп кетудің және тұрақты әрі бәсекеге қабілетті болуға итермелемейтін бастамаларды қаржыландырудың қажеті жоқ. Мәселен, қаражатты білімге, компанияның дамуына салып, қымбат пәтер немесе көлік алуға ақша құюдың керегі жоқ.

	F: 2015 жылы сізбен Мәскеуде «Сколково» бизнес-мектебінің туған күнінде кездесіп едім. Біз онда ресейлік бизнесмендердің валюта, мұнай, дағдарыс секілді тақырыптардағы әңгімелерін көп естідік. Сонда көзім жеткені, «баспаға басудан бөлек» түсінгенім, көптеген кәсіпкерлер болашаққа оптимистік көзқараспен қарайды екен. Қол қусырып отырмайды, инвестиция iздеп, дамуда. Ал БАҚ-да бизнесмендердің ыңқыл-сыңқылын көп естиміз. Неліктен?

	– Бәсекеге қабілетті емес адамдар көп шағымданады. «Ойында» барлығына бірдей жағдай жасалып тұрғанда, тек мықтылар ғана дамудың жолын тауып, бизнесін алып шығады. Ал жағдай әрқалай болса, онда әңгіме басқаша. Мысалы, біреулерге тауық етін әкелуге тыйым салып жатады, ал біреулерде оған квота бар. Қойылатын талап бәріне бірдей болу керек, сонда бизнесмендер шағымданбайды.

	«Валюта курсындағы тұрақсыздық бизнесті жояды» –

	Forbes Kazakhstan басылымы

	желтоқсан, 2015 ж.



	Жаңғыртылатын энергия көздерін дамыту үшін инвестицияның да жаңғыртылған көздері қажет. Оны бүгінде шетелдік инвесторлар ғана бере алады. Өкінішке орай Қазақстан асығар емес.

	– Елестетіп көріңізші, сізге бүкіл әлем қолданып жүрген ұшатын автомобиль берді де: «бұл жерде жүргенге қарағанда тиімді әрі ыңғайлы, ұша беріңіз» десе. Ал сіз оны қалай басқару керектігін тіпті елестете де алмайсыз. Кәсіби ұшқыш та, қажетті жанармай да, белгіленген кеңістік те, бекітілген ережесі де, ештеңесі жоқ. Сіз оны қолданар ма едіңіз? Жоқ. Жаңғыртылатын энергия көздерінде де сол секілді жағдай.

	Президент қаулысымен біз жаңғыртылған энергия көздерінің үлесін 2020 жылға дейін жалпы энергия генеарциясының 3 пайызына дейін жеткізу қажетпіз. Алайда, бұл көрсеткіш қазір бар болғаны 1 пайыз ғана, Жаңғыртылатын энергия көздерін Қазақстан нарығында дамыту үшін неге баса мән берген жөн?

	– Мемлекет басшысы әлемдік маңызды трендтерді және онан шығудың жолдарын көріп отыр. Алайда, мемлекет барлық жобаны бір мезетте қаржыландыра алмайды. Сондықтан инвестиция тарту үшін оның ішінде жеке инвесторларды шақыру үшін, қолайлы механиздер жасап, жағдайды жөнге келтіру керек. Соған сай, президент тиісті органдарға қажетті тапсырмаларды берді. Алайда, атқарушы орган алдымен инвесторларды тартуға қажетті тиісті заңның өзін жөндеп жаза алмай отыр. Ал сырттан инвестор келмесе, технологиясын әкелмесе онда нәтиже күтудің де керегі жоқ. Сондықтан алдымен әлемдік үздік тәжірибелерге негізделген заң керек.

	Екіншіден, мемлекет пен жаңғыртылатын энергия көздері сарапшылық қауымдастығы (ЖЭК) арасында тәуелсіз коммуникация мен өзара іс-қимылдың арнасын (Үкімет, Парламент) жасау қажет. Сол арқылы болып жатқан құбылыстардың шынайы картинасын біліп отыруға болады.

	Үшіншіден, жүктелген тапсырмалардың орындалуын бақылап отыратын механизм жасап шығу керек. Онда да нәтижені бағалауға қатаң қарау қажет. Артылған міндетті атқара алмады ма, орнынан босату керек. Жаңғыртылатын энергия көздері мәселесімен осымен бар болғаны 4 жыл ішінде 3 министр айналысты. Бір орында жылжымай тұрғанымыз осыдан.

	Ал әлемде бұл мәселені жүзеге асыруда үлкен жұмыстар әлдеқашан басталып кетті, көптеген елдер табысты әрі шұғыл әрекет етіп, оны өздерінің экономикасына бейімдеп алды. Жаңғыртылатын энергия көздеріне көшу – ұсыныс емес, шынайы қажеттілік. Үнемдеу жағынан ғана емес, себебі алғашында жасыл экономика бастамасын ұсынғандарды, бұл қадамға жаһандық мәселелер итермелеген. Экономиканың қазіргі моделі мен жер қойнауындағы байлықтарды тоқтаусыз қазу, қоршаған орта мен адамзатқа шексіз зиянын әкеліп жатыр. Ол кемшіліктің орнын келесі толқын ұрпақ та қалпына келтіре алмайды. Айтпақшы осы мәселе Парижде өткен конференцияда қызу талқыланды. Оған қатысушы бүкіл ел нақты шешімдер күтуде.

	Бұл ретте Қазақстан өзінің үлкен үлесін қоса алады. Себебі, табиғи әрі климаттық мүмкіндіктері зор. Бізде экологиялық таза энергия алу үшін жел мен күннің үлкен потенциалы бар. Осыны толығымен қолдану керек. Себебі, жаңғыртылатын энергия көздері – болашағы бар, экологиялық таза, мұның соңында үлкен болашақ бар.

	«ЖЭК: инвестициялар мен технологиялар – екі еселік әсерге кепіл болу» – Бизнес&Власть баспасы

	желтоқсан, 2015 ж.



	Кемеңгерлік

	Серікбай мына екі кітаптан мысал келтіргенді жақсы көреді. «Үшінші әлемнен біріншіге» және «Өзінің «феррариін» сатқан тақуа». Алғашқы кітаптың авторы Ли Куан Ю тәуелсіз Сингапурдың алғашқы премьер-министрі болған. Ол өзінің жасайтын бүкіл әрекетін әрбір қадамына дейін 35 жыл бойы жазып отырған. Ал екінші кітаптың авторы Робин Шарма, миллионер адвокаттың өмірі туралы жазған. Онда бас кейіпкер қатты науқастанып, ештеңеге қызығушылығы қалмайды. Сосын қолындағы бар дүниесін сатып, өмірдің мәнін іздеу үшін Шығысқа аттанады.

	Екі кітап та бір қарағанда, қарапайым, әдеттегі әдеби шығарма секілді көрінгенімен, онан үйренеріміз көп, «Әркімнің арманын ойлап, қаншама секундтарыңды жоғалту арқылы сен өз өміріңдегi қайта келмейтін уақытты жоғалтып жатсың», – деп жазады тақуа. «Бұл тура мен туралы ғой», – деп күледі Серікбай.

	Сингапурдағы жағдайдың да жақсылап тұрып қарасақ, біздің өмірімізге қатысы бар. Елді Ли Куан Ю басқарып тұрған кезде, жалпы ішкі өнім көрсеткіші әр азаматтың жан басына шаққанда 400$ көлемінде болған. Ал қазір бұл бірде-бір пайдалы қазба байлықтарының жоқтығына қарамастан, ең жоғары дамыған, өмір сүруге қолайлы әрі әлемдегі жемқорлықтан мүлде ада ел.

	Сингапурлық ғажайыпты жасаушының рецепті оп-оңай секілді. Бірақ жұмыс істеп тұр! Мәселен, Сингапур жемқорлықты жеңе білді. Көптеген өзгеріске заң арқылы қол жеткізді... Соттарда «айыпталушы өз қаражатына өмір сүрмеді және өзіне тиесілі емес нысанды иеленгісі келгені, алайда оны алуға табысының жеткіліксіздігі негіз ретінде» алынады. Соның өзі көрсетіп тұрғандай «күдікті сосын пара алған» деген көзқараспен қарайды. Кәсіпкер болса, мәселен мемлекетті біз көбіне трансұлтты корпорация деп қарайық, онда ол өзінің менеджерлеріне сол трансұлтты корпорация секілді жалақы төлеуі тиіс. Ал айлық төмен болса, онда жемқорлықты біз ешқашан жеңе алмаймыз.

	Серікбай болса, Қазақстанның азиялық жолбарыстардың тәжірбиесін кең көлемде қолданылып жатыр деп есептейді. «Мәскеу әркез велосипед ойлап тауып жатады, алайда оны қайта жасамай-ақ алгоритмінің соңынан ере білу керек. Ал бізде соншама көп жоспарлар құрып, көп әңгімелер айтылып жатады. Бұйрықтар беріп жатады. «Отандық өнімдерді алыңыздар» дейді. Жалпы, біздегі бизнестің 50%-ы мемлекеттік корпорациялар. «Газпром», Роснефть» және т.б. құрайды. Алайда, олар соған қарамастан барлық құрылғыны Батыс елдерінен сатып алуда. Дегенмен бүкіл әлемге өнімін саудалап отырған компания басшысы ретінде айтайын, мемлекеттік корпорацияларға бізбен жұмыс істеу тиімсіз. Себебі, шенеуніктерге біздің тауарды алған қызықты емес. Себебі, 4 есе арзан! Алайда оларды қызықтыратын өздерінің қызығушылықтары бар. Бұл 10 немесе 20% арзандау болса...»



	Қағидалар

	Серікбай өз жасына қарамастан өте жас көрінеді: жағасы ашылған аппақ жейдесімен сингапурлық яппиға, яғни жас кәсіпкерге көбірек ұқсайды.

	Орын ауыстыруын ол рационалды себептермен байланыстырады: «мен – көшпендімін! Тегімде ұлы бабамның қаны ойнап тұр. Ғаламтордан оқып көріңіздер! Дербісәлі Беркімбаев. Ол Прежевальскиге көмектескен және Романовтардың 300 жылдығына шақырту алған жалғыз қазақ», – дейді.

	Алда көп iстер күтіп тұр. Кәсіпкер ауқымы тар диспетчерлік жүйеден үлкен интеграция жүйесіне өтпекші. Серікбай алға үлкен жоспар құрудан қорықпайды. «8 жылдан кейін EPC – келісіміне қол жеткіземіз, яғни зауыттар, авто және темір жолдар құрылысы секілді жобалармен айналысатын басты мердігер атану. Посткеңестік кеңістіктегі жобаларды басқарушы менеджерлер бүгінде өте қат. Сондықтан сондай персоналдар жасауға көп күш салудамыз. Себебі, ол білімді рейдермен ала алмайсыз. Осындай біліктілік болса, кез келген елде табысты жұмыс істеуге болады»,

	Алайда, Серікбайдың басты мақсаты ақша жинау емес. «Бай болып өмір сүрген адамның өмірі мәнсіз». Келісемін. Өз балаларын да адам жәй ғана емес, өте қатты жақсы көруі тиіс. Бұл дегеніміз оларға көлік, пәтер, компания емес тек білім беру керек деген сөз. Өздерің барып жұмыс істеңдер деу керек. Ал Серікбайдың компаниясы ғаламдық апаттар мен аурулармен күресуге жәрдемдеспекші.

	Осы кезде неге екені белгісіз «ферарриін» сатқан тақуа еске түседі.

	«Көшпелі кәсіп» – «Деловой Петербург» басылымы

	30 наурыз 2013 ж.





ТӘЖІРИБЕ ПАРАҚШАСЫ




	Жетістікке жету үшін өзіңіздің шын мәнісінде нені қалайтыныңызды түсініп, бар ынта-жігеріңізді мақсаттарыңызға бағыттаңыздар. Өзіңізге осы сұрақтарды қойып, жауаптарын жазыңыздар:

	1. Менің өмірлік миссиям қандай? Мен не істегім келеді және өзімнен кейін қандай із қалдырамын?

_____________________________________________________________________________

2. Алдағы жылға жоспарлаған басты мақсатым қандай?

_____________________________________________________________________________

3. Осы мақсатқа жетсем, өзіме қандай сый жасаймын?

_____________________________________________________________________________

4. Өз арманыма жету үшін бір жыл бойы қандай білім алуым керек?

_____________________________________________________________________________

5. 5 жылдан кейін өзімді қалай елестетемін: • мен қайда тұрамын? (қай елде, қалада, үйде, пәтерде)





немен айналысамын?





	_____________________________________________________________________________



отбасым қандай?





	_____________________________________________________________________________



5 жылдағы менің басты жетістіктерім:





	_____________________________________________________________________________



қоғам үшін не істедім?





	_____________________________________________________________________________

	Осы жазғандарыңызды күнде қайталап оқыңыз, сол кезде саналы және бейсаналы түрде бар ойыңыз мақсаттарыңызға ауады да, оларды тезірек жүзеге асырасыз.





МЕНІҢ ӘДЕБИЕТТЕР ТІЗІМІМ




	1. «Өмірді жеңіл сүр» – Эндрю Мэтьюз

	Менің сүйікті кітаптарымның бірі. Жетістікке жетуде бастысы – бұл біздің ұмтылысымыз бен жетістікке бағытталған жарқын ойлауымыз екеніне тағы да сендіреді.

	2. «Ешқашан жалғыз тамақтанбаңыз» – Кейт Феррацци

	Өмірде бар адамдардың шынайы өмірдегі оқиғалары жазылған кітаптарды әрдайым қызығып оқимын. Бұл нағыз, «таза» қарым-қатынастардың маңызды екені және жеке байланыстардың көп нәрсені шешетіні туралы кітап. Оқуға кеңес беремін!

	3. «Менің өмірім, менің жетістіктерім» – Генри Форд

	Мен жиі табысты адамдардың өмір жолын оқуға кеңес беремін. Мен үшін үлгі боларлық адамдардың бірі – өзінің ақылы мен еңбексүйгіштігінің арқасында мультимиллионер атанған, шағын шеберханадан ірі корпорация құра білген Генри Форд. Осы кітаптан сіз оның қандай өнертапқыш, кәсіпкер, басқарушы болғанын білесіз.

	4. «Ішкі түйсік бәрін шешеді» – Джон Кехо

	Кітап табысты, толыққанды, іскер адам болу үшін өзіңді, ішкі түйсігіңді өзгертуге шақырады. Оқып шыққаннан кейін сіз барлық түйткілдің шын мәнісінде шешім табатынын, ал барлық армандар мен мақсаттардың жүзеге асатынын түсінесіз. Осы кітапқа арнайы уақыт бөлсеңіз, оған өкінбейтініңіз анық.

	5. «Үшіншіден бірінші әлемге айналу. Сингапурдың тарихы» – Ли Куан Ю

	Бұл кітапты міндетті түрде оқып шығу керек! Ұлы адам, Сингапурдың бұрынғы премьер-министрінің абырой мен табысқа қалай жету керектігі туралы ғибрат аларлық ойлары. Аз уақыт ішінде табысты мемлекетті қалай құрды, Сингапур бизнес жүргізу рейтингі бойынша бірінші орынға қалай шықты? Әрбір мемлекеттің өз жолы бар, алайда оны жүріп өткен адам ғана біледі.

	6. «Көшбасшылықтың айнымас 21 заңы» – Джон Максвелл

	Автор басқалардың жетістіктері мен сәтсіздіктерін мысал етіп, заңдардың мәнін ашады. Бәлкім, осы заңдардың кейбірі өз өміріңіздің түрлі саласына жарап қалар! Бұл кітаптың өз мансап жолыңызды бастауға жақсы түрткі боларына сенімдімін.

	7. «Бизнес жолы: Джек Уэлч. Әлемнің ең ұлы менеджмент королінің 10 құпиясы» – Стюарт Крейнер

	Бұл әрбір бизнесмен үшін «жол картасы» секілді. Одан менеджмент стратегияларының сипаттамасын, басқару құпияларын және жетістікке жету үшін қандай адамдармен араласу керектігін білесіз. Оқуға кеңес беремін!

	8. «Бай әке, жарлы әке» – Роберт Киосаки

	Қаржылық сауаттылықтың классикасына айналған, қолдан түсірмей оқитын кітап. Өз ісіңізді бастамас бұрын оқып шығуға кеңес беремін.

	9. «Табысты болудың ұстанымдары» – Коносуке Мацусита

	Matsushita Electric империясының негізін қалаушы өз кітабында менеджментте, кез келген жұмыста және жалпы өмірде жетістікке жетуге мүмкіндік беретін 105 ұстанымымен бөліседі.

	10. «Феррариін сатқан тақуа» – Робин Шарма

	Өз өмірін жақсы жаққа өзгерткісі келетін әрбір адам оқуы тиіс кітап.

	11. «Махаббаттың бес тілі» – Гэри Чепмен

	Автор әрбір адамның өзіндік махаббат тілі бар деген теория ұсынады. Олар бесеу: Мақтау, Көмек, Уақыт, Сыйлықтар, Жанасу. Әркім махаббатын өзінше білдіреді, тек сол тілді түсіне білу керек. Бұл қалай қарым-қатынас құрып, адамдармен жұғыса білу туралы кеңестер. «Махаббаттың бес тілі» кітабын әрбір отбасы оқып шыққаны жөн.





АЛҒЫС АЙТАМЫН




	Бұл кітап өмірімнің әрбір кезеңдерінде маған күш берген, мені қанаттандырып, қолдаған адамдардың арқасында жарыққа шықты. Алдымен бұл – менің ата-анам. Менің бойыма маңызды отбасылық құндылықтарды еккені үшін, маған әрдайым сенім білдіріп, қателіктерімнен сабақ алып өмір сүруге, оқуға мүмкіндік бергені үшін оларға алғысым шексіз. Сондай-ақ екі қарындасымның болғанына қуанамын. Солардың арқасында мен бала кезден бөлісуді, басқа адамдардың мүдделерімен санасуды үйрендім.

	Мені мықты, өз бетімен шешім қабылдай алатын, сабырлы адам етіп тәрбиелеген, өз мақсаттарыма жетуге үйреткен бапкерім Сергей Николаевич Куденко мен сынып жетекшім Людмила Петровна Сторожеваяға алғысым шексіз.

	Маған Ленинград политехникалық институтын таңдауға көмектескен ағам Қадырғали Қонысбайұлы Жаманбалинге рахмет айтамын. Сол кезде жасаған дұрыс стратегиялық таңдауым өміріме үлкен ықпалын тигізді.

	Көп жыл бұрын Петербордың табысты бизнесмендерінің бірі бола тұрып, маған яғни ісін жаңадан бастаған кәсіпкерге қолдау көрсеткен Илья Кравцовқа алғыс айтамын. Осы бірлескен бизнестен мен теңдесіз тәжірибе жинақтадым, өз идеямды жүзеге асырып, дұрыс жолда екеніме көз жеткіздім.

	Сонымен қатар менің білімімді жүйелеп, бойыма оқу мен жетілуге деген құлшынысты еккен Стокгольм бизнес-мектебіне алғыс айтамын. Ең бастысы, оқу орныма маған жаны жақын адамдар ортасына түсіп, бүгінге дейін пайдаланып келе жатқан мықты байланыстар орнатуыма көмектескені үшін алғыс білдіремін.

	Кезінде маған сеніп, өмірде менімен бірге талай жағдайларды бастан өткізген, ең сенімді серіктес әрі дос ретінде жанымнан табылатын адам, серіктесім, пікірлесім Юрий Маркеловқа жекелей алғыс айтамын.

	Барлық әріптестеріме үлкен алғысымды білдіргім келеді. Arman Holdings-те компаниямыздың миссиясын, мақсаттарын, мүдделері мен мәдениетін сыйлайтын нағыз кәсіби шеберлер жұмыс істейді. Бірігіп, біз армандарымызды жүзеге асырамыз және өзіміз өндіретін байланыс жүйелері арқылы бұл әлемді қауіпсіз етеміз.

	Пайымы, болмысы бөлек жан Самвел Аветисянға алғысым шексіз. Онымен кез келген тақырыпқа (шарап, сигаралар, маркетингтік амалдар туралы) әңгімелесу менің дүниетанымымды кеңейте түседі.

	Мен үшін әрдайым табысты бизнесменнің үлгісі болған Олег Хусаеновқа көп рахмет. Оның жолы бизнесті тепе-теңдікке құрылған жүйе ретінде құруыма ынталандырды. Сол кісінің арқасында қазір еш қиналмастан жаңа жобаларға (оның ішінде осы кітап та бар) ойыса беремін, ал компаниям өз бетімен алға жүре береді.

	Сонымен қатар Ernst & Young компаниясына «Жыл кәсіпкері» халықаралық байқауы үшін рахмет айтамын. Осы сайыста жеңіске жетіп, мен күш-қуат алдым, өз күшіме деген сенімім молайды. Бұл мені жаңа биіктерге жетуге, бұдан да ауқымды жобалармен айналысуға, адамдарға көбірек пайда әкелуге ынталандырады.

	Ең алдымен сонау «Ленинградтық кезеңдерден» бері яғни 25 жылдан астам уақыт бойы қасымда бірге келе жатқан Ерлан Бажековке үлкен алғыс айтамын. Оның өзі және «Қаздизайн» компаниясындағы командасы идеяларым мен ойларымды жүзеге асыруда, сайт пен қатар әлеуметтік желіде парақшалар ашып, теңдесіз көмек көрсетті.

	Жұлдыз Шәріповаға да алғысым шексіз. Бастапқыда менің идеямды қолдап, бүкіл шимайланған қолжазбамды оқып, психология саласындағы тәуелсіз сарапшы ретінде бағалы кеңестер берді. Ол осы кітапты жазуда ғана емес, «Жетістікке жету Күнделігін» жасауға да үлкен септігін тигізді.

	Сонымен қатар «Friends MG» командасына үлкен кәсіби біліктілігі мен ерекше құлшынысы үшін алғыс айтамын. Әсіресе бүкіл материалдарды редакциялаған Жұлдыз Сейсенбековаға үлкен еңбегі үшін және кітаптың дизайнын безендірудегі ұйымдастырушылық жұмыстарымен оны медиа-кеңістікке алып шыққаны үшін Махаббат Есенге, кітаптың мұқабасын жасауда бүкіл қиялымды жүзеге асыра білген Жанар Әшімге ерекше ризашылығымды білдіргім келеді.

	Сондай-ақ Мәдина Байболоваға оның жобама деген шынайы қызығушылығы, оның осы кітаптың жарыққа шығуына мүмкіндік берген қажырлы еңбегі мен шығармашылық қабілеті үшін алғыс айтамын.



	Серікбай Бисекеев

	Мадина Байболованың қатысуымен

	Бәрі де өз қолыңда

	Жоба жетекшісі: Махаббат Есен

	Жауапты редактор: Жұлдыз Сейсенбекова

	Редактор: Ақкенже Кәрібаева

	Аударма: Гүлнұр Жақсылықова

	Дизайн: Жанар Әшім

	Беттеуші: Дилара Ярмамбетова

	Баспаға дейінгі және басқа да жұмыстар Friends Media Group ЖШС-де атқарылды. Баспаға жіберілген күні 28.02.2016 ж. 70х90/16 форматы.

	Офсеттік қағаз.

	Офсеттік баспа. Есептік баспа таб. 12,5. Тиражы 5 000 дана.

	Тапсырыс № 2332

	«Можайский полиграфический комбинат» ААҚ-да басылды.

	143200, Можайск қ. Бейбітшілік көш, 93.

	www.oaompk.ru, www. оаомпк.рф тел.: (495) 745-84-28, (49638) 20-685





	Өндіруші-Ел: Ресей, Кітап, Сақтау мерзімі шексіз.

	Тауар міндетті сертификациялауға жатпайды.

	Тауар барлық сапа және қауіпсіздік стандарттарына сәйкес келеді.

	Ұсынылатын жасты орамадан қараңыз.

	Қазақстан Республикасында өнімнің сапасы жөніндегі шағымдарды импорттаушы:

	ЖК Бисекеева Ж.К., Қазақстан Республикасы, Астана қаласы, Абай көшесі, 13, 1105 кеңсесі

	тел.: 8 (7172) 25-03-33



	Өз армандарыңызды жүзеге асырғыңыз келе ме?



	Күнделік – бұл өміріңіздің:

	 	Басты құндылықтарын айқындауға

	Өзіңізді шабыттандыратын мақсаттар қоюға

	Күн сайын сол армандар үшін біртіндеп қадамдар жасауға

	Өз өміріңізді бір жыл ішінде күрт өзгертіп, бақытты да, үйлесімді адам болып қалыптасуыңызға көмектеседі



	Жететін жетістіктеріңізді жоспарлай біліңіз, биік мақсаттарды бағындырыңыз және бақытты болыңыз!





