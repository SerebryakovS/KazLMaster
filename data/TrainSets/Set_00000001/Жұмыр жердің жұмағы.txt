	Қуат Бораш

	Жұмыр жердің жұмағы



	(Ойлар, толғаныстар, сараптамалар)



	«Жұмыр жердің жұмағы» атты бұл кітап «Жұмыр ой», «Жұмыр жер», «Жұмыр мүсін» деген үш бөлімнен тұрады. Кітап авторы Қ. Бораш жинақтың бірінші бөлімінде еліміздің әлеуметтік, экономикалық және саяси даму сатылары бойынша сараптамалық ой-толғамдарын ұсынса, екінші бөлімде журналистік қызметінде әлем елдеріне жасаған сапарларынан әзірленген мақалалары берілген, үшінші бөлімде елге танымал тұлғалар, ата-ана, дос-жаран туралы очерктері мен естеліктері топтастырылған. Кітап көпшілік оқырман қауымға арналған.





Журналист жолының жемістері




	«Ақшаның ауыздықталмауы туралы тағы бір мысал. Ресми дерек бойынша Албанияда әр азаматтың орташа айлық табысы 70 доллар болса, бүгінде бұл елдегі 3,2 миллион тұрғынға 500 мың автомобиль тіркелген. Әрі елдегі жеңіл автокөліктердің 60 пайызы аз ақша тұрмайтын «Мерседес» маркалы мәшинелер болып табылады».

	Өзі Еуропадағы ең кедей елдердің бірі болса, өздеріндегі айлықтың түрі 70 доллар болса, халқының саны небәрі 3,2 миллион адам болса, отбасының саны миллионға да жетпейтін болса, онда бұл елге жарты миллион жеңіл көлік қайдан біткен? Екі үйдің біріне автокөлік қайдан келген? Оның 60 пайызы қалай қымбат бағалы «Мерседес» болып жүр?

	Көлеңкелі экономиканың көлемін көрсететін, оның кез келген ел қашып құтыла алмас кесапат құбылысқа айналғанын бұлтартпастай етіп айтатын бұл мысал мына кітаптағы «Көлеңкеде» көлбеңдеген көп ақша» деген мақаладан алынып отыр.

	Танымал журналист Қуат Бораштың «Жұмыр жердің жұмағы» аталған жаңа жинағынан басыңды қатырмай қоймайтын, ойыңа ой қосатын осындай тағылымды толғамдарды ойып-ойып ала беруге болады.

	Журналистиканың дамуындағы әлемдік үрдістер дегенде алдымен айтатынымыз – ақпараттың жаһандануы, одан кейін ауызға алатынымыз – журналистика мен экономиканың қойындасып кеткендігі, бірігіп, кірігіп бара жатқандығы, содан соңғы сөз арқауы ететініміз – саралану мен мамандану десек, кітаптан осы сипаттардың бәрін де көреміз. Қуат Бораш қаламына кең құлаштылық, нені болса да әлемдік ауқымда қарастыруға тырысушылық тән.

	«Егемен Қазақстанның» журналисі ретінде ол Елбасының шетелдік сапарларының қай-қайсысынан да олжалы оралып отырған. Қазақстан мен Ресейдің арасындағы мемлекеттік шекараны делимитациялау туралы құжатқа қол қоюмен аяқталған Елбасы сапарын жазған тұста да («Ғасыр шарты»), Президенттің мұхиттың арғы жағындағы мығым мемлекетпен әріптестік қарым-қатынас орнату жолындағы қажыр-қайратын тарата айтқан тарауда да («Армысың, Америка, есенбісің, еңселі ел»), Нұрсұлтан Назарбаевтың неміс жеріндегі кездесулері мен келіссөздерін көрсететін репортаждарда да («Еуропа төріндегі етене әріптес») журналист Мемлекет басшысының сан қырлы қызметін айшықты ашады. Қуат мемлекеттік дипломатияның нәзік нақыштарын дәл таба да біледі, әсерлі жаза да біледі. «Елбасы ресми сапарын ә дегеннен Вашингтон қайдасың деп аттың басын Америка астанасына қарай бұра жөнелмей, қазіргі күндері Атлант мұхитының жағасындағы жасыл желекті шағын қала Кеннебункпорттағы ранчосында қамсыз қарттықты өткізіп жатқан үлкен Джордж Бушпен кездесуден бастады. Бұл шешім, біріншіден, үлкенге сәлем беру сияқты қазақы сыйластықтың шынайы өнегесін танытса, екіншіден, екі жақты қарым-қатынастың сан қырларын әуелі көпті көрген үлкен Бушпен ақылдасып алу оның белбаласының беделін арттыра түсетінін Елбасы шығыстық ұстанымның негізімен аңғарғандай еді. Айтса-айтқандай-ақ, кейіннен Мемлекет басшысының АҚШ Президентімен өткен екеуара кездесуінде Джордж Буш сөзінің басын:

	«Мен үшін Қазақстан басшысын Ақ үйдің осы доғал залында қарсы алу үлкен құрмет. Өйткені, Нұрсұлтан Назарбаев осыған дейін менің әкем президент болған кезде осы залда келіссөздер жүргізген еді» деп бастауы сөзімізді растай түседі. Бұған қоса, тәуелсіздіктің он бес жылдығы қарсаңында еліміздің егемендігін алғашқылардың бірі болып ресми түрде таныған АҚШ-тың сол кездегі Президенті үлкен Джордж Бушқа арнайы аялдау нышандық тұрғыдан кездесудің өзіндік мәнін арттыра түсті деуге болады», – дейді автор. Дәл солай.

	Қуат қаламына тән белгілердің тағы бірі сыртқы саясат, экономика сынды қасаңдау көрінетін тақырыптардың өзін «түңдігі бүтін, түтіні түзу ұшқан түмен жұрт», «қалтарыста қалған қаражатты қазынаға қайтару», «аспаннан ырымға алашабыр бұлт таппайтын аптап-аңызақта ілбіген іңгендерін ілестірген керуеншілер», «көсеуі ұзын көрінетін Кеңес одағы күйрегеннен кейін» деген сияқты нәрлі ғана емес, әрлі де тіркестермен әдемі әдіптеп отырады. Соның өзінде де әуезділікті әуезе етіп, жеткізер сөзінің жүгін жеңілдетіп жібермейді.

	Автордың отаншылдық туралы ойлары да «Бүгінгі заманда Отанды қорғау, еліңді сүйетініңді дәлелдеу деген ұғым білтелі мылтық, қайқы қылыш асынып, бетпе-бет келген жаумен аяусыз кескілесу емес. Бүгінгі патриотизм көзге көрінбейтін, көлеңкесі қолға ұстатпайтын мылтықсыз майдан, ақпараттық соғыста өзіңнің, туған еліңнің бітім-болмысын тұтастай сақтап қалу жолында күрес жүргізудің үлгі-өнегесі. Ол үшін әлемнің асты-үстінен ағылып-төгіліп жатқан сан алуан ақпараттар тасқынына төтеп берер рухани күш-жігеріңді, ұлттық иммунитетіңді шыңдауың керек. Дәлірек айтсақ, еліңнің тарихын білуге, даңқты бабаларыңның ерлік шежіресін мақтан тұтуға әрі солардай болуға ұмтылуың қажет» деген сияқты орнықты болып келеді. Солай дейді де, Қуат Бораш туған еліміздің қадір-қасиетіне көзімізді жеткізіп, көңілімізді сендіреді. Сондықтан да кітапты жабарда Атырау мен Алтайдың арасындағы ұлы кеңістікті жайлап жатқан, бір бойында бүкіл планетаның бар қасиетін жинақтаған – асқақтаған тауы да, жайқалған бауы да, суы шалқыған көлі де, құмы балқыған шөлі де, арқыраған ақ бораны да, аңызақ аптабы да, құлан жортса тұяғы тозатын, құладын ұшса қияғы тозатын ұшы-қиырсыз даласы да, алыс пен жақынды, Батыс пен Шығысты таңдандырып, тамсандырған қаласы да бар, ең бастысы ортақ мақсатқа біріккен сан ұлттың баласы бар, елін бір биіктен бір биікке бастаған данасы бар қайран Қазақстанымызды «Жұмыр жердің жұмағы» демеске болмайтынына кім-кімнің де күмәні қалмайды.



	Сауытбек АБДРАХМАНОВ





ЖҰМЫР ОЙ


	(Ойлар, толғаныстар, сараптамалар)





Жұмыр Жердің Жұмағы




	Дүниенің дөңгелек екенін шыр айналған ұршығымен ұғындырып отыратын жарықтық әжеміздің замана, ел, туған жер тарихы туралы айтатын әңгімелері әсерлі еді. Дала мектебінің сол бір салиқалы сабақтары бізді бағзы бабалар қадымнан қазық қаққан өскен өңірді қадірлеп-қастерлеуге, кие тұтуға баулыды. Есейе келе ұядай ауылға деген ұлпа сезім ұлан-байтақ қазақ жеріне деген ұлағатты сезімге ұласты. Университет қабырғасында табысқан достар арқылы бәріміздің бойымызда Сарыарқаның сағымды белдері мен Алтайдың сабынды көлдеріне, Каспийдің толқын ұрған шомбал тастары мен Түркістанның күн сүйген көне күмбездеріне деген ерекше махаббат оянды. Мен және менің достарым жұмыр жердегі жұмақ мекен дәп осы кең көсілген қазақ жері екенін ешбір жасандылықсыз, ешқандай боямасыз сезіндік, айрықша ұлағат тұтып келеміз. Қос формацияны қолтықтап, егемендіктің елең-алаңын көзімен көрген, көкірегімен сезінген біздің буынның қазақы патриотизмі, міне, осындай саф күйінде сақталып қалды.

	Жалпы алғанда, патриотизм ұғымы еліне, жеріне, заманына қарай ерекшелене ме? Әлеуметтік психологияның классикалық ұғымында патриотизм – жекелеген ұлттың салт-дәстүрінің, мінез-құлқының, тарихы мен мәдениетінің негізінде құралатын халық бірлігінің ұлттық және мемлекеттік идеясы екенін ұғамыз. Ол ғасырлар бойы тарихтың өтпелі әрі сындарлы сәттерінде Отанды қорғаудың қуатты құралы, идеологиялық қағидаты ретінде бағаланып келді.

	Яғни, патриотизм белгілі бір нысананы көздеп, оған қарсы оқ ату емес, қоғам мен адамның өзі қалайтын құндылықтарға қарай қадам басуы, адамдарды туған елінің игілігіне құлшындырудың жолы.

	Ой сарабын одан әрі тереңдете түссек, патриотизм ерекшеленіп қана қоймай, бөлшектеніп, салалана түсетінін байқауға болады. Әлемдік ой-сана алыптарының бірі Лев Толстойдың 1896 жылғы «Патриотизм және бейбітшілік» деген дүниесіндегі «Адамдарды мемлекетке біріктіріп келген нақ сол патриотизмнің өзі бүгінде осы мемлекеттерді күйретуде. Егер патриотизм біреу ғана болса, оны біріктіруші, жарылқаушы деуге болады. Ал бүгінгідей бір-біріне қарама-қайшы келетін америкалық, ағылшындық, немістік, француздық, орыстық патриотизмдер халықтарды біріктірмейді, керісінше ажыратады» деген сөзі еске түседі. Олай болса, қазіргі жаһандану дәуіріндегі ақпараттық қоғамның патриотизмі несімен ерекшеленеді? Қазіргі қазақ патриотизмінің қағидаттары қандай?

	Әлбетте, бүгінгі патриотизм күрделі әрі санқырлы құбылысқа айналғаны ақиқат. Бүгінгі заманда Отанды қорғау, еліңді сүйетініңді дәлелдеу деген ұғым білтелі мылтық, қайқы қылыш асынып, бетпе-бет келген жаумен аяусыз кескілесу емес. Бүгінгі патриотизм көзге көрінбейтін, көлеңкесі қолға ұстатпайтын мылтықсыз майдан, ақпараттық соғыста өзіңнің, туған еліңнің бітім-болмысын тұтастай сақтап қалу жолында күрес жүргізудің үлгі-өнегесі. Ол үшін әлемнің асты-үстінен ағылып-төгіліп жатқан сан алуан ақпараттар тасқынына төтеп берер рухани күш-жігеріңді, ұлттық иммунитетіңді шыңдауың керек. Дәлірек айтсақ, еліңнің тарихын білуге, даңқты бабаларыңның ерлік шежіресін мақтан тұтуға әрі солардай болуға ұмтылуың қажет. Заман соншалықты ақпараттанды, жаһандану дәуірі адамзат мінез-құлқының өзгеруіне мейлінше ықпал етті десек те, ата-анаңды, туған жеріңді, Отаныңды сүю сияқты қасиетті құндылықтарды әлі күнге ешбір тылсым күш адамзаттың жан-жүрегінен жұлып алып тастай алған жоқ. Ол Алланың адамзатқа берген ең ұлы сыйы, мейір-шапағатының түгесілмес сәулесі. Біздің дәуірімізге дейін ежелгі Грекияны мекен еткен Тоқсары (Токсарис) бабамыздың сөзімен айтсақ, «рух өлмейді, рух көшеді». Біз тек сол ізгілік ұрығын қуратып алмастан құнарлы топыраққа сеуіп, көктете бергенде ғана қазақ патриотизмінің шынайы кескін-келбетін сомдай алмақпыз.

	Ал, нақ бүгінгі күн шындығының көзімен қарасақ, біз сол ұрықты өндіріп, өсіріп, жапырағы жайқалған алып дараққа әлі де жеткізе алмай жатырмыз. Бейнелеп айтсақ, ұлттық патриотизм ұрығынан көктеген бүгінгі талдың бұтақтары иқы-жиқылау, жапырақтарының өңі солғындау. Құдды қазақ патриотизмінің асыл тұқымын көне қала, көделі даланың бір тұсында түсіріп алғандай әсер қалдырады. Әйтпесе Елбасының ерен шешімімен қолға алынған «Болашақ» бағдарламасы арқылы шет елдерде бұған дейін оқыған жастардың бірқатар легі туған елін тойған жерімен оңай айырбастап кетер ме еді? Немесе зіңгіттей қазақ жігіттері туған елінде егін салып, ел несібін еселеудің орнына үш қайнаса сорпасы қосылмайтын Сирияға барып, жихад жариялап, қару асынар ма еді?.

	Елбасы биылғы жылы «Қазақстан – 2050» стратегиясында «дәстүр мен мәдениет – ұлттың генетикалық коды» екенін ерекше атап өтті. Стратегияға сәйкес, қазақстандық бірегейлікті, яғни идентификацияны нығайту арқылы ұлттың тарихи санасын жаңғырту ісі нақты қолға алына бастады. Мемлекеттік хатшы Марат Тәжиннің төрағалығымен биылғы жылы ақпан айында отандық ақпараттық сала басшыларымен өткен алқалы кеңес пен маусым айында өткен Ұлттық тарихты зерделеу жөніндегі ведомствоаралық жұмыс тобының кеңейтілген отырысы сеңнің қозғалуына серпін берді. Сол арқылы жаһандану тұсында тіл, тарих, дәстүр, құндылық, мәдениет сияқты ұлттың генетикалық кодын сақтаудың бағыт-бағдары айқындалды.

	Енді әңгіме арнасын Мемлекеттік хатшының бастамасымен өткізілген ақпарат және тарих мәселелеріне арналған байсалды жиындардың ұлттық идеологияға жаңа бағыт нұсқаудағы мән-маңызына бұрып көрсек. Әуелі отандық ақпараттық қауіпсіздік мәселесі төңірегінде ой өрбітейік. Мына мысалға назар аударып көріңіздер. Ертеде бір тасбақа өмір сүріпті-мыс. Ол жолай кездескендерге өзінің зілбатпан тас сауытын арқалаудан шаршайтынын, қорғасын көтергендей ауыр қозғалысына нала болатынын айтып, ұдайы шағынады екен. Мұны құлағы шалған түлкі орманнан заңгерімен бірге келіп, оған тас сауытын сатуды ұсынады. Бірақ түлкінің түпкі мақсаты тас сауытты пайдалану емес, жалаңаштанған тасбақаның дәмді етін жеу-тін. Қанша ашық-ауыз болса да тасбақа өзін қорғап, аман алып қалып жүрген осы сауыты екені есіне түсіп, айлалы ұсынысқа келісімін бермеді. Уақыт өте келе орманда жаңа телекоммуникациялық құралдар пайда бола бастады. Бірде тасбақаны орман ағашына ілінген телеэкрандағы керемет көріністер есінен тандыра жаздады. Экранда аспанда еркін қалықтап, көк жүзінде самғап жүрген тасбақаларды көрсетуде. Экран сыртынан әсем әуенмен ілесе «Неткен керемет! Неткен жеңілдік! Неткен бақыт! Қандай сұлулық!» деп тамсанғанда таңдайы тақылдап, тұмсығы тоқылдайтын тоқылдақ диктордың дауысы естіледі. Көз арбаған көрініске арбалған тасбақа әлгі нәсілдестері сияқты әуеде ұшып жүруге бел буды. Кенет түлкі есіне түсті. Бірақ кеше ғана осы экран арқылы берілген орман жаңалықтарында түлкінің ендігі жерде ет жеуден бас тартып, вегетариандық өмір салтына көшкені айтылған еді. Яғни, қауіп жоқ, жеңіл өмірге жол ашық. Ақыры тасбақа тас сауытын шешіп, алға бір-екі қадам жасайды. Өкініштісі, бұл оның соңғы қадамдары болатын. Ақпараттық соғыста түлкі әуел бастан зымияндықпен жобалап қойған мақсатына осылай қол жеткізеді.

	Қазіргі заманға бейімделген бұл «ертегінің» астарында ащы ақиқат жатыр. Жаһандық ақпараттық соғыста өзіңнің қорғаныс қабілетіңді күшейтпесең, Абайша айтқанда «ақырын жүріп, анық баспасаң», ұлттық рухани сауытыңнан бір күнде айырылып, кез келген әккі жүйенің жеміне айналасың дегенді сездіреді. Сонымен ақпараттық тасқынға төтеп беруде біз қандай әрекеттер жасаудамыз? Бұл мәселеде статистикалық дерекке көз жүгіртейік. Бүгінде елімізде тіркелген 2111 бұқаралық ақпарат құралының 70%-дан астамы мемлекеттік тілде жарық көреді. Шүкір делік. Десек те, біз мынадай көкейкесті мәселені естен шығармауымыз керек. Қазіргі таңда отандық БАҚ нарықтық экономика қағидаттарына сәйкес, ашық бәсекелестік ортада дамуда. Бүгінде республика аумағында 2600-ден астам шетелдік БАҚ, оның ішінде 185 шетелдік телеарна хабар таратады.

	Мінеки, осындай аса тартысты бәсекелес ортада бәсі биік болу үшін қазақтілді ақпарат құралдарының алдында үлкен жауапкершілік тұр. Өйткені, қазақтілді БАҚ өнімдерінің сапасы артпайынша мемлекеттік тіл саясатын ілгерілету, қазақ тілінің қолданыс аясын кеңейту, жастарды ұлттық рухта, қазақы патриотизмге тәрбиелеу мәселелерін түпкілікті шешу мүмкін емес.

	Бүгінгі таңда еліміздің ақпараттық кеңістігіне қатысты түйіні тарқатылуы тиіс бірнеше күрделі мәселелер бар екені де жасырын емес. Бірінші кезекте, қазақ тіліндегі ақпарат өнімдері орыс тіліндегі өнімдермен толық бәсекелесе алмай отыр. Қазіргі нарықтық қатынастар жағдайында өнімнің бәсекеге қабілетті болуы демеушілер мен жарнама берушілерді өзіне тартып, ақпарат құралының қаржылық жағын нығайтуға ықпал ететіні сөзсіз. Ал, қаржы мәселесі ақпарат құралының одан әрі өркендеуінің негізгі тетіктері екенін түсінуге тиіспіз.

	Бүгінгі ақпараттық заманда кез келген ел ғаламтордағы, яғни интернет жүйесіндегі өзінің орнын нықтап алуға ұмтылуда. Сол себепті, өткен жылы бекітілген «Ақпараттық Қазақстан – 2020» бағдарламасы аясында алдағы кезеңде қазақстандық БАҚ-тардың 95 пайызын интернетте орналастыру жөнінде міндеттің қойылуы аталған саланың заман ағымына ілесуіне жол ашады. Алайда, БАҚ-тың бұл бағытта табысқа жетуі интернет аудиториясының сұраныс пен талаптарына икемделуіне байланысты екенін ескеруіміз керек. Ол үшін кез келген ақпарат құралы ең әуелі сайттың техникалық сипаттамасын, дизайнын, жедел қосылу мүмкіндіктерін реттеуі тиіс. Өкінішке орай, қазақтілді бірқатар БАҚ-тар жоғарыда аталған талаптарға әлі де сай келмей отырғанын мойындағанымыз абзал. Елімізде баспа БАҚ-тарының толыққанды интернет редакцияларын құру жөніндегі жұмыс тиянақталып, биылғы жылы мемлекет қаражаты есебінен осындай үлгі бойынша 400 веб-сайт интернетке көшірілетіні істің тиегі ағытылды деген сөз.

	Отандық ақпарат құралдарының бұдан бөлек елеулі түйткілдерінің бірі білікті мамандардың жеткіліксіздігі екені басы ашық әңгіме. Бұл жөнінде республикалық масс-медиа өкілдерімен өткізген кеңесте Мемлекеттік хатшы Марат Тәжин нақты ашып айтып, шешу жолдарын көрсеткен еді.

	Ұзақ жылдар өзіндік дәстүрі мен сабақтастығы орныққан, халыққа талай жарқын тұлғаларды танытқан қазақ журналистикасы тарихында мұндай келеңсіз жайттың қалыптасуы қолына қалам ұстаған барша ағайынды алаңдатуы тиіс. Бұл журналистика мамандығын таңдаған қазіргі жастардың уақыт талабына сай ізденіп, заман ағымына ілесуге талпынбайтындығын аңғартса керек. Аталған мәселені лайықты шешу мақсатында Астанадағы «Қазмедиа орталығы» аясында өңірлік және республикалық БАҚ өкілдері журналистерінің біліктілігін арттыратын арнайы медиа мектептің ашылуы осы бағытта жіберілген олқылықтың орнын толтырса игі.

	Осыған орай, мемлекеттік ақпараттық саясатты ілгерілетудің бірқатар өлшемдері айқындала түскендей. Бірінші кезекте, ол ақпараттық өнімдердің сапасын заман талабына сай жақсарту, екіншіден, шетелдік озық тәжірибиені енгізе отырып, қазақ тілді журналистердің қазіргі заманғы отандық мектебін қалыптастыруға ұйтқы болды.

	Сонымен бірге, бүгінде мемлекеттік тілде сөйлейтін халық санының артуына байланысты қазақ тілді бұқаралық ақпарат құралдарына деген сұраныс көлемі де арта түскенін байқап отырмыз. Жалпы халықты алмай-ақ, мектеп жасындағы жеткіншектер туралы статистикалық мәліметке ден қойып көрейік. 1990-1991 оқу жылында елімізде 2768 мектеп қазақ тілінде білім беріп, олар барлық 8146 мектептің 33,9 %-ын ғана құраған еді. Ал, 2012–2013 оқу жылындағы есеп бойынша Білім және ғылым министрлігіне бағынысты барлық 7402 мектептің 3819-ы қазақ тілінде оқытуда. Нәтижесінде, қазақ тілінде оқитын жеткіншектер қатары үздіксіз өсу үстінде. Биылғы оқу жылында 3819 таза қазақ тіліндегі және 2113 аралас мектептерде 1 608 337 оқушы қазақ тілінде білім алды, бұл барлық оқушылардың 64,8%-на тең.

	Өткен жылмен салыстырғанда қазақ тілінде оқитын балалар саны бір жылда 26,1 мыңға көбейген. Сонымен бірге, биылғы оқу жылында 34 084 басқа ұлт балалары қазақ тілінде оқыды. Бұл орайда, мемлекеттік тілде шығатын БАҚ-тар ең әуелі халықтың, әсіресе үлкен толқынмен келе жатқан осы қазақтілді жеткіншек жастардың сұраныс-талғамына сай болудың барлық мүмкіндіктерін ойластырса нұр үстіне нұр болар еді.

	Жағымды деректің бірі бүгінде ұлттық «Қазақстан» немесе «Балапан» телеарналары өзінің тұрақты аудиториясын айқындап, орыстілді ақпарат құралдарымен еркін бәсекелестікке түсуде. Кей жағдайда көпшілігінен ілгері озып келе жатқаны да жақсы нәтиженің көрінісі. Мысалы, «Гэллоп медиа» зерттеу орталығының мәліметі бойынша, соңғы уақытта «Қазақстан» телеарнасы республикамыздағы барлық электронды ақпарат құралдары ішінде екінші орында нық тұр. Бұл дегеніміз, қазақ тілінде шығатын газеттер, интернет ресурстары мен телеарналардың жыл өткен сайын ықпалы артып, көкжиегі кеңейе түсуде деген сөз.

	Өткенге көз салсақ, тәуелсіздіктің алғашқы жылдары отандық бұқаралық ақпарат құралдарының шетелден ағылған ақпараттық тасқынға толық төтеп бере алмағанын аңғаруға болады. Ол тұста елімізде небәрі 10 республикалық мемлекеттік газет пен журнал және 21 телерадио арна ғана жарыққа шықты. Алдында айтқанымыздай, қазір бұл көрсеткіш 2111-ге жетсе, оның 79%-ы мемлекеттік емес ақпарат құралдары болып табылады.

	Жасыратыны жоқ, өтпелі кезең тұсында шетелдік ақпарат өнімдеріне қазақстандық эфирден көп орын ұсынылып келді. Әрине бұл жас ұрпақты ұлттық рухта, қазақи патриоттыққа тәрбиелеуге теріс ықпалын тигізгені де рас. Алайда, жаһандану дәуірінде мұндай күрделі проблемалармен әлемнің көптеген мемлекеттері де бетпе-бет келіп, әлі де шама-шарқынша күрес жүргізіп жатқанын мойындауымыз керек. Аталған проблеманы бірқатар елдер сан түрлі тәсілмен шешуді жолға қойды. Мәселен, Қытай, Иран, Солтүстік Корея сияқты мемлекеттер сырттан келетін идеологиялық импортқа тосқауыл қою мақсатында халыққа жететін ақпаратты қатаң сүзгіден өткізу тәсілін қолданып келеді. Бірақ, уақыт көрсетіп отырғандай, мұндай тәсілдер өміршең емес. Сондықтан да, еліміз аталған проблеманы шешуде отандық медиа өнімдердің бәсекеге қабілеттілігін арттыру арқылы ашық тартысқа түсіру жолын таңдауы уақыт талабына сай келеді.

	Мәлімет үшін айтсақ, соңғы деректер бойынша Қазақстанда интернет желісін пайдаланушылардың үлесі халықтың 63 пайызын құрауда. Ал, сандық хабар тарату жүйесін қазақстандықтардың 23 пайызы пайдалануда. 2017 жылы бұл көрсеткіш 100 пайызға жетіп, қазақстандық телеарналар әлемнің 110 елінің аумағына қолжетімді болады. Қазірдің өзінде отандық телеарналардың шетелге таралуы бойынша спутниктік «Kazakh TV» телеарнасы 93 елде, оның ішінде АҚШ, Еуропа, Азия және Африка құрлығының солтүстігінде таралады. Аталмыш арна тәулік бойы 50 пайыз – қазақ тілінде, 25 пайыз – орыс және 25 пайыз – ағылшын тілінде таралуда.

	Қазіргі ақпараттық ғасырда тұтынушы талғамын дөп басу өте қиын шаруа, соған қарамастан БАҚ-тар хабар таратудың қалыптасқан байырғы нормаларынан бас тартып, отандық аудиторияны отандық өнімдерді тамашалауға тартудың жаңа жолдарын іздестіріп, өмірге енгізгенде ғана өзге қарсыластарымен еркін бәсекелесе алмақ. Әйтпесе, қол жеткізген табыстарға тоқмейілсіп қалу отандық журналистиканың болашағын бұлыңғыр ететіні сөзсіз.

	Түптеп келгенде, жастарды жаһанданудың жалды толқынында есеңгіретпей, бойларына қазақы патриотизмді сіңіру деңгейі ең әуелі отандық бұқаралық ақпарат құралдары атқарған қызметтің мазмұнды сапасымен өлшенбек. Өйткені қазіргі заманда ақпараттық қауіпсіздікті қорғау мемлекеттік қауіпсіздікті қорғаумен тең екені әмбеге аян.

	Әңгіменің әлқиссасын ұлы мәртебелі тарих тақырыбына ойыстырсақ. Елбасы Нұрсұлтан Назарбаев «егер біз мемлекет боп тұрғымыз келсе, өзіміздің мемлекеттігімізді ұзақ уақытқа меңзеп құрғымыз келсе, онда халықтың руханиятының бастауларын ұмытпауымыз керек», деген сөзі көпшіліктің есінде. Әлбетте, халықтың руханиятының бастауы – ұлттық тарих.

	Бүгіндері еліміздің бұқаралық ақпарат құралдарында ең көп талқыланып жатқан тақырыптардың бірі ұлттық тарихты зерделеу мәселесі. Соңғы екі ай ішінде республикалық басылымдар беттерінде 250-ге жуық мақала, интернет ресурстарында 500-ден астам осы тақырыптағы материал орналастырылды. Алпыс күнге аз нәтиже емес. Әлбетте, бұл Мемлекеттік хатшы Марат Тәжиннің маусым айында республика тарихшыларымен өткізген келелі кеңесте жасаған мазмұнды баяндамасынан кейін туған тың серпілістің нәтижесі.

	Жарыққа шығып жатқан материалдарға көңіл аударсаңыз зиялы қауым, әсіресе тарихшы-ғалымдардың қалам сілтесінен өзгеше рухани сілкіністі аңғарасыз. Тіпті мақалалардың мазмұнына ден қойсаңыз, көпшілігі сағынышпен сарыла күткен бауырының аман-есен оралғанына сүйінші үлестіріп жатқандай сезінесіз. Орынды-ақ. Алайда, мақалалар екі ай бойы байыпты бастамаға қолдау тұрғысында жазыла беру керек пе? Немесе тарихшылар мен жазушылар арасында «тарихты кім, қалай жазу керек?», деген сыңайдағы келіспеушіліктермен «кестелене» бергенін қалайсыз ба? Пікірталастың болғаны әбден дұрыс. Бірақ ендігі мақалалар Мемлекеттік хатшы ұсынған жоталы жобаларды іс жүзіне асырудың нақты механизмдері төңірегінде, мейлінше тарихтың соны әдістемесіне қатысты жазылса құба-құп болар еді. Мемлекеттік хатшы сол баяндамасында:

	«Тарихшының міндеті – ұлттық тарихты қайдағы бір әмбебап заңдылықтардың қасаң қалыптарына салып жібермей, ұлттық тарихтың жанды, бөлекше ағзасының қалай дамитынын түсіну» екенін айтты. Олай болса, тарихшы-ғалымдар ұзақ жылдар ой сандығында сары майдай сақтап келген жаңа тұжырымдамалары мен әдістемелерін ақтарып жіберіп, «біздің тарих міне осындай тәртіппен өрілу керек» деген ғылыми негіздемелерін қалың жұртшылықтың талқысына неге салып жібермей отыр? «Ештен кеш жақсы» демекші, ұзаққа созылмай бұл тілектің де ернеуі толады деген үміттеміз.

	Енді негізгі тақырыпқа оралсақ. Сол алқалы жиында Мемлекеттік хатшы: «Тарихқа арқа сүйемесе болашақ бұлдыр. Планетада мән-мағына мен құндылықтардың мылтықсыз майданы күн сайын жүріп жатқан қазіргі күнде тарихи жадыны сақтап қалу – жалпы өзіңді-өзің сақтап қалудың жалғыз жолы», екенін қадап айтты. Ендеше әңгіме басында айтылған қазақы патриотизмнің басты іргетасы – ұлттық тарих болмақ.

	Патриотизм көне гректің «patris», Отан деген сөзінен шығып, Отанға деген сүйіспеншілікті білдіреді. Ал, Отанды оның терең тарихын білмей шынайы сүю мүмкін емес екені ақиқат. Дәлірек айтсақ, Отан дегеніміз бүгінгі өмір сүріп жатқан еліңнің нақты көрінісі ғана емес, оның өткені, өрелі жолы, ерлік шежіресі екенін ұғынуымыз керек. Бір ғұлама «тарихқа қырын қарау арқылы халық жадынан айырылады, ал жадынан айырылған халық өмір сүруін тоқтатады», деген екен. Сол себепті, тарих пен патриотизм егіз ұғымдар. Ата-бабаның асыл мұраты мен асқақ арманын біліп, сезініп, мақтан тұтып, бойына барынша сіңіріп өскен өреннің ертеңгі күні мемлекеттің болашағын баянды етуге перзенттік жүрекпен аянбай еңбек ететініне сенімді болуға тиіспіз.

	Егер керісінше, өскелең жасқа оның бабаларын оңбаған, ал өзін өмірде жолы болмаған сормаңдай деп ұдайы айта берсе, ондай адам елдің ертеңін ойламақ түгілі, өзінің қарақан басын алып жүретін қауқары да қалмайтыны түсінікті. Оқушы кезіміздегі кейбір сәттер ойға оралады. Кезінде жоғары жақтың нұсқауымен айтылатын «қазақтардың 2 пайызы ғана сауатты болды, 98 пайызы мал соңында жүрген «малғұн» болды» деген «тарихи дерекке» жігеріміз жасып, өзіңді жабайылау сезініп, бала жүрекпен еңсеміз езілетін еді. Сабаққа салғырттау қарайтын достарымызда «аталарымыз оқымаса да өліп қалмаған екен ғой. Біз де оқымай-ақ қойсақ болады екен» деген жаңсақ пікір қалыптасатын. Міне, тарихтың өңін айналдырып санаға сіңірудің қарабайыр мысалдарының бірі осы.

	Біз кәсіби тарихшы емеспіз. Бірақ, жалпы оқырман ретінде ой айтсақ, осы байыпты бағдарламаны іске асыру барысында ғалымдарымыз бен зерттеушілеріміз мына бір түйткілді мәселеге жете назар аударса деген ойдамыз. Атап айтсақ, айтулы тарихи оқиғалар кезеңі мен халықтық тұлғалардың туған жылына қатысты даталарды нақтылап, олардың жүйелі хронологиясын түзудің ортақ ғылыми ережесін белгілейтін уақыт жетті. Өйткені біраздан бері белгілі бір тарихи оқиғалардың датасы әр әдебиетте әрқалай жазылып, сананы сан саққа бөліп, елді шатастыра бастады. Мәселен, Қазақ хандығы құрылған мерзім 1465 немесе 1466 жылдар деп екі түрлі жазылып келеді. Абылай ханның туған жылының 1711 немесе 1713 деген екі нұсқасы бар. Сол екіұштылықтың салдарынан даңқты тұлғаның 280, 290 жылдық мерейтойлары 1711 жылмен есептеліп атап өтілсе, биылғы 300 жылдығы 1713 жылмен сәйкестендіріліп тойланғалы отыр. Айта берсе мысал көп. Мәселен, жазушы Бексұлтан Нұржекеұлы жақында баспасөзге шыққан ұлттық тарихты қаузаған мақаласында: «Райымбек батыр төңірегінде де түгелденбеген әңгіме көп. Соның бірі – батырдың туған жылы. 1705-жылы туды деген деректі жақтаушылар оның 300 жылдығын ақыры 25 жыл ерте тойлатты», деген пікір айтады. Сондықтан да тарихи даталар бойынша мамандар мұрағаттық деректер мен түрлі археологиялық, антропологиялық зерттеулердің нәтижелерін салыстыра, сараптай отырып, мемлекеттік деңгейде нақты бір тоқтамға келу қажет деп есептейміз.

	Қалай десек те, келелі іске кең дария жол ашылды. Біз өз кезегімізде білмейтін іске білек сыбанып, елден естіп алған теориясымақтарымызды баспасөз бетіне жөнсіз тықпалап, артық-ауыс ақыл айтудан аулақпыз. Ұлттық тарихты жаңаша зерделеу ісі тереңнен қауға тартатын қабырғалы ғалымдардың үлесіне тиді. Енді мемлекеттің негізін құраушы қазақ ұлты этногенезінің мыңдаған жылдық даму шежіресі осы тарихшыларымыздың білім-білігі, таным-түйсігі арқылы таразыланбақ. Түптеп келгенде, дала төсін ат тұяғымен дүбірлеткен даңқты бабалардың біз әлі естімеген ерліктерін мақтан тұтып, жұмыр жердің бетіндегі қазақ топырағындай жұмақ мекен жоқ екенін жан-жүрегімізбен сезінетін боламыз.





ИПОТЕКА: аңыз бен ақиқат




	Жиренше шешеннің ханның салтанатты сарайынан сая іздемей, жапандағы жарты лашығынан жан рахатының табу астарында терең әлеуметтік мазмұн жатыр. Қоғам барда отбасының болатыны, отбасы барда баспана қажеттілігі туындайтыны туралы қарапайым өмір қағидасы қай заманда да өзінің өзектілігін жойған емес. Тек бағзыдан бері күн тәртібінен түспеген баспана проблемасы әр қоғамда әрқалай шешіліп келді. Қазақтың киелі киіз туырлықты тұрмысы біз қозғағалы отырған тақырыппен тамырласқанымен де, ойымыз тым орағытылып кететіндіктен әңгімені беріден бастасақ. Кеңестер тұсындағы кезекпен тегін берілетін пәтер “керемет сый” саналғанымен, аға-апаларымыздың орта жасқа дейін отбасын сүйрелеп пәтерден-пәтер жалдап жүретін пәруана тірлігі әлі естен шыға қойған жоқ. Тіпті Қазақстан Компартиясының бірінші хатшысы болған, “желтоқсан жендеті” Г. Колбиннің қазақстандықтарды тұрғын үймен толық қамтамасыз етуге бағытталған “Тұрғын үй-91” бағдарламасы қиял күйінде кеңістікте қалқып қалса, М.Горбачевтың КСРО-дағы барлық отбасы 2000 жылды жеке пәтерінде қарсы алады деген ұранпаз уәдесі ұмытылып та кетті. Социалистік қоғам баспананы басыбайлы ақы-пұлсыз берді десек де, пәтер иесі оны еті сылынғанға дейін еткен еңбегі мен өтеді. Ал ауадан басқаның бәрі сатылады дейтін капиталистік қоғам салтын санамызға сыйдырмай өскендікпен көбіміз тегін үйден үмітімізді дәл бүгінге дейін жоғалтпай келдік.

	Алғашында аумал-саумал келіп, қазір қаһарына шын мінген нарық қаған “тегін нанның тек тышқан қақпанында ғана болатынын” бәрімізге толық түсіндіріп берді. Жиренше бабамыздың аяғын сыртқа көсілтіп тастап жататын “өз үйім, кең сарайдай боз үйімді” өкіметтің емес, тек өзіңнің “өгіз қара күшіңмен” ғана ала алатын заманның туғанын енді-енді мойындап келеміз. Еліміздегі тәуелсіздіктен кейінгі тұрғын үй мәселесі “жабайы коммерциядан” бүртік жарған бүгінгі бүтінделген бизнес сияқты осы уақытқа дейін нарық айдынында бей-берекет, стихиялы жағдайда жүзіп, енді ғана экономикалық механизмдері жүйеленген секторға айналды. Соған сәйкес әуелгіде тұрғын үй бағасы да республика халқының әлеуметтік қабілетінің деңгейіне сәйкес табиғи жағдайда реттеліп отырды. Бірақ экономиканың осы маңызды сегменттерінің бірі мүлдем тізгінсіз кетті деу асырып айтқандық болар еді.

	1993 жылы Мемлекет басшысы еліміздегі жаңа тұрғын үй саясаты жөніндегі Жарлыққа қол қойып, оны жүзеге асырудың тетіктері құрылған болатын. Осы құнды құжат бізді бұдан бұрын еш жерде естіп-білмеген “ипотека” сөзімен құлақтандырды (Ипотека дегеніміз қарапайым тілмен айтқанда қарыз ақшаға үй сатып алу екенін енді ғана түсіне бастадық қой). Аталмыш Жарлықта еліміздегі тұрғын үй саласы бойынша қалыптасқан проблемаларды оңтайлы шешудің жолдары жан-жақты қарастырылғанымен тоқсан үштегі экономикалық тоқырау ипотекалық жүйені жүзеге асыруға еш мүмкіндік бермеді. Мамандар ипотеканың бірінші кезеңінің нәтижесіз аяқталуын тұрғын үй құрылысына қажетті айналым қаржысының қандай жолмен өндірілетіндігі дәл айқындалмағанынан дейді. Мемлекет, банктер және коммерциялық құрылыс компаниялары арасындағы ипотеканың құлағын қайсысы ұстайды деген мәселенің туындауы тәжірибенің белсенділігін төмендетті. Әуел баста басымдық құрылыс компанияларына берілгенімен, несиелік қорды қолында ұстап отырған банктер көрпені өзіне қарай көп тартуға талпынды. Соңынан сала жұмысын үйлестіруші мемлекеттік орган Құрылыс министрлігінің таратылуы, банктердің дербес шешімдер қабылдауға қауқарсыздығы ипотеканың алғашқы тәжірибесін апатқа алып келді. Мұндай ары тарт та-бері тарт алауыздықтың тууына ең бастысы әркімнің міндеті мен жауапкершілігін жіктеп-жіліктейтін заңнамалық құжаттың болмауынан еді.

	Бұл олқылықтың орны араға жеті жыл салып толтырылды. 2000 жылғы желтоқсанда күшіне енген “Қазақстан Республикасындағы тұрғын үй құрылысы жинақтамалары туралы” Заң осы сала саясатындағы сеңнің қозғалуына септігін тигізді. Аталмыш мемлекеттік құжаттың арқасында осыдан екі жыл бұрын елімізде енгізілген тұрғын үй ипотекалық несиелеу жүйесі АҚШ және Малайзия елдері тәжірибесі негізінде әзірленді. Қос деңгейлі жоба бірінші ипотекалық несиелеумен тікелей айналысатын банктер мен банктік емес ұйымдар арқылы жүзеге асырылса, ал екінші ипотекалық несие берушілер ұсынатын талаптар мен кепілдік құқықтарды сатып алу арқылы қызмет көрсететін қайта қаржыландыру ұйымдары болып табылады. Бұндай ұйым функциясын қазір “Қазақстан ипотекалық компаниясы” ЖАҚ атқарып келеді. Ұйым жарғысында көрсетілгендей акционерлік қоғамның міндеті республикамыздағы тұрғын үй рыногына бюджеттен тыс қаржы тарту және ипотекалық несие жүйесін енгізу болып табылады. Осыған сәйкес компания ішкі рынокта ипотекалық облигациялар шығарылымдарын орналастыру арқылы салаға инвестиция құюмен айналысып келеді.

	Ипотекалық жүйе тұрғын үйді сатып алуда бірден санап бере салатын қаражаты болмаса да несие қайтаруға қабілетті орташа табысы бар отбасылардың мүддесіне оң жауап берді. Осы тақырыпты зерттеу барысында Жанахмет деген әріптесімнің Астанадан ипотека арқылы пәтер сатып алғанын естіп, арнайы жолықтым. Жанахмет былтыр осы жүйе арқылы Астананың шеткерілеу аудандарының бірінен бір бөлмелік пәтер сатып алыпты. Баспананың жалпы бағасының 30 пайызын, яғни 4000-нан астам АҚШ долларын алғашқы сома түрінде банкке салған. Енді банкпен жасасқан келісім-шарт бойынша ол енді сегіз жыл бойы ай сайын тұрақты түрде 250 АҚШ долларын төлеп тұруға міндетті. Бұл ұлттық валютаға шаққанда 37 мың теңге. Сонда орташа табысты отбасыны Жанахметтің жағдайымен таразыласақ, онда әр үйге ай сайын шамамен алғанда 60-70 мың теңге кіріс кіріп тұруы тиіс. Ол қазіргі өмір салтымен сәйкес келеді ме? Қазіргі нақты жағдайды баяндағанымызда қарапайым мемлекеттік қызметкер мен өнер саласындағы адамның айлық жалақысы 10-12 мың теңге шамасында екенін ескерсек, олардың бұндай жолмен пәтер алуға талпынуы айға қол созғанмен тең болмақ. Статистикалық мәліметтерге жүгінсек, қазір республикамызда орташа есеппен 1,3-1,4 миллион адам тұрғын үй мұқтаждығын тартуда. Мұның басым бөлігі табысы орташадан төмен адамдар десек ипотеканың барлығы бірдей икеміне қарай илей беретін қамыр емес екендігін сезе беруге болады. Әлемдік тәжірибе көрсеткендей ипотека ешбір елде тұрғын үй проблемасын толықтай шешіп берген емес. Сондықтан жаңа бағдарлама ел тұрғындарының баспана ауыртпалығына байланысты созылып кеткен проблемаларды аз уақытта аяқтап тастайды деу алаңғасарлық болар еді.

	Ипотека қазіргі өлшемде отбасылық бюджеті 60 мың теңге шамасын құрайтын қоғамның “орташа табысына” орайластырып әзірленген “мәзір”. Мұндай қаражат таба алатындар қатары көбейген сайын ол жалпыхалықтық сипатқа ие болып, қимылы ширатыла түспек. Сондықтан да банктер үшін байлығы асып-тасқан аз шоғырлы бақуаттылардан гөрі осындай орта буын отбасылардың көбірек тартылуына мүдделі. Осы орайда банк саласы мамандығының мынандай қызықты мысалын кездестірдім. Айталық, сізге 15000 кг-дық бағананы жерге қағу керек болды. Жалаңаш қолмен әрекет ету бос әурешілік болатындықтан, сізге 200 кг-дық балға қажет. Егер осы балғаны дұрыс ұстап, пәрменмен сілтей алатын сіздің күшіңіз болса алып қада қағылды дей беріңіз. Бұл жерде 15000 кг-дық бағана осындай сомадағы пәтер болса, 200 кг-дық балға сәйкес көлемдегі ай сайын төленетін ипотекалық несие екенін түсініп отырған боларсыздар. Балғаны ұстап тұрар күшің жеткіліксіз бе, әлсіздігіңді басқадан іздеме. Туралап айтқанда табысты көп табудың жолын тап.

	Кейінгі кезде телеарналарда бірқатар банктердің аз пайызбен ұзақ мерзімге ипотека беретіндігі туралы жарнамалары көбейді. Бұл банктер үшін тұрғын үй несиелік жобасы әжептәуір табыс көзіне айналып келе жатыр деген сөз. Осы орайда банк мамандары ел ішіндегі қаржы институттары арасында ипотеканың несиелік ставкасын төмендетпеу туралы қағазсыз келісім бар деген қауесеттің шындыққа жанаспайтынын айтады.

	Әр банк бәсекелестік жағдайында жұмыс істеп, өз қалтасы үшін қарбаласта болатындықтан мұндай операцияларда ақпарат алмасу мүмкін емес деген тоқтам жасайды. Байқасаңыздар уақыт өткен сайын ипотекалық несиенің банктік ставкалары төмендеп келеді. Мәселен, 2001 жылы ипотека бес жыл мерзімге ғана беріліп, жылдық үстеме төлемі 20-дан 24 пайызға дейін болса, 2002 жылы төлеу мерзімі 10 жылға дейін ұзартылып, пайыздық ставка 19-дан 16-ға дейін төмендеді. Ал биылғы жылдан бастап 15 жылға 12,5 пайызбен несие алуға мүмкіндіктері берілуде. Осы істің басы-қасында жүргендер егерде құнды қағаздар рыногына ипотекалық облигацияларды орналастыруда банктердің мүмкіндіктерін кеңейтіп, ипотекалық несиелеу жүйесін инвестициялауға дайын шетелдік қаржы институттарын молынан тартқан жағдайда пайыздық ставкаларды 8-10 пайызға дейін түсіруге болатынын жасырмайды. Бірақ, мұндай төмен ставка көптеген банктердің ипотекалық портфельдері 6-7 млрд. теңгеге жеткенде ғана мүмкін болмақ.

	Ал енді пайыздық ставканың төмендеуі баспана сатып алушылар үшін қандай көмек болмақ? Ипотеканың ырғықтылығын арттыруда ықпал ете алады ма? Арифметикаға жүгінейік. Айталық, сіз 12,5 пайыздық ставкамен 15 жылға 1,5 миллион теңге ипотекалық несие алыңыз делік. Оның ай сайынғы міндетті төлемі 18 847 теңге болса, банк тарапынан талап етілетін отбасылық кіріс көлемі 55 461 теңгені құрамақ. Енді осыны төмендетілген 11 пайыздық ставкамен есептеп көрейік. Бұл жерде енді міндетті төлем 17 048 теңгеге азайып, талаптағы отбасылық кіріс 55 144 теңге болмақ. Қарап отырсаңыздар екеуінің арасындағы айырмашылық 1 439 теңгені ғана құрап отыр. Бұл отбасылық бюджетке азын-аулақ сеп болса да, тұтастай алғанда ипотеканың тынысын кеңейтіп, оны пайдаланушылар шеңберін кеңейтуге керемет кепілдеме болмақ емес. Бұған қоса несиелік жоба негізінен жүзеге асырылып жатқан Астана мен Алматы қалаларында баспана бағасының күрт шарықтап кетуі ипотеканың ілгері басуына қолбайлау болуы мүмкін. Десек те қос шаһардағы пәтер бағасының “ғарыштық бағанаға” дейін өсуіне тұрғын үй несиесінің оңды-солды беріле бастауы себеп болып отыр деген де болжам айтушылар бар.

	Қаржыгерлер бұндай болжамды жоққа шығарады. Осыған байланысты келтірілген деректерге тоқталсақ, былтырғы жылы Алматы қаласындағы жылжымайтын мүлік жөніндегі орталықтың мәліметінше 28 000 үй сату-сатып алу келісімдері жасалып, ай сайын 250-300 ипотекалық несие беріліп отырған. Яғни, бұдан оңтүстік астанада сатылған үйлердегі ипотеканың үлесі 13 пайызды ғана құрап отыр, қалған келісімдер (87 пайыз) төлемі төс қалтадан төленген болып шығады. Онда бағаның өсуінің басқа да себептерін іздестіріп көрейік. Экономикалық тілмен айтқанда сұраныс пен ұсыныс арасында айырмашылықтың пайда болуы тауар бағасының өсуіне әсер етеді десек, еліміздің жылжымайтын мүлік рыногындағы ұсыныс – сатылатын пәтерлердің, сұраныс-сатып алатын адамдардың саны мен есептелінбек. Соған сәйкес қазір Астана мен Алматыға ағылып келіп жатқан кәсіп іздеушілер мен бизнесін өркендетушілердің санымен салыстырғанда сатылатын немесе салынатын үйдің көлемі әлдеқайда аз болып шығатынына көз жеткізуге болады. Мысалы, Астана қаласының халқы бар-жоғы 5 жыл көлемінде бірден 1,5 есеге артып кетсе, Алматыға жыл сайын 22 000 адам қоныстанады екен. Сондай-ақ сұраныстың артуын мұндағы демографиялық өсіммен қатар тұрғындар арасында дөңгеленген табысы барлардың көбейіп келе жатқанымен түсіндіруге де болады. Бұл ойды түйіндесек, баспананың қымбаттауы банктер мүддесіне жауап бермейді.

	Еліміздегі тұрғын үй саясатын жетілдіруде мемлекеттік қолдау аз болып жатқан жоқ. Оған биылғы жылдан бастап ипотеканың сыртында тұрғын үй жинақтау жүйесінің құрылуын атауға болады. Бұл жобаның ипотекалық несиеге қарағанда қарға адым айырмашылығы бар. Жинақтау жүйесі ипотеканың асулы белдерінен өтуде “белі де, белбеуі де” шыдамайтындар үшін шын көмек болып көрініп отыр.

	Ағайынға аз-кем мағлұмат. Аталмыш жүйе жамбасыңызға жайлы тиетініне сенімді болсаңыз “Тұрғын үй жинақтау банкіне” кем дегенде 3 жыл мерзім аралығында өзіңіз шамаңызға қарай белгілеген несиенің 50 пайызын ай сайын құйып отыруыңыз керек. Тараптық келісім шартта одан да ұзақ мерзімдерге соза беруге мүмкіндігіңіз бар. Тағы бір ескертер жәйт, сіз банкке салуға тиісті несиенің 50 пайызын 3 жылдан ертерек жинап, өткізіп қойсаңыз да тұтастай соманы бәрібір алдын-ала түзілген кесте бойынша кем дегенде 3 жылдан кейін аласыз. Жаңа жүйе Германиялық үлгінің көшірмесі болып табылады. Экономикалық тұрақтылыққа бейімделген немістер көздеген мақсаттарына қарай асықпай жылжуды өмір салттарының бір бөлшегіне айналдырғандықтан жинақтау жүйесі осы елде тиімділігін жан-жақты дәлелденген. Бізде ше? Тағы да есептеп көрелік. Сізге 10 мың АҚШ доллары қажет делік. Елу пайыздық тиісті төлемді төлеуде сіз өз шамаңызды есептей отырып ай сайын 5 мың теңгеден төлеп тұруға келісім жасастыңыз. Сіз мұндай жүріспен 10 000 долларлық несиеңізді 22 жылдан кейін ала алатын боласыз. Ал 50 пайыздық межені 3 жылда аяқтағыңыз келсе онда әр ай сайын 38 мың теңгеңізді сайлап отырыңыз. Бұл аз ба, көп пе оны өзіңіз ойша таразылай беріңіз. Енді жинақтаманың тиімді тұстарына тоқталсақ. Мысалы, сіз аталмыш банкке ай сайын 10 мың теңге аударып тұрдыңыз делік. Бес жылдан кейін сіз 600 мың теңге жинадыңыз. Оған енді банк тарапынан қосылатын 3 пайыздық үстеме төлемді қосыңыз. Бұл бір. Енді жинақталған қаражат көлеміне қосылатын 20 пайыздық мемлекеттік сыйақыны тағы еселеңіз.

	Нәтижесінде 900 000 теңге шығады. Сіз енді оған қосылатын 50 пайыздық несие арқылы 1 800 000 теңгеге, яғни қазіргі бағам бойынша 12000 АҚШ долларына қос қолды ысқылап пәтер іздей беруіңізге болады. Бірақ бұндай несие белгілі бір мерзімдерді артқа тастап алынатындықтан адамдардың төзімділігін сынайтын құрал іспетті. Тағы бір басын қылтаңдатып тұрған проблемалардың бірі баспана бағасы жыл өткен сайын қымбаттап жатқан заманда сіз тасбақа жүріспен «бауыры жазылған» бағаны қуып жетуіңіз неғайбыл. Бұдан кейінгі күмәнданатын жәйт елімізде (Алла сақтасын) күшті инфляция бола қалған жағдайда сіздің жинақтаған ақшаңызды индексациялаудың қарастырылмағандығы. Яғни, теңгенің құны күрт құлдырап кеткен жағдайда сіз пәтер емес, су жаңа компьютер сатып алатын несиеге қол жеткізуіңіз мүмкін.

	Тұрғын үй жинақтау жүйесінің әлеуметке тигізетін пайдасы немесе зияны 4-5 жылдан кейін ғана белгілі болатындықтан, бұл ойларды бопса емес, болжам деп түсінгендеріңіз жөн. Ал қозғап отырған тақырыпта жүйенің қолайсыз деген тұстарына көбірек тоқталып кетіп жатсақ, ол әрбір отандасымыздың осындай шешімге келерде шама-шарқын мейлінше жете таразылап, алды-артын түгел ойластырып алса деген абзал ойымыз. Астана қаласында 1 қазаннан бастап ашылған “Тұрғын үй жинақтау банкінің” тұрғындармен келісімдер жасасу өкілдігіне күніне 15-20 қоңырау шалынғанымен, әзірге 16 ғана келісім шарттың бекітілуі астаналықтардың әлі де әліптің артын бағып отырғанын байқауға болады.

	Ойымызды түйіндер тұста жақында Үкімет басшысы Д. Ахметовтың қаржы, экономика және бюджеттік жоспарлау министрліктері ұсынған мемлекеттік жеңілдетілген несиелеу жолдарының қос жобасын мақұлдағанын атап өтпекпіз. Премьер-министр банк жүйесі және жергілікті атқарушы органдары тарапынан қаржыландыруға негізделген екі жобаға қосымша ауылдық жерлердегі табысы аз тұрғындар үшін де тиімді жүйені енгізуді тапсырды. Бұдан еліміздегі тұрғын үй несиесі жүйесі уақыт өткен сайын жетілдіріліп, қазақстандықтардың төлем қабілетіне сәйкестендіру жүйеленіп келе жатқанын, ең бастысы ауылдарда да баспана проблемасын несие арқылы шешу қолға алынуын жақсылықтың нышаны деп есептегеніміз дұрыс.



	«Егемен Қазақстан» 10 қаңтар 2004 ж.





ИННОВАЦИЯ


	Оның еліміз экономикасы үшін маңызы қандай?




	Жаңалық – жаратқанның сыйы. Адам адам болғалы жаңалық табудан әсте жаңылған емес. Адамзаттың Айға аяқ басып, жерді жеті айналуы арасында жеткен толайым жаңалықтар “топтамасы” ақыл иесінің бірде төрткүл дүниеге төрелік етсем деген ұшқары ойымен ұштасып, енді бірде өселең ұрпақ өмірін жеңілдетсем деген ізгілік ниетімен қабысып жатады. Қалай десек те, ізденіс пен жаңалық дөңгеленген дүние тіршілігінің бойында айналған қанмен тең. Қан айналымы тоқтаса, қаңсыған күбідей тіршілік те суалмақ. Ыбырай Алтынсарин сөзімен айтсақ, “Адамды құстай ұшырып, отынсыз тамақ пісіріп, сусыздан сусын ішірген” адамзаттың интеллектуалдық мүмкіндігінің шексіздігі осы ғасырда одан сайын айқындала түсуде. Сондықтан да XXI жүзжылдық ғаламдық инновацияның өркендеу ғасырына айналатындығын қазірден-ақ ұғындыруда.

	Кейінгі кездері құлаққа сіңісті бола бастаған “тегі бөлек” инновация термині өзінің қолданыс аясын кеңейтумен қатар, өндірістің ажырағысыз “атрибутына” айналып келеді. Сондықтан да әңгімені әуелі инновация деген не сұрағына жауап беруден бастасақ.

	“Инновация” ағылшын тілінен аударғанда жаңалық енгізу, жаңашылдық деген ұғымды білдіреді. Яғни, жаңа өндірістік процесті, өнімді немесе қызметті игеру, қазіргі тілмен түсіндіргенде жаңалықты инвестициялау дегенге саяды. Ал тамыры тереңде жатқан термин латын тілінде жаңару, өзгеру сөздерімен баламаланып, бұдан бұрын болмаған жаңалық, қоғамдық қажеттіліктерді қанағаттандырудың жаңа әдісі деген түсініктерді береді.

	Қазіргі уақытта әлемдік ғылыми-техникалық прогресті инновациялық қызметтің интеллектуалдық өнімсіз елестету мүмкін емес екендігіне байланысты бұл саланың өзіндік ғылыми жүйесі негізделуде. Осыған орай аталмыш сала қызметін жіктеуші ғалымдар “инновация – жаңа техника мен технологияға салынған капиталдан алынған материалдық игілік, қызмет көрсету, басқару және тағы басқа да жүйелер бойынша еңбек өндірісін ұйымдастырудың жаңа формалары” деген анықтама береді. Яғни, осы сипаттамаларды жинақтай келе инновацияның өтімділігі жоғары жаңа өнім ойлап табу екенін түсінуге болады. Бұл тұрғыда алғанда ашылған жаңалықтың барлығы инновацияға жатпайтынын айтып өткен жөн. Атап айтқанда, іргелі міндеттерді атқаруға негізделген, яғни осыған дейін белгісіз болып келген табиғат құбылыстарын ашу сияқты жаңалықтар ешқандай материалдық игіліктерді тарту етпейтіндіктен де ол ғылыми ізденістердің жемісі ретінде ғана есептелінеді.

	Қазіргі әлемдік экономикада инновацияның алар орны орасан. Инновациялық тәжірибені өндіріске қолданбастан бәсекеге қабілетті өнім алу мүмкін еместігін дамыған елдер ертерек түсініп, бар күшті осы салаға жұмсауда. Осыған байланысты нарықтық экономика кезеңіндегі бәсекелестік күресте инновация өнімінің өзіндік құнын азайту, инвестициялар ағынын арттыру, өнім өндірушінің имиджін қалыптастыру және жаңа рыноктарды, оның ішінде сыртқы рыноктарды бағындырудағы аса тиімді әрі таптырмас құралға айналуда.

	Оқымыстылар инновацияны технологиялық сипаттарына байланысты өнімдік және процестік деп екіге бөледі. Өнімдік инновациялар жаңа материалдар мен жартылай фабрикаттарды пайдалана отырып жаңа өнім алуға негізделсе, процестік инновациялар өндірісті және технологиялар арқылы ұйымдастырудың тәсілдері болып табылады. Сонымен бірге, өнімнің маңыздылығы мен қызмет ету аясына қарай әлемдік салалар үшін, елішілік салалар үшін белгілі бір кәсіпорын үшін инновациялар деп жіктейді.

	Енді технологиялық процесті немесе кәсіпорын шығаратын өнімнің жаңаша өзгертілген түрлерін инновация деуге бола ма деген сұраққа жауап берер болсақ, бастапқыда айтқанымыздай, аталған саланың басты сипаты ғылыми-техникалық ізденістердің нәтижесі болып табылатындықтан да өнім түрінің, формасының өзгеруі сияқты жаңашылдықтар инновацияға жатқызылмайды. Өйткені, өнім ішінара өзгерістерге ұшырағанымен ол өндірісте бұрын болмаған жаңалық емес. Жалпы инновациялық жаңалықтар 1992 жылы Осло қаласында қабылданған шешім бойынша оның технологиялық сипаттары мен нарықтық ұстанымдарын айқындайтын халықаралық стандарттарына сәйкес келу керек.

	Инновацияның дамуына қозғаушы тетік – бірінші кезекте нарықтық бәсекелестік болып табылады. Нарық жағдайында өнім өндірушілер немесе қызмет көрсетушілер әрдайым өндірістік дағдарысты болдырмаудың жолы мен тауарын өткізетін жаңа рыноктарды іздестірумен болады. Сондықтан, инновацияны бірінші болып тиімді игерген кәсіпорындар өз бәсекелестері алдында басымдыққа ие болады. Бүгінгідей жаңа өнім түрлері өсіп, тұтынушы талғамы артып отырған уақытта әсіресе шағын кәсіпорындардың икемділік қабілеттерін күшейту аса қажет екенін көрсетіп отыр. Әлемдік тәжірибе бойынша мұндай шағын шабақтар “қайраңда қалып қоймаулары үшін түрлі саладағы жаңа өнімдермен жаңа технологияларды” шығарудың алдыңғы сапында жүреді екен.

	Инновацияны зерттеушілер жаңа өнімді өмірге әкелу процесін жеті элементпен жіктейді. Ол инновациялық идеяның тууынан бастап, оны өткізу рыногын анықтау, өнімді шығару, сату болып жалғаса береді. Соның ішінде әуелі жаңа тауарды аз көлемде шығарып, оны жарнамалау, сауда процесін ұйымдастыру арқылы оның өміршеңдігін немесе өмір сүру жасын анықтау болады. Бұл орайда инновациялық өнімді нарықтық жағдайда өткізу көлемін арттыру, сұранысын молайтуда тауар бағасын төмендету, тұтынушыға қосымша сыйлықтар ұсыну сияқты қосымша тәсілдерді қолданудың артықтық етпейтінін айтады. Сонымен бірге белгілі бір мерзімді аяқтап, өзін-өзі өтеген инновация мүлдем ескіріп кетпеу үшін оны келесі аймаққа немесе басқа рынокқа көшіру қажеттігін ескертеді.

	Нарықтық экономикада инновациялық идеяларды жүзеге асыру процесінің ұзақ мерзімге созылып кетуі оның құндылығын жоймақ. Өйткені, “ақшаинновация” ережесіне негізделген жүйеде тезірек табыс табу үшін басқа кәсіпорындар біраз уақыттан бері жүзеге асырылмай келе жатқан жобаға ұқсас нұсқаларды ойлап табу арқылы оның алдын алып кету оқиғалары аз кездеспейді.

	Қазақта “Ас жиямын десең – ыдысын тап” деген қарапайым да, қанатты сөз бар. Ендігі жерде тақырыпты Қазақстанда қолға алынып жатқан инновациялық қызметтер, яғни жаңа өнім өндіру барысына ойыстырсақ. Қазіргі уақытта елімізде бәсекеге қабілетті өнімдерді өндіруге негізделген жаңа ақпараттық технологияларды игеру, республикамыздың өнеркәсіп және ғылыми-техникадағы әлеуетін дамыту басты стратегиялық міндеттердің бірі болып отыр. Соған сәйкес өткен жылы республикамыздың индустриялы-инновациялық дамуының 2003-2015 жылдарға арналған стратегиясы қабылданды. Стратегияның мақсаты – шикізат бағытынан қол үзуге ықпал ететін экономика салаларын әртараптандыру жолымен елдің тұрақты дамуына қол жеткізу, ұзақ мерзімді жоспарда сервистік-технологиялық экономикаға өту үшін жағдай жасау болып табылады.

	Қазақстанның мұндай маңызды қадам жасауына әлемдегі экономикалық даму қарқыны да негіз болып отыр. Бір кіндіктен тараған адамзат баласының түптің-түбінде біте қайнасып, оқу-білімі ортақтасып, саудасы сапырылысып кететінін қазіргі жаһандану үрдісінің алғашқы адымдарынан-ақ аңғарамыз. Осы орайда Халықаралық валюта қоры, Дүниежүзілік банк, трансұлттық корпорациялар сияқты институттардың осыған дейін де әлемдік экономикада билік жүргізіп келуі Қазақстан сияқты дамушы елдерге тезірек инновациялық игіліктерді игеруге түрткі болуда. Өйткені, әлемдегі шеткері жатқан дамушы елдер шикізат жеткізуші қызметін атқарып, ал аталмыш институттардың құрылуына негіз қалаған орталықтағы іргелі мемлекеттердің оны өңдеп, оларға қайта сату үрдісі болашақта шикізатқа бағытталған мемлекеттердің әлемдік тауар рыноктарындағы жағдаяттарға тәуелді болып қалу қаупін тудыруда. Әлемдік тәжірибе көрсеткендей, шикізат қорына бай кейбір елдер осы сектор арқылы едәуір табысқа ие болады да, өнеркәсіптің жаңа салаларын дамытуға ынталанбайды. Алайда, шикізат қоры бір кездері сарқылатындықтан да тұрақты даму тұрғысынан алғанда шикізатты ел елеулі проблемалармен бетпе-бет келеді. Бастапқыда шикізаттық мемлекеттер саналатын Латын Америкасындағы Мексика және Бразилия елдері, Шығыс Азиядағы Оңтүстік Корея, Сингапур мемлекеттері инновациялық саясатты қолдану, яғни сервистік-технологиялық экономикаға өту арқылы өркендеуге қол жеткізуге болатынын дәлелдеп берді. Елбасы биылғы жылы Шығыс Азия елдеріне жасаған ресми сапарында осы елдердің тәжірибесін қабылдау Қазақстан үшін тиімді болатынын жеткізді.

	Индустриялық-инновациялық стратегияға сәйкес өңдеуші саланы дамытудың алғашқы қадамдары қолға алынды. Атап айтқанда, жоғары технологиялық және ғылыми өндірістерді құру жобаларын дамыту, оларды қаржыландыру, сырттан инвестиция тартуға негізделген Инвестициялық, Инновациялық қорлар, Даму банкі, Экспорттық несиелер мен инвестицияларды сақтандыру корпорациясы сияқты даму институттары құрылды. Даму банкі құрылғалы бері жалпы құны 400 млн. АҚШ доллары тұратын 35 инвестициялық жобалар мен экспорттық операцияларды жүзеге асыруға қатысты. Сонымен бірге, бүгінде аталмыш даму институттарына республикамыздың жеке кәсіпкерлік секторына халық тұтынатын тауар түрлері бойынша жүздеген жобалар келіп түсті. Алдағы жылдан бастап жаңа өнім түрі мен сапасына жасалған сараптамадан өткен жобалар қаржыландырыла бастамақ. Осы орайда отандық инновациялық жобалардың нарық айдынындағы бәсекелестікке төтеп беруі үшін қатаң талаптар қойылып, оларды мемлекеттен емес, даму институттары арқылы ғана инвестициялау қарастырылды. Қазақстандық мамандар мұндай шешімге 1979 жылы Филиппин үкіметінің елде жаңа мүмкіндіктерді туғызу ниетімен толық талданбаған “ірі индустриялық жобаларды” қаржыландыруда еш нәтиже шығара алмау тәжірибесі негізінде келді. Іргелі істерге Алматы қаласының маңындағы Алатау кентінде ақпараттық технологиялар саласында экспортқа бейімделген және импорт алмастырумен айналысатын “Ақпараттық технологиялар паркі” еркін экономикалық аймағы іске қосылуын атап өту керек. Болашақта Степногорда биотехникалық орталық, Курчатов қаласында ядролық технологиялар орталығы ашылмақ. Сонымен қатар, еліміздегі бәсекелестікке қабілетті салалар бойынша сараптамалық зерттеулер жүргізілуде. Оның ішінде әлемдік, өңірлік, рыноктарда бәсекелестікке төтеп беретін өнім түрлері іріктеліп алынбақ. Кәсіпорындардың инновациялық әлеуеттері талдануда. Қазақстандағы машина жасау, жеңіл, жиһаз, фармацевтика, қағаз және өнеркәсіптің басқа да бірқатар өңдеуші салаларын дамытуға соңғы үш жылда жыл сайын 68-ден 130 млн. АҚШ доллары, ал мұнай саласында 1773-тен 2300 млн. АҚШ доллары салынды. Ауылшаруашылық саласы бойынша астық, мақта, ет өнімдерін өңдеу, сыртқы рынокқа экспорттау кеңінен қолға алынбақ.

	Қазақстанда шығарылатын көмірсутегі шикізаты мен табиғи газдың түгелдей дерлік көлемінің өңделместен экспортқа шығарылуы өнеркәсіптің мұнай-химия саласын даму жағынан артта қалдырып келеді. Болашақта осы шикізат қуаттарын өңдейтін сырттан өнеркәсіп саласы өркендеп, оның дамуына сырттан инвестиция тарту үшін қолайлы жағдай туғызылмақ. Осыған байланысты 2004 жылдың 1 қаңтарынан бастап мұнай-химия саласында іске қосылған жаңа өндірістік нысандар 5 жылға дейін корпоративтік табыс салығынан босатылатын болады.

	Әлемдік талаптарға жауап беретін жаңа өнімдер шығаруда халықаралық стандарттарға көшу жүйесі қолға алынуда. Бүгінде елімізде 39 мың жаңа стандарттар тізбесі әзірленген. Ол алдағы жылдан бастап өңдеуші өнеркәсіп саласына кезең-кезеңімен енгізіле бастамақ. Мұның барлығы қазақстандық инновацияны өркендетуге жасалған алғашқы қадамдар.

	Тағы бір атап өтер жәйт, еліміздегі білім беру жүйесін жетілдіруде, инновациялық бағыт ерекше жағдайда жүзеге асырылмақ. Оның ішінде инновациялық бизнесті дамытуға қабілетті менеджерлер дайындау бірінші кезекке қойылмақ. Осы орайда жақында үкіметтегі жас мамандардан құрылған топ Қазақстан мен Германия мемлекеттері басшыларының екіжақты уағдаластықтарының арқасында өмірге келген “Шредер-Назарбаев” бағдарламасы бойынша Германиядағы ақпараттық технологиялар паркінде болып, осы елдің инновациялық жетістіктерінен тәжірибе жинақтап қайтқанын атап өткен жөн. Еліміздегі ғылыми-техникалық және инновациялық қызмет саласындағы мемлекеттік саясат бағыттары белгіленді. Аталмыш саясатты жүзеге асыруда келешекте мемлекеттің қатысуымен маманданған қорлар құрылып, онда жинақталған қаржыны инновациялық салаға тарту, инновациялық инфрақұрылымдар құру, кадрлар даярлау, авторлық құқықты, патенттер мен сауда белгілерін қорғау, отандық кәсіпорындардың үздік әлемдік тәжірибеге сәйкес сапа стандарттарына өту, халықаралық ұйымдар мен қаржы құрылымдарының гранттарын тарту көзделген. Таяуда Қазақстан халықтары Ассамблеясының

	Х сессиясында сөйлеген сөзінде Елбасы Нұрсұлтан Назарбаев “Биылғы жылы қолға алынған индустриялы-инновациялық саясат бойынша біз алдағы 12 жылда шикізаттық бағыттан толықтай өңдеуші салаға ауысамыз. Алайда, бұл аса күрделі процесс. Инновация дегеніміз жәй ғана зауыт салу емес, әлемдік, өңірлік, республикалық рыноктарда сұраныстарға ие, тұрақты табыс әкелетін өнімді шығаратын кәсіпорын құру” дей келе, даму стратегиясын жүзеге асыру арқылы еліміздегі еңбек өнімділігі келешекте 3 есеге өсетінін айтты. Қарапайым тілмен айтқанда, 2015 жылы қазақстандықтардың айлық табысы қазіргімен салыстырғанда 3 есеге дейін артады, деді Мемлекет басшысы. Ойымызды түйіндер тұста айтарымыз, дүниежүзілік экономикамен ықпалдастыққа тас-түйін дайындықпен жақындап келе жатқан Қазақстанның инновациялық әлеуетінің де мол екеніне ешкім шүбә келтіре қоймайды. Алла жазса, алдағы 10-15 жылда мұхит асып, айшылық алыс жерлерге барған отандасымыздың “Қазақстанда жасалған” деген тауармен табыса алатынын сеніммен айтқымыз келеді.



	«Егемен Қазақстан» 2 наурыз 2004 ж.





КҮН ШҰҒЫЛАСЫН қарсы алатын қақпа




	Бір адырдың астында аспан елі жатқан Достық шекара өткелі Қазақстанның таңғы нұрын бірінші болып қарсы алатын қақпасы.

	Кіндіктегі жалпақ жұрт қонысынан екі сағат бұрын осында құланиектенетін күннің күміс шұғыласы шапқан тұлпардың тұяғы тозып, ұшқан құстың қанаты талатын баябан даламыздың түкпір-түкпірін алма-кезек apaйғa малындыра бастайды. Бейнелеп алғанда да бұл бекет алдағы болашақта еліміздің күншығыс елдерімен сауда-экономикалық байланыстарының көкжиегіи кеңейтетін шұғылалы өткелі болмақ. Қазақстанның 2030 жылға белгілеген стратегиялық бағдарламасында және биылғы Қазақстан халқына Жолдауында Елбасы Нұрсұлтан Назарбаевтың Достық стансасын дамыту, оның өткізілім қабілетін 10 млн. тоннаға дейін жеткізу мәселесін астын сыза отырып, алға міндет етіп қоюы да өткелдің стратегиялық маңыздылығының аса жоғары екенін айқындап береді. Статистикалық мәліметтерге жүгінсек, 1991 жылы ашылған Трансазиялық темір жол магистралының жетекші саласы саналатын Достық өткелінің жыл сайынғы өткізім қабілеті арта отырып, 2000 жылы жүк тасымалының көлемі 4,3 млн. тоннаны құрады, бұл 1994 жылмен салыстырғанда тоғыз есеге артық. Ал былтырғы жылы тасымал көлемінің деңгейі 7,2 млн. тоннаға жетті.

	Қадым замандарда-ақ Қытай жібегін, Үнді асыл тастарын, Иранның күміс бұйымдарын, Афрасияб құмырасын теңселдірген ұлы керуен тізбектері дәл осы жерлер арқылы құрлықтарды жалғастырғаны белгілі. Өткен ғасыр ішінде Ұлы Жібек жолы бойы болат белбеу тартынғалы Еуропа мен Азия арасындағы теңіз тасымалын күрт өзгертіп, Париж бен Пекин аралығындағы сапарды үш есеге қысқартып, Тынық мұхиты арқылы бір ай жүретін алып контейнерлер мен жүктер Достық-Алашанькоу арқылы 12-14 күнде жеткізілетін болды.

	Өткелдің өткеніне көз жүгіртсек, Қытайдағы Шыңжан мен Қазақстанды қосатын темір жол салу жобасы жиырмасыншы жүз жылдықтың 50-60 жылдары қолға алына 6астаған екен. 1956 жылы келешегі мол болжам алып екі ел тарапынан да қуатталып, мамандар өзара кездесулер өткізеді. Сол кездесулер туралы газет беттерінде жазылған мақалаларда шекаралық стансаға ат қоюға келгенде екі жақ та тізе қоса ақылдасқаны айтылады. «Біз адамға достықтан артық қымбат не бар деп өз стансамызды Достық деп атадық; ал қытайлар достықты – юхао деп атайды, өздерінде юхао деген екі станса бар екен, жұрт шатасатын болады дeп, сол жердің негізгі тұрғындары ұйғырлардың тілінде достық, яғни Эрхорлили деп атады». Алайда кейінірек Кеңестер Одағы мен Қытай арасында орнаған саяси салқындық экономикалық тиімділігіне қарамай ғасырлар бойғы қан тамырдай бүлкілдеген ғажайып қатынасты кідіртіп келді. Қытаймен арадағы байланыс түзелген, яғни 1986 жылға дейін станса аңғарларында танктер орналасты. Достық өлі қала күйінде құлазып тұрды.

	Жылымық орнай бастаған 1988 жылы Қазақстан мен Қытай шекарасындағы Достық стансасында болат жолдың құрылысын жалғастыру үшін ақылдасуға Кеңес пен Қытай теміржолшылары бас қосты. Осы кездесуден кейін Қытай жағы Үрімжіден Достыққа дейін 460 шақырым жол тартуға кірісті. 1990 жылы қыркүйекте бірінші поезд жылжып, 1995 жылы толық пайдалануға берілді.

	1995 жылы Елбасы Нұрсұлтан Назарбаев Қытайға жасаған ресми сапары барысында Достық-Алашанькоу темір жол өткелдері арқылы жүк тасымалының көлемін арттыру туралы жасасқан келісімінен кейін өткелдің жаңаша өмірі басталған еді. Қазіргі уақытта Достық стансасында еліміздің 29 ұйымының өкілдері жұмыс істеуде. Ауа райы аса қатал өңірде теміржолшылар мен кеден, шекара, тағы басқа да салалардың өкілдері ел дәулетін еселеуге аз үлес қосып жатқан жоқ. Оларға жүкті өткелден өткізуден бастап, оның қауіпсіздігін сақтау, контрабандалық әрекеттердің жолын кесу сияқты аса жауапты міндеттер жүктелген. Табиғаты қатал деуіміз осындағы Жоңғар қақпасы бейне қорғансыз даланың үстіне жылдың 300 күнінде үзбей сұрапыл жел үрлейтін аэродинамикалық құбыр секілді. Егер дүлей жел шығыстан соқса қазақтар оны Сойқан деп, ал терістіктен соқса Ебінің желі деп атайды. Екеуінде де жел екпіні секундына 40-50 метрге жетеді. Ал жел екпіні секундына 15 метрден асса, кран қондырғысында жұмыс істеуге тыйым салынатынын айтып өткен жөн. Бүгінгі таңда станса тұрғындарының әлеуметтік жағдайын жақсарту жұмыстары кең түрде қолға алынуда. Оның ішінде «Қазақстан темір жолы» ҰК ЖАҚ аталған ұйымдармен бірлесіп тұрғын үйлер салу жобаларын жүзеге асыруда. Қарап отырсақ, мұнда 2002 жылға дейін 1960 жылдары іргесі қаланған 16 үйден бөлек тұрғын үй құрылысы мүлдем жүргізілмеген екен. Ал он жыл ішінде ортасы толып теміржолшылар отбасы баспана тапшылығын тартып келгені рас.

	– Біз ең әуелі елдің әлеуметтік жағдайына назар аударуымыз керек – деген еді алғаш рет өткел жағдайын өз көзімен көруге арнайы барған сапарында «Қазақстан темір жолы» ұлттық компаниясының президенті Ерлан Атамқұлов. Болашағынан зор үміт күттіріп отырған халықаралық шекара өткелінде қысы-жазы тынбай еңбек етіп келе жатқан отандастарымызды тұрғын үйсіз қалдырып, олардың балаларын, яғни осы өткелдің болашақ мамандарын тиісті білім, сапалы тәрбие беру мәселесінде олқылықтарға орын беруімізге еш негіз жоқ.

	Бүгінде Достық стансасындағы 700-ге жуық бала білім алатын мектеп ғимаратын кеңейту жұмыстары жүргізілуде. Осында Қазақ қатынас жолдары университетінің филиалы ашылып, жас теміржолшылардың өндірістен қол үзбей сырттай білім алуларына мүмкіндік алған. Сессия уақытында Алматыдан арнайы оқытушылар құрамы алдырылып келеді. Осындағы 15,5 мың кітап қоры бар кітапхана да жастардың игілігіне жұмсалуда. Ал әр жыл сайын теміржолшы күнінде табанды еңбегімен танылған мамандар марапатталып, оларға сыйлықтар табыс етіледі. Көптен түйіні тарқатылмай келе жатқан ауыз су проблемасын шешу мақсатында өткелден 12 шақырым қашықтықта жатқан суы таза Шындалы өзенінен құбыр тарту жұмыстары қолға алынған.

	Достық темір жол стансасы екі ел арасындағы сауданың алтын дәлізі ғана емес, Еуропа мен Азия елдерін жалғастырған экономикалық көпір. Өткелдің ашылуымен Еуропа мен Азия елдері арасындағы жол аралығының ұзындығы кеме қатынасымен салыстырғанда елу пайызға төмендеген. Маршрут Батыс Еуропа мен Қытайдың оңтүстік жағалауларын және Қазақстан, Ресей, Украина, Беларусь елдерінің өнеркәсіп және сауда орталықтарымен қосып келеді. Осы өткел арқылы Қытайға Еуропа мен Орталық Азия елдерінің тауарлары тасымалдануда. Былтырғы жылы Алматыда өткен Қазақстан мен ҚХР теміржолшыларының басқосуында Трансазиялық теміржол магистралының солтүстік дәлізін өркендету мәселелері талқыланып, онда Үкімет басшысы Даниал Ахметов 2006 жылы Достық стансасындағы жүк ағынының көлемін мемлекеттік құжатта межеленген 10 млн. тоннаға жеткізу жоспарланып отырғанын айтты. Ал келешекте күн шұғыласын қарсы алатын ел қақпасының тасымал күші осы күнгі Ресей мен Қытай арасындағы негізгі жүк тасымалын өткізіп отырған Забайкальск стансасының қуатынан екі есе артық болмақ.



	«Егемен Қазақстан» 4 маусым 2004 ж.





777-ші шақырымда түйіскен ТҮРКСІБ




	Кең-байтақ қазақ жерінде ғасырлар бойы толастамаған керуендер легін жиырмасыншы жүз жылдықтың басында темір жол алмастырды. Соның ішінде Ұлы Жібек жолының сүрлеуін жаңғыртқан Түрксіб темір жол желісінің маңызы отандық көлік жүйесінде елеулі болып қала бермек. Тарих беттерін қайта парақтар болсақ, әлемде бұдан бұрын дәл осындай аңызақ дала, асулы тауды тіліп өткен темір жол құрылысы жоқтың қасы екен. Сондықтан да небәрі екі жарым жылда салынып біткен әйгілі құрылыс адамдардың асқан төзімділігі мен қажымас қажыр-қайратының жарқын үлгісі ретінде ұрпақтар жадында сақтала бермек. Бір атап өтерлігі, аталмыш желі құрылысы кездейсоқтық па, жоқ әлде жобаны жасаушылар қазақ халқы үшін қасиетті саналатын сол санның киесіне жүгінді ме, әйтеуір қарама-қарсы бағыттағы Cемей мен Луговая стансаларынан тартылған екі жақты жолдың түйіскен тұсы дәл 777-ші шақырымға дөп келген. Сондықтан да темір жол тарихын зерттеушілер оны Гиннес рекордтар кітабынан орын алуға әбден лайық деп есептейді. Және ол тек қасиетті санға ғана қатысты емес екені рас. Аса ауыр климаттық жағдайда жүргізілген құрылыс кезінде жазғы аңызақ алпыс градусқа дейін көтерілсе, қыстың қыраулы суығы қырық градустан асып отырған. Табиғаттың тарпаң мінезімен арпалыса жүріп, адамдар төтенше жағдайлар кезінде де төзімділік танытқан.

	Естеліктер сыр шертеді. Осы құрылыста Іле өзені арқылы темір жол көпірін салу кезінде таудан еріген қар суы өзеннің арнасынан асып, көпірдің ағаш қадаларын асау ағыс алып кете бастайды. Екпінді ағыстан жұмысшылар құшаққа әзер сыятын бөренелерді ұстап қалып, ерекше қажыр-қайратпен көпірді аз уақытта қайта қалпына келтіреді. Тағы бір оқиғада Ертіс өзенінің келесі жағалауында жаңа салынған темір жолға сынақтан өткізу үшін қатқан мұз үстімен арғы жағаға автокеруенмен паровозды алып өткізбек болады. Ол үшін бірнеше арнайы шана жасалынып, паровоз соған тиеледі. Алайда шандып тартылған темір белдеу ауыр салмаққа шыдамай, үзіліп, мұз шытынайды. Төтенше жағдай кезінде жұмысшылар үрейге бой алдырмай, салқынқандылық танытып, қауіпті орыннан паровозды келесі жағаға әзер дегенде әупірімдеп алып шығады. Түрксіб темір жолының құрылысын алғаш орыс патшасы Александр ІІ 1887 жылы қолға алған еді. Онда Түркістан, Жетісу және Сібір өңірлерін өзара байланыстыра отырып, Ресейдің Қытайдың шекаралық аймағындағы соғыс қимылдарына қатысу қарқынын арттыру, Түркістан аймағынан Сібірге мақта және керісінше Жетісу, Сібір жерлеріндегі арзан астықты Түркістанға жеткізуді жеңілдету мақсаты қарастырылған болатын. Сол кезде жолдың бірнеше нұсқасы қарастырылды. Олар Омбы-Құлынды-Семей және тағы басқалары. Кейінірек, 1906 жылы министрлікаралық комитет Барнаул-Семей-Верный-Луговая-Арыс желісінің құрылысына қаржы бөлді. 1916 жылдан Барнаул-Семей телімі тұрақты пайдаланыла бастады. Ал Арыс-Луговая-Пішпек желісі қазан төңкерісінен кейін іске қосылды. Ендігі жерде Луговая-Семей стансаларының аралығын қосу ғана қалған еді.

	Бұл жоба араға 49 жыл салып қайта қолға алынды. Түрксіб темір жолын салу шешімі 1926 жылы Бүкіләлемдік большевиктер коммунистік партиясының мәжілісінде қабылданды. Құрылысты осы өңірдің әскери комиссары, әрі жол қатынастары министрі Владимир Шатов басқарды. Тәжірибелі басшы адамдарды ауыр жұмысқа жұмылдыра білді. Құрылысқа тартылған барша ұлт өкілдері оның басқару қабілетіне, ақыл-парасаты мен ерік-жігеріне тәнті болатын. Түркістан-Сібір темір жолы бірінші бесжылдықтың белгілі құрылысына айналды. Ғасыр құрылысына “Гудок” газетінің тапсырмасы бойынша арнайы іс сапармен барған әйгілі қаламгерлер Ильф пен Петров “Түрксіб темір жолына қажетті тапсырыстар бойынша еліміздегі рельс шығаратын зауыттар үш жыл бойы рельстерді кеспе өндіргендей үздіксіз төкті” деп бейнеледі. Айтса-айтқандай, құрылыс жұмыстары сол жылдары тың серпінге ие болып, оған жаңа желі маңында қоныстанған қазақ ұлтының өкілдері көп тартылды. Басты еңбек құралдарына айналған кетпен мен күрек ұстаған адамды көргенде жергілікті тұрғындар оларға құрметпен жол беріп, жолдың құрылысынан жаңа хабар естуге асығатын. Еңбекпен есейген қазақ азаматтары арасында Қалтықов, Байжанов, Сыздықов және тағы басқалары Социалистік Еңбек Ері атағын алды. Сол жылдардағы баспасөз беттерінен жас жұмысшы Мұхтар Қаптағаев туралы “аз уақытта машинист көмекшісі мамандығын игерді. Кейіннен ол тәжірибелі машинист болып, бес-жылдық жоспарын орындауда локомотивтің орташа тәуліктік жүрісін арттыру арқасында 600 тонна көмір мен едәуір көлемдегі қаржыны үнемдеді”, – деген ақпараттарды кездестіруге болады. Дінге, ұлттық дәстүр-салтқа қарсы аяусыз күрес жүргізіліп жатқан сол заманда жергілікті қоғам қайраткерлері ұлттың асыл қазынасынан аттап кетпей, алғашқы паровоздың тұсаукесер сапарын қазақи дәстүрмен ашты. Онда халық рәсімімен жолы ақ болсын, шаңырақ киесі қолдап жүрсін деген ниетпен Луговая стансасынан шығатын алғашқы паровозды арнайы әзірлеген шаңырақ кескініндегі доғадан өткізді. Тағы бір оқиғада Жоңғар Алатауынан өтетін жолдың жобадағы құрылысы Үштөбе елді мекені маңындағы Молалы стансасында әйгілі Балпық би әулиенің мазарының үстінен өтетін болып сызылған. Мазар маңында болған оқиғаға кейіннен жағасын ұстамаған адам қалмаған. Жергілікті халықтың наразылық білдіргеніне қарамастан, құрылыстың әпербақан басшылары жолды әулие бейітінің үстімен салуға мәжбүрлейді. Ел мұндай есерсоқтықты әулие әруағы текке жібермейтінін де сезеді. Расында да әскери күзет қойылғанына қарамастан, ерекше тылсым күш бір түнде салынып қойған барлық жолды қиратады. Жұмысшылар келесі күні рельс шпалдарының бей-берекет шашылып жатқанын көреді. Мұндай қадамның жақсылыққа апармайтынын сезген құрылыс басшылары жолды Балпық би зиратынан айналып өткізуге шешім қабылдайды.

	Тарихи деректерде аталмыш темір жолды салу мақсаттарының бірі Шыңжаң өлкесіне батыс-еуропалық капитализмнің енуіне тосқауыл қою екені де ашық айтылған. 1451 шақырымға созылған рельс таулы өзендер мен шатқалды, құмды жерлерге төселді. Жолдың Семей стансасынан шығатын және Луговая стансасынан кері бағытқа шығатын алғашқы қадасы 1927 жылдың қыркүйек айында қағылды. Дәстүрлі “күміс қазық” 1930 жылдың 28 сәуірінде қағылды. Бұл белгіленген мерзімнен 8 айға ерте орындалды. Алғашқы пойыз 1929 жылы 19 маусымда Алматы қаласына келді. 1974 жылы темір жол құрылысына қатысқан жұмысшылардың еңбектегі ерлігіне көрсетілген құрмет ретінде алғашқы паровоз еліміздің сол кездегі астанасы Алматы қаласына орнатылды.

	Түрксібтің жүк тасымалы көлемі әр бес жыл сайын өсіп отырды. Бұл Орал-Кузнецк комбинатының құрылуына байланысты қалыптасқан жүк ағынына да қатысты еді. Кейінірек, Ұлы Отан соғысы жылдарында Түрксіб арқылы жүк тасымалы бір жарым есеге төмендеді. Соған қарамастан, 1943 жылы Көксу-Талдықорған тармағы салынып, Текеліге жаңа тармақ тартылды.

	1958 жылы Түркістан-Сібір темір жолы Қарағанды темір жолымен қосылып, Қазақ темір жолы болып құрылды, осы жылдары Ақтоғай стансасынан Қытайдың шекарасындағы Дружба стансасына дейін жол салынды. Алайда қытай елімен орнаған салқын қарым-қатынас салдарынан бұл жол екі ұлы державаны байланыстырушы көпір ретінде емес, керісінше шекара маңына әскер шоғырландыру қызметін атқарды. Бақытқа орай, лап ете түскелі тұрған соғыс өрті тұтанбай, 1985 жылы жол батыс бағытта Саяқ стансасына дейін, шығысында Үрімжіге дейін ұзартылып, Трансазиялық теміржолдың жетекші жүйесіне айналды.



	«Егемен Қазақстан» 8 маусым 2004 ж.





Қазақстан Мұнайы: Маңғыстау мұнаралары




	Мұнара біткен табандап сенде

	өр төсіменен көк тіреп,

	Жетіқат жердің

	Тілгенде бауырын өртті леп,

	Аруана дүниеге ағыл да тегіл иіп бір

	Мың бұлақ атты-ау

	Көкірегіңді тепкілеп.

	Меңдекеш САТЫБАЛДИЕВ.



	Сөз басы



	Жұмыр жердің тарамыс тамырын қуалай аққан тіршілік қаны мұнай қателеспесек қазір құдды бір дүниенің қазынасын “қарауылдаған” қара құлыптың кілті секілді. Кім білсін ақылы аспантау адамзат бәлкім ендігі бір жүз жылда отынды ғарыштан сауып, мұнай мұзарт биік мұратқа айналмай да қалар. Не десек те дәл бүгін “мұнайы бардың, құдайы бар” екеніне ешкім шәк келтіре қоймасы анық.

	Бастапқыда балақты былғағаннан басқа пайдасы жоқ делінген қара май бас-аяғы бір жарым ғасырда алтыннан да ат оздырды. Адам жылтырақтың жылу болмайтынын, ал жылусыз тіршілік өңі бозғұлт тарта бастайтынын аңғарды.

	Әлемдік экономиканың ең тез зерттеліп, ұшқыр игерілген салаларының бірі саналатын мұнай өнеркәсібі ХІХ ғасырдың екінші жартысында қолға алынды. Статистикалық мәліметтерге жүгінсек, 1859 жылы бүкіл жер шары бойынша күніне 100 баррельдей қара алтын өндірілсе, 2001 жылы тәулігіне 75 млн. баррель мұнай бұрқақша атқылады. Мұнай өндірісі көлемінің мұншалықты шамадан тыс шарықтап өсуін адамзат қоғамының энергетикалық қорларын тұтыну қажеттілігінің күрт артуына байланысты болса, көмірсутегі технологиялық жағынан оңай өндірілетін өнім ретінде ерекшеленеді.

	Айдарлы тақырыпқа ойыспас бұрын оқырман танымы үшін әлемдік қара алтын қорының жалпы көлемі мен өңешінде мұнай кілкіген өрісі майлы елдер туралы да бірер ауыз сөз. Бүгінге дейін жер жүзіндегі анықталған мұнай қоры 1,050 млрд. баррель немесе 143 млрд. тоннаны құрайды. Оның 2-3 бөлігі Таяу және Орта Шығыс өңіріндегі Сауд-Арабиясы, Ирак, Кувейт, БАӘ, Иран елдерінің еншісінде. Екінші орында тапжылмай табан тіреп отырған Америка құрлығының Венесуэла, Мексика, АҚШ, Канада, Бразилия елдері жалпы қордың 15,2 пайызын жамбасына басқан. Сатылап санағанда бұдан кейін Африка елдерінде 7,2 пайыз, ТМД елдерінде 6,2 пайыз мұнай қоры жер астында жасырынып жатыр. Халықаралық статистикалық агенттіктердің мәліметінше Таяу Шығыс елдерінің мұнай қоры 685,6 млрд. баррель болса, Оңтүстік және Орталық Америка елдері – 96 млрд. баррель, Африкада – 76,7 млрд. бұрынғы Кеңес Одағы құрамында болған елдерде – 65,4 млрд., Солтүстік Америкада 63,8 млрд., Азияда 43,8 млрд., Еуропа елдерінде – 18,7 млрд. баррельге бағаланып отыр.

	Қазақстан әлемдегі мұнай қоры дәлелденген 55 елдің ішінде 12 орынды иемденеді. Республикамыз көмірсутегі өнімінің стратегиялық қорын иемденіп, әлемдік энергетикалық ресурстар рыногын құруда елеулі рөл атқарады. Қазіргі уақытта республикамызда жалпы өнім көлеміндегі мұнай-газ өнеркәсібінің үлесі 30 пайызды құрап отыр. Мұнайдың Қазақстандағы бастапқы және қалдықты қоры 2 млрд. тонна шамасында болса, еліміздің батыс бөлігінде табылған мұнай қорларын қоса есептегенде оның көлемі 6 млрд. тоннадан асып отыр. Ел аумағыда 70 мұнай кеніші әлі игерілу үстінде. Ал зерттеу нәтижелерін әлемдік экономикада сенсациялық құбылыс ретінде танылған Қашаған кенішіндегі болжамды мұнай қоры 7 млрд. баррельге жететінін ескерсек, көрсеткіш бағанасы бірден 13 млрд. баррельге көтерілмек. Соның нәтижесінде Қазақстан әлемдік ірі мұнай державаларының алғашқы ондығына орын сайламақ. Қазақстан мұнайының бар қазынасы еліміздің батыс бөлігіндегі 5 облыстың қойнауынан табылды. Атап айтқанда, мұнай күбісін күмпілдеткен Атырау облысы жалпы қордың 39,3 пайызын иеленсе, Батыс Қазақстан облысы 10 пайызын, Қызылорда 15 пайызын, Ақтөбе 8,2 пайызын, ал біздің әңгімеміздің өзегіне айналғалы отырған Маңғыстау облысының қойнауы Қазақстан мұнайының 27,5 пайызын алып жатыр.



	362 әулие қолдаған мекен



	Қазақтың бағын асырып, байлығын еселеп отырған мұнайдың шыққан жерлерін көзбен көріп, көңілге түйгенді оқырманға жеткізу жөніндегі редакция тапсырмасымен Маңғыстау өңіріне бағыт түзедік. Маңғыстау деген майлы қиян, кең түбектің мұнай мұнаралары қашанда ақындар жырына арқау. Десе дегендей, облыстың жалпы өнеркәсіп өндірісі үлес салмағының 95 пайызын кен өнеркәсібі құрайды. Ақын Сабыр Адаев айтады: Маңғыстау деген ақ шағыл мекен, аппақ нұр, Ар-иманыңменен ақ босағасын аттап кір. Шынында да қазақтың о шеті мен бұ шетіндегі кие қонып, құт дарыған сансыз қасиетті мекендерінің бірі Маңғыстау ел арасында ”Үш жүз алпыс екі әулиелі“ өңір саналады. Жұртшылық бұл өлкеде осыншама әулие тектен-тек жерленіп жатқан жоқ, бір қасиетті біліп жатыр ғой дейді өңірдің мәртебесін асырып. Сарабдал суреткер Әбіш Кекілбаев бұл жөнінде: «Болжамдарға келетін болсақ, 360 әулие сөзі – басы Мекке-Мединеден бастап, ар жағы Синай түбегінен келе жатқан дәстүр. Құдайдың 360 күнінің иесі бар дегеннен шыққаннан болуы керек деп есептеймін», − дейді.

	Жергілікті халық ертеде бұл жерге сонау Арабиядан мұсылман дінін тарату мақсатымен 362 шәкірт келіп, жерленіпті деген жорамал айтады. Әйтеуір, тізімі хатталып, тіні тартылмаса да мұнаралы мекенде Шопан-Ата, Шақпақ-Ата, Қошқар-Ата, Қосай-Ата, Қараман-Ата, Қаңға-Баба, Кентті-Баба, Сұлтан-Епе, Сейсем-Ата, Масат-Ата, Бекет-Ата деп жалғасып кете беретін әулиелер сағаналары көп.

	Тарихи жәдігерлер мен мыңдаған сүрлеулер өлкесі, қазыналар түбегі саналатын Маңғыстау облысында 350 мыңға жуық тұрғын бар. Жалпы республика халқының 2,1 пайызын құрайды.

	Жалпы ішкі өнім өндіруде республика бойынша үшінші орында тұрған аталмыш облыста 485 өнеркәсіп кәсіпорны жұмыс істейді. Олардың ішіндегі ең сүйектілері мұнай өндірісімен өнікті айналысып келе жатқан “Маңғыстаумұнайгаз”, “Өзенмұнайгаз” және ”Қаражанбасмұнайгаз“ ашық акционерлік қоғамдары болып табылады.

	Негізінен Маңғыстау мұнайы жөніндегі алғашқы мәліметтер Каспий теңізі мен оның шығыс жағалауларын зерттеу жөніндегі экспедицияларға қатысқан белгілі саяхатшы әрі табиғат зерттеушісі Г. Карелиннің есімімен байланысты. 1832-1836 жылдары Қайдақ шығанағы арқылы баркаспен жүріп өткен ол өз көрген-білгені туралы былай жазған: “Ескекті су түбіне жақындата тартқан сайын майлы ақшыл заттың үлкен шеңберлері су бетіне қалқып шығумен болды. Үңіліп қарағынымызда бұның Каспий теңізінің батыс және оңтүстік-шығыс жағалауында молынан байқалатын тап-таза ақ мұнай екенін білдік”. Өкінішке қарай Г. Карелин бұл жерді дәлелдеп көрсетпепті. 1899-1900 жылдары әскери топограф Аспар Насибьянц Таспас құдығының маңындағы ойдымнан қара май тәрізделген қою мұнай іріндісін тапқан. Геологтар Н. Андрусов пен М. Баяранус ойдым беткейлеріндегі мұнай сіңіп қалған кесектер мен құмдақтарды көрген. Ал 1911 жылы М. Баяранус Түбіжік алаңына тұңғыш рет орта альб құмдақтарының үлкен бөлігін тауып, зерттеді және сипаттамасын жазды.

	Өткен ғасырдың отызыншы жылдары жазушы Константин Паустовский Ембі мұнай кәсіпшіліктеріне аялдап, Маңғыстау түбегіндегі Түбіжікте болғанда, тас боп қатқан мұнаймен тұтасып қалған құм кесектерді көрген. Кесектерден қара мұнайдың иісі шығып тұрған.

	Сонымен бірге академик Н. Андрусовтың шәкірті В. Мокринскийдің Таулы Маңғыстаудың геологиясы мен көмірсутектерін зерттеу жөніндегі геологиялық зерттеулерінен басқа С.Алекейчиктің Беке-Басқұдық белдігі мен Түбіжік дөңінің геологиялық құрылымы мен мұнай-газ болашағы туралы арнаулы зерттеулерін атап өткен жөн. Ол 1941 жылы Маңғыстау түбегінің геологиясы мен мұнайгаздылығы туралы монографиясын да жариялаған еді. Мұнай мен газға бай жаңа ауданды ашуға бұрынғы Ленинград қаласындағы Бүкілодақтық ғылыми-зерттеу институтының ғалымдары көп еңбек сіңірді.

	1950 жылы Бүкілодақтық ғылыми-зерттеу институты Баудин кентінде кешенді геологиялық-геофизикалық экспедиция құрды. Ол карталау және құрылымдық іздестірудің бұрғылау қондырғыларымен, сейсмикалық және геологиялық партиялармен жасақталды. Жүргізілген жұмыстардың нәтижесінде 1956 жылы Маңғыстаудың геологиялық картасы мен тектоникалық схемасы жасақталып, ол бұдан әрі зерттеулерге негіз болды. Геологиялық мұнай мен газға байланысты ғылыми-теориялық болжамдар бұрғылау кезінде нақтыланып, кен орнында мұнай мен газ көзін ашуға қол жеткізуі тиіс. Осы заңдылық Маңғыстауда да толықтай көрінді. 1961 жылдың 5 шілдесінде Жетібайда болған орасан зор мұнай бұрқағы Қазақстан жер қойнауларындағы үлкен мұнайдан хабар берген алғашқы қарлығаш еді. Сөйтіп, Маңғыстау жерінде мұнайлы аймақ өмірге келіп, ол республикамыздың мұнай әлеуетін он еседен астам ұлғайтты. Ал 1961 жылы 5 қаңтарда бұрғылау шебері Ғ. Әбдіразақов қазған Өзендегі К-18 ұңғыдан бірінші газ бұрқағы, Өзендегі бұрғылау шебері М. Кулебянкин қазған ұңғыдан мұнай атқылады. Жетібай, Өзен, Қаламқас, Қаражанбас және басқа да ірі кен орындарының тынысының кеңеюі Қазақстанды әлемнің ірі мұнай державаларының қатарына қосты.



	“Өзен” жағалағанның өзегі талмас”



	Өзеннің өмірі құлазып жатқан құм даладағы дүбірі 60-жылдары Қызылсай қойнауындағы бірінші ұңғыдан мұнай бұрқағы атқан күннен басталады екен. Сол аралықтан бергі қырық жыл уақытта кәсіпорын да адам ғұмырының бұралаң-бұлтарысты жолдарына ұқсайтын қалыптасу, өсу, құлдырау, қайта еңсе тіктеу сияқты соқпақтардан өткен. Өндірістік филиал басшысы Мұрат Құрбанбаев жейдесіне қара иісін сіңіріп, күнге қақталған қара бала кезінен-ақ ұңғы мен бұрғыны бұғаулаған кәдімгі мұнайшы екен. Албырт шағында кеніштердегі жатаған барактардың едендерінде бірер сағат көз шырымын алып, қалған уақытта тынымсыз еңбекке жегіліп, күн-түн демей тер төккен ол мұңсыз тірлік мұнайшыда болмайтынын алақанымдағыдай анық білемін, дейді. Манағы өндіріс орнының қаз тұрып, қадам басты, кейде қиыншылыққа тап болып, тұйыққа тірелді деген “тіркесімізге” ол кісі барлығы мұнайшы қауымының қажыр-қайраты, алғы күндерге деген нық сенімі, тиісті орындардың қамқорлығы мен қолдауы нәтижесінде акционерлік қоғам еліміздегі мұнай алыптарының біріне айналды деп жауап берді.

	Шынтуайтында да тоқсаныншы жылдардың басындағы экономикалық тоқырау кезінде кен орнының кетеуі кетіп, өнім өндіру көлемі жыл сайын құлдырай бастаған еді. Сол тұста істің жөнін білетін мамандар тығырық соңы неге алып баратынын анық бажайлап, ел басшылығын мәселенің мән-жайымен хабардар етті. Нәтижесінде Елбасы Нұрсұлтан Назарбаевтың тікелей тапсырмасымен инвестор тарту қолға алынды. 1994 жылдың қарашасында “Өзенмұнайгаз” өндірістік бірлестігі құрылды. 1997 жылы Әлемдік банк Өзен кен орнын қалыпқа келтіруге 109 миллон АҚШ доллары көлемінде несие берді. Осы орайда бірлестік басшылығы инвесторларға скважиналарды күрделі жөндеу және басқа да геофизикалық жұмыстарға заманға сай компьютерлік жүйемен іс атқаратын құрал-жабдықтар мен техникалар алып, оларды игеруге жеткілікті мамандарды оқытып үйретуді ұсынады. Тіпті, талап қойды деуге де болады. Соның нәтижесінде америкалық “Кардвелл” атты бұрғылау қондырғысы мен үш “Кремко” маркалы скважиналарды жөндеу қондырғылары іске қосылады. Сондай-ақ шегендеу қондырғылары, қоспа дайындайтын шағын зауыттар, скважиналарды геофизикалық зерттеу қондырғылары мен ғарыштық байланыс арқылы жұмыс істейтін географиялық ақпараттық жүйе алып, олармен жұмыс істейтін мамандар арнайы дайындықтан өткізілді. Мұндағылар мұнайды алғаш судан тазарту қондырғысымен құбыр жөндеу базасын санаулы уақытта сапқа қойғандарын мақтанышпен айтады.

	Өзен өндірістік бірлестігінде қазіргі уақытта шамамен 18 филиал, 16 жауапкершілігі шектеулі серіктестік бар. Оларда мұнайшылар, көлікшілер, энергетиктер, тағы да басқа мамандық иелері, жалпы саны 13 мыңдай адам жұмыс істейді.

	Қазыналы аймақтың мол мұнайы ел экономикасының дамуына серпін беріп қана қоймай, өңірдегі өркениет талаптарына жауап беретін жас қалалармен кенттердің бой түзеуіне жол ашты. Ақтаудан 150 шақырым қашықтықтағы мұнайшылар ордасы Жаңаөзен қаласына ат басын тіредік. Ұшы-қиыры көкжиекпен ғана көмкерілген торғыл өңді тозаңды даланың ортасында тотыдай таранған Жаңаөзен құдды бір аспаннан түскен астероид сияқты. Қала сыртында сәл аттап бассаңыз шіліңгір шілдеде шыбындаған аттардай тоқтаусыз бас шұлғыған сансыз скважиналарға көзіңіз түседі. Кен орнына келгенімізде аты да айтып тұрғандай бірінші болып

	№1 мұнай-газ өндіру басқармасының бастығы Қайырбек Елеусіновпен кездестік. Қазақ мұнайының майталмандарының бірі Сағымбай Сариевтың ұлымын деп перзенттік мақтанышпен өзін таныстырған Қайрекеңнің әңгімесінің әлқиссасынан-ақ өзім істедім деп өзеуремейтінін, “мен істедім дегенше, ел істеді десейші” деген есті сөзді санасына сіңіріп өскенін аңғардық.

	Мамандардың айтуынша, Өзен кен орнының барланған геологиялық қоры 1 млрд. 100 мың тонна мұнайды құрайды. Ал соның нақты өндіріліп, алынатыны 488 млн. тонна ретінде болжанған. Қырықтың қырқасына көтерілген өндіріс орны бүгінге дейін соның 291 млн. тоннасын өндірген. Жыл соңына дейін мерейтойға сый ретінде жалпы көрсеткішті 300 млн.-ға жеткізу әлі ешкімге жария бола қоймаған ішкі жоспарлары екен. Оған негіз де бар. Бірлестік 5 айдың өзінде 3 млн. тоннаға жуық мұнайдан өндірген, бұл жоспардағыдан 200 мың тоннадай артық. Мұнда әр жыл сайын істі жаңаша басқару жөнінде өндірістік бағдарламалар әзірленеді. Биылғы меже бойынша 100 скважинаны жұмыс істету жоспарланған. Жалпы өндіріс орны еңсесін түзеген 1999 жылдан бері үздіксіз жаңа ұңғыларды қатарға қосып келеді екен. Бір қуанарлығы бірлестікте кейінгі кездері сатып алынған өндіріске қажетті станоктардың дені Қазақстанда шығарылған. Еліміздің индустриялық-инновациялық бағдарламасын жүзеге асыру бастамасы сайын дала төсінде де қоңырау қаға бастағаны сүйінішті жәйт. Америка станоктарының аты дардай демесек, Петропавл зауытынан шығарылатын өз бұрғылау станоктарымыздың қылаудан да кемдігі жоқ, дейді Қайырбек Елеусінов. Жерасты жұмыстарын жүргізетін бригадаларға қажетті, құрал-жабдықтар да Қазақстан зауытынан жеткізілуде екен.

	2003 жылдан бері жасалатын жаңа технологиялар бағдарламасына сәйкес бүгінде мұнда өнім шығаратын көздерді ашатын технологиялар пайдалануда. Соның нәтижесінде бұрын қысыр сиырдай тәулігіне 3 тонна ғана мұнай беріп тұрған скважиналардың қазір өнімділігі артып күніне 25-27 тоннаға дейін мұнай соруда. Мына кереметке қараңыздар. Кен орнында жер асты қысымымен мұнайдың өзі шығып жатқан 5 скважина бар екен. Бұлардан тәулігіне 80 тонна мұнай алынады. Мамандардың айтуынша, жалпы бір скважинаны орнатуға шамамен 45 млн. теңге жұмсалады. Ал ол майды масылданбай сорған жағдайда 2-3 айда кеткен шығынның орны толтырылмақ. Мұның сыртында мұнайды уақытында сорып алып жер бетіне шығару, Өзен кен орнын қалыпқа келтіру және сауықтыру сияқты бағдарламалар бірлестіктің біртіндеп алыпқа айналуына жол салуда. Оған жоғарыда айтқандай, әуелгіде Бүкіләлемдік банк қолдау көрсетсе, қазіргі уақытта Қазақстан инвестициясы да қарап қалған жоқ.

	Осыған дейін ғылыми тұрғыда егжей-тегжейлі тексеруден өткен кеніште қырық шақты ғылыми зерттеу институттары жұмыс істеген. Соған сәйкес Өзен кен орындарының мұнай құрамы басқа өндіріс орындарындағы қара алтын қабаттарына мүлдем ұқсамайтыны анықталған. Бұл жөнінде бізге мағлұмат берген бірлестіктегі мұнай қабатының өнімін арттыру жөніндегі арнайы басқарма бастығы Қолқанат Құлсариев жыл өткен сайын мұндағы мұнай құрамында су мөлшерінің көбейіп, керісінше газдың азайып, көмірсутегі өнімінің ауырлап келе жатқанын да жасырмады. Арнайы басқарма бүгінде бұлақтың көзін ашқандай жерасты қабаттарына су айдап, мұнай өндіру көлемін арттырудың дәстүрлі тәсілдерін іске асыруда.

	Өндірістік филиал Жаңаөзен қаласындағы әлеуметтік салаға мұнайшылардың тұрмыс-тіршілігін жақсартуда үнемі батыл шешімдер қабылдап отырады. Ұжым қаладағы мәдени ошақтарға, балалар үйіне, аурухана, емхана, мүгедектер үйіне тұрақты түрде көмек көрсетіп тұрады. Аталмыш компанияның әлеуметтік даму департаментінің директоры Жанна Жақыпова осында жаңадан ашылған мұнайшылар емханасына алып барды. Жұмыртқадай ақшаңқан ғимарат іші түгелдей қазіргі заманғы емдеу жабдықтарымен жарақталған. Былайша айтқанда, бас ауырып, балтыр сыздаса мұнайшылардың баратын жері орнықты. Әр жазғы маусымда кәсіпорын күшімен 35 мыңнан астам өндірісші еліміздегі және таяу шетелдердегі шипажайларға демалысқа жіберіліп тұрады. “Бейнеттің де зейнеті бар” деген осы да.



	Қаламқастың қазынасы



	Маңғыстау мұнайы туралы шежірелегенде осындағы алып өндірістің атасы қазіргі уақытта “Маңғыстаумұнайгаз” ашық акционерлік қоғамы аталатын байырғы кәсіпорын екеніне көз жеткізесіз. Қазыналы өңірде қанат жайған бұл жетекші өндіріс саласының даму тарихы, бүкіл облыстың индустриялық өркендеуі ең әуелі осы кәсіпорыннан бастау алады. Сондықтан да кәсіпорын ғимараты Маңғыстау мұнай өнеркәсібінің қара шаңырағы саналады.

	Акционерлік қоғамға келгенімізде бізді компанияның бас директоры Сағын Қырымқұлов күтіп отыр екен. Омыртқалы өндіріс орнының шылбырын ұстаған білікті басшы өлке тарихымен өзектесіп кеткен өз кәсіпорындарының тарихы мен бүгінгі жағдайын тігісі жатқызылған әңгімемен өріп берді.

	Еліміз нарықтық экономикаға көше бастаған алғашқы жылдары “Маңғыстаумұнайгаз” ашық акционерлік қоғамы да өтпелі кезеңнің ауыртпалықтарын аз көрген жоқ, деп бастады әңгімесін Сағын Қырымқұлов. Өнім өндіру құлдырап, 1998 жылы небәрі 3,3 миллион тонна мұнай өндірілді. Сол жылы Қаламқас кен орны ұзақ уақытқа тоқтап қалды. Жетібайдың әлеуеті азая бастады. Міне, осындай күрделі кезеңде Қазақстан Үкіметі акционерлік қоғам жұмысын жүргізуді шетелдік инвесторларға беру жөнінде тендер жариялап, қаржылы алты үміткердің ішінен оның акцияларын “Сентрал Азия Петролеум ЛТД” компаниясы жеңіп алды. Сол сәттен өндіріс ошағының мемлекет үшін де, Қазақстан халқы үшін де мұнайшылар үшін де, акционерлік қоғам үшін де бірдей тиімді жаңа тарихы басталды.

	Мұнда жүйелі жүргізілген шаралар еңбек өнімділігін барған сайын арттыра түскен. Атап айтқанда, 1998 жылы акционерлік қоғам бойынша барлығы 3347336 тонна өнім өндірілсе, 2001 жылы 4408980 тоннаға жеткен. Қазір тәулігіне 13 мыңнан астам мұнай өндірілуде. Түбектегі ең байырғы Жетібай және оның төңірегіндегі Асар, Шығыс Жетібай, Оңтүстік Жетібай, Бектұрлы, Оймаша, Бұрмаша, Солтүстік Қарақия, Алатөбе, Атамбай-Сартөбе, Ащыағар, Солтүстік Аққар, Айран-тақыр, Придорожное шағын кен орындарының әлеуеті арта түскен.

	Қоғам басшысы бізге Ақтаудан 270 шақырым қашықтықта орналасқан етегін қарт Каспийдің ақжал толқындары аймалап жатқан Қаламқас кенішіне барып қайту жөнінде ұсыныс білдірді. Жол көрсетуші ретінде жанымызға компанияның жұртшылықпен байланыс жөніндегі бөлім бастығы, ақын Мырзағали Іңірбаевты қосып беріп тұрып, кенішті өз көздеріңізбен көрмей тұрып, келісті дүние жаза алмайтындарыңызды білем. Аңызақ далада арқа еті арша боп жүрген мұнайшылар туралы қалам тербесеңіздер олар да бір марқайып қалар еді деді бізбен қоштасып.

	Бозащы түбегіне қарай қара жолды тіліп бара жатқан көлігіміз Қарақия ойпатынан біркөштік жер жүргеннен кейін алдымыздан ақшаңқан адырлар менмұндалады. Ақеспе тауы табиғат шебердің он саусағын майыстыра отырып оймыштап жасаған озық туындысы екен. Ашық даладағы ақтастарды ғасырлар бойы жел үңгіп, жаратылыс қайталанбас мүсіндерді асықпай сомдап-ақ берген.

	Қаламқас кен орнында бізді басқарма бастығының орынбасары Бауыржан Жолшоринов қарсы алды. Сонымен қаздай тізілген скважиналар топтарын, кішігірім төбедей алып қазандарды, мұнайшылар жатағын аралауды бастадық.

	Қаламқас кен орны 1979 жылдан игеріліп келеді. Оның қойнауларында жалпы мұнай қоры 510 миллион тоннадан астам 13 өнімді деңгей бар. Бізбен жол серіктес ақын Мырзағали Іңірбаевтың өлеңдерінің дені мұрты бұзылмаған мұнай тақырыбына арналған.



	Бозащының алып мұнай алаңы

	Жаутаң-жаутаң көкке тіктеп жанарын.

	Қаламқасты дамбы мығым қорғап тұр,

	Секілденіп Ұлы Қытай қамалы.



	Қаламқасқа Қытай қорғанын салатындай соншама не болыпты. Әлде қара алтынға көз алартушыларға қарсы қойылған қақпа ма екен? Көкейдегі түйткілді көзбен көрген көрініс лезде тарқатып жіберді. Бақсақ, жоғарыда айтқанымыздай, теңізбен қоңсы қонған кенішті бір жылдары көк толқынды көршісі көшіріп жібере жаздаған екен. Теңізден келетін қауіпті ойлаған мұнайшылар жағалауды бойлай ұзындығы 31 шақырымдық бөгет салған. Каспийді жағалаған жасанды жал батыстан-оңтүстік шығысқа қарай созылып жатыр.

	Жүріп келеміз. Көріп келеміз. Көзге бір түскені электр бағандары белуарына дейін қапталып тасталған. Әлгі жерде не екенін сұраймыз ғой. Сөйтсек, темір бетоннан жасалған зілмауыр бағанның сирағын сор жердің топырақ құрамындағы тұтқыр тұзы жегі құрттай жеміріп діңге түскен дерт сорлы бағаның діңкесін құртып құлатып тынады екен. Бетон бағана қымбат әрі ауыр. Оны ауыстырудың бейнетін айтсаңшы. Мұнайшы электрик мамандар бұл бейнеттің де қисынын тауыпты. Тапқан амалдары бағандарға етік кигізу. Оның мәнісі бағанның сирағын тереңдете қазып, диаметрі үлкен тұрба кигізіп, аралығын бетонмен құйып тастайды екен.

	Қазақы сөздің майын тамызып айтатын Бауыржан Жолшоринов жол-жөнекей бас шұлғи беретін басыбайлы құлға ұқсап кететін ұңғылардан бөлек тәпелтек бойлы “мінезі мізбақпас” скважиналарды көрсетті. Мұндай бұрандалы сорап мұнайды насос арқылы сорады екен. Байырғыларға қарағанда төзімділігі де жоғары.

	Қақ маңдайымызда төредей болып төрт қазан тұр. Қаламқастағы 2000-ға тарта скважиналардан сорылатын шикі мұнай осы қазандықтарға құйылады екен. Ал одан әрі халықаралық құбырларға құйылып “Кетпен тау” асып кете барады.

	Қаламқаста кілең қазақтар. Барлығы отыз бен қырықтың арасында қалшылдап тұрған жас перілер. Барлығымен амандасып жүрміз. Әңгімелерінен өндірістің тамыр бүлкілін таныған кәнігі мамандар екенін байқайсың. Ара-тұра қазақша нұсқау беріп қояды. Өзімізге де әлі өгейсініп жүрген мұнай саласындағы қазақшаланған бірқатар жаңа терминдер олардың іс жүргізу тіліне баяғыда-ақ кірігіп кеткенін аңғардық.

	Кеніште вахталық әдіспен 2500-дей адам еңбек етеді. Акционерлік қоғам басшылығы барлық жағдайды жасапты. Теңізбен тілдесіп еңселі-еңселі жатақханалар қалашығы тұр. Іші мұнтаздай. Самаладай бөлмелер. Жаңа жиһаздар. Тұрмыстық қызмет жүйелері, кітапхана, дене шынықтырумен айналысатын орындар, пошта және телефон байланысы жұмыс істейді. Мұнайшыларға үш мезгіл тегін тамақ беріледі. Осы жерде басқарма басшылары мынадай қызық жәйтті айтып берді. Бір кездері түнгі ауысымдарға баратындардың біразы байқамай уақыт оздырып алып, кешкі тамақтарын ішпей жұмысқа шығып кетіп жүріпті. Ал аш адамның өнікті жұмыс істей алмасы белгілі. Бұған қоса отбасынан жырақта жүрген азамат қапелімде ауру тауып жатса ол да жақсылық емес. Соған сәйкес акционерлік қоғам басшылығы мұнайшылардың тамағын уақытылы ішуді қадағалау жөнінде арнайы бұйрық шығарыпты. Езу тартқызса да есті шешім екенін аңғаруға болады. Акционерлік қоғам барлық кеніштерді қоса есептегенде жылына 80 млн. теңгені жұмысшылардың ас-суына бөліп тұрады екен. Сонымен бірге әр оқу жылының алдында мұнайшылар отбасындағы әр балаға киім-кешегі үшін 5 мың теңгеден беріліп тұрады.

	Қаламқастан қас қараймай аттанып кеттік. Артта қол бұлғаған мұнайшылар, бас шұлғыған “сорғылар” қалып бара жатты.



	Маңғыстау облысы.

	«Егемен Қазақстан» 29 маусым 2004 ж.





ЭЛЕКТРОНДЫ ҮКІМЕТ


	Өркениеттің озық үлгісі туралы не білеміз?




	Адамзат түйсігінің қырқыншы қатпарында әлі аршылмаған таңғажайып жаңалық болмаса бүгінде осы заманғы озық үлгілермен ешкімді таңқалдыра алмайсыз. Өйткені, қазіргі жаһандану тұсында жаңашыл игіліктердің барлығы дерлік жалпы адамзаттық сипатқа ие болып отыр. Адамның интеллектуалдық мүмкіндігі XX ғасырда-ақ Ыбырай Алтынсарин сөзімен айтсақ «Адамды құстай ұшырып, отынсыз тамақ пісіріп, сусыздан сусын ішіріп» қойған. Сондықтан да өзіміз «электронды ғасыр» деп ат қойып, айдар тағып жүрген жаңа жүзжылдықтың «туындысына» айналатын электронды үкімет аспаннан түскен астероид емес. Өркениеттің жаңашыл жүйесі қарапайым тілмен айтқанда адамдар арасындағы қағазбасты қарым-қатынасты электрондық үлгімен жеңілдететін құрал. Ал ресми түсініктеме бойынша электронды үкімет халыққа ақпараттық технологиялар, дәлірек айтсақ интернет жүйесі арқылы жедел, сапалы әрі арзан бағада мемлекеттік қызметтердің барлық түрін ұсыну болып табылады. Бірақ, республикамызда ғана емес, тұтастай ТМД елдері шеңберінде әлі күнге дейін толысқан интернеттік инфрақұрылым қалыптаспағандықтан да мемлекетті электронды басқару жүйесін бір ауыз түсіндірмемен қабылдай салу оңай емес. Мысал үшін айтсақ, электроника саласын игеруге икемі мол Ресей елінің жалпы мемлекеттік шенеуніктерінің 70 пайызы бүгінде дербес компьютерді иемденгенімен, олардың небәрі 2 пайызы ғана әлемдік интернет желісіне қосылған. Соған сәйкес осы елде электронды үкімет құру мәселесіне орай өткізілген үлкен басқосуда жоғары лауазымды шенеуніктердің бірінің «елімізде қалыпты қызмет етіп жатқан үкімет барда қосымша электронды үкімет жасақтаудың қажеті қанша? Оның премьер-министрі кім болмақ?» деуінің өзінен бұрынғы кеңестік кеңістік аясында орнықты ақпараттық технологиялар жүйесінің ауылы әлі де алыстау жатқанын аңғаруға болады.

	Алайда, өркениет көшіне өз ықтиярыңмен шұғыл қадам баспасаң, заманның жаңа үрдістерін бір демде-ақ жатырқап шыға келуің анық. Бұл орайда Президент Нұрсұлтан Назарбаевтың елімізге әлемдегі ең озық үлгілер мен үрдістерді енгізуге деген табанды бастамашылығын атап өткен жөн. Таяуда өткен республикамыздың биылғы жылдың бірінші жарты жылдығындағы әлеуметтік-экономикалық даму қорытындыларына арналған Үкіметтің қеңейтілген отырысында Елбасы мемлекетіміздің келешегі үшін маңызды осы мәселені тағы бір рет тереңінен қозғады. Игілікті істің кешеуілдеуін сын тезіне ала келе, «бұл қазіргі шенеуніктер қызметін қарапайым автоматтандыру емес, басымдықка ие маңызды міндет. Атап айтқанда, мемлекеттік қызмет көрсетудің сапасын арттыру үшін осы жүйе арқылы барлық аппарат жұмысын тереңдете қайта құруға және тұрғындар мен кәсіпорындардың билікпен өзара қарым-қатынасын жеңілдетуге қол жеткізуге болады деп, Үкіметке нақты бағытты айқындап берген еді.

	Тақырыпты таратар болсақ, қазіргі уақытта елімізде электронды үкімет құрудың тұжырымдамасы мен стратегиясының басымдықтары айқындалу үстінде. Оған үстіміздегі жылдың наурыз айында Қазақстан Республикасы АҚШ-тың «Microsoft» компаниясымен ақпараттық технологияларды дамыту және енгізу жөніндегі ынтымақтастық туралы меморандумға қол қойып, онда елімізде ақпараттық қауіпсіздікті камтамасыз ету және ақпараттық технология саласы бойынша тұрғындардың сауаттылығын арттыру жөнінде шаралар ұйымдастыру мәселелерінің қарастырылуы өзек болып отыр.

	Жалпы, электронды үкімет ол интернет арқылы жекелеген ведомстволар арасындағы өзара қарым-қатынас тетігін жеңілдету ғана деп түсіну жаңсақтық. Дәлірек айтсақ, бұл жүйе арқылы келешекте республикамыздың шағын және орта бизнес өкілдері уақыты мен қаржысын ысырап етпей, өз үйінде немесе кәсіпорнында отырып-ақ жекелеген құжаттарын электрондық құралдың күшімен тіркеуге, ресімдеуге, лицензия алуға, қосымша құн салығы бойынша есеп беруге, кедендік декларацияларды толтыруға, статистикалық органдарға ақпарат беруге және мемлекеттік сатып алу іс-шараларына қатысуға кең мүмкіндіктер алады.

	«Microsoft» компаниясының өкілдері бизнесмендердің мемлекеттік органдармен интернет арқылы өзара қарым-қатынасты жандандыруы өндірістік қызметпен қосамжарлана жүретін ресми ресімделу шаралары мен кеңселік сөзбұйдалықтың жолын кесіп, жеке компаниялардың бәсекеге қабілеттігін күрт арттырады дейді.

	Айта кету керек, электронды құжат айналымы жеке тұлғалар үшін де тиімді болмақ. Айталык, әрбір азамат тұрғылықты жеріне тіркелу, төлқұжат немесе жүргізуші куәлігін ресімдеу, салық декларациясын толтыру және ұсыну, туу немесе неке туралы куәліктерін алу үшін ендігі жерде ертелі-кеш бір ведомстводан екіншісіне сабылып жүрмейді. Сондай-ақ құлқынсәріден қара кешке дейін кезекте тұру сияқты берекесіз бейнеттен құтылады. Жаңа құжат айналымында барлық өтінімдер формасы мен электронды адрестер тиісті сайттарға орналастырылып бермек. Мұндай жағдайда үйіңізде тек интернетке қосылған компьютеріңіз болса жеткілікті. Бұған қоса жеке тұлғалардың мемлекеттік органдар қызметі туралы ашық ақпаратпен қамтамасыз етілуі қарапайым тұрғындардың қоғамдық өмір мен демократиялық процестерге белсене араласуларына ұйтқы болмақ. Осыған орай электронды құжат айналымы Үкімет тұжырымдамасының жобасында «коммуникациялық жүйесі мен талдау және шешім қабылдау құралдары орналастырылған, ауқымды және икемді мәліметтер базасы бар бірыңғай организм» деп көрсетіледі. Тұтастай алғанда, электронды үкіметті енгізу нәтижесінде мемлекеттік басқару жүйесі бойынша ақпараттық ашықтық арттырылып, азаматтардың жекелеген және қоғамдық маңызға ие құпия емес мемлекеттік акпараттарды еркін алуларына жағдай туғызылмақ. Қазіргі уақытта осы бағытта ақпараттык телекоммуникациялық ресурстар құжаттамаларын мемлекеттік тіркеу, сараптамалық жүйелер мен бағдарламаларды сертификаттау, сондай-ақ ресми электронды адрестер мен анықтамаларды құру жұмыстары жүргізілуде. Ал электронды үкіметтің инфрақұрылымы әлі де әзірлену үстінде. Бүгінде осы мәселемен айналысатын мемлекеттік органдар озық жүйенің техникалық сипаттамалары мен нормативтерін реттейтін құжаттар жобасын әзірлеп, сатып алынатын құралдар бағасын анықтауда. Қазақстан 2005-2007 жылдар аралығында, осы жүйенің инфрақұрылымын толықтай енгізуді межелеп отыр. Бірінші кезеңінде сайттарда министрліктердің жалпы сипаттағы ақпараттары жарияланады. Атап айтқанда, тиісті тұлғалардың тізімдері мен байланыс телефондары, өтініш иелерін кабылдау сағаттары және құжаттар үлгісі орналастырылады. Екінші кезеңге салық және статистикалык есептерді ұсыну, бос жұмыс орындарын іздестіру сияқты қарапайым интерактивті сервистер жүзеге асырылады. Ал үшінші кезеңде, онлайн режимі бойынша екі жақты, яғни қаржылық және заңдық операциялар толығымен жетілдірілмек. Осыған сәйкес қызметтер тізбесі қажеттілік ауқымына қарай арта бермек.

	Негізінен аталмыш жүйе бүгінде Еуропа, Орталық және Шығыс Азия елдерінде кең қанат жайып отыр. Мәселен, Германияда егер де салық төлеуші өз құжаттарын электрондық үлгімен ұсынатын болса, онда жеке тұлғадан алым алынбауы қарастырылған. Ал АҚШ жыл сайын елдегі ақпараттандыру және онлайн-сервисті жеңілдету жөнінде конкурстар ұйымдастырып отыруды дәстүрге айналдырған. Соған сәйкес таяуда өткізілген кезекті байқау барысында озық деп саналған салық декларациясының оңайлатылған нұсқасы көпшілікке ұсынылды. Осы орайда озық технологияларды енгізу бойынша әрдайым алда жүретін Англияның өзі 2005 жылы үкіметін осы жүйеге енгізіп, әзірге ел тұрғындардың 70 пайызы ғана жаңа қызмет үлгісін пайдалана алатынын ескерсек, жас мемлекетіміз бұл бағытта аршынды қадам жасап отыр деп баға беруге болады. Және де орайы келгенде айта кетер жәйт, көршілес Ресей мен Қырғызстан елдері бұл жүйені 2010 жылға дейін енгізуді жоспарлап отыр.

	Қазіргі уақытта Қазақстанда орталық мемлекеттік органдардың ресми түрде 32 сайты тіркелген. Аталған сайттарға әзірге министрліктер туралы ақпараттар, нормативтік актілер мен статистикалық көрсеткіштер және сала қызметіндегі азын-аулақ жаңалықтар ғана орналастырылған. Ал бұл бағыттағы ілгері істерді санамаласақ, бүгінде Қаржы министрлігі өз сайты арқылы салық төлеушілермен интерактивті қатынас режимі бойынша байланысты орнықтырса, Еңбек және әлеуметтік қорғау министрлігі еңбек рыногының мәліметтер базасын ашқан. Сондай-ақ, Мемлекеттік сатып алу жөніндегі агенттік өткізілетін тендерлер, олардың қорытындылары туралы мәліметтерді жариялап, жеткізілімшілер мен тауарлар туралы ақпараттар ұсынып, мемлекеттік сатып алу мониторингін жүзеге асырып келеді.

	Бұған қоса Үкіметтің салық және кеден салаларының ақпараттық жүйесін енгізу жөніндегі іс-шаралары оң нәтиже бере бастады. Былтырғы жылы салық төлеушілер осы жүйенің интерактивті режим үлгісімен салықтың барлық түрлері бойынша декларацияларын ұсынып, өз жеке есеп-шоттарына еркін кіруге, қайта тексеруге мүмкіндік алды. Алайда мамандардың пікірінше, аталмыш электрондық формалар әлі де жетілдіруді қажет еді. Мәселен, ақпараттарды жаңарту кезінде есептердің кілттеліп қалу оқиғалары аз тіркелмеген. Сонымен бірге тиісті ақпараттық қамтамасыз ету жұмыстарында болатын ақаулар кезінде электронды форматтағы сандардың өзгеріп кетуі қосымша қиындықтар әкелуде. Яғни, бір қарағанда кәсіпорын жұмысын жеңілдетеді деп есептелінген жүйе керісінше сипатқа да ие болып кетуде. Салық саласының мамандары осыған дейін электронды есеп беру жүйесі дәстүрлі қағаз үлгісімен балама түрде жүргізіліп келсе, енді барлық салық төлеушіге электронды формамен есеп беру міндеттеліп отырғанын айтады. Ал әзірге қабілеті аз байланыс арналары мұншама мол ақпараттар ағынын толықтай өткізуді қамтамасыз ете алмауда. Бұған қоса сыртқы экономикалық қызметке қатысушылар биылғы жылдың басында ашылған кеден саласының ақпараттық жүйесі (ТАИС) бойынша электронды үлгімен кедендік декларацияларды толтырғанымен, оны электронды пошта арқылы жолдауға толық мүмкіндік ала алмай отыр. Және де электронды формадағы өзгерістер өз уақытында енгізілмеу салдарынан клиенттер мен брокерлік компаниялар шығынға ұшырауда.

	Қазіргі уақытта елімізде электрондық формат пен мәліметтер алмасудың ұлттық стандарты әзірленуде. Бұл ведомстволық ақпараттар жүйесінің өзара ықпалдастығын арттыруға сеп болмақ. Жалпы, құжат айналымын электрондық форматқа көшіру, электрондық қол қоюды мемлекеттік тұрғыда заңды және жеке тұлғалар арқылы нақтылау үшін тиісті құқықтық тетіктер түзілуі тиіс. Осыған байланысты елімізде «Ақпараттандыру туралы» және «Электронды құжат және электронды сандық қол қою туралы» заңдар, бірқатар тиісті қаулылар қабылданды. Ақпараттандыру агенттігі жаһандық желіде «kz» ұлттық сегментін дамытуға қатысты бұйрықтар жобасын дайындауда. Мамандардың айтуынша, бүгінде үкіметті электрондауға қажетті қаржы көлемі толық есептелінбеген және оның экономикалық тиімділігі мен өзін-өзі ақтаудың болжамды мерзімі айқындалмаған. Тұжырымдама жобасына мұндай көрсеткіштер енгізілмегендіктен, тек Ақпараттандыру агенттігі 2005 жылы бұл шараға 6,3 миллиард теңге кажеттігі жөнінде есеп берген. Ендігі жерде бұл жүйе елімізде жоғары мемлекеттік билік тарапынан саяси шешімін тапқандықтан да мемлекеттік бағдарлама жобасына енгізіліп, оның нақты есебі анықталмақ. Көрші елдердің есебіне жүгінсек, бүгінде Ресей бұл жүйеге 2,4 миллиард доллар инвестиция тартуды көздеп отыр. Оның сыртында білікті мамандар даярлауға қосымша, қаржы қарастырған. Әзірге көзбен көріп, қолмен ұстап көрмегендіктен бе, электронды құжат айналымының табыстылығына күмәнмен қараушылар аз емес. Олардың айтар уәждері осыған дейін ешкімді есігінен сығалатпай келген шенеунік енді кеңсесінің едені тоздырмайтын электронды формадағы құжаттарға қарауды сиретіп, бюрократия одан әрі өршіп кетуі мүмкін. Немесе осыған дейін ашықтығын қамтамасыз ете алмаған ведомстволар электрондық форма арқылы құшағын бірден айқара аша салады деу артық деген де пікірлер кездеседі. Алайда азаматтарға электронды құжат бұрынғыдай көп қағаздың арасында көміліп қалмай, нақты тапсырманың орындалуы тиісті органдар тарапынан қатаң бақылауда болатынын еске салмақпыз. Электронды үкіметті қолданысқа енгізуде бірқатар күрделі мәселелер көлденең тартылмақ. Оның негізгісі ақпараттық қауіпсіздік дер едік. Мамандардың айтуы бойынша «Microsoft» корпорациясымен өзара түсінік және ынтымақтастық туралы қол қойылған меморандумда аталған салада электронды үкіметті жүзеге асыру әзірге халықаралық тәжірибелер жолымен ғана қолдау көрсетіледі делінген. Ал онлайн карточкаларын бұзу қаупі әлі күнге сақталып отырған уақытта ақпараттың ұрлануына тосқауыл қою қызмет көрсетуші компанияның мемлекет меншігінді болуымен шешілмек емес. Осыған орай Ақпараттандыру агенттігінің өкілдері бүгінде желідегі ақпаратты қорғаудың жоғары деңгейін қамтамасыз етудің мүмкін деген барлық жолдарын қарастыруда.

	Жасыратыны жоқ, ел тұрғындарының электронды желіде жұмыс істеу сауатының жеткіліксіздігі және халық санының аздығы тағы бір түйіні тарқатылмаған проблема ретінде қарастырылып отыр. Мамандар таяу арада отандастарымыздың жаңа жүйеге жаппай құлшыныс білдіріп, сингапурлық деңгейге бірден секіруіміз неғайбыл екенін айтуда. Зерттеу орталықтарының мәліметтері көрсетіп отырғандай, бүгінгі таңда қазақстандық студенттердің 92, басшылық қызметтердегілердің 72 пайызы, түрлі сала мамандарының 64, қызметшілердің 62 пайызы компьютерді меңгерген. Сондай-ақ, еліміздегі кәсіпкерлердің 51 пайызы электронды жүйемен жұмыс істей алса, үй шаруасындағы және жас аналардың 35 пайызы, жұмыссыздар мен уақытша жұмыссыздардың 32, жұмысшылардын 28, зейнеткерлердің 6 пайызы ғана компьютерді үйренген. Бұған ауылдық аумақтарда әлі компьютердің маңына жуымаған тұрғындарды қосатын болсақ, статистикалық әлеуеттің шынында да төмен екендігін аңғаруға болады.

	Үкімет тұжырымдамасында аталған проблеманы түпкілікті жою үшін жоғары оқу орындары мен мектептерде жаңа бағдарламаны оқыту шаралары қарастырылған. Ал техникалық жағынан өңірлерге бұл жүйені дамыту бірінші кезекте «Қазақтелеком»,

	«Қазпошта» кәсіпорындарының коммуникациялық инфрақұрылымдарын жетілдірумен тікелей байланысты болмақ. Ең бастысы, Үкімет тұжырымдамасында жаңа ақпараттық коммуникациялық қызметтер мен әлеуметтік маңызды ақпараттар азаматтардың түрғылықты орны мен әлеуметтік-экономикалық жағдайларына қарамастан барлық қазақстандыққа тең жағдайда қамтамасыз етіледі деп қадап көрсетілуі дәтке қуат береді.



	«Егемен Қазақстан» 21 тамыз 2004 ж.





«КӨЛЕҢКЕДЕ» көлбеңдеген көп ақша




	Қай заманнан бері көлеңкелі экономика аталатын жетіқұрттай жемір құбылыс әлем елдері экономикасының діңіне түсіп, діңкелетіп келеді. Соңын да шырақ алып түссең де шым батып кетпейтін «көлеңке» «дәніккен қарсақ құлағымен ін қазарды» айтқан қазаққа да жат емес. Соңғы дерекке жүгінсек, республикада жасырын экономиканың көлемі 30% өсіп кеткен. Алайда «көлеңкенің» көрсеткішін азайтуда Үкімет үнсіз қалып отырған жоқ. Еліміз екі жыл бұрын бұл жат құбылысқа қарсы күрес шараларын бастап кетті. Қалтарыста қалған қаражатты қазынаға қайтаруда Қазақстан ТМД елдері ішінде бірінші болып қаржы амнистиясын жариялады. Ұлттық экономиканың денесіне дендей бастаған дертке «дем салу» үшін қазіргі уақытта ел Үкіметі көлеңкелі экономика көлемін азайту жөніндегі ұйымдастыру шаралары және экономикалық саясаттың негізгі бағыттары жөнінде 2004-2010 жж. арналған бағдарламаның жобасын талқылауда. «Балапанды күзде санайтындай», енді бұл талпыныстың тағдырын болашақ көрсетпек.

	Статистика мамандарының пікірінше, көлеңкелі экономиканың дәлме-дәл көлемін анықтау аса күрделі шаруа. Өйткені аты айтып тұрғандай-ақ, жасырын сипатта жасалатын ұрлықты тірлік заңды өлшемге әсте көне бермейді. Оның болжамды көлемін есептеуде лажсыздан жанама тәсілдерді қолдануға тура келуде. Австрия экономисі Фридрих Шнайдердің айтуынша, бүгінде әлемде жыл сайын 8 триллион АҚШ доллары жекелеген мемлекеттер мен халықаралық ұйымдардың ресми статистикалары мен кәсіпорындарының бухгалтерлік есептеріне енбей қалуда. Таразылар болсақ, сонда жаһандық жасырын қаржының 12 айлық көлемі әлемдегі ең ірі алпауыт – АҚШ экономикасының деңгейімен пара-пар. Тақырып аясын таратар болсақ, өткен ғасырдың 95-ші жылдары дамыған елдерде көлеңкелі экономика ІЖӨ-нің 12%-на, өтпелі экономикалы елдерде 23%-на, дамушы елдерде 39%-на тең.

	Бір қызығы, салыстырмалы көрсеткіштен байқап отырғандарыңыздай, нарықтық экономикасы өркендеген елдерде көлеңкелі сектор дамылсыз даму сипатына ие болып отыр. Таяуда ғана Олимпия ойындарын өткізген Грекияда 1998 жылы көлеңкелі сектордың көлемі ресми мәліметте ішкі жалпы өнімнің 29 пайызын құраған. Бұдан кейінгі сатыда Италия – 27%, Испания – 23,4%, Бельгия – 23,4% тұрақтаған. Ал Ирландия, Канада, Франция, Германия елдерінде жасырын қаржы айналымы 14,9%-дан 16,3% аралығында болса, төменгі деңгейде деп саналатын Австрияда – 9,1% , АҚШ-та – 8,9%, Швейцарияда 8,0% болған. Соның өзінде аз көрсеткішті ақшаға шаққанда Құрама Штаттардағы «жүгенсіз» қаржы 700 млрд. доллар, Италияда – 310 млрд., ал Ұлыбританияда 190 млрд. долларға жеткен.

	«Қазаннан қақпақ кетсе, иттен ұят кетеді» демекші, Нигерияда көлеңкелі экономика елдің ішкі жалпы өнімінің 76 пайызына дейін тұсаулап алған. Бұл тізімге Тайланд – 71%, Египет – 68%, Боливия – 66%, Панама 62%-бен енеді. Енді бір кездері іргесі мен ішіп-жемі ортақ кеңестік кеңістікке оралсақ, Мәскеу әлеуметтік-экономикалық проблемалар институтының мәліметінше, 1973 жылы КСРО-ның көлеңкелі секторы 3% болса, 1990-1991 жылдары 10-11%, ал сол ортақ қазанның құлағын ұстап келген Ресейде 1996 жылы жасырын қаржы айналымы бірден 46%-ға шарықтап кеткен. Статистикалық зерттеулерге сәйкес 90-жылдардың басында Грузия экономикасында көлеңкелі сектор 43-51% болса, Әзірбайжанда 34-41% құрады. Бұл кестеге Қазақстан 23-30%-бен енген.

	Ақшаның ауыздықтылмауы туралы тағы бір мысал. Ресми дерек бойынша Албанияда әр азаматтың орташа айлық табысы 70 доллар болса, бүгінде бұл елдегі 3,2 млн. тұрғынға 500 мың автомобиль тіркелген. Әрі елдегі жеңіл автокөліктердің 60 пайызы аз ақша тұрмайтын «Мерседес» маркалы мәшинелер болып табылады.

	Зерттеушілер бұл құбылыс өзгелерге қарағанда әсіресе жаңа экономикалық реформалар жүргізіп жатқан жас мемлекеттер үшін аса қауіпті екенін алға тартады. Өйткені, мұндай елдерде экономикалық тетіктерді реттейтін құқықтық база толық жетілдірілмегендіктен де тиісті реформалар шұғыл өзгерістерге ұшырап отырады және де мемлекеттік органдар немесе кәсіпкерлік саладағы мамандардың өтпелі кезеңдегі жұмыс тәжірибесінің аздығы да бұған өз әсерін тигізеді. Мұның сыртында нарыққа икемделген кәсіпорындар мен жеке кәсіпкерлер санының күрт өсуі, шаруашылық субъектілерінің сенімсіз қаржылық есебі және есептік тәртіптің төмен деңгейі көлеңкелі экономиканың кесе-көлденеңдеуіне жол ашпақ. Сондықтан да Қазақстан да өзге транзиттік экономикасы бар елдердің бірі ретінде бақылаусыз сектор көлемі едәуір мемлекеттің қатарына жатады. Республика Статистика агенттігінің есептеуінше, 2002 жылы республикамыздағы ішкі жалпы өнім көлемі 24,637 млрд. доллар құраса, оның 5,667 млрд. доллары бақылаусыз секторда өндірілген өнімнің үлесіне тиеді. Яғни, осыншама орасан қаржыдан мемлекетке бір тиын да салық түскен жоқ. Егер де сол кездегі өлшеммен корпоративтік салықтың ең жоғары ставкасы 30 пайыз деп есептесек, онда ел бюджеті ең аз дегенде 1,7 млрд. доллардан айрылған. Ең аз деуіміз еліміздің салық салу тәртібінде қосымша құн сияқты өзге де салықтар мен төлем түрлері бар екенін ескеруіміз керек. Отандық статистер көлеңкелі экономиканы түпкілікті түсініп, оған объективті баға беру үшін бұл құбылыстың астарында не жатқанын анық айқындап алған жөн деп есептейді.

	Олардың пікірінше, кейінгі кездері көлеңкелі экономика ұғымын айқындауда және терминді тиісінше қолдануда бірыңғай жүйе қалыптаспаған. Айталық, халықаралық ұйымдар стандарты бойынша жұмыс істейтін республика Статистика агенттігінің бұл бағытта бақылаусыз экономика деген терминді қолданысқа енгізген. Ал бұл атау заңсыз, жария етілмеген және бейресми қызметтер түрлері деген ұғымда береді. Аталған терминдерде түрлі мазмұн беріліп жіктелуіне байланысты аталмыш құбылысты ресми түрде айқындайтын нақты ұғымның қажеттілігі туады. Бір қарағанда, бақылаусыз экономика заңсыз экономика қызметімен қабыса келсе, есірткі бизнесі, жезөкшелік, қару-жарақ саудасы, контрабанда сияқты қылмыс түрлерін белгілейтіні анық. Бұған сонымен бірге қылмыстың парақорлық, ұрлық сияқты өндірушінің қолындағы кірісті қайта бөлуді ғана көздейтін экономикалық емес заңға қайшы қызмет түрлері де енеді. Қазіргі уақытта статистика мамандары еліміздің макроэкономикалық көрсеткіштерінің есебіне сүйене отырып, бақылаусыз экономиканы жария етілмеген және заңсыз деп екіге жіктеп отыр. Әрине, жария етілмеген қызмет бірінші кезекте қолма-қол есеп жүргізетін тауарлар мен қызметтер сатылымында көп көрініс табатыны анық. Бақылаусыз экономиканың динамикалық өзгерісін тұтастай алып қарасақ, ол 1996-97 жылдары шарықтау шегіне жетіп, еліміздегі ІЖӨ-нің 40-44%-ына дейінгі үлесін иемденген. Бұл сол кезеңде Қазақстанда мемлекет меншігіндегі ірі нысандарды жекешелендіру шараларының жаппай жүргізілуіне байланысты орын алған. Соның ішінде қаржы айналымы мығым мұнай-газ және металлургия салаларының нысандарын бірінші кезекке қоюға болады.

	Бақылаусыз экономиканың ел дамуына бөгесін болар кері әсері мен проблемалық күрделілігі бесенеден белгілі. Мәселен, 2002 жылы еліміздің ішкі жалпы өнім құрылымындағы сауда үлесі 12% құрады. Ал осы сауда саласынан ел бюджетіне түсетін салық мөлшері небәрі 4,4% болған. Ал ІЖӨ бойынша қызмет көрсету саласы 51% құрағанымен, бюджетке республикадағы түсуі тиіс барлық салық түрлерінің үштен бірі ғана аударылған.

	Статистика мамандары еліміздегі тауар өндірісі саласында ауыл, орман және балық шаруашылықтарының ІЖӨ-ге шаққандағы үлесі және осы салалардың бюджетке төлейтін төлемдерінің үлесі бір-біріне сәйкес келмейтінін жеткізеді. Бұл әсіресе ауыл шаруашылығына тікелей байланысты. Бірқатарлары ауылдықтар өз кірістерін жасыруға бейім деген жауаппен түсінік бергісікеледі. Ал оған тереңірек үңілсек, көптеген салаларда өнім өндірісінің айтарлықтай үлесі бөлшек-сауда, көлік сияқты басқа да қызмет түрлері енетін үй шаруашылығына тиеді. Бүгінгі таңда осы қызметтердің нақты есебі тіркелмеген. Және де үй шаруашылығында өнім өндірудің ұйымдастырушылық құрылымы отбасылық қатынастарға құрылғандықтан да еңбек пен капиталдың нақты бөлінісі күңгірт күйінде қалып қоюда. Бұған сондай-ақ көптеген кәсіпорындардың өнім көрсеткіштері деңгейін төмен көрсетуі мен ресми мекемелерден тіркеуден өтпеген өндіріс орындарын, күнделікті ас-суын айырып жүрген жалдамалы жұмысшыларды да қосуға болады.

	Мамандар сондай-ақ бейресми өндірістің есебін жүргізуде қиындықтардың туындауы үй шаруашылығындағылардың өз өнімдерінің нақты мөлшерін көрсетуге деген талпыныстың болмауынан емес, алғашқы есепті мүлдем жүргізбеуінен екенін айтады. Оған әсіресе ауыл шаруашылығы өндірушілерінің есеп жүргізудегі білім деңгейінің төмендігі себеп болуда. Сондықтан да бейресми өндіріс туралы, оның ішінде ауыл шаруашылығы, сауда, құрылыс және қызмет көрсету салалары бойынша статистикалық нақты ақпараттар алуға жүйелі бақылау арқасында ғана қол жеткізілмек.

	Республикамызда бейресми экономиканың салалар бойынша үлесі әрқалай. Атап айтқанда, 2002 жылы ауыл шаруашылығындағы жария етілмеген және бейресми қызметтің үлесі қосымша құнның шамамен 5%-на, өнеркәсіпте 3%-на тең болса, жылжымайтын мүлік, жалға беру және қызмет көрсету операцияларында кәсіпорындардың бақылаусыз экономикадағы үлесі 4%-ды құраған.

	Байқап қарасақ, бақылаусыз экономиканың ел дамуына тұсау салар тұстары аз емес. Айталық, бірінші кезекте салық салу көлемі азаяды. Соның салдарынан экономиканың жариялы секторына салық салу көлемі өсіп, олардың бәсекелестік қабілеті төмендейді. Бұл экономикадағы басқа да құрылымдардың да «көлеңкеге» қарай ойысуына итермелейді. Түптеп келгенде, жемқорлықтың аясы кеңейіп, оның ресурстық қоры күшеймек. Мұның сыртында бақылаусыз қаржы ресурстарының мемлекеттік саясатқа, БАҚ және түрлі деңгейдегі сайлау компанияларына қызмет етуі ұлттық қауіпсіздік талаптарына қайшы келмек. Ұлттық кірісті тұрғындардың жекелеген «айтөбел» топтарына бөлу күрт белең алып, қоғамның мүліктік жіктелуі күшейе береді.

	Бақылаусыз экономиканың орнығуы елдегі макроэкономикалық тұрақтылықты сақтауды уақыт өткен сайын қиындата түспек. Мәселен, көлеңкелі бизнестің банк жүйесі мен құнды қағаздар рыногынан алшақтауы валюталық саясатты бірден әлсіретеді. Сондай-ақ ресми статистикаға макроэкономикалық қызмет туралы нақты емес көрсеткіштер түсе бастамақ. Тағы бір проблема – бақылаусыз экономика ресурстарды бөлуге де кері әсер етпек. Көлеңкелі бизнесте еңбек заңнамалары қолданылмайтындықтан да жат құбылыс еңбек рыногын бірден жаулап алады. Дәлірек айтсақ, көлеңкелі бизнес өз қызметінде салық төлемейтіндіктен, салық төлейтін бизнестің сұранысы мен тапсырысын өнім бағасын арзандату арқылы өзіне тартады. Көлеңкелі экономиканың әлеуметтік аспектілеріне тоқталғанда ел-жұрттың мемлекеттік институттар мен заңнамаларға деген сенімі азаятынын айтуға болады.

	Батыстық зерттеушілер бақылаусыз экономиканың көлемі қандай жағдайда өседі деген сұраққа – бірінші кезекте ауыр салық салу жүйесі, төмен кіріс мөлшері, жұмыс уақытының ұзақтығы, жұмыссыздықтың кең етек алуы және мемлекеттік сектордың рөлі әсер етеді деген жауап ұсынады. Алайда, еліміздің Премьер-Министрі Д. Ахметовтың айтуынша, салық ауыртпалығын төмендету көлеңкелі экономика көлемін азайтуға көп әсер етпейді. Мысалы, Қазақстан өзге ТМД елдеріне қарағанда, салық деңгейі айтарлықтай төмен, бірақ экономикадағы көлеңкелі жағдай өзгеріссіз қалуда. Үкімет басшысы бұл өндірістік еңбектің төмендігіне байланысты болуы мүмкін деген байлам жасап отыр. Бұған қоса Экономика және бюджеттік жоспарлау министрлігінің тиісті зерттеулерінде елімізде көлеңкелі экономиканың белең алуына кәсіпорындардың материалдық-техникалық базасының төмен болуы, қосалқы өнімдерге деген бәсекелестіктің әлсіздігі, шағын және орта бизнес үшін несие алудың қиындығы, мемлекеттік қызметшілер жауапкершілігінің аздығы және олардың қызмет бабын пайдалану кезіндегі әрекеттеріне төтеп бере алмаушылық деген анықтама берілді. Бұл орайда Қазақстанда басқа транзиттік экономикалы елдер сияқты көлеңкелі секторды ырықтандырудың заңнамалық базасын бекітіп, кәсіпкерлердің экономикалық және қаржылық көлеңкеден шығуын қамтамасыз ететін әкімшілік және заңдылық сипаттағы шаралар қарастырылуы қажет. Олай болмаған жағдайда жемқорлықтың әлі де тамыр жайып, бизнестің көлеңкеге көшуі жалғаса беретін болады.



	«Егемен Қазақстан» 17 қыркүйек 2004 ж.





КЛАСТЕР




	Нарықтық қатынастың әлемдегі ең озық деген тәжірибелерін батыл қабылдап келе жатқан Қазақстан үшін кластерлік жүйе алдағы уақытта инновациялық дамудың негізгі құралына айналмақ. Естеріңізде болса бұл жөнінде халыққа арнаған Жолдауында Елбасы Нұрсұлтан Назарбаев «биылғы жылдың соңына дейін біздің келешегі бар барлық қазақстандық, ауқымды өңірлік және аймақтық кластерлерді айқындап алуымыз керек», деп атап көрсеткен болатын.

	Жалпы, дүниежүзілік тәжірибе көрсетіп отырғандай, кластерлік тәсіл ұлттық экономиканың басымдық саясаттарын айқындап, оның бәсекеге қабілеттілігін арттыруда орасан рөл атқарады. Әңгімені одан әрі өрбітпес бұрын әуелі «кластер» дегеніміз не деген сұраққа жауап іздеп көрсек, кейінгі кездері кластер ұғымына ғалымдар мен экономист мамандар әрқалай ғылыми түсініктемелер беріп келе жатқанымен оның түпкі мағынасы бәсекеге қабілетті салалар жиынтығы дегенді білдіреді. Ал ғылыми сипаттамаларына үңілсек кластер дегеніміз – бұл қосымша құнды құру процесі барысында өзара байланыста жұмыс істейтін жеткізімшілер мен өндірісшілер, тұтынушылар мен өнеркәсіптік инфрақұрылым және ғылыми-зерттеу институтының біртұтас желісі болып табылады. Сондай-ақ, қалыптасқан термин мазмұнына назар аударғанда кластерлер – тізбектелген өндіріс арқылы бірнеше өнім түрлерін шығаратын өнеркәсіптік топ екенін аңғаруға болады. Ал мұны қазақша ұғымдағы қарапайым мысалмен түсіндіретін болсақ, отбасылық әулет бір отар қойды иелігіне алды делік. Міндеттік бөлініске орай отағасы малды бағумен айналысса, үлкен ұлы әйелімен бірге тек жүн қырқумен, қыздары ол жүннен жемпір тоқумен, келесі баласы мен келіні мал сойып, шұжық әзірлеумен айналысып, қалған отбасы мүшелері дайын өнімді сатуға кіріседі. Яғни, бұдан бір шаруашылықтың өзінен тізбектелген өндіріс арқылы соңғы өнімге қол жеткізіліп отыр деген сөз. Кластерлер әлемде мұнай мен газ өндіру, көмір бассейндерін игеру, түсті металл өндірісі, сондай-ақ ірі агроөнеркәсіп секторы сияқты салаларда кең қанат жайған. Мұндай өнеркәсіптік топта компаниялар жаңағы айтқандай ортақ іс-қимылмен бірін-бірі толықтырып отырады.

	Кеңестер кезінде «ғылыми-өндірістік» кешен, «аумақтық-өндірістік кооперация» сияқты шаруашылық субъектілері болғаны белгілі. Экономистер кластерлердің социализм тұсындағы осы өндірістік кешендерге жат емес екенін, тіптен тікелей тамыр тарататынын айтады. Мысалы, одақ кезінде еліміздің жоспар жасаушы органдары ірі үш аумақтық-өндірістік кешенді құрумен айналысты. Олар Павлодар-Екібастұз, Маңғыстау және Жамбыл-Қаратау өндірістік кешендері. Өз кезегінде Қазақстанның ірі ғылыми-зерттеу институттары олардың кешенді түрде дамуын зерттеп келеді. Олай болса мұны ұмытыла бастаған ұтымды тәжірибелерді қайта жаңғырту тәсілі деп түсінуге болар еді. Бірақ кеңестік экономикадағы жоспарлы жүйе мен салалық басқару принципі олардың қалыпты жұмыс ырғағын аса қатаң жағдайда шектеп келгенін айта кеткен жөн. Мысалы, жеткізілімшіні іріктеу шаралары кәсіпорынның келешектегі табысын көздейтін мүддесіне қарай емес жоғарыдан түскен тапсырма бойынша таңдалынды. Соның салдарынан бір өңірге қажетті бөлшектерді ұзақ тасымал арқылы келесі республикадан жеткізуге тура келді. Ал әңгіме өзегі болып отырған кластерлердің негізгі айырмашылығы онда нарықтық тетіктер мейлінше ескеріліп, жанама кәсіпорындар бәсекеге кабілеттілігін арттыру үшін өз тарапынан маңайындағы кластерге кіруге ұмтылыс жасайды. Сондықтан да мамандар кластерлер мемлекеттік өнеркәсіптік саясатты түбірлі өзгерте алатын тәсіл деген баға беруде.

	Қазақстанның қазіргі экономика мектебі тиімді мемлекеттік басқару мен жаңашыл нарықтық игіліктерді терең игеруі арқылы өзгелерге үлгі болып келе жатқаны аян. Соның бір дәлелі жаңаша талдаулар мен ұзақ жылғы қалыптасқан тәжірибелерді байыту арқылы өндіріске өзара байланысты тізбектелген технологиялар енгізу мен жинақы аумақ аясында өнеркәсіптік топтарды құрудың тетігін тапқаны дер едік. Мамандардың пікірінше, Қазақстан аумағында мынадай үлгідегі кластерлер құру тиімді болмақ. Айталық, еліміздің батыс өңірінде Қазақстан уылдырығының өңдеу өнеркәсібін шоғырландыру, оңтүстік аймақта голландық тәжірибе бойынша гүл өндірісін өркендету, ал Алматыда өңдеуші кластерді дамыта отырып генетикалық жағынан таза сортты алма шаруашылығын дамыту қарастырылған. Сонымен бірге, Шымкент және Алматы облыстарында калифорниялық шарап жасаушы кластерлердің үлгісін жасаған технологиялық университеттермен ынтымақтастықты тереңдете отырып шарап жасау индустриясын жолға қою жоспарланса, Солтүстік Қазақстан облысында астық өндіру және өңдеу ісін ілгерілету, Батыс Қазақстан өңірінде Хьюстонның жоғары сапалы пластмасса өнімін шығаратын мұнай кластері негізінде мұнай-химия өндірісі мен мұнай сервисін дамыту жөніндегі өнеркәсіптік топ құру, ал еліміздің табиғатымен ерекшеленетін жекелеген аймақтарында Тайланд және Коста-Рика тәжірибелерінің негізінде туристік кластерлерді дамыту керек деген тұжырым жасайды.

	Бұған қоса сарапшылар келешекте Орталық Азия өңірінде мемлекетаралық кластер құру жөніндегі ұсыныстарын ортаға салады. Соған сәйкес шартараптан келген туристер Өзбекстандағы ежелгі Самарқан, Бұхара қалаларын аралап, Қазақстанда тауда шаңғымен сырғанап, Қырғызстанда Ыстық көлге шомылуға мүмкіндік алмақ. Осы орайда бірыңғай экономикалық кеңістікке мүше мемлекеттер Қазақстан, Ресей, Беларусь, Украина басшыларының таяуда Астана бас қосуында ғарыш өнеркәсібіне байланысты бірлескен корпорация құру туралы уағдаластығы осындай мемлекетаралық кластерлер құру үлгісінің алғашқы қарлығашына айналмақ. Болашақта Каспий өңірі елдерінің ұжымдасуымен мұнай-химия кластерлерін құру мәселесі алға тартылмақ.

	Бүгінде атынан ат үркитін әйгілі компаниялар кластерлік тәсілді жүзеге асыру арқасында шаруасын дөңгелете алғанын айтқан жөн. Атап айтқанда, Солтүстік және Оңтүстік Каролина штаттарындағы тоқыма-тігін кәсіпорындары, Германияның оңтүстік бөлігіндегі автомобиль жасау компаниялары, Италиядағы модельдік аяқ киімдер өндірісі, шарап жасаушылардың Калифорниялық тобы, Португалия мен Швециядағы ағаш өңдейтін өнеркәсіптер деп тізімді одан әрі жалғастыра беруге болады. Ал Голливудтағы ойын-сауық индустриясы мен Нью-Йорктегі қаржы кластерін, тіпті Карлсвадтегі гольф үшін құрал-жабдықтар шығаратын өндірістік топты бос орыннан болашағын баянды еткен компаниялардың қатарына жатқызуға болады.

	Дүниежүзілік World Economic Forum зерттеу орталығы 2003 жылы шығарған талдау қорытындыларында Финляндия индустриялық жағынан кемелденген АҚШ, Жапония, Ұлыбритания сияқты алпауыттар бастаған 102 елдің ішінде бәсекелестік қабілеттілігі бойынша қатарынан үшінші рет бірінші орынды иеленіп отырғанын жариялады. Оған қалай қол жеткізілді? Байқап қарасақ, Фин үкіметі 1995 жылы ел аумағында құруға негізі бар деген кластерлердің құрылымын, олардың даму тенденцияларын, келешектегі тиімділігін егжей-тегжейлі зерттеуге кіріскен. Мұның сыртында шұғыл түрде жаңаша іске серпін бере алатын сауатты менеджерлер іріктеліп, олардың біліктілігін арттыру шаралары қолға алынды. Нәтижесінде сауатты жүргізілген менеджмент көп кешікпей-ақ өз жемісін бере бастады. Мәселен, әлемдегі ұялы байланыс құралы саласында аз уақытта көшбасшылық орынға көтерілген Nokia телефон маркасын алайық. Қазір екінің бірінің қолында жүрген «қалтафон» Финляндияның балықшылар мен бұғы өсірушілердің мекені ретінде ғана белгілі Оулу қаласында шығарылады. Қазір жоғары технологиялар шығаратын орталық ретінде әйгіленген бұл қалада 100 мың тұрғынның 6 мыңы «Нокиа» өндірісінде еңбек етеді. Осындағы бас компания телекоммуникациялық құралдарын шығара отырып микроэлектроника жабдықтары мен түрлі бағдарламалар жасайтын 120 кәсіпорынды маңайына шоғырландырған. Өткенге көз жүгіртсек, 1980 жылдары дағдарысқа тап болған Оулу қаласы тұйықтан шығу үшін жаңа технологиялар өндірісіне молынан инвестиция тартуға күш салады. 1992 жылы аталған телефон құралының 50 миллион данасы шығарылса, 1999 жылы оның сату көлемі бірден бес есеге көтеріледі. Нәтижесінде Финляндия 2002 жылы сыртқы рыноққа Nokia-ның 1 миллиард данасын сатқан.

	Өзге де өркениетті мемлекеттердің тәжірибелеріне көз салсақ,1990 жылдардан бастап әлемнің бірқатар елдерінде экономикадағы бәсекелестікке төтеп бере алатын жетекші салалар мен бизнес түрлерін шұғыл дамыту процесі белең алды. 1998 жылы Ұлыбританияда бәсекелестік артықшылығы айқындалған салаларды дамытудың жаңа инновациялық бағдарламасы жарияланса, Еуропалық Кеңес 2000 жылы қоғамдастыққа мүше елдердегі тұрақты экономикалық өсу мен қолайлы әлеуметтік климатты қамтамасыз етуге бағытталған бірқатар бағдарламаларды мақұлдады. Сондай-ақ 1998 жылдан бастап Дүниежүзілік экономикалық форум әлем елдерінің бәсекеге қабілеттілік деңгейін таразылау мақсатымен рейтингілік мониторинг жүргізіп келеді. Соңғы кездері икемді технологияларды игеруге жол ашып, жаңа тауарлар мен қызметтердің еркін қозғалысын қамтамасыз ете алатын инновациялық жүйеге көшу үрдісі Азия құрлығында да жетекші орынға көтерілуде.

	Қазақстанның бүгінгі ұшқыр дамып келе жатқан экономикасының жағдайында ұлттық бизнестің қанаттануына қажетті деген факторлар мен мүмкіндіктер, тиісті институттар екі бас қаланың аумағына орналасқан. Осы орайда қалыптасқан факторды қажетінше пайдаға асыруда Қазақстанға Жапонияның тәжірибесі аса қажет деп есептелінуде. Онда елдегі барлық өнеркәсіптік шығарылымдардың елу пайызға жуығы Токио мен Осако қалаларының мұқтаждығына бағытталған. Қазақстандық мамандар аталған тәжірибені ұштай келе Астана шекарасын одан әрі кеңейтіп, жаңа елді мекендердің құрылуына жағдай туғызу керек деген түйін жасайды.

	Қазақстан аса үлкен аумақты өндірісті, бай минералдық базаны, ірі ауыл шаруашылығы алқаптарын иелене отырып өңірлік кластерлерді құруда бірқатар проблемаларға тап келуде. Айталық, Алматы, Степногорск, Шортанды, Приозерск қалаларында технопарктер негізінде құрылатын республикалық ауқымдағы кластерлер Үкімет тарапынан қолдау тауып отырғанымен облыстық, қалалық, тіпті ауылдық деңгейдегі кластерлер құруда жергілікті биліктің бастамашылығы бәсеңдеу болып отыр. Жергілікті жерлерде шағын құрылыс өндірістерін құру, көкөніс өнімдерін дайындайтын кәсіпорындар салу сияқты шаралар әлі қарастырылмаған. Еліміздің жалпы тұрғындарының 44 % ауыл шаруашылығы қызметімен тікелей байланысты болғанымен, бүгінде еттің 30 %, өсімдік майының 70 %, балық өнімдерінің 50% шет елдерден тасымалдануда. Ал алдағы уақытта Бүкіләлемдік сауда ұйымына кіретін Қазақстан өз аумағындағы агроөнеркәсіптік кластерлері шығарған өнімдері арқылы әйгілі Голландия, Австралия, Жаңа Зеландия, Канада мемлекеттерінің тауарларымен үзеңгі қағыстыруға тура келетінін естен шығармауымыз керек. Сонымен бірге, жоғары оқу орындары мен техникалық мектептер үшін орталықтан даярланған оқу бағдарламаларында еліміздің жекелеген өңірлерінде ірге қалайтын кластерлердің ерекшеліктері ескерілмегендіктен де, олардың қажеттіліктерін өтей алмауы мүмкін. Ал өз кезегінде өңірлердегі баяғы қалыппен дербес отау құрып, «өз қотырын өзі қасығысы келетін» жекелеген компаниялар да бұл істің ілгері басуына тежеу салмақ. Халықаралық сарапшылардың пікірінше экономикасы дамушы елдерде кластерлердің еркін дамуына бірінші кезекте мамандардың білімі мен біліктілігінің төмендігі, тиісті қаржының жеткіліксіздігі және қоғамдық институттардың баяу дамуы бөгет болмақ. Американың белгілі экономисі Пол Самуэльсон нарықтық экономикадағы мемлекеттің рөлі туралы «нарық пен үкіметті ел экономикасының тұрақты қызметін қамтамасыз етудегі ажырағысыз қос құрамы деп есептеген жөн. Қазіргі заманғы экономиканы оларсыз басқару бір қолмен шапалақ ұрғанмен тең» деген екен. Бұл тұрғыда ел Үкіметі кластерлерді өркендету үшін жекелеген кәсіпорындар мен салаларға тікелей қолдау көрсетіп қоймай, жеткізімшілер мен тұтынушылар, өндірушілер мен үкіметтік институттар арасындағы өзара байланысты нығайтуға күш салу керек, деп есептейді отандық экономист-мамандар. Кластерлердің кең құлаш жаюына ішкі сауда мен инвестиция ағынының және ішкі бәсекелестіктің дамуы да мұрындық болмақ. Соған сәйкес ішкі бәсекелестік жергілікті органдар мен жергілікті институттардың өзіндік дамуына жол ашып, ішкі сауданың қарқын алуы халықаралық сапа деңгейіне көтерілуге серпін бермек.



	«Егемен Қазақстан» 15 қазан 2004 ж.





ҒАРЫШТЫҚ ДЕРЖАВА


	Қазақстандық Жер серігі қашан ұшырылады?




	Өткен күндерге ой аялдатқанда таяқты тай етіп мінген біздің ауыл балаларының көбі ғарышкер болам деп армандайтыны еске түседі. Кейінірек, яғни ересек тартып, ел аралағанда көз жеткізгенім – Қазақияның қай түкпірінде де ұшқыр қиял мен зор биікке самғап, Ай үстінде асық ойнасам деген ақиық арманын желкен еткен замандастарымыз аз болмаған екен. Осы шақта ой мен ойды безбенге салғанда жұмыр жүректі кілең ауыл балаларының тікелей ғарышқа қарай қол созуының себебі кеңестік идеологияның қуатты ықпалы ғана емес, тартылыс күші таяу орналасқан басқа да табиғи құбылыстың арқасы шығар деген байламға келем. Жақауратпай айтсам, маған дәл біздің жерімізде бала қиял мен Байқоңыр ғарыш айлағы арасын жалғап жататын нәзік арналар о баста-ақ тартылып қойған сияқты көрінеді.

	Әлем тарихында Қазақстанның аты адамзаттың Жер бетінде ғарышты игерумен тығыз байланысты екені белгілі. Жеті қазынаның бір өкілдері Лайка, Белка, Стрелкалардың Жер-ана бауырынан тұңғыш кіндік үзуі мен адамзат тарихында алғаш ғарышқа самғаған Юрий Гагарин сапарынан бергі жарты ғасырға жуық уақыт ішінде еліміз үстінен жүздеген зымырандар жұлдыздар әлеміне жол тартты. Бүгінгі таңда Байқоңырда 15 ұшыру қондырғысы бар старт кешендері, 34 монтаждау-сынақ корпустары мен техникалық жабдықтау жайғасымы, 2 аэродром және әлемдегі бірден бір оттегі – азот зауыты жұмыс істеп тұр.

	Тарихи құжаттарды парақтасақ, кезіндегі алып держава Кеңестер Одағының ғарыштық қуатының символына айналған Байқоңыр айлағы КСРО Министрлер Кеңесінің 1955 жылғы 2 ақпанда “№5 ғылыми-зерттеу тәжірибелік полигонын құру туралы” қаулысына сәйкес салына бастаған екен. Бірақ, ұлтымыздың құс ұшса қанаты талатын осынау ұланғайыр даласы ғарыштық мақсаттарға бұған дейін де пайдаланып келген. Сол кездегі жобаға сәйкес Қызылорда облысымен қатар Жезқазған, Қарағанды өңірлеріндегі Сарыарқаның сары даласы әскери-стратегиялық нысан ретінде ғарыштық бағдарламаларды жүзеге асыратын аумақ болып белгіленген. Көзкөргендердің жазуынша, Кеңес космонавтикасының атасы Сергей Ковалев КОКП Орталық комитетінің кезекті жиындарына келген қазақстандық делегацияны көрсе болды “қазақтар Ковалев жерімізді тартып алып жатыр деп тағы да шағымданатын болды ғой”, деп қуыстанады екен. Мұнда айлақтың алып жатқан жалпы аумағының өзі Еуропалық бір мемлекеттің территориясымен теңестірілетіні ескерілсе керек. Тұтастай алғанда Байқоңыр ғарыш айлағының ауданы 6717 шаршы метрге тең.

	Тәуелсіздіктен кейін етек-жеңімізді жиыстыра бастаған тұста Байқоңырды Ресейге жалға беретініміз туралы әңгіме бәзбіреулердің құлағына түрпідей тигені рас. Әрине, бодандық құрсауынан құтылып, бостандықтың бозжуан самалын жаңа жұта бастаған сәтте алып көршінің маңызды нысанға қайта көз жүгіртуі көп ойлардың оянуына себеп болған еді. Бірақ, дәл қазіргі өлшеммен алғанда дер кезінде қабылданған бұл шешімнің бірінші кезекте еліміз үшін маңызы зор екенін ескергеніміз жөн. Таратып айтсақ, егемендіктің алғашқы жылдарында әлемдегі ең ірі ғарыш айлағының бірі “ауада қалықтап”, заңдылық және қаржылық мәртебесі айқындалмаған күйінде тұрды. Бұрындары тікелей орталықтан қаржыландырылып келген Байқоңырдың алып инфрақұрылымын ұстап тұру сол кездегі Қазақстан үшін еш мүмкін емес еді. Сол өтпелі кезеңнің бастапқы 1992-93 жылдары күнкөріс көзін іздеген көпшіліктің космодромның аса бағалы коммуникациялық желілеріне қол салу қаупі де туған екен. Ал Ресей жағы өздерінің пайдасы үшін ұйымдастырылатын коммерциялық ұшырылымдарға ғана қаржы бөліп, Қазақстанға тиесілі қаражатты аудару туралы ой қаперіне де кірмеді. Ел басшылығының Байқоңырды мемлекетіміздің меншігі ретінде тану жөніндегі табанды әрекетінің нәтижесінде 1994 жылғы 10 желтоқсандағы Қазақстан–Ресей үкіметтері арасында жасалған шартқа сәйкес ғарыш айлағы көрші мемлекетке 20 жыл мерзімге жалға берілді. Ресей республикамызға жылына 115 миллион АҚШ долларын төлеп тұру туралы міндеттеме алды. Осындай тиімді әрекеттердің арқасында әйгілі ғарыш айлағы біржолата құрып кету қаупінен аман қалып, әлемдегі бұрынғы мәртебесін қайта иеленді.

	Осындай біраз жылдар бұрын бірқатар бұқаралық ақпарат құралдары беттерінде ресейліктер ғарыштық бағдарламаларын Байқоңырда емес, өз аумақтарындағы Плесецкіде жүзеге асыруы мүмкін деген жорамалдар жарияланған болатын. Алайда, көрші мемлекеттің Байқоңырдың ғарыш айлағын жалға алу мерзімін биылғы жылы 2050 жылға дейін ұзартуы мұндай қауесетке бірден нүкте қойды. Ресейлік мамандар ғарыш – бұл интеллектуалдық күш-қуат пен қаржылық мүмкіндіктерді топтастыруды талап ететін күрделі де маңызды бағыттағы қызметтердің бірі екенін ұғынды. Сарапшылардың айтуынша, Ресей бұл шешімге келмес бұрын біраз уақыт Қазақстанды сырттай бақылаған.

	Ресей Плесецкіге қарай ойысады екен деген сөз 5 жыл қатарынан ел аузында жүргенімен, көрші елдің лауазымды мамандары нақты жауапты бұлтарып келді. Өз кезегінде Қазақстан осы уақыт ішінде ресейліктерге сенімді де әлеуетті әріптес екенін дәлелдей білді. Және де еліміздің дербес түрде космонавтикамен айналысуы аса көп нәтиже бермейтіндіктен де бірлескен жобаларды жүзеге асыру біз үшін де аса қажет екенін ұғындық. Мұндай ынтымақтастық ғарыштық бағдарламалардың эволюциялық яғни, кезең-кезеңмен дамуы және жазатайым қатерді азайту үшін де аса маңызды болмақ. Плесецк туралы айтсақ, ресейліктердің бұл айлаққа маңыз бергені ақиқат. Көршіміз бірінші кезекте өз аумақтарында тиісті инфрақұрылымды орнықтыруға мүдделілік білдірсе, екіншіден, өзге елдің аумағында әскери жобаларды жүзеге асыруға аса ықыласты болмады. Бірақ, бұл жоба экономикалық жағынан қымбатқа түсетіні әу баста-ақ айқын еді. Мәселен, аталған айлақ солтүстік ендікте орналасқандықтан да Байқоңырға қарағанда жүк массасы 15-20 пайызға ауыр болды. Осы фактор 1996 жылдан бері жүзеге асырыла бастаған коммерциялық жобалардың нәтижесінде Байқоңырдың инфрақұрылымы сақталып қана қоймай, қазіргі заманғы әлемдік стандарттардың деңгейіне дейін көтерілуіне мүмкіндік туғызған еді. Сонымен бірге геостационарлық орбитаға қымбат тұратын спутниктерді Байқоңырдан ұшыру жер жағдайына байланысты көп пайда әкелмек. Дей тұрғанмен, бүгінгі таңда Ресей Байқоңырмен қоса Францияның Куру айлағынан да зымырандар ұшыру тәжірибесін қолға алғанын айта кеткен жөн.

	Ескере кетер бір жайт, адамзаттың ақыл-ойы кемелденген жаңа ғасырда табиғи байлықтар тасқынын көсей бергеннен гөрі, бірінші кезекте ғарыштық қуатты игере алған мемлекеттің келешегі кепілді деуге болады. Бұл ретте биылғы жылы Қазақтан мен Ресей елдерінің басшылары Нұрсұлтан Назарбаев пен Владимир Путиннің Астанадағы кездесулерінде ғарыш саласы қызметінде ынымақтастықты дамыту туралы мемлекет аралық келісімге қол қоюларын тарихи құндылығы жағынан аса маңызды қадам деуге болады. Осы кездесуде Байқоңыр ғарыш айлағын Ресейге жалға беру мерзімі 50 жылға ұзартылып, Қазақстанның зымырандық-ғарыштық кешенді пайдалану және құру шараларына қатысу туралы уағдаластыққа қол жеткізілгенін атап өттік. Іргелес мемлекеттің басшысын еліне шығарып салғаннан кейін әуежайда журналистерге сұхбат берген Елбасы былайша ақтарыла сөйлегені есімізде: “Ата-бабаларымыз жол салған қазақ-орыс қарым-қатынасы неше түрлі қилы-қилы кезеңдермен өрілді. Оның ішінде халқымыздың бодандықта болуына байланысты ашына айтатын сөздеріміз де аз емес шығар. Дегенмен, жаңа тәуелсіздік жағдайында құдай қосқан көршімізбен байланысты арттыру өте дұрыс деп есептеймін. Біз енді Ресеймен қарым-қатынасты Біріккен Ұлттар Ұйымының тең қатарлы мүшесі ретінде сенімді әріптестік жағдайында жалғастыратын боламыз”. Яғни, жаңа келісімнің екі жақты тиімділігі бұған дейін жан-жақты сарапталған. Мамандардың пікірінше де тараптар бұл шешімге аса байыптылықпен келген. Дәлірек айтсақ, Ресей Қазақтстанның ғарыш саласында келелі жоспарлар жасай алатынына көз жеткізсе, біз қауқарлы қоңсымызбен бірге бұл салада ірі жобаларды жүзеге асыра алатынымызды ұғындық. Соның нәтижесінде Ресейдің “Ангара” зымыран тасығышының базасында ауыр класты зымырандарды ұшыру жөніндегі “Бәйтерек” зымыран кешенін іске қосу туралы шешім қабылданды. Жобада зымырандық жүйелерді пайдаланудағы апатты болдырмаудың барлық қырлары қарастырылған.

	Сөз реті келгенде кішкене шегініс жасасақ, Қазақстанның осыған дейін Ресейдің улы отынды пайдалатын “Протонға” қатысты ұстанымы аса қатаң болғаны белгілі. Ондағы гептильдің экологияға зияндылығы дәлелденіп, оның ғарыш айлағынан әкетілуі ұсынылған болатын. “Бәйтерек” жобасы осыған дейін мамандармен тыңғылықты зерттеліп, жан-жақты әзірленген. Осы ұлттық жоба туралы қазақтың тұңғыш ғарышкері, Халық қаһарманы Тоқтар Әубәкіров таяуда республикалық “Айқын” газетіне берген сұхбатында “мен Ресеймен және де басқа елдермен де бірлескен кәсіпорын құру керектігі туралы әлдеқашан айтқан болатынмын. Бір кездердегі түсінігім бойынша, Байқоңыр халықаралық ғарыштық айлақ болуы тиіс еді. Қазір менің сол айтқандарым жүзеге асып келеді” депті. Ғалымдардың берген бағасы бойынша жаңа жоба қолданыстағы инфрақұрылымға толығымен сәйкес келіп, сәтті жүзеге асырылатындығы айқындалды.

	Жаңа кешен жоғарыда айтқан “Протон” зымыранын ұшыратын қолданыстағы техникалық кешен базасын кеңейту арқылы құрылмақ. Сонымен бірге бұл кешен қазіргі заманғы байланыс және телеметрикалық ақпарат тарату жүйесімен жабдықталмақ. Ел басшылығы осыған сәйкес үлкен стратегиялық шешім қабылдады деп есептеуге болады. Бүгінде Ресейдің технологиялық жобаларына Қазақстанның қаржысы игерілуде. Бұл шамамен 65 млн. АҚШ долларын құрайды. Егер де орбитаға бір спутникті ұшырудың әлемдік бағасы 40 миллион тұратынын ескерсек, біздің аталған сомамен бүтіндей бағдарламаны жүзеге асыруымыз үлкен жетістік болмақ. Бұл еліміз ғарыш саласы қызметіне шын мәнінде аяқ басты деген сөз. Республикалық аэроғарыш комитетінің төрағасы Мейірбек Молдабековтің бұған дейін басқа басылымдарда жарияланған зерттеулерінің ең басты бағыттары бұл тарихи ресурстар мен геофизикалық жағдайларға мониторинг жүргізу, медициналық-биологиялық зерттеулерді үйлестіру, ғарыштық тағам түрлерін анықтау, ақпараттық қамтамасыз ету және тағы басқа маңызды жобалар екені айтылған. Қазіргі уақытта қол жеткізілген осы оң нәтижелерді экономикамызда қолданудың алғашқы қадамы жасалынуда. Мұның ішінде ғарыштық ақпаратты белсенді тұтынушылардың бірі ауыл шаруашылығы саласы болып табылады. Бүгінде ғарыштық құралдарды жер сілкінісін болжау қызметіне де пайдалану тәжірибеге енгізіле бастады. Тұтастай алғанда бүгінде елімізде ғарыш саласын дамытудың бағдарламасы егжей-тегжейлі әзірленіп, қолданбалы зерттеу шаралары жетекші орынға көтерілді. Бұл жерде ғарыштық технологияларды игерудің нақты базасы қалыптаспақ. Ғарыш саласындағы коммерциялық бағдарламаларды дамыту бағытында жерді дистанциялық зондтау жобасы алдыңғы қатарда тұр. Бүгінде ғарыштан жерді суретке түсіріп, топырақ жағдайын егістік алқабы мен су шаруашылығы, экология, техникалық жүйелер, жол және тағы басқа жүйелердің ахуалын анықтап отыратын тағы бір қазақстандық спутникті ұшыру туралы жоба әзірленген. Әрине, мұндай ақпараттар әскери шараларға да қызмет етеді. Қазіргі аса қарқынды дамып келе жатқан уақытта ғарыштық бағдарламалар экономикалық жағынан аса тиімді жүйеге айналмақ. Тарихқа көз жүгіртсек, 1980 жылдары Байқоңыр ғарыш айлағын кеңейтіп, онда “Энергия” зымыран тасығышы жобасы қолға алынған болатын. Мүмкіндіктер екшеле келгенде, бұл технологиялық жағынан озық бағдарлама болғанымен, экономикалық жағынан тиімсіз екені расталған. Негізі, аталған жоба кеңестік кезеңде экономикалық мүдделерді көздеуден емес саяси көзқарастар тұрғысынан дүниеге келген еді. Айталық, әлемдегі екі алпауыт держава тірескен сол жылы америкалықтар орбиталық кемесі бар зымыран тасығыш жасап шығарса, кеңестер елі әлемге әйгілі “Боран” зымыранын ұшырған болатын. Әлемдік космонавтика тарихында бұл жоба аса қымбаттығымен есте қалды. Нақтырақ айтсақ, “Энергия” үлгісіндегі зымыран тасығышындағы орбиталық корабльдің бір ұшырылымы 500 миллион АҚШ долларын құрады. Кейінірек АҚШ еш пайда әкелмейтін мұндай ғарыштық кеудемсоқтықтан бас тартып, бір реттік ұшырылымдағы “Дельта” және “Титан” зымырандарына ауысқан еді.

	Бір кездері сыртқы державалар бәсекелестігінің тәжірибе алаңына айналған Байқоңыр ғарыш айлағын енді нақты жобалар арқылы дамыту Қазақстанның өзін ғарыштық державаға айналдыра алатыны ақиқат. Қазақстанның 2005-2007 жылдарға арналған ғарыштық саланы дамыту бағдарламасының жобасын талқылау барысында Премьер-министр Даниял Ахметовтың “бұл бағдарламаның қабылдануымен біз экономикамыздың даму философиясын өзгертетін боламыз. Егер біз бұған дейінгі бағдарламаларымызда қуып жету шараларын қарастырып келсек, бұл құжат басып озуға бағытталған” деген пікірі біздің осы ойымызды қуаттай түспек.



	«Егемен Қазақстан» 30 қараша 2004 ж.





ИНТЕРНЕТТЕН именбе




	Әнебір жылы қазақтың қабырғалы бір ақыны “ақырзаман келді деген осы шығар, қаламымды қабірге салып, компьютермен өлең жаза бастадым” деп, өзегін өртеген өкінішін жыр жолдастарымен жаңбырша себелеткенін көзім шалғаны бар. Сонда қаламның қасиетін бір кісідей білетін мен де техникалық прогресстің телегей тасқынымен ентелеп келе жатқан темір қораптарға тіксіне қарап, ақын ағамның өзегін сарымсақтай қуырған ащы өкінішін бірге бөліскім келген.

	Айтты-айтпады, арадағы тәйірі 7-8 жылда асау уақыт ақын ағамның да, менің де абыржыған көңілімізге пысқырмастан-ақ, ақпараттық технологиялар жүйесінде аса үлкен төңкеріс жасап үлгерді. Сол жолы шайыр көктемнің шатасқанын қазіргі күндері қаламымды қаңтарып тастап, ақбас сиырдың бауырына жабысқан сауыншыдай күнұзақ компьютер клавиатураларын тықылдатып отыруыммен өлшеп жүрмін. Сөйтіп, ендігі жерде ертеңгі өмірді тұрмысымыздың ажырағысыз бөлшегіне айнала бастаған компьютерсіз іле-шала оның ізін басқан “әлемдік шырмауық” аталып кеткен интернетсіз елестету қиын екенін мойындай бастадық.

	Жалпы, адамзаттың ақыл-ой жемісінің кез келген кезекті кесек үлгісі қоғамдық дамудың жаңа сатысына көтеретінін ешкім жоққа шығара алмайды. Интернеттің қазіргі ауылына ат шалдырғанға дейін де адамзат ақпараттық-коммуникациялық жүйеге оқтын-оқтын таңғажайып өзгерістер әкеп тұрды. Айтпақшы, белгілі өнертапқыш Гутенберг ойлап тапқан қаріп басу станогы ғасырлар бойы шектеліп келген кітап таралымдылығына тың тыныс беріп, адамдарды ақпарат алмасудың күрделі хат түріндегі бейнетінен бірден босатты.

	Осы заманғы байланыс саласының құлашын кеңге жаюы виртуалды кеңістікте тұтастай қауымдастықтардың құрылып, мүдделері тоқайласқан адамдар тобының өзара ақпарат алмасуына еркін жол ашты. Жаңа технологиялар бәсекелестік ортасы қатаң түрде қалыптасқан жаһандық жаңа рынокты құра бастады. Мұндай жаһандық рынок өздерінің әлеуетті тұтынушыларын бірнеше есеге кеңейте отырып, жаңа мүмкіндіктердің түңлігін түре түсуде. Мамандардың есептеуінше, болашақта дәстүрлі байланыс арналары өз маңыздылығын түбегейлі жоя қоймағанымен, жаңа ақпараттық-коммуникациялық технологиялар аз шығынмен ел ішін және сыртқары елдерді бір-бірімен жеткілікті ақпаратпен жедел байланыстырып отырмақ.

	Қазақстанда интернеттің даму барысы мен болашағы туралы сөз қозғамас бұрын, әуелі өткен ғасыр соңының ғаламат жаңалығы туралы мағлұмат бере кеткен жөн. Интернет дегеніміз, дейді осы сала мамандары, компьютерлік желілердің бүкіл әлемдік топтастырылымның кооперативтік басқару жүйесі. Әрине, мұндай терминдік сөйлем құрылымын ә дегеннен кез келгеннің түсіне қоюы қиын. Ойды қарапайым етіп таратсақ, мысалы, өз компьютерімен біртұтас интернет желісіне қосылған адам әлемнің кез келген нүктесінде тұрған келесі компьютерде сақтаулы тұрған ақпаратқа оңай қол жеткізе алмақ. Бұл жүйеде ақпарат алмасу бірыңғай тәртіпке негізделген. Әрбір пайдаланушы интернетке қол жеткізу үшін бірлескен желілердің бірінің пайдаланушысы болса жеткілікті. Мемлекеттік, өңірлік, корпоративтік және басқа да компьютерлік желілердің мұндай жиынтығы бір-бірімен түрлі мәлімет тарату арналары арқылы байланыстырылған. Дәлірек айтсақ, интернетке кіруде телефон байланысы немесе технология тілінде “шлюз”, “гейт” деп аталып жүрген трансмұхиттық талшықты-оптикалық желілер мен ғарыштық арналар пайдаланылады. Қызметтері дербес жүргізілген мұндай жүйелер арқылы бүкіл жер шарын қамтитын біртұтас жаһандық желі құрылады. Статистикалық мәліметтерге сүйенсек, қазіргі таңда интернет әлемнің барлық елдерін түгел қамтып, оның қызметін 500 миллионнан астам адам пайдалануда. Және де ай сайын бұл көрсеткіш 7-10 пайызға өсіп отыр.

	Интернеттің кіндігін Америка Құрама Штаттары кескен. Қос алып державаның ашық қақтығысынан өршіген өткен ғасырдың екінші жартысындағы қырғи қабақ соғыстың бел баласы болып саналады. Тарихты қайта парақтасақ, 1957 жылы КСРО өзінің алғашқы жасанды жер серігін ұшырып, басты бәсекелесін шаң қаптырды. Осыған жауап ретінде АҚШ-тың қорғаныс министрлігі озық зерттеу жобалары агеттігін құруға мәжбүр болды. 60-жылдары аталған агенттіктің негізгі міндеті компьютерлерді бір-бірімен қосу әдісін әзірлеуге бағытталды. Оның ішінде әуе арқылы бомбалау кезінде болуы ықтимал зақымдарға төтеп беретін желілердің құрылуы тыңғылықты зерттелді.

	Зерттеу шаралары интернеттің бастапқы құрылымы саналатын ARPAnet тәжірибелік желісін өмірге әкелді. Желі 1969 жылы әскери тапсырыстарды орындайтын америкалық бірқатар университеттер мен компанияларды өзара байланыстыра алды. ARPAnet үлгісі желілік қатынас бойынша ақпарат тарату мен ақпарат қабылдау негізінде қалыптасқанымен, онда кез келген уақытта ақпараттың жойылып кету сенімсіздігі сейілген жоқ. Мұндай қауіпке бой алдыруға 1994 жылғы “Шөлдегі дауыл” операциясы кезінде сол кездегі Ирак президенті Саддам Хусейннің ақпараттық технологияларды қолдану нәтижесінде НАТО әскері Ирак армиясының басқару жүйесін түкпілікті бұзуға қауқары жетпеуі де себеп болған еді.

	Интернеттің ресми туған күні 1969 жылғы 29 қазан болып есептеледі. Сол күні ARPAnet арқылы тұңғыш рет Стэндфорт ғылыми-зерттеу институтынан Лос-Анжелестегі Калифорния университетіне алғашқы ақпарат жолданған. Желі арқылы ғылыми-зерттеу нәтижелерімен жедел алмасу тиімділігіне орай ендігі жерде оған АҚШ-тың басқа да университеттерінен компьютерлер қосылуға мүдделілік білдіре бастады. Біртұтас желі арқылы шешілетін азаматтық мәселелердің молынан топтасуы нәтижесінде 1983 жылы АҚШ-тың қорғаныс министрлігі желіні екіге бөлуге мәжбүр болды. ARPAnet ғылыми-зерттеу жұмыстарына арналса, жаңа желі MILnet қорғаныс министрлігінің құзырына қалдырылды.

	Егер интернеттің бүкіләлемдік ресми тарихы 1957 жылдан тарқатылса, бұрынғы Кеңестер кеңістігінде ол 1982 жылдан бастап қолданыла бастады. Осы жылы Мәскеудегі И. Курчатов атындағы Атом энергиясы институты бірқатар ғылыми-зерттеу институттарының мамандарымен бірлесіп, отандық операциялық жүйені құру жұмысына кірісті. “Өзара үндес біртұтас мобильдік операциялық жүйе” деп аталған кеңістік желі кейінгі жылдары түрлі электрондық мәшинелерге енгізіле бастады. 1990 жылы 1 тамызда Курчатов технология институтында алғашқы отандық компьютерлік желі іске қосылды. Ол бірқатар уақыт жаңа құрылып жатқан коммерциялық құрылымдар, мемлекеттік және қоғамдық ұйымдарды компьютерлік желімен өзара байланыстырды. 1990 жылғы 28 тамызда кеңестік желі алғаш рет халықаралық телефон байланысымен жаһандық интернет желісіне қосылды. Ал араға ай салып жоғары деңгейлі тарату желісі тіркелді.

	1991 жылы сәуір айынан бастап интернет еліміздің аумағында еркін тарала бастады. Алматы қаласында тірелген “Парасат” фирмасы RELCOM өңірлік желілік торабы арқылы орыс тілінде ақпарат алмасатын электронды пошта қызметін іске қосты. Қазақстандықтар жаңа құбылыстың мүмкіндігі шексіз екенін 1991 жылғы Мәскеуде болған тамыз оқиғасы туралы ақпараттарды болғанын болғандай тарата бастағанда-ақ айқын аңғарған. Құланның қасуына, мылтықтың басуы дәл келгендей, бұл оқиға елімізде интернетті кеңінен насихаттаудағы нақты дерек ретінде ұсталды. Тығыны ашылған процесстің енді тынысын тарылту мүмкін емес еді. 1993 жылы қазақстандық желі АҚШ-тың негізгі байланыс жүйесіне еніп, бұл мерзім еліміздегі интернеттің ресми туған күні болып белгіленді. 1994 жылғы 19 қыркүйекте Халықаралық желілік ақпарат орталығында отандық сайттар шоғырын топтастырған жоғары деңгейлі kz, домені тіркелді. Нәтижесінде қазақстандық сайттар өндірісі аса серпінді күшпен өрістей бастады. Статистикалық мәліметтерде 1995 жылы тұңғыш рет қазақстандық сайттардың алғашқы тізімдемесі пайда болып, 1996 жылы тұңғыш электронды басылымның ресми түрде тіркелгені жазылады. 1997 жылы қазақстандық сайттар бүкіл-әлемдік деңгейде өзінің сапалылығын айқындап, халықаралық наградаларға ие бола бастаған.

	1999 жылдан әлемдік интернет жүйесін үйлестіруші IANA халықаралық ұйымы “Қазақ желілік ақпарат орталығы” мекемесіне «kz» жоғары деңгейлік доменге менеджерлік қолдау көрсету міндетін жүктеді. Сол кезеңнен бастап аталған ақпарат орталығы арқылы интернеттегі домендік аттарды дербес түрде тіркеу тәртібін енгізген болатын. Бұл кез келген жеке тұлғаға өз веб-сайтын ашуға мүмкіндік берді. Қазіргі уақытта сіз «kz» домені бойынша жеке сайтыңызды ашқыңыз келсе тіркелім бағасы 100 АҚШ долларын құрайды. Көрсетілген сомаға тіркелген мерзімнен бастап екі жыл қатарынан тұрақты қызмет көрсетілмек. Сонымен бірге 1999 жылы “Қазақтелеком” ААҚ-тың мәліметтер тарату желілері дирекциясы Қазақстан рыногында “Қазақстан онлайн” сауда маркісі бойыша “Интернет аймағы” жобасын көпшілікке ұсынды. Жобаны жүзеге асыруға 8 миллион АҚШ доллары бөлініп, әрбір облыс пен басқа да ірі қалаларда желіні құру және дамыту жұмыстары тыңғылықты жүргізілді. Жаңаша қадам арқылы Қазақстан тұрғындары арнайы тіркеуден өтпей-ақ еліміздің кез келген нүктесінен 87501010101 телефон нөмірі арқылы автоматтандырылған халықаралық байланысқа шығып, өз компьютерімен “әлемдік шырмауыққа” шығуға мүмкіндік алды. Акционерлік қоғам қол жеткізілген жетістіктерге тоқмейілісіп қалмай, 2000 жылғы мамырда, “Қазақстандық интернет” атты тағы бір бірегей жобаны іске қосты.

	Қазақстан халқы жаңа дәуір туғызып отырған талаптар биігінен көрінсін десек, интернет, сөз жоқ, аса қажет құрал. Біріншіден, жаңа технологияларды жақсы меңгерген адамның бойында жаңаша ойлау қабілеті қалыптасса, екіншіден, интернеттің қазіргі мүмкіндігінде аса мол ақпаратпен қамтылу мүмкіндіктері кеңейеді. Ал қазіргі заманғы түсінікпен өлшесек, ақпарат алтыннан да қымбат. Мемлекет басшысы Нұрсұлтан Назарбаевтың былтырғы Қазақстан халқына жолдауында 2005 жылдың өзінде-ақ мектептердің кемінде 70 пайызының интернетке қосылуын қамтамасыз ету қажет деп Үкіметке үлкен міндет жүктеуі тектен-тек емес. Осы орайда интернеттің қазақстандық аудиториясының құрылымына назар аударып көрсек. Бүгінгі таңда әлемдік шырмауықтың қазақстандық негізгі тұтынушылары шамамен 26 мен 35 жас аралығындағы қыз-жігіттер болса, оның 44 мыңдайы ер азаматтар да, 56 мыңнан астамы қыз-келіншектер. Интернетке икемділік танытып отырғандардың дені жастар екенін цифрлар тілі айтып тұр. Тағы бір дерек. 2003 жылғы дерек бойынша интернетке кірушілердің 34,3 пайызын студенттер, 36,7 пайызын түрлі деңгейдегі мекеме басшылары құраған. Бұл тізімде жұмысшылар мен зейнеткерлер ең соңында тұр. Бұдан интернетті пайдаланушылардың саны білім және қызметтік салада уақыттың өзі талап етіп отырған мәселелер бойынша мұқтаждық молайғанда және интернеттің жалпыға бірдей қамтылуы кеңінен қамтамасыз етілгенде еселене түсетінін көрсетеді. Енді өңірлердің интернетке тартылуы туралы да аз-кем ақпарат. Дерек көздері көрсеткендей, бүгінде әлемтордың тұрақты тұтынушылары Астана (13%), Алматы (21%) қалалары мен Батыс Қазақстан (28%) өңірінде шоғырланып отыр. Бұл жерде де елорда мен бас қаржы-мәдени орталығының және көмірсутегі шикізатын өндіріп жатқан өңірдегі артықшылықтар айтпаса да айқындалып тұр.

	Интернеттің ақпаратты көзді ашып-жұмғанша тарату қабілетін таразылаған бірқатар сарапшылар болашақта әлемдік шырмауық дәстүрлі бұқаралық ақпарат құралдарын тұншықтырып жібереді деген болжамдар жасауда. Әрине, ғаламдық желінің қазіргідей ғарыштық жылдамдықпен дамып келе жатқанын ескерсек, ондай ойларға да ерік беруге болады. Бірақ оған уақыт төреші болмақ. Сөз реті келгенде айта кету керек, интернетті тілдік орта аясын кеңейту сияқты ұлттық мүдделер тұрғысынан мейлінше мол пайдаланған кез келген ел ешқашан ұтылмақ емес. Өйткені алдағы 15-20 жыл аралығында әлемдік шырмауық тұрмыстағы теледидар сияқты әрбір шаңырақтың күнделікті қажеттілігіне айналатыны айна-қатесіз. Айталық, жаңа ғасырдың өзінде орыс тілінің қолдану аясын тарылтпауға интернет аз еңбек сіңіріп жатқан жоқ. Ресейде интернеттік жүйелерді дамыту мәселесіне орай өткізілген кеңесте осы сала маманы Д. Александровтың баяндамасы көзіме түсті. Маман Орталық Азия өңіріндегі интернетте орыс тілінің пайдалану мүмкіндігін саралайды. Сан тілімен сөйлей отырып, жеткен жетістіктерге марқаяды, кеңістігін кеңейте түсу туралы ой білдіреді. Жасыратыны жоқ, интернетте қазақ тілінің пайдалану деңгейі көңіл қуантарлық емес. Жеке веб-сайттарын ашқан әрбір мемлекеттік мекеме жоғары жақтың қырын қабағына ұшырап қаламыз ба деген қауіппен орысша ақпараттарының аудармаларын ғана орналастырумен шектеліп келе жатқаны рас. Сонымен бірге таза мемлекеттік тілдегі интернет-басылымды ырымға табу қиын. Әрине, жоғарыда жазғанымдай, азын-аулақ ақша төлеп кез келген адам жеке сайтын аша алатындықтан оны мемлекеттік тұрғыдан реттеу оңай емес. Бірақ арнайы тіркеуден өткен аудиториялық тартымдылығы жоғары интернеттік басылымдарға кезінде қазақ тілінің еңсесін көтеруге сеп болған “елу де елу” тәжірибесі сияқты нақты қадамдар қажет сияқты.



	«Егемен Қазақстан» 20 наурыз 2005 ж.





ӘУЕДЕГІ “ЖІБЕК ЖОЛЫ”




	Бәлкім, осыдан бірнеше ғасырлар бұрын сахара даламыздың төсінен тізбектелген түйелер керуеніне тең-тең қытай жібегі мен үнді шәйін тиеп жол тартқан саудагерлер жұлдызды көкке жол тастап, соқпақ-сүрлеуі айшылық жерлерге созылатын. “Ұлы Жібек жолының” әудем жерге әп-сәтте әуе арқылы жеткізетін аспани баламасы болса ғой деп армандаған болар. Аспаннан ырымға алашабыр бұлт таппайтын аптап-аңызақта ілбіген інгендерін ілестірген керуеншілер сол кездің өзінде-ақ қазақтың даңғайыр даласын басып өтпей ешқашан үлкен саудаға жол жоқ екенін аңғарып баққан.

	Енді есте жоқ ерте замандардың қиял-ғажайып ертегілерінде айтылатын ұшатын кілемнің күміс қанатты ұшаққа айналған бүгінгі кезеңінде әуедегі “Жібек жолының” тарам-тарам жолдарын тарқатып көрсек. Жалпы, еліміздің Еуразия құрлығының ортасында орналасқан географиялық жағдайы бүгінгі таңда Еуропа, Оңтүстік-Шығыс Азия елдеріне қатынайтын негізгі әуе тасымалы рыногына айналуына мол мүмкіндіктер туғызып отыр. Екі құрлық арасындағы негізгі ұшырылымдар үш бағыт бойынша жүзеге асырылмақ. Олар біріншіден, Қазақстан әуе кеңістігін кесіп өту, келесісі Ресей, Моңғолия, Қытай кеңістігі және соңғысы оңтүстік бағыт бойынша Қара теңіз, Иран және Түркіменстан аумағындағы аспан асты арқылы шарықтау. Трансазиялық маршруттар желісінің Қазақстан арқылы өтетін үлесін есептегенде Еуропа мен Азия арасындағы транзиттік қозғалыстың жалпы көлемінің 30 пайызы еліміздің үлесіне тиеді. Соған сәйкес қазіргі уақытта Қазақстан аспанында транзиттік ұшырылымдарды жүзеге асыруға арналған халықаралық әуе трассаларының желілері тартылған. Көлік және коммуникациялар министрлігі Әуе қозғалысын ұйымдастыру және әуе қозғалысының орындалуын реттеу бөлімінің бастығы Олег Авдеевтің айтуынша, бүгінде еліміздің әуе трассалары желілерінің жалпы ұзындығы 60 мың шақырымды құрап, көршілес елдермен шектесетін 66 әуе дәлізі бар. Сонымен бірге Қазақстанның әуе кеңістігіндегі жалпы ұшырылымдар көлемінің 70 пайыздан астамы транзиттік тасымал болып табылады.

	Ендігі жерде біздің алдымызда жердегі мол байлыққа малданып қана қоймай, әуедегі әлеуетімізді игеру міндеті де тұрғанын ескеруіміз керек. Бұл орайда республикамыздың аумағы арқылы қосымша ұшырылымдар ағындарын тарту үшін Көлік және коммуникациялар министрлігі, Сыртқы істер министрлігі, Қорғаныс министрлігі және Табиғи монополияны реттеу жөніндегі агенттік бірлескен күшпен кешенді шараларды қолға алып отырғанын атап өткен жөн. Атап айтқанда, қазіргі уақытта Шанхай ынтымақтастық ұйымына мүше мемлекеттер шеңберінде аэронавигациялық жобалар жөніндегі “Еуразия” үйлестіру кеңесі құрылды. Аталған кеңес әуе қозғалысын ұйымдастыру саласындағы бірлескен іс-қимылды жетілдіру, Ынтымақтастық ұйымына мүше елдердің әуе кеңістігі арқылы ұшатын транзиттік ұшырылымдар көлемін арттыру жөніндегі мәселелермен тыңғылықты айналысып келеді. Мағлұмат үшін айтсақ, кеңес 1999 жылы Қазақстан, Қырғыз Республикасы, Ресей, Тәжікстан және Өзбекстан аэронавигациялық кәсіпорындарының өзара мүдделерін қанағаттандыру мақсатында құрылған болатын. Таяуда Мәскеуде өткен кеңестің 12-ші отырысында транзитік ұшырылымдарды арттыру мәселесіне орай “Восток” халықаралық аэронавигациялық қызметін құру жөнінде келісім жасалды. Ендігі жерде аталған қызмет қатысушы мемлекеттердің тоғысқан мүдделері аясында әуе қозғалысын ұйымдастыру мәселелері бойынша келісілген саясат жүргізуіне жол ашпақ. Бұған қоса еліміз қазіргі уақытта жаңа әуе трассаларын ашу жөнінде халықаралық деңгейде дербес келісімдер жасауды қолға алып отыр. Жалпы алғанда, 2003 жылға еліміздегі әуе транзитінің ұзындығы 68,5 млн. ұшақ-километрді құрады. Мұның сыртында Алматы және Астана әуежайларының қайта жаңғыртылуы шетелдік авиакомпаниялардың Боинг-747 жүк тасымалдайтын әуе кемелерінің транзиттік қонуына мүмкіндіктер ашты. Бүгінде “El AI”, “FeDex”, “Polar Air Cargo”, “KLM” және тағы басқа бірнеше шетелдік компаниялардың ұшақтары аталған әуежайлардың қызметтерін пайдалануда. Биылғы жылы Астана әуежайына халықаралық стандарттар негізінде қонуға кіруді қамтамасыз ететін жарық-дабылдық жүйе орнатылды.

	Енді-енді от ала бастаған отандық авиация саласы еліміздің басқа да индустриалдық құрылымдары сияқты тоқсаныншы жылдардың “тар жол тайғақ кешу” өткелінен сүрініп-қабынып өткені белгілі. Мамандардың айтуынша, етек-жеңі әлі жинала қоймаған сол кезеңдерде қазақстандық авиация бәсекелестік ортадағы қабырғалы қарсыластарынан әжептәуір ұтылыс тапқан. Айталық, аталған мерзімде елімізде авиациялық рыноктың жылдық үлесі 800-900 млн. АҚШ долларын құрап келсе, соның 120 миллионы ғана Қазақстанға тиесілі болған. Тәуелсіздіктен кейін КСРО Азаматтық авиация министрлігінен бөлініп, бастапқыда басқарма, соңынан “Қазақстан әуе жолы” болып құрылған компанияның тарихын таратушылар құрылымдағы жағдайды ішкі текетіреспен, жаңадан құрылған шағын әуе тасымалдаушылармен жүргізілген айқас-тартыспен байланыстырып жүр. Осындай өзара ырың-жырыңға елдегі экономикалық дағдарыс жағдайы қосылып, компанияның өмір сүру қабілеті бірте-бірте азайған. Артынша қолға алынған реттеу шараларына байланысты 1993 жылдан бастап тайталасқа ноқта салынғанымен, “Қазақстан әуе жолындағы” әрбір отряд пен құрылым дербес отау құру шаруасына кірісіп, жеке есеп-шоттарын аша бастаған. Соның салдарынан іргелі құрылым күн өткен сайын құлдырап, Ресей авиазауыттары алдында қарызға белшеден батқан. Компанияның ақыр аяғында банкрот болып тынғаны баршаға белгілі.

	Бұдан кейін 1994-1996 жылдары батыстық нарықтың бағдарын ұстана келген “Эйр Қазақстан” компаниясы “Қазақстан әуе жолының” қалдырып кеткен миллиондаған қарыздарының үстіне құрылды. Әрине, жас кәсіпорын баяғы қарызды байлауға алмай өз өмірін жаңа парақтан бастаған болатын. Компания сол кезде нарық заңдылықтары бойынша тек өзіне тиімді деген жобаларды ғана жүзеге асыра бастады. Ә, дегенмен авиация саласында бұрыннан келе жатқан 20 мың қызметкерден 6 мың адамды ғана алып қалды. Тұтастай сала инфрақұрылымының бір бөлігін ұшақтар паркінің оннан бір бөлігін иемденді. Қалыптасқан тұрақты рейстердің санын азайтты. Үйлестіру жұмыстарына Америка мамандары тартылды. Тіпті бортсеріктерді, тамақ әзірлеуші мекемелерді іріктеу үлкен байқау арқылы жүргізілді. Әуе лайнерлері Голландияда сырланды. Аталған компанияның рыноктан шығуына тексеруші органдардың әуе қауіпсіздігі шараларына байланысты тапқан кінәраттары себеп болған. Мәлімет бойынша, сол кезде елдегі әуе техникаларының 75 пайызының пайдалану мерзімі өтіп кеткен. Әуеде орын алып келген оқыс оқиғалардың 52 пайызы техникалық ақаулардың салдарынан болған.

	Бүгінгі таңда республикамыздағы жолаушы және жүк тасымалын 24 авиакомпания жүзеге асырады. Солардың ішінде 9 авиакомпания тұрақты ұшуға негізделген. Тұрақты авиарейстердің негізгі көлемін “Эйр Астана” авиакомпаниясы орындайды, ол операциялық лизинг негізінде Боинг-757-200 және Боинг-737-700 әуе кемелерін пайдаланады. Биылғы жылы аталған компания Фоккер-50 өңірлік әуе кемелерін пайдалана бастады. Сонымен бірге елдегі 24 авиакомпания халық шаруашылығының әр түрлі салаларында авиациялық шараларды жүзеге асыруға негізделсе, соның 17-сі маусымды авиациялық-химиялық жұмыстар жүргізуге мамандандырылған. Статистикалық мәліметтерге жүгінсек, былтырғы жылы еліміздің авиакомпаниялары 1 миллион 379 мың жолаушы тасымалдаған. Бұл 2000 жылмен салыстырғанда екі есеге көп. Мұны саланың аяқтан тұрғанының нақты көрсеткішіне балауға болады. Сонымен бірге, елімізде әралуан меншік нысанындағы 22 әуежайлардан 1,6 млн. жолаушы жөнелтілген. Бұл 2002 жылдың сәйкес кезеңінен 18 пайызға артық. Экономикалық жағынан өркендеп келе жатқан өңірлер болғандықтан, жүк тасымалындағы өндірістік көрсеткіштердің аса белсенді өсуі Астана, Алматы, Атырау, Ақтау әуежайларында тіркелген.

	Әуедегі “Жібек жолынан” ұшақтар керуендері легін толастатпау бүгінгі таңдағы еліміздегі авиация саласын дамытудың стратегиялық мақсаты болып табылады. Осыған орай былтырғы жылы қабылданған азаматтық авиация саласын дамытудың 2003-2005 жылдарға арналған бағдарламасында қазіргі заманғы авиакөлік жүйесін қалыптастыру жөнінде бірқатар маңызды міндеттер қарастырылды. Атап айтқанда, ұшулар қауіпсіздігі мен авиациялық қауіпсіздікті қамтамасыз ету үшін нормативтік-құқықтық базаны жетілдіру, сала нысандарының қызметіне негізгі экономикалық, техникалық және біліктілік талаптарын арттыру, әуе айлағының өндірістік қуаттылықтарын қайта жаңғырту мен жаңарту алға тартылып отыр. Ал әңгіме өзегі болып отырған транзиттік әлеуетті дамытуда халықаралық әуежайлар қызметін оңтайландыру, әуе қозғалысын басқару мен бақылау жөніндегі қуаттылықтарды дамыту, трафиктік саясатты реттеу мәселелері енгізілген.

	Мамандар алдағы уақытта Астана мен Алматы әуежайларынан сыйымдылығы 300−350 адам болатын алып лайнерлер аспанға көтеріліп, алыс шетелдерге сапар шегеді дейді. Сол кезде соқпақ-сүрлеуі айшылық жерлерге созылатын “Ұлы Жібек жолының” әудем жерге әп-сәтте әуе арқылы жеткізетін аспани баламасының бағы да аса түсетіні ақиқат.



	«Егемен Қазақстан» 4 желтоқсан 2004 ж.





АРҚАДАҒЫ АҚОРДА АЛАШЫМНЫҢ АЙБЫНЫ




	Еуразия құрылығының төрінен орын тепкен елордамыз Астана күннен-күнге сәулеті көз сүйсінтетін жаңа ғимараттармен толығып келеді. Бүгін Есіл өзенінің сол жағалауынан бой көтерген Президенттің жаңа резиденциясы салтанатты жағдайда пайдалануға беріледі. Ендігі жерде еліміздің ертеңгі өміріне қатысты қабылданатын тарихи шешімдер осы ғимараттан өмірге жолдама алмақ. Өткенге көз жүгіртсек, осыған дейін елімізде Мемлекет басшысының арнайы бас сарайы салынбаған екен. Айталық, Алматыдағы резиденциясы бұрынғы Ленин мұражайының қайта жаңғыртылған үлгісі болса, елордадағы қазіргі резиденция бастапқыда облыстық әкімдіктің ғимараты болған. Сондықтан да алыстан көз тартатын Ақорданы азаттығымыздың айбынды символы деуге болады.

	Президенттің жаңа резиденциясына көшудің басталуына орай біз Қазақстан Республикасы Президенті Кеңсесінің бастығы Махмұт Қасымбековпен сұхбаттасып, жаңа ғимараттың болашақтағы қызметі туралы кеңінен мағлұмат алған едік.

	– Махмұт Базарқұлұлы, ай өткен сайын ажарланып келе жатқан Астанадағы Есіл өзенінің сол жағалауы алып құрылыстар алаңына айналды. Әрине, жаңа салынып жатқан іргелі ғимараттар ішінде Президент Резиденциясының алар орны ерекше. Осындай айшықты ғимаратты салу жөніндегі ой қашан туды?

	– Тәуелсіздігіміздің бір белгісі – өз астанамызды алғаш рет өзіміз таңдауымыз десек, еліміздің тұңғыш Президенті Нұрсұлтан Назарбаевтың қиын кезеңдегі көрегендік пен аса батыл шешімінің нәтижесінде 1997 жылы елордамыз ару Алматыдан арқа төсіндегі Ақмолаға қоныс аударғанына бүгінде бүкіл әлем куә.

	Әрине, туған елдің төріндегі қонысымыз қаншалықты жайлы болғанымен де, бұрынғы облыс орталығында салынған ғимараттар өскелең еліміз астанасының бүгінгі күннің барлық талаптарына жауап бере алмасы белгілі еді. Сондықтан орталық басқару органдарының көпшілігі алғашында негізінен уақытша белгіленген ғимараттарда қысылып-қымтырылып тұрып жатты. Олар біртіндеп басқа мекен-жайларға көшірілуде.

	Қай елде болмасын, астана – сол елдің айнасы. Ол – елдің күш-қуатының, өсіп-өркендеп, кемелденуінің басты белгілерінің бірі болуы тиіс. Астанаға жолы түскен әр азаматтың жүрегінде өз елордасының кескін-келбетіне, рухани күш-қуатына деген мақтаныш сезімі оянатындай болғаны жөн. Елдегі жаңалық пен жақсылық атаулының көпшілігі ең алдымен осы елордадан жан-жаққа тарап жатуы да заңды. Сондай-ақ, бүгінгі жаһандану процесі күш алып, туризм ісі дамып, елдер мен елдер арасындағы сан алуан байланыстар ұлғайып келе жатқан заманда Қазақстан астанасына жолы түскен қонақтарымыз елордамыздың сәулетіне сүйсініп, дәулетіне тұшынып қайтатындай болғаны мақұл.

	Әрине, ең бастысы – негізгі әкімшілік орталығы ретінде астанамызда еліміздің басқару органдарының тиімді жұмыс істеуіне қолайлы жағдайлар жасалуы тиіс.

	Сол себепті астанамыз Ақмолаға көшіп келе салысымен-ақ Президенттің күнделікті тікелей қадағалауымен және әлемнің әйгілі сәулетшілерінің атсалысуымен Есілдің сол жақ бетінен қаланың жаңа орталығын жобалау ісі қолға алынғанын білесіздер. Бұл істің жай-жапсарынан Қазақстан жұртшылығы жақсы хабардар деп ойлаймын. Бүгінде онда орталық басқару органдарының ғимараттарымен бірге әсем тұрғын үйлер мен мәдени-тұрмыстық кешендер де зор қарқынмен салынуда. Бірқатар министрліктер қазірдің өзінде сонда көшіп барып, жұмыс істеуде. Енді, міне, сол жақ жағалаудағы негізгі ғимараттардың бірі – Президент резиденциясының да құрылыс жұмыстары толық аяқталды.

	– Мемлекеттік дәрежедегі мәртебелі меймандар бас сұғатын Президент резиденциясы өзгеше көркемдік шешімімен ерекшеленуі тиіс. Жаңа ғимараттың архитекторы кім және құрылысты қандай компаниялар жүргізді? Және де бас сарайдың құрылыс жұмыстары қанша уақытқа созылды?

	– Резиденцияның құрылысы 2001 жылдың маусым айында басталған болатын. Көптеген отандық және шетелдік құрылыс компаниялары қатысқан тендерде бұл ғимаратты салу құқығын Германияның «Kruger ErdBau GmbN» фирмасы жеңіп алды. Ғимаратты жобалаған да осы фирманың өз сәулетшілері. Құрылысты бүгінде осы фирманың астаналық филиалы жүргізуде. Әрине, құрылысқа ретіне қарай бұдан басқа қазақстандық фирмаларда тартылған. Шетелдік фирмада негізінен біздің жұмысшыларымыз еңбек етеді. Олар үшін бұл жақсы тәжірибе мектебі болды деп ойлаймын.

	Ашық кеңістікке, төңірегіндегі өзге ғимараттармен үйлестіре салынған Президент резиденциясы бес қабаттан тұрады. Оның сәулет өнерінің туындысы ретіндегі кескін-келбетіне уақыты келгенде тиісті мамандар өз бағаларын бере жатар. Менің ойымша, резиденцияда Мемлекет басшысы мен оның жұмысын қамтамасыз ететін қызметкерлердің алаңсыз жұмыс істеуіне жан-жақты жағдайлар жасалған. Сарайда әр түрлі деңдейдегі, түрлі құрамдағы іс-шараларды өткізуге арналған аумақты әрі салтанатты залдар бар. Олар сәулет пен дизайн өнерінің бүгінгі жетістіктеріне сай, ұлттық нақыштарымыз ескеріле отырып әрленген.

	Әрине, мұндай сарайлар қай елде де жылда салына бермесі белгілі. Сондықтан оның сән-салтанаты жарасқан, ел игілігіне ғасырлар бойы қызмет ететіндей болғанына не жетсін! Солай болсын деп тілейік.

	– Бүгін ресми түрде іске қосылған Президенттің жаңа резиденциясында қандай құрылымдар орын теппек?

	– Президент резиденциясына негізінен Елбасының күнделікті қызметіне бірінші кезекте қажетті құрылымдар орналастырылады. Олардың қатарына Мемлекеттік хатшы, Президент Әкімшілігінің басшысы, Елбасының кеңесшілері мен көмекшілері, Президент Кеңсесінің, Президент Протоколының, Баспасөз хатшысының қызметкерлері, тағы басқа да бірсыпыра құрылымдар бар. Әрине, бұл күнделікті істің ыңғайына қарай өзгеріп отыратын мәселелер ғой.

	– Есілдің сол жағалауындағы жаңа ғимарат пайдалануға берілгеннен соң осы уақытқа дейін болып келген Президент резиденциясы қандай мақсаттарға қолданылады?

	– Қазақстан Республикасы Президентінің қазіргі резиденциясы – ел өмірінде маңызды рөл атқаратын талай-талай тарихи шешімдер қабылданып, аса ауқымды іс-шаралар атқарылған ғимарат. Мәселен, 1997 жылғы 10 желтоқсанда Қазақстан Республикасының Парламенті мен Үкіметінің бірлескен мәжілісі кезінде осы ғимараттың Күмбезді залында Елбасы Ақмола қаласын ел астанасы етіп жариялау туралы Жарлыққа қол қойды.

	Ғимараттың өзіндік архитектуралық келбеті бар. Адамдардың жұмыс істеуіне қолайлылығы жағынан да жақсы жақтары аз емес. Сондықтан Елбасының Жарлығымен бұл ғимарат Қазақстан Республикасы тұңғыш Президентінің мұражайына айналдырылмақ. Ендігі жерде барлық өркениетті елдердегі сияқты, мұнда тәуелсіз еліміздің жаңа дәуіріне байланысты құжаттар, Президенттің қызметіне қатысты экспонаттар қойылады. Айталық, Елбасына әлемнің түкпір-түкпірінен мемлекет басшылары мен қайраткерлер тарту еткен сыйлықтардың бәрі осы жайға топтастырылады. Оның есігі келушілерге ашылып қана қоймай, мұнда мамандар ғылыми-зерттеу жұмыстарымен де айналысатын болады.

	Арқадағы Ақорда Астананың ажарын ашып, алаштың айбынына айналары анық. Еліміз еңселі, көшіміз көлікті бола берсін деген тілек айтамыз.

	– Әңгімеңізге рахмет.



	«Егемен Қазақстан» 24 желтоқсан 2004 ж.





ТУЫСТЫҚ ТУЫ немесе Орталық Азия елдерінің өзара ықпалдасу мүмкіндігі туралы бірер сөз




	“Бір ананың сүтін тел емген”



	Ұлы Тұранның құтты төсін арда еміп, төскейдегі төрт түлігін бөле жаймаған алты алаштың, яки Орталық Азия елдерінің саяси-экономикалық жағынан ықпалдасып, мәдени-тарихи құндылықтарын ортақ игілікке айналдыру қажеттілігін уақыттың өзі алға тартып отыр. Тарихта Тұран, Түркістан, Дешті Қыпшақ, Мәуреннахр тәрізді конфедерациялық одақтарға шоғырлана алған осынау байтақ өңір халықтарының өнбойында бағзыдан өзегін үзбей келе жатқан ынтымақтастық рухы әлі де жойылмағанын ескерсек, жаңа ғасырда Орталық Азияда геосаяси одақтың орнығуына негіздер баршылық.

	Өткенге көз жүгіртсек, оғлан бабаларымыз, яғни ежелгі түркі қағанаттары қазық қағып, қабырғалы мемлекеттілігін қалыптастырған Орталық Азия аймағы кейінге дейін әлемдік тарихта “ішкі Азия” деген атпен белгілі болып келген. Өңірдің нақты өлшем-шегін айырып бере алмайтын бұл атаудың шығуының өзі Азияның біз мекендеген кіндік тұсының түрен түспеген тың жердей түбегейлі зерттелмегенін айғақтайды. Ал ХІХ ғасырда баябан өлкенің байлығына көз алартқан империялық Ресей мен Британия өз зерттеушілерін кезекпе-кезек жұмбақ аймақтың сырын шешуге аттандыра бастағаны белгілі. Кейінірек Ш.Уәлихановтың, Семенов-Тян-Шанскийдің және басқа да зерттеушілердің еңбектері Ресей мен Еуропаға өңір қақпасын ашып берген болатын.

	Кеңестер кезінде мектеп қабырғасынан өткен кез келген замандасымыз географиялық картадан біздің аймақты Орта Азия және Қазақстан деп оқығаны белгілі. Осы орайда Қазақстанды тұтас өңірден жеке-дара бөліп қарағанын қарастырсақ, зерттеушілер мынадай пікірлерге сүйенеді. Біріншіден, Қазақстанның Ресейдің қол астына басқа туыстарынан ертерек кіруінен ел тұрғындарының сапалық деңгейі салыстырмалы түрде жоғары болған әрі түркілік емес ұлттардың өкілдері көбірек шоғырланып үлгерген. Екіншіден, еліміздің ұлан-ғайыр даласының солтүстік шеті ландшафтық-географиялық жағынан Батыс Сібір аймағына жатқызылды. Осыған орай ХІХ ғасырда Ресей империясы әкімшілік-аумақтық бөліністі жүзеге асырғанда Қазақстанның оңтүстік өңірі Орта Азия елдерімен бірге Түркістан генерал-губернаторлығына енсе, шығыс аймағымыз Батыс Сібір губернаторлығына, солтүстік батыс жағы Орынбор, Маңғыстау жағы Закавказье генерал-губернаторлығының құрамына кірді. Тек өткен ғасырдың соңында ғана тамыры тереңде жатқан тарихи өңір елдері тұтастай енген Орталық Азия өз атымен атала бастады.

	Қалам ұстаған жандарға жеңсік ас тәрізді таңсық тақырыпқа айналған Орталық Азия мәселесі төңірегінде ой қозғап жүрген базбір сарапшылар әр заманаларда Шыңғысхан, Александр немесе Сталин сияқты билеушілердің қарулы қолдарының күшімен ғана өзара түйісу нүктелерін тауып келген өңір елдері өз егемендіктерін еншілегеннен кейін енді ешқашан да бас біріктіре алмайды деген тоқтамға келеді. Бәлкім, аса байыптылау болмаса да бұл пікірдің астарында ақиқат жатқан болар? Өйткені, түркітанушы бір ғалымның былай дегені есте қалыпты: “Түркі тілдес халықтар өздерін алдап жатқанын аңғарғанда ғана бірлесе қарсы тұрды, сондай-ақ соққыға жыққанда ғана бірігуге ұмтылды. Ал біртұтас одақ болғанда орасан зор кеңістіктерді бағындырып, өз билігін жүргізе білді”.

	Әлбетте, өткен ғасырдың 90-шы жылдарынан кейін, тәуелсіздіктің тәтті дәмін ауызға жаңа алған кезеңде қай мемлекет болмасын Жаратқан Ием ұсынған бақты уыстан шығарып алмауға ұмтылды. Сол жылдары Кеңестер одағы құрсауынан құтылған кез келген жас мемлекет үшін қайта одақтасу келісімі мойынға келесі құрықты салумен барабар елестеді. Алайда, әлем елдерінің ықпалдасу үдерісіне жаппай кірісуі, дүниежүзілік экономиканың біртұтастық қағидатына қарай қадам басуы әлі де табанын жалпақ басып үлгермеген жас елдер үшін елеулі қауіп туғыза бастағаны жасырын емес. Сондықтан да аталған жаһандық талап кіндіказиялықтардың ішінара ішкі кірпияздықтарын ысыра тұрып, берік ынтымақтастыққа бел шешуге итермелеуде.

	Әрине, әлем алпауыттарының аузымен “стандар” елдері атанып кеткен Орталық Азияны біріктіре алатын дәйекті факторлар аз емес екенін алдында айттық. Түбі бір туыстық, ажырағысыз өркениет бастауы мен ортақ діни наным-сенімін қоса есептегенде кеңестің шекпенінен шыққан бұл елдердің соңғы әлеуметтік-саяси құрылымдары да бірдей болды. Сондықтан да кейбір зерттеушілер өңір елдерін бөле-жармай, әлі күнге дейін тұтас геосаяси субъект ретінде де қарастырып келеді. Сонымен бірге тәуелсіздік алғаннан кейінгі жылдары бірқатар зерттеушілердің көкейінде Орталық Азия елдері Түркия тәрізді зайырлы бағытты таңдай ма, болмаса ирандық үлгідегі исламдық фундаменталистік негізге бет бұра ма деген сұрақ тұрған болатын. Өзіміз куә болғандай, өңірдегі барлық елдер осы заманғы өркениеттік бағытқа бет бұрып, әлемдік экономиканың жаһандануы мен ақпараттық-коммуникациялық кеңістіктің кеңеюі тұсында ұлттық экономиканы мемлекеттен ажырату үрдесіне кірісті, лаңкестік пен экстремизмге қарсы күрестегі мүдделері де ортақ арнада тоғысты.

	Осы ойды өрбіте түсу үшін енді кіндіказиялықтар ықпалдастығының бастауына азын-аулақ тоқталсақ. ТМД-дағы ішкі саяси құрылым аясындағы интеграциялық үдерістердің сыртында өңірлік тоғысудың дербес саясаты да жүргізіліп отырғаны баршамыздың есімізде (Тақырып аясы тым кең болғандықтан, бұл мақалада Қазақстан, Өзбекстан, Қырғызстан елдері арасындағы қарым-қатынасты ғана сөз еткенді жөн көрдік). Тәуелсіздіктің алғашқы жылдары Қазақстан, Өзбекстан, Қырғызстан арасында жасалған мәңгілік достық туралы шарттар осының бір айғағы. Өңір елдерінің экономикалық ықпалдастығының қайнар көзі 1993 жылғы Қазақстан мен Өзбекстан арасындағы экономикалық интеграцияны тереңдетудің 1994-2000 жылдарға арналған шаралары туралы келісім мен 1994 жылғы қаңтарда қол қойылған Қазақстан, Қырғызстан, Өзбекстан елдері арасында Біртұтас экономикалық кеңістік құру туралы келісімнен бастау алады. Аталған құжаттарда аталған елдер арасында өзара тиімді сауда-экономикалық және өндірістік қарым-қатынастарды дамыту қажеттілігі туып отырғандығы, аймақты мекендеген халықтардың әл-ауқатын арттыру мақсатында ортақ экономикалық әлеуетті тиімді пайдалану, соған сәйкес тауарлар, қызмет түрлері, капитал мен жұмыс күшінің еркін қозғалысына жағдай туғызуға баса маңыз аударылатыны айтылған.

	Бұл келісімдер шеңберінде өзара тиімді бірлескен жобаларды іске асыру жұмыстары атқарылды да. Атап айтқанда, электротехника, мәшине жасау, фармацевтика, тау-кен өнеркәсіптерінде тұшымды нәтижелерге қол жеткізілген. Келісімге қатысушылардың негізгі мақсаты еркін сауда айналымы мен жеке өндірістен шыққан тауарлардың кедергісіз айналымын қамтамасыз ету екенін ескерсек, 1996 жылы Қазақстан мен Қырғызстан арасында еркін сауда айналымы туралы келісімге қол жеткізіліп, 1997 жылы Қырғызстан мен Өзбекстан арасында нақ осындай келісімге қол қойылды. Бірақ бұл өзара топтасуға негіз салатын аса үлкен мәселенің бір үзігі ғана екенін естен шығармауымыз керек. Өйткені, өңір елдерінің өзара тоқайласу мүдделерінің сыртында осы “алтын сандық” аймаққа ықпал етуден дәмелі алпауыттардың да шағын әрі жас елдерді жеке-дара емес, тұтастай билесем деген үміттері де жоқ емес екенін айтпай кетпеуге болмайды.

	Британдық геосаясаттың негізін қалаушы Хальфорд Маккиндердің мына пікіріне сүйеніп көрелік: “Кім Хартлэндті билесе, сол Еуразияны билейді, ал кім Еуразияны билей алса; сол әлемге билік жүргізеді”.

	Сонда Орталық Азияға деген мұншама қызығушылықтың астарында не бар? Біріншіден, Орталық Азия өңірі Еуразияның кіндігінде орналасуы арқылы алып құрлықтың едәуір бөлігіндегі тұрақтылық пен қауіпсіздікке ықпал ететін стратегиялық маңызға ие болып отыр. Екіншіден, өңірдегі әрбір мемлекетті дамытуға бағытталған сыртқы ықпал құрлық кеңістігіндегі күштер арасалмағында айырмашылықтар қалыптастыруы ықтимал. Үшіншіден, осы өңірде әлемдік маңызы зор минералдық ресурстар қорының көп шоғырлануы. Оларды игеруге әлемдік державалар – АҚШ, Қытай, Ресей, Еуропалық Одақпен қатар ірі мемлекеттер тізіміндегі Түркия, Жапония, Пәкстан да емеурін танытып отыр. Төртіншіден, өңірдің еуразиялық көлік дәліздерінің түйісер тұсында орналасуы және осында кеңейтілген көлік-коммуникациялық желінің қалыптасуы “алпауыттардың” шынайы қызығушылығын арттыра түсуде. Айталық, Орталық Азия елдері Иран арқылы Парсы шығанағына шыға алатын болса, Ауғанстан мен Пәкстан арқылы Үнді мұхитына, ал Қытай арқылы Тынық мұхитына жол тарта алады. Аталған тақырыпқа әлемдік оқиғаларды жіті бақылап отыратын көзі қарақты оқырманның АҚШ-тың бастапқыда Өзбекстан, Қырғызстан елдеріндегі әуе базаларына өз ұшақтарын қондыруға келісімін алып, оның ақыры дүрдараздыққа ұласуы, сондай-ақ аталған елдердің Ресеймен арада салқындай бастаған қарым-қатынастарын қайта қалыпқа келтіруінің астарында “алпауыттар тартысының” жатқанын аңғаратыны анық.

	Бұл тұрғыда Елбасы өткен жылы өз байламын қадап айтқан еді. Егер есте болса, Мемлекет басшысы Н.Назарбаев былтырғы жылғы Қазақстан халқына Жолдауында: “Біздің алдымызда таңдау тұр: бірі – әлемдік экономиканың мәңгілік шикізаттық қоржыны болып қалу, екіншісі – тағы бір империяның келуін күту немесе Орталық Азияның барынша интеграциялануына қарай қадам жасау. Мен осының соңғысын ұсынамын”, дей келе өңірлік ықпалдастықты орнықтырудың тиімділігін талдап көрсеткен болатын. Соның ішінде транзиттік мүмкіндіктерімізді нығайта отырып, әлемдік рынокқа бағалы тауарлар – мұнай, газ, кен, ауыл шаруашылығы шикізатын шығаратын өңірге айнала бастағанымызды жеткізді. Елбасы осы Жолдауда Орталық Азия одағын құру жөніндегі ұсынысын көпшілік талқысына ұсынды.



	Өзбек өлкесінде



	Әуел бастан саясаттанушылар арасында Орталық Азия өңірінің көшбасшылығына кім лайық деген сұрақ туындағаны ақиқат. Ашығын айту керек, әлемдік “ойыншылар” әуелгіде Өзбекстанға мойын бұрғаны ақиқат. Оған мынадай негіздер себеп болған еді. Біріншіден, Өзбекстанның географиялық жағынан нақ ортада орналасуы өңірдің геосаяси мәйегіне айналуына тиімділік туғызады делінді. Екіншіден, осы елдегі тәуелсіз шикізаттық және энергетикалық база мен үлкен адам ресурсы ерекше ескерілді. Үшіншіден, Орталық Азияның өзге төрт республикасымен шектесетіндіктен оның әскери-саяси бағытта стратегиялық маңызы зерттелсе, соңғысы осы аумақта құрылған көне Мәуреннахр заманында түрлі интеграциялық орталықтардың дәстүрлі мекені болғандығы алға тартылды. Бірақ көрші елде экономикалық реформалардың тым кешеуілдеуі және басқа да әлеуметтік-саяси факторлар Өзбекстанды болжанған мәртебелі мінберге шығу мүмкіндігінен айырды.

	Ашық бәйгеге шықпаса да Қазақстанның экономикалық жағынан кең серпіліс жасауымен қатар, елдегі ішкі тұрақтылық, әлемдік аса маңызды шараларға белсене араласуы, халықаралық ұйымдардың беделді мүшесіне айналуы елімізді бірден бірінші сатыға көтерді. Бірақ өз кезегінде Өзбекстанның да ойыннан шығып қалмай, үнсіз бәсеке жүргізіп келе жатқаны ақиқат. Әрине, мұндай бәсекенің ашық текетіреске ұрынбай, табиғи тартыс жағдайында өрби беруі екі елдің де жан-жақты өрлеуіне оң әсер етпек.

	Дегенмен, таяуда Қазақстанның Саяси жаңалықтар агенттігі жариялаған Л. Гусевтің “Қазақстан мен Өзбекстан – еріксіз қарсыластар” атты сараптамалық материалында екі ел арасында кеңестер кезінен қалған мәселелердің сарқыншақтары әлі де сақталып келе жатқаны айтылады. Шын мәнісінде де қос мемлекет арасында оқтын-оқтын туындап қалатын шекаралық мәселелерден бастап, елімізге ағылған заңсыз мигранттар жағдайы, өзбекстандық құқық қорғау органдары басшылары тарапынан “Қазақстан лаңкестерді жасырып отыр” деген дәйексіз мәлімдемелері өзара бәсекелестікті оң арнаға емес, солақай соқпаққа қарай тарта түсетіні рас.

	Өзбекстанның Қазақстанмен үзеңгі қағыстыруға тырысатын тағы бір мүмкіндігі ол республиканың жер қойнауында табиғи байлықтар қорының шоғырлануы. Ресми мәліметтербойынша, Өзбекстанның жер астында 100-ден астам минералды шикізат түрлері орналасқан. Олардың қатарында алтын, жез, уран, күміс сияқты әлемдік рыноктағы аса бағалы металдар бар. Сонымен қатар, осы заманғы отынның озық түрі – табиғи газдың да мол қоры бар деп есептеледі. Мемлекет Одақ тұсынан қалыптасқан қуатты аграрлық әлеуетін кеңірек игеруге ыңғай танытуда. Дерек көздерінде республикада жылына 4 миллион тонна мақта шикізаты өндірілетіні көрсетіледі. Көршілеріміз экономиканың осы секторын басым бағыт ретінде бағалап, өңірлік рынокты жаулауда да көп үміт күтеді. И. Каримов өзінің “Өзбекстан бүгінде” атты кітабында “Біз Орталық Азияның өзіне ғана тән жер мен суға ерекше құрмет көрсету дәстүрін жаңғыртуымыз керек” деуі тегін емес.

	Республика өз егемендігінің елең-алаңында нарықтық реформаларға бірден кірісіп кетпей, индустриялық, энергетикалық және авиациялық базаларын бұрынғы қалпынша сақтап қалды. Өнеркәсіптің басым бағыттары ретінде автомобиль, ұшақ шығару, фармацевтика өндірістерін таңдап алды. Алайда өңірдегі тұтынушылық қабілеттің тым төмендігі және автомобиль, ұшақ жасау салаларын о баста-ақ меншіктеп алған дүниежүзілік алпауыттардың өзбекстандық өнімді әлемдік рыноктың маңайына да жолатпауы үміт жібін үзуге әкеліп соқтырды. Ерекше иек артқан екі сала да қарыштап қанат қағып кете алмады. “Аспандағы тырнадан, қолдағы шымшық артық” екенін ұғынған көршілеріміз енді 2010 жылғы кезеңге дейін экономикалық реформаларды тереңдетудің негізгі бағыттарының бірі ретінде құрылыс материалдары өнеркәсібін дамытуды қолға алғалы отыр.

	Осы жерде экономиканы қоя тұрып, саясатқа қайта ойыссақ, былтырғы жылы Өзбекстан өзінің халықаралық бағыттағы саясатына күрт өзгерістер енгізді. Осы елдегі Әндіжанда болған оқиғаға байланысты Өзбекстан АҚШ, Еуропалық Одақ тарапынан қатты сынға ұшырап, өзінің батыстық бағыттағы саясатын әлсіретіп алғаны белгілі. “Ат айналып қазығын табатыны” тәрізді Өзбекстан ақырында өз жұрағатына қарай қайта мойын бұрса артықтық етпес еді. Мұның өңірлік ықпалдастыққа да соны серпін беретіні ақиқат еді. Сонымен қатар үстіміздегі жылдың қаңтарында Астанада өткен Қазақстан басшысының лауазымына ресми кірісу рәсімінде Елбасымен кездескен И.Каримов екі ел арасындағы қарым-қатынастың ендігі жерде қалай өрбігенін қалайтынын тілек түрінде жеткізді: “Алла тағала Сіздің бойыңызға толайым талант берді. Ең әуелі өз халқыңызды сүю, өз халқыңыздың алдында және ата-бабалар қалдырған өсиеттерге адал болу қабілетін берді. Ал ең бастысы, халықты ынтымақтастыру, адамдардың бойына нық сенім ұялату қасиетін берді.

	Біз әрдайым бірге болдық. Біздер ешқашан ажырағанымыз жоқ. Мен өзбек пен қазақтың әрдайым бір-біріне иық сүйей беруін шын жүректен тілеймін. Өзбек халқында “Жолдасың қазақ болса, жолдан адаспайсың” деген мақал бар. Шын мәнісінде де біздер түбі бір туыстармыз. Мен Алла тағаладан осы қарым-қатынастарымыздың дәйім сақталуын тілеймін”, – деді Өзбекстан басшысы.

	Көрші ел президентінің нақ осындай пікірді Астанадағы халықаралық маңызы зор үлкен шарада айтуы Өзбекстанның Қазақстанмен ықпалдасуға мүдделілік танытатынын айғақтайды деп ойлаймыз.



	Айыр қалпақты ағайын



	Алатаудың баурайын мекендеген 4,6 млн. айыр қалпақты ағайынның бақ-талайына Жаратқан Ие тамаша табиғат сыйлағанымен, қойнауында қазба байлықтар қорының тым тапшылығы, мұнай және газ қорының мүлдем болмауы бұл елдің өңірдегі өзге мемлекеттерге деген экономикалық тәуелділігін күшейтті. Табиғи ресурстардың жоқтығымен қатар ел аумағының 95 пайызы таулы өлке болғандықтан, жер жыртып, егін салу да мұнда мардымды нәтиже бермек емес. Бүгінде Қырғызстан Орталық Азия елдеріне таудан құлайтын мол суымен ғана “ашық әңгімеге” бара алады. Мұндағы су күретамырынан бірнеше елдің ырысы саналатын Сырдария өзені бастау алып жатыр.

	Қырғызстан ел дамуының негізгі бағыттарын айқындауда әуел баста-ақ жоғарыда аталған факторлардың жоқ екенін мойындай келе, басқаша бағдарды таңдайтынын жеткізген. Бұған дейінгі үкімет басшылығы “Бізде Қазақстан, Өзбекстан, Түркімения елдеріндегідей мұнай мен газ жоқ. Біз шағын мемлекетпіз, соған сәйкес бізге көп нәрсе де қажет емес. Біз бай көршілерімізге түрлі қызмет түрлерін ұсыну арқылы жеткілікті түрде пайда табуымызға болады”, дей келе қаржылы көршілерін өзіне тарту үшін салық жеңілдіктерін ұсынуға да қадам жасамақ болды.

	Асылы, Орталық Азияда осыған дейін біршама негізі қаланып қалған одақ идеясының жүзеге асырылуының кешеуілдеуіне былтырғы жылы Өзбекстандағы Әндіжан оқиғасы себеп болса, Қырғызстандағы сарғалдақ төңкерісі де кері әсер еткені өтірік емес. Қырғыз мемлекетінің басына жаңа басшылардың келуімен орын алған саяси науқандар, ел астанасындағы жаппай қиратулардан онсыз да әлсіреп тұрған экономиканың күйрей түсуі, елдегі түрлі топтардың өзара шешімге келе алмауы шағын мемлекеттің проблемасын одан сайын шаш етектен етті. Былайша айтқанда, “байтал түгіл, бас қайғының” кебін кие тұруларына тура келді.

	Республиканың алдағы кезеңдегі даму бағыттарын енді-енді қайта қарастыра бастаған қырғыз ағайындар қазіргі таңда жалаң “ұлттық идеядан” гөрі адамдардың экономикалық белсенділігіне қолдау көрсетудің нақты тетіктерін жүзеге асыруды қолға ала бастады. Ел басшылығы басым бағыттар ретінде отандық тауарлар сапасын арттыру, олардың өзіндік құнын азайту, кәсіпкерлер алдындағы түрлі бюрократиялық тосқауылдарды жою, бюджеттік сала қызметкерлерінің жалақысын өсіру, ипотекалық негізде тұрғын үй құрылысы саласын дамытуды алға шығарған. Бір қараған адамға Қазақстанның бүгінге дейін жүргізіп келе жатқан келелі реформаларын көрші ел үздік үлгі ретінде қабылдап отырғаны байқалатыны рас.

	Экономикалық секірісте еуразиялық кеңістікке құлаш сермей алмайтынын жете түсінетін Қырғызстан тым болмаса Орталық Азиядағы өз орнын айқындап алуға мүдделі. Бішкек экономикалық талдау орталығының директоры Сапар Орозбаков “Жолбарысқа” айналу. Бірақ қалай?” атты сараптамалық материалында осы мәселені кеңінен қаузайды. Экономикалық стратегия республиканы электроника, туризм, сервистік орталықтарға айналдыру жобалары Қырғызстан үшін нақты нәтиже бере қойған жоқ дей келе, Қырғызстан ендігі жерде тігін өндірісімен өңірлік рынокты жаулай алатынын айтады. Ол 1970 жылдары Жапония мен Оңтүстік Азия жолбарыстары өз дамуларын тігін өндірісінен бастап, кейіннен тігу станоктарын шығарып, ары қарай сатылап үлкен технологияларды игеруге көшкенін дәйек етеді.

	Расында да қазіргі уақытта орта деңгейлі қазақстандықтардың үстіне жапсырғаны негізінен қырғыздық өнімдер екені ешкімге жасырын емес. Бірақ бұл көрсеткіш (бір кездері қаптап кеткен қытай тауарлары сияқты) рынокты жаулаудың нақты нәтижесі емес, уақытша құбылыс болуы да мүмкін ғой. Сапар Орозбаков мұны да жоққа шығармайды. Көрші елдердің, атап айтқанда, негізгі тұтынушылар Қазақстан мен Ресей халқының әл-ауқаты аздаған жылдарда күрт өскен кезде тұрғындары тарапынан да таңдау мүмкіндігі өзгеріске ұшырап, неғұрлым сапалы өнімдерге бет бұра бастауы ықтимал екенін көлденең тартады. Сондықтан да, дейді ол, қырғызстандық тігіншілердің кәсіптік деңгейін арттырып, өндірісті жаңа технологиялармен жабдықтауды ұсынамын. Сонымен қатар сарапшы Қырғызстанда жұмыс күшінің біразға дейін арзан болуымен өнім бағасы да төмен болатынын, соған сәйкес жалақы мөлшері көп талап етілетін Қазақстанда тігін өнеркәсібін әзірге тұсаулап ұстап отыра алатындықтарын айтады.

	Орталық Азиядағы ықпалдастықтың тереңдеуіне ең мүдделі елдердің бірі Қырғызстан екені айдан анық. Таяуда осы елде шығатын “Вечерний Бишкек” газетінде “Кочевая конфедерация” деген тақырыпта материал жарық көрді. Мақалада Қырғызстанның Қазақстанмен конфедерациялық одаққа бірігу мүмкіндіктері сөз болады.

	Жарияланымда пікір білдірушілердің қатарында Қырғызстанның бұрынғы сыртқы істер министрі, “Жаны бағыт” қозғалысының көшбасшысы Мұратбек Иманалиев қырғызстандық билік Қазақстанмен одақ құруға талпыныс жасар еді, алайда бұған өзіндік дамуы бар Қазақстан келісе қоя ма? деген күмәнін ортаға салады.

	Ал сол елдегі белгілі депутат Қубатбек Байболов Қазақстанмен конфедерация құру Қырғызстан үшін өте тиімді болатынын жеткізеді. Қырғызстанда мемлекеттік басқарудағы әлсіздіктер (президент пен парламент арасындағы қырғи-қабақтық, т.б.), күйреген экономика, тым өршіп кеткен қылмыстық ахуал орын алса, нақ жанымызда таяу жылдары әлемнің ең дамыған елдерінің қатарына енетін қарышты өркендеп келе жатқан Қазақстан тұр, дейді ол. Бұл саясаткер Қазақстан тарапынан осындай қадам жасалса деген үмітін білдіреді. Осы мақалада пікір білдірген қырғызстандық зиялы қауым өкілдері пікірлерінің мазмұнынан олардың өңірлік одақтың құрылуында Қазақстанның бастамашылығын күтетіндіктерін байқауға болады.



	Орталық Азия барысы



	“Бізде Жолбарыстар жоқ, ал тауларымызда тіршілік ететін Қар Барысы дүниежүзілік қоғамдастыққа онша таныс емес.

	Жануарлар әлемінде Жолбарыс туыстас болғанымен, Барыстың өзіндік ерекшеліктері де бар. Бұл – өзіне тән тектілігімен, бұлалығымен, алғырлығымен, жасқануды білмейтін тәкаппарлығымен, батылдығымен, айлалығымен дараланатын Барыс болмақ”, деген баянды болашақты нұсқайтын жолдары бар “Қазақстан-2030”стратегиялық бағдарламасы қабылданғалы бері 9 жылға жуық уақыт өтті. Бастапқыда маңайымыздағы қоңсыларымыздан бастап, көптеген сыртқары жұрттың мұны құр қиялға балап, сенімсіздік танытқаны рас. Жоқ, бұл құр қиял емес еді. Егер бағдарламада Азия немесе Еуразия барысына айналады делінсе, ол шынында да езуіңізге еріксіз күлкі шақырған болар еді. Стратегияда Орталық Азия барысына айналатыны тайға таңба басқандай көрсетілді. Мұны құлашы жетпейтін жерге қолын соза бермейтін қазақы даналықтың, далалық сабырлылықтың үлгісі деуге болады.

	Орталық Азия елдерінің интеграциялануы жөнінде қалам тербеп жүрген зерттеуші Рүстем Жанғожин өзінің таяуда жарық көрген “Орталық Азияның жаңа тәуелсіз мемлекеттері халықаралық қарым-қатынастар жүйесінде” атты монографиясында “бүгінге дейін қалыптасқан шаруашылық-экономикалық және әлеуметтік-саяси даму құрылымдарының әркелкілігі, ресурстық-экономикалық мүмкіндіктері мен либералдық-демократиялық соқпақтарының түрлі деңгейі, тағы да басқа кешенді мәселелер өңірдегі республикалардың ықпалдасуына шын кедергі болып келе жатқанын” алға тартады. Бұл – факт. Асылы, болып-толған адамның жанындағы әл-ауқаты төмен жандарға қарамай кетуі жағымсыздау болса да табиғи жағдай. Бірақ ашығын айту керек, Қазақстан өзінің ерек даму секірісіне тоқмейілсіп қалмай, қай кезде де маңайындағы ағайынның бас біріктіруіне ұйытқы болып келеді. Санамалап айтпай-ақ соңғы Орталық Азия одағы идеясы осының нақты дәлелі. Қазақша айтқанда, Қазақстан “арғымаққа міндім деп артқы топтан адаспа” ұстанымына берік.

	Әрине, бұл өңірлік ықпалдастық еліміздің алдағы кезеңде дамуы жолындағы өз мүдделеріне де сай келетінін айта кетуіміз керек. Еліміз аймақтық интеграция арқылы Еуразия құрлығындағы көлік-коммуникация транзитінің мүмкіндіктерін жүзеге асырып, Еуропа мен Азия арасында сауда, қаржы ағысы жүйесін қалыптастыруды қарастыруда. Сонымен бірге Қазақстанды Орталық Азия өңірінде инвестиция салушы ғана емес, алдыңғы қатарлы әлемдік технологияларды, білім мен басқару тәжірибелерін негізгі “тарту орталығына” айналдыру көзделіп отыр. Елбасы сөзімен айтсақ, “Қазақстанды Орталық Азия аймағындағы тораптық ел, ішкі экономикалық байланыстардың ықпалшысы, капиталдар мен инвестицияларды тарту ортасы, Орталық Азия рыногына бағдар ұстаған әлемдік ірі компаниялардың өндірістерін немесе филиалдарын, халықаралық сервистік қызметті орналастырушы елге айналдыру” алдағы уақыттың еншісінде тұр.

	Қазіргі таңда халықаралық сарапшылар Қытай мен Үндістан экономикасының аса шапшаң қарқынмен дамып келе жатқанын ескере отырып, сол маңайға орналасқан Орталық Азияның да кең құлаш сермейтінін ашық меңзеуде. Таяуда Азия Қайта құру және даму банкі “Орталық Азия 2015 жылы” деген тақырыпта жүргізген зерттеуінің қорытындыларында алдағы үш жылда Орталық Азиядағы экономикалық өсім жылына 9 пайызды құрап, өңірдегі бағалы ресурстар саналатын мұнай, газ, мақта, алтын өнімдері негізгі тірекке айналатыны көрсетілген.

	Сарапшылар алдағы 10-15 жылда Үндістан мен Қытай экономикаларының дамуымен Орталық Азия өңіріндегі өңдеуші салаға үлкен рыноктар қақпасы айқара ашылатынын айта келе, ол үшін өңірдің интеграциялануын жеделдету қажеттігіне тоқталады.

	Мақала барысында біз “бір ананың сүтін тел емген” Орталық Азиядағы үш барыстың қазіргі таңда қалыптасып отырған ықпалдастық деңгейін мейлінше ашып көрсетуге тырыстық. Азын-аулақ кедергілерге қарамастан, қос ағайынның да бұл мәселеде түптеп келгенде Қазақстан барысына қарайлайтыны аңғарылатын тәрізді. Ал бұл тұрғыда Елбасы Н.Назарбаев “Орталық Азия ықпалдастығы бастамасы бұл “көрініп қалу” немесе көшбасшылық ету дегендей қандай да бір қазақстандық кеудемсоқтық емес екенін, бұл біздің өңірімізде өмір сүріп жатқан бауырлас халықтардың ұзақ мерзімді мүдделеріне сай келетініне сенімді екенін” қадап көрсеткен болатын. Ендеше “бойына дамудың алдыңғы қатарлы үздік деңгейіне үстелген Батыстың талғампаздығы мен Шығыстың кемеңгерлігі мен төзімділігі тән” қазақстандық Барыстың тағы бір сыналар сәті туып тұр.



	«Егемен Қазақстан» 2 наурыз 2006 ж.





ТУЫСТАС ПАРТИЯЛАРДАН ТУ ҰСТАР ПАРТИЯҒА ДЕЙІН




	Түңдігі бүтін, түтіні түзу ұшқан түмен жұрт қана елдегі саясат қазаны қалай қайнап жатқанының жай күйіне баға беріп сол қазан ішіне салынған тоқпан жілік пен тоқты асығымен айырып бере алатыны анық. Қарашаның соңындағы қара суық қарға ұласқан жер беті ақ көрпеге оранғалы дос пен қоңсы-қолаң қолтықтас үшін түнемелігінде қаужап шықпаса да түстігінде түбін түсіріп айтар тақырыпқа тамызық табылған. Қай-қайсысы болмасын шамасына қарай шауып, талғам таразысына сай талдау жасайды. Ешкім ертеңгі өмірімен өзектесіп келетін саяси оқиғалардан сырт қалғысы жоқ...

	Еліміздегі партиялық жүйе жайында әңгіме қозғалып отырған соң тәуелсіздіктен кейін қалыптасқан қазақстандық саяси кұрылымдарға қысқаша шолу жасап өтпей болмас. Сонау тоқсаныншы жылдары бір партиялық өктемдіктің және социалистік саяси жүйенің ыдырауы республикамызда демократиялық қағидаттар негізінде қызметжасайтынсаналуансаяси партиялар мен қоғамдық бірлестіктердің қызметіне жол ашты. Яки, көппартиялы жүйеге өтумен республика халықтарының мақсат-мүдделерін, талап-тілектерін жүзеге асыру жолында қызмет жасаған саяси кұрылымдар шоғыры қалыптасты. Көсеуі ұзын көрінетін Кеңес Одағы күйрегеннен кейін аз уақыт ішінде әлі буыны бекіп, бұғанасы қатая қоймаған тәуелсіз Қазақстан демократиялық, ашық қоғам құра отырып, экономикалық реформалардың алғашқы сатысынан сүрінбей өтті. Соның ішінде жаңадан құрылған коғамдық бірлестіктер мен саяси партиялар жас мемлекетте қоғамдық-саяси өмірді демократияландыру, саяси әр алуандық, халықтың әр түрлі әлеуметтік топтардың мүдделері мен құқықтарын қорғау, тұрақты әлеуметтік-экономикалық дамуға қол жеткізу мақсатында кеңінен қызмет жасады.

	«Қазақстан» энциклопедиясының 5-ші томының беттерін парақтап көрсек, 1990 жылғы 1 наурызға қарай республикада 100-ге жуық қоғамдық ұйым қызмет істеп тұрған екен. Олардың қатарында:

	«Достастық» азаматтық қозғалысы, «Форум» қоғамы, «Инициатива» әлеуметтік-саяси бірлестігі, «Қазақ тілі» қоғамы, Қазақ ұлттық мәдениеті ассамблеясы, Ұлттық мәдени орталықтар ассоциациясы, «Бірлесу» тәуелсіз одағы, «Желтоқсан» қоғамдық комитеті, «Бірлестік» азаматтық қозғалысы, сондай-ақ қоғамдық бірлестіктердің ірі экологиялық ұйымдары – ядролық жарылысқа қарсы «Невада-Семей» халықаралық қозғалысы, «Арал-Азия-Қазақстан» халықаралық қоғамдық комитеті деп, міне осылайша тізім тізбектеліп жалғаса береді.

	Сонымен қатар, қызметі тарихи-ағарту сипатындағы бірлестіктерден «Ақиқат», «Мемориал», «Әділет» тарихи-ағарту қоғамдары, «Жерұйық» тарихи-этнографиялық бірлестігі жұмыс істесе, қоғамдық-саяси қозғалыстардың ішінен «Азат» (1990 ж., шілде). «Поколение» (1992 ж., 24 қараша), «Лад» (1993 ж., мамыр), «Азамат» азаматтық қозғалысы (1996 ж., 20 сәуір) өз хал-қадірлерінше азаматтық қоғамға арна салды. Қазақстанда қоғамдық бірлестіктердің қалыптасуының келесі кезеңінде Қазақстанның либералдық қозғалысы (1997 ж., мамыр), «Қазақстанның болашағы үшін’’ (1998 ж., ақпан) жастар қозғалысы, «Қазақстан – 2030 үшін» (1998 ж., 6 қазан) қоғамдық қозғалысы, «Өрлеу» (1998), «Ақ жол» қоғамдық қозғалыстары (1998), тағы басқалары құрылды. 1989-1994 жылдардың аяғында Қазақстанда 500-ге жуық қоғамдық бірлестік Әділет министрлігінде тіркелді. 1998 жылы олардың саны 1500-ден асты, ал 2001 жылдың аяғына қарай елде 1700-ден астам ресми тіркеуден өткен қоғамдық бірлестік қызмет жасады. Сол кезеңде аталған қозғалыстар мен қоғамдық бірлестіктердің нақты стратегиялық тұғырнамалары және соңынан ерткен орнықты идеялас электораты бола қоймаса да, олар егемен елде көппартиялық құрылыстың іргесін қалаулары мен тарих беттерінен орын теппек. Қазақстандағы саяси партиялар мен қоғамдық бірлестіктерді құқықтық жағынан реттеу республикамыздың Конституциясында, «Қоғамдық бірлестіктер туралы» (31.05.1996) «Саяси партиялар туралы» (15.07.2002) заңдарында қамтамасыз етілді. Қазақстандағы аталған саяси партиялар мен қоғамдық бірлестіктер әлеуметтік әділдік, демократиялық-құқықтық мемлекет пен азаматтық қоғам, ұлтаралық және азаматтық келісім орнатуда осы уақытқа дейін аз қызмет атқарған жоқ, атқара да бермек. Алайда алдына әлемдегі бәсекеге барынша қабілетті елу елдің қатарына кіру жөнінде өршіл міндет қойған Қазақстанның жедел саяси жаңаруына көптеген саяси партиялар мен қозғалыстардың «сылбыр әрекеті» сай келмейтіні анық еді. Партиялардың саяси жүйедегі рөлін нығайту арқылы ғана демократиялық реформаларды алға бастыруға болатынын Елбасы Нұрсұлтан Назарбаев бірнеше peт алқалы жиындарда атап көрсеткені соның айқын мысалы.

	Президент саяси партиялар мұнан былайғы саяси жаңа үрдістердің қозғаушы күшіне айналуға тиіс екенін және партиялық жүйенің дамуы ел заңдарын берік ұстана отырып жұмыс істейтін неғұрлым күшті әрі қабілетті партиялардың табиғи түрде іріктеліп шыға алатынына сенім білдіргені көпшіліктің есінде. Бұл ретте елдегі саяси партиялар өз өкілеттіктерін елеулі түрде кеңейтуге дайын ба, өздерінің еселеніп отырған ықпалын қоғам мен мемлекеттің мүддесіне сай қаншалықты пайдалана алады деген заңды сұрақтың туындайтыны жасырын емес. Өйткені өткен тәжірибе көрсетіп отырғандай, осыған дейін Қазақстан қоғамында көпшілік партиялар тек өздерінің саяси жетекшілері мен қаржылық демеушілерінің, мүдделері аясында қызмет етіп келгені ақиқат.

	Осыған орай мемлекет басшысы қоғамның барлық буынының қолдауы мен сеніміне шын мәнінде ие болған бірнеше ірі бұқаралық партияның құрылуын өмірдің өзі талап етіп отырғанын қадап айтқан еді.Өзара идеялас партиялардың «Отанның» айналасына топтасу үрдісіне орай бұдан былай қазақстандық партиялық жүйе қандай болады деген дүдәмал әңгімелердің туатыны шындық. Бұл сауалға жауапты Президент таяуда Азаматтық партияның кезекті съезінде өзі айтты. Бәзбіреулер Қазақстанда бірпартиялық жүйе болуы керек деген пікірлер айтып қалатынын, бірақ біздің бұл жолдан өткенімізді, ондай қадам тұйыққа әкеліп тірейтінін Елбасы нақты айтты. Сондай-ақ енді біреулер екіпартиялық жүйе тиімді болады десе, келесі біреулері нақты өмірден мүлдем алыс экзотикалық схемаларды ұсынған. Менің көзқарасымша, деген еді Елбасы, мұндай әңгімелерді саяси үдерістер мен партиялық алаңның құрылуын жасанды шеңберлермен шектеуге болмайтынын ескермейтіндер шығарып жүр, бізге демократиялық стандарттар мен нормаларға сай келетін партиялық жүйе керек. Біз осындай анық та айқын қағидатқа тоқтам жасауымыз керек. Президент, түптеп келгенде, бізде бірнеше қуатты, бәсекеге қабілетті көшбасшы партиялардан құралған демократиялық көппартиялы тұрлаулы жүйе құрылуы тиіс деп есептейтінін, еліміз басшылық жасауға жауапты әрі реформаларды жүргізе алатын, халықтың мүдделерін қорғай алатын бірнеше іргелі саяси партиялар болуына қадам жасауы керектігін, жаңа ұйым негізінде біз шын мәнінде бұқаралық халықтық партия жасай алатынымызды ашып айтты. Өткенге көз жүгіртсек, биліктің партиясы саналатын «Отан» өзінің жетіжылдық белесінде бірнеше шағын саяси құрылымдарды қатарына қосып келе жатқанын аңғарамыз. Мәселен, 1999 жылғы 19 қаңтарда Елбасы Н. Назарбаевтың кандидатурасын қолдау жөніндегі қоғамдық штаб түрінде құрылған саяси құрылым, соңыра 1 наурызда алғашқы съезін өткізіп, сол жиында «Қазақстанның халық бірлігі», Қазақстанның демократиялық партиясы, «Либералдық қозғалыс» және басқа да қозғалыстарды өз қанатының астына алды. Ал 2002 жылы республикалық Еңбек және Халықтық-кооперативтік партиялары «Отанның» құрамына енді. Сол жылы аталған саяси партияның құрамы 111 мың адамға жетті. Бір қарағанда, бас партия ұсақ шабақтарды қылғыта беретін алып жайынға ұқсап кетуі әбден мүмкін. Бірақ бағыты мен бағдарламалары қос тамшыдай өте ұқсас мұндай ұсақ саяси бірлестіктер ешқашан қоғамда қозғаушы күшке айнала алмасы белгілі жәйт еді. Өз кезегінде «Отанның» мығым күші саяси белсенді топтардың идеялық көзқарастарының өмірге енгізуіне мүмкіндік туғызып берді. Әңгіме тиегі ашық айтылып отырған соң «Отан» осы уақытқа дейін де Елбасы Нұрсұлтан Назарбаевтың аса күшті саяси беделімен сусындап келе жатқанын да жасырмауымыз керек. Мемлекет басшысы бұл жағдайды таратып айтпаса да саяси идеяларды жеке тұлғаның күшімен ғана емес қоғамдық ұйым негізінде жүзеге асыруға қабілетті партияның құрылуы қажет екенін жеткізген болатын.

	Бізге қуатты әлеуметтік тірегі бар, жұртшылықтың мүддесін анықтай алатын, соны жеткізе алатын, сайлаушылардың дауысы үшін бір-бірімен өркениетті түрде тіресе алатын күшті, бәсекеге қабілетті партиялар керек. Сонымен қатар, олар жалпыұлттық идея төңірегінде біріккен, сындарлы тұрғыдан өзара ынтымақтасатын партиялар болуы тиіс. Елдің жедел дамуына бағыт ұстап отырған жағдайда партиялар халықты жұмылдыруға, қолға алынған өзгерістерге қоғамдық қолдау қалыптастыруға қабілетті болуы керек. Біз іс жүзінде күшті әрі бәсекеге қабілетті партиялары бар осы заманғы партиялық жүйені қалыптастыруға кірістік, деді Елбасы.

	Сонымен қатар, Қазақстанда басым күшке ие орнықты партияның құрылуы жалпыұлттық қоғамдық саяси тұрақтылықты қамтамасыз ете алмақ. Стратегиялық келешекте таңдап алынған бағыттың сабақтастығын қамтамасыз етпек. Бұған қоса, қолбасшы партия Парламентте басым дауысқа ие бола отырып алдағы реформалардың заңнамалық негізін қалауға атсалыспақ.

	Әлбетте, әлемдік тәжірибе көрсетіп отырғандай кез келген іргелі мемлекетте ірі партиялар өз халқын жалпыұлттық мақсаттарға жұмылдыра отырып, елдің дамуына қуатты серпін беріп келген.

	Екінші дүниежүзілік соғыстың зардабын тартудай-ақ тартқан Жапония саяси жаңғыру кезеңінде елдегі ірі партияның күшіне иек сүйеп, сол мемлекеттегі либерал-демократиялық партия өзі құрылған 1955 жылдан бастап іс жүзінде дәйім билік басындағы партия болып келеді. Азия жолбарыстары Сингапур мен Малайзия, демократиялық кұрылымының сан ғасырлық тарихы бар Еуропаның көптеген елдері де осы жолды таңдаған.

	Мұндай қуатты партиялар ел өмірін сәтті реформалауға, саяси тұрақтылықты қолда ұстауға қабілеті жететінін, айқын идеологиялық негіздерге арқа сүйеп, қауіпсіздікке, мемлекеттікке, ұлттық мүдделерге орнықты нарықтық реформаларға басымдық беретінін өмірдің өзі дәлелдеген.

	Осы орайда «Отан» сияқты орасан зор қуаты бар саяси құрылымды бірізді монополияға ұрындырмай, оны заман ағымына сай дамыту да алдағы уақытта атқаруға тура келетін сындарлы міндеттердің біріне айналмақ. Атап айтсақ, заманауи менеджментке негізделген ішкі құрылымды құру, партияның басшы органдарын оңтайлы ұйымдастыру, үлкен бюрократиялық ұйым болмауына, басшы органдардың арасында функциялардың қайталануына жол бермеу бас партияның болашақтағы бағдарын айқындай түспек.

	Жалпы, қоғамның барлық жасампаз күштерінің топтасуы ел дамуының басты стратегияларының бірі – Қазақстанның әлемдегі барынша қабілетті 50 елдің қатарына кіруіне ұйытқы бола алады. Яки, партия жалпымемлекеттік мүдделер аясында қызмет етіп, саяси бәсекелестіктегі идеялар тартысында қоғамға дамудың мейлінше тиімді стратегиясын ұсынып отырмақ. Сондай-ақ партиялардың рөлін арттыру арқылы Парламенттегі партиялық фракциялардың өкілеттіктерін кеңейту, саяси партияларды мемлекеттік қаржыландыру, Үкімет жасақтауда Парламенттегі партиялық фракциялардың қатысу тетігін жасау мүмкіндіктері жүзеге асырылмақ. Ықпалды біртұтас партия реформа барысында қоғамдық-саяси тұрақтылықтың сақталуына мүмкіндік бермек, стратегиялық келешекте жүргізіліп жатқан саяси бағыттың сабақтастығын қамтамасыз ететінін де ұмытпауымыз керек.

	Біз бұдан былай «Отанның» кемелденуін Қазақстанның қаншалықты қарышты дамуымен де қатар өлшеуімізге болады. Өйткені, соңғы жылдары тығырықтан шығып, көшін түзеп, көшелі жолға түскен көршілес Ресейдің осы жетістіктері тегеуріні темірдей «Единая Россия» саяси партиясының идеялық мақсат-мұраттарының орындалуымен қабысып жатқанын ешкім жоққа шығара алмайды. Сөз орайы келгенде айта кетер жәйт, соңғы күндері қатары толысып жатқан «Отан» партиясының атын өзгерту жөніндегі ұсыныстар да қызу талқыға түсіп келеді. Сол ұсыныстардың ішінде «Нұр Отан» атауына көпшіліктің көңілі түсіп тұр. Газетімізге осы тақырыпта келіп түсіп жатқан хаттардың ішінде жақында Акмола облысының тұрғыны Ғалымбек Айтмурзиннің аталған мәселе жөніндегі ойы басылым бетіне жарияланды. Хат авторы «Hұp Отан» сөз тіркесінің мағынасы «нұр елі», «нұр жауған ел» дегенді білдіреді дей келе, сондықтан да «Нұр Отанды» жамағат ел, халыққа нұры, шапағаты түсетін партия деп қабылдайтын болады деген байламын айтады. Әрине, бұл пікірдің аталған партия көшбасшыларының бірінің емес, қарапайым ауыл адамының аузынан шыққан ақжарылқап тілегі екенін ескерсек, жаңа атауға халайықтың шынайы ниеті түсіп тұр деп те түсінуге болады. Бірақ бұл мәселенің түпкі шешімі тек «Отанның» алдағы күндері өтетін съезінің үлесінде тұрғанын да ұмытпауымыз керек.

	Қорыта айтсақ, Қазақстан саяси дамудың жаңа кезеңіне аяқ басты. Енді салалық партиялар саясатта басымдыққа ие болмай, идеялық бәсекелестік бірінші кезекке шығарылмақ. Отандық саяси жүйе, өркениетті елдердегідей бір-бірімен шынайы бәсекелесе алатын босағасы берік оңшыл, солшыл, центристік тармақтар бойынша дамымақ. Саяси сарапшылардың пікірінше, «Отанға» осыған дейін «Асар» және Азаматтық партия біріксе, алдағы уақытта Аграрлық партия бір сапқа тұрмақ. Сонымен, «Отанның» кемелдену үдерісі аяқталып, сол тұрғыда толысуға тоқтам жасайтын қазақстандық жаңа іргелі саяси ұйымдармен демократиялық негізде тартысқа түспек.



	«Егемен Қазақстан» 14 желтоқсан 2006 ж.





ЖАҺАНДЫҚ ЭНЕРГЕТИКАЛЫҚ ҚАУІПСІЗДІК




	Отын деген ұғымды қора жанында үйілген тезек пен бақа теректің дөңінен жарылған ағашты, болмаса қыс қарсаңында есік алдына бір үйме ғып түсіріп алатын тас көмірдің аясында ғана түсінетін бізге бірде жағрапия мұғалімінің Күннің басты отын екенін айтып, бала қиялымыздың быт-шытын шығарғаны бар. Сонда Жерден 150 млн. шақырым шалғайда жатқан легендей ғана Күннің қалай отын болып, ошаққа жағылатынын отыз баланың бірде-біреуі түсінбеген еді. Сөйтсек, дүниежүзілік ғұламалар мен ғалымдар сол кездің өзінде ХХІ ғасырдың соңына таман Күн энергиясы бүкіл адамзат қолданатын барша қуат көздерінің 86 пайызын құрауы мүмкін деген болжамдар жасай бастаған екен ғой.

	Бұл жөнінде кейінірек кеңірек тоқталармыз. Ал жалпы, Алла-тағала бастапқыда балшықтан жаратыпты-мыс дейтін адам баласының алдынан үшінші мыңжылдықта үркер шоғырдай үрей ретінде энергетикалық қауіпсіздік проблемасы бетпе-бет келеді деп кім ойлапты. Қазіргі уақытта жаһан жүзін алаңдатып, сарапшыларды сарсаңға салып отырған энергетикалық қауіпсіздік мәселелері түптеп келгенде, әлемдік энергетикалық рынокта тең бәсекелестік орнап, әлем елдері түгелдей қуат көздеріне тұрлаулы қол жеткізбейінше бүгінде дүниежүзінің отын ресурстарынан мүлдем ада-күде 2,4 млрд. адамы мен “Ильич шамының” жарық жалғанда бар екенінен тіптен бейхабар 1,6 млрд. жер тұрғыны үшін осынау өркениет игіліктері оларға “ұшатын кілем” секілді қиял күйінде қала бермек. Былтырғы жылы әлемдік “сегіздік” елдерінің Санкт-Петербургте өткен басқосуына жиналған жаһанның жақсылары мен жайсаңдарын толғандырған толғақты мәселенің бастысы да осы болғаны есімізде. Сол алқалы жиынға қатысушылар халықаралық қоғамдастық айқын саяси ерік-жігер таныта отырып, әлемдегі энергетикалық қауіпсіздік, экономикалық өсу және экологиялық ахуал сияқты өзара өзектес үш міндетті адамзаттық деңгейде шешуге дайын екендіктерін жария етті. Жаңа ғасырда жаһандық экономиканың күрт өсуіне орай олардың энергетикалық қуаттарды тұтыну деңгейінің қалыпты деңгейден артып кетуі, сондай-ақ әлемдегі мұнай және мұнай өнімдері рыноктарындағы бағаның тұрлаусыздығы салдарынан энергияны тұтынушы өңірлердің қуат көздерін таратушы мемлекеттерге деген тәуелділігін үдете түсті. Осы орайда Қазақстанның жаһандық энергетикалық қауіпсіздікті қамтамасыз етуде әлемдік қоғамдастықта сенімді, тұрақты әрі келешегі зор мемлекет ретінде қарастырылуын қазақтың маңдайындағы батпандай бағы, Елбасының қажырлы еңбегінің өтеуі деп түсінген жөн.

	Таяу болашақта әлемдегі бәсекеге қабілетті елу елдің қатарына кіру жөнінде алдына өршіл міндет қойған Қазақстан әлемдегі мұнай және газ экспорттаушылардың алғашқы жетілігіне кіруді бек жоспарлап отыр. Егер еліміздің әлемдік мұнай сұранысы үрдісіне шұғыл икемделе бастауын ескеретін болсақ, мұны қол жетпес қиял емес нақты мақсат деп бағалаған жөн. Сондай-ақ, энергетикалық қауіпсіздікті қамтамасыз етуде қуат көздеріне деген жаһандық сұраныстың келешекте өсе түсетінін ескеретін болсақ, Қазақстанның бұл бағыттағы рөлі жыл өткен сайын арта түспек. Дерек көздеріне жүгініп көрелік. Айталық, 1999-2004 жылдар аралығында Қазақстанда мұнай өндіру көлемі жыл сайын 15 пайызға ұлғайып отырды. Тұтастай алғанда, осы уақыт ішінде еліміз мұнай көлемін өндіруді 2 есеге арттыра алған. Сонымен қатар, Қазақстан соңғы 15 жыл ішінде мұнай экспорты көлемінің өсу қарқыны жөнінен әлемде екінші орынды иеленіп келеді. Қазіргі уақытта еліміз күніне 1,3 млн. баррель мұнай өндіріп, 1 миллион баррельден астам мұнайды экспортқа шығаруда. 2015 жылы бұл көрсеткіш бойынша күніне 3,5 млн. баррель мұнай өндіріліп, оның 3 миллионы экспортталады деп күтілуде.

	Осыған байланысты еліміз өзінің энергетикалық ресурстарын одан әрі дамыту жөнінен аса жоғары әлеуетке ие мемлекеттердің қатарынан саналады. Бұған сондай-ақ әлемде соңғы 25 жыл ішінде ең ірі мұнай кен орнының тек Қазақстан аумағынан ғана табылғанын да атап көрсеткен жөн.

	Жаһан алпауыттарын соңғы кезде қатты алаңдатып отырған мәселелердің бірі әлемдік мұнай мен газ қорларының басым бөлігі нарықтық қарым-қатынастарды мойындамайтын мемлекеттердің аумақтарында орын тебуі болып отыр. Жаһандық зерттеу орталықтарының деректерінше, дүниежүзілік мұнай қорының 77 пайызының мұнайлы елдердегі ұлттық компаниялар арқылы ғана бақылау жасалады екен. Бұған қоса, экспорттаушы мемлекеттердің өз елінің энергетикалық рыноктарын монополиялау үрдістері анық байқалып қалуда. Бұл әрекет біріншіден, табиғи қоры басым елдерде қажетті инвестицияның тапшылығы салдарынан өндірістік және өңдеуші қуаттарды арттыруға, ал екіншіден, инновациялық технологияларды көптеп енгізуге кері әсерін тигізіп келеді. Сонымен бірге бұл экспорттық маршруттар экономикалық және рыноктық шешімдер арқылы емес, геосаяси ұстанымдар негізінде айқындалуына әкеп соқтыруда.

	Әңгімеміздің басында айтқанымыздай, ашық әрі бәсекелестік жағдайында жаһанға қажетті энергетикалық ресурстар өндірісіне екпін беріп, оның тасымалын қамтамасыз ету үшін кең ауқымды инвестиция тарту проблемасы да бүгінде күрделі күйінде тұр. Халықаралық энергетикалық агенттіктің бағалауынша, 2030 жылға дейін әлемдік энергетика 17 триллион доллар инвестиция қажет етпек. Алайда бүгінгі таңда көптеген мұнай және газ өндіруші елдердегі саяси және экономикалық ахуалдар ірі инвестициялық жобалардың жүзеге асуына кедергі келтіріп келуде. Бұл орайда, Қазақстанның энергетикалық рыногы сыртқы ойыншылардың қатысуы үшін ашық әрі айқын айдынға айналған, елімізде оң инвестициялық ахуал қалыптасқан. Сөзіміз дәлелді болу үшін көптеген талдаушылардың пікіріне сүйенсек, Солтүстік теңіздегі мұнай кен орындарының ашылу кезеңінен бергі уақытта нақ Қазақстанның энергетикалық рыногы ғана шетелдік инвестицияны тартудың жаңа әрі маңызды нысанына айналған. Мәселен, соңғы 15 жылда елімізге тікелей шетелдік инвестиция түрінде 50 млрд. АҚШ доллары тартылған екен. Соның басым бөлігі көмірсутегі шикізатын өндіру және өңдеу саласына салынған.

	Республикамыз өзін саяси, экономикалық және басқа да факторларға тәуелді емес, әрі жаһандық экономикадағы энергетикалық тепе-теңдікті қалыптастыруға қомақты үлес қоса алатын жауапты әрі сенімді ел ретінде таныта алды. Бұл орайда, Елбасы Нұрсұлтан Назарбаевтың Қазақстан өз шикізатын өндірушілер мен тұтынушыларға да экономикалық жағынан тиімді саналатын маршруттар арқылы ғана экспорттайтынын атап көрсеткен болатын.

	Тағы бір мәселе. Энергетикалық қауіпсіздікке төнетін қатерлердің келесісі жер жүзіндегі көптеген өндірісі өркендеген елдер мен ірі өңірлердің жеке энергетикалық ресурстармен қамтамасыз етілмеуі салдарынан олардың қуат көздеріне деген мұқтаждығының орын алуы болмақ. Егер де 1990 жылы мұндай елдер әлемдік ІЖӨ-нің 87 пайызын өндіріп келсе, осы ғасырдың басында олар өндіретін әлемдік ІЖӨ көлемі 90 пайызға жетті. Мұның өзі қойнауы қазынаға толы Қазақстанды жаһандық энергетикалық қауіпсіздікті қамтамасыз етудегі жетекші рөлге шығаратынын айқындап бермек.

	Дүние дидарында энергия қуатының импортына деген тәуелділіктің аса ұшқырлықпен өсе түсуі көп жағдайда энергетикалық импорттың орнықты сақталатынына кепілдік берілмеген дамушы мемлекеттерді қатты алаңдатып келеді. Соған сәйкес, жаһандық энергетикалық қауіпсіздікті қамтамасыз етуде дүниежүзілік энергетикалық инфра-құрылымды тарам-тараммен көп бағытта дамыту үлкен рөл атқармақ. Бұған қоса ОПЕК-ке кірмейтін өңірлерде энергия ресурстары қорының түгелісе бастауы түбінде сойылы белдеуге байланбай келе жатқан Таяу Шығыстағы мұнай өндірісіне деген мұқтаждықты арттыра түспек. Ал аталған өңірдегі жаңағы тілге тиек еткен тірексіздікті ескерер болсақ, жаһан бұл өңірдегі энергия көздері мен оны жеткізуші маршруттарға балама бола алатын басқа бағыттарды дамытуға барынша пейіл танытпақ.

	Енді, жоғарыда атап көрсеткендерді екшейтін болсақ, Қазақстанның жаһандық энергетикалық инфрақұрылым жүйесінде маңызды орынға шығары анық болмақ. Елімізді көрсетілген ереже сызбасымен қарастыратын болсақ, ол жеке энергетикалық ресурстарды жеткізуші функциясымен ғана шектеліп қалмақ емес. Атап айтсақ, Қазақстанның бір шетінде энергетикалық ресурстарды тұтынатын ірі өңірлермен, ал екінші жағында энергия ресурстарының бай қоры орналасқан елдермен көршілес орналасуы республикамызды келешегі зор транзиттік елдердің қатарына кіргізе алады. Алайда, Қазақстанның бұл бағыттағы әлеуеті әлі толықтай игеріліп болмағанын жасырмауымыз керек. Соның ішінде теңіз порттарына тікелей жолдардың болмауы еліміздің әлемдік көмірсутегі рыногына шығуына қолбайлау жасауда.

	Расында, қазақтың “көпшіл болсаң, кекшіл болмайсың” деген сөзінің жаны бар. Экспорттық бағыттарды дамытуда Қазақстанның көп бағдарлы саясаты жаһандық энергетикалық инфрақұрылымның дамуына айтарлықтай үлес қосып келеді. Бұл сондай-ақ Таяу Шығыс мұнайына деген жаһандық тәуелділікті айтарлықтай азайтуға септігін тигізуде. Мәселен, өткізу қуаты жылына 20 миллион тонна мұнайды құрайтын Атасу-Алашаңқай мұнай құбырының салынуы, Қазақстанның алдағы уақытта жылына 25 миллион тонна мұнай өткізе алатын Баку-Тбилиси-Жейхан жүйесіне қосылуы, Солтүстік Каспий мұнай құбырын дамыту арқылы оның қуаттылығын 23-тен 60 миллион тоннаға дейін арттыруға қатысты жүргізіліп жатқан қарқынды жұмыстар Қазақстанның жаңа экспорттық маршруттарды дамытудағы салиқалы саясатын айқындап бере алады. Алып құрлық Еуразия ендігіндегі мұнайға деген мұқтаждықты ең әуелі шығыс бағыттағы экспортты қамтамасыз етумен шеше бастау керек екені айдан анық. Соның ішінде бір жарым миллиардтық халқы бар, сойқан шапшаңдықпен дамып келе жатқан Қытайдың көмірсутегі сұранысын қамтамасыз етудің маңыздылығы зор болмақ. Атасу-Алашаңқай маршруты арқылы ҚХР-ге Ресей мұнайы да тасымалданатын болады. Бұдан бөлек, Қазақстан Украинаның энергетикалық инфрақұрылымына ат салысу жөнінде де белсенді жұмыстар жүргізіп келе жатқанын айтуымыз керек. Атап айтсақ, Южный-Броды-Вентспилс маршрутын ұйымдастыру, сонымен бірге Дружба-Адрия мұнай құбыры жобасына қосылу жөнінде уағдаластықтар жасалу үстінде. Сонымен қатар Қазақстанның Одесса облысындағы Южный портынан мұнай терминалы құрылысын жүргізу мүмкіндіктері де қарастырылуда.

	Енді жаһандық энергетикалық қауіпсіздікті қамтамасыз етудің келесі көзі көгілдір отынға тоқталып өтсек. Әлемдік энергетикада табиғи газ тек өткен ғасырдың ортасына таман пайда болды және негізгі отындар көмір мен мұнайға кейінгі кезге дейін бәсекелес бола алмады. Алайда оның барланған қоры жыл өткен сайын үстемеленіп, 2002 жылы оның жаһандық қоры 155 трлн. текше метрге, ал әлеуетті қоры 280 трлн. текше метрге жетеді деп бағаланды. Газдың негізгі қоры Ресей мен Таяу Шығыс аймағының қойнауында қоныс тепкен.

	Өз кезегінде Қазақстан да көгілдір отын қоры жөнінен кенде емес. Қазіргі таңда Қазақстан газын тасымалдау саласында екі маңызды бағыт қарастырылуда. Бірінші бағыт, Ресей аумағы және Каспий теңізі арқылы Түркияға шығару жобасы. Бұл Баку-Тбилиси-Эрзрум газ құбыры жобасын іске асырудан кейін жүзеге асырылмақ. Қазақстан газы экспортының солтүстік бағыттағы көлемін арттыру үшін Орта Азия-Орталық магистральды газ құбырының қуаттылығын кезең-кезеңімен арттыру да қарастырылып отыр. Бұл қазіргі жылына өндірілетін көгілдір отынды 55 млрд. текше метр көлемнен жүз млрд-қа дейін жеткізуге мүмкіндік туғызады. Келесі келешегі зор бағыттардың бірі ретінде қазақ, түркімен және өзбек газдарын Қытай рыногына шығаруға мүмкіндік беретін Шығыс маршрутын атауға болады. Және де таяу уақытта өткен жылғы желтоқсандағы екі ел басшыларының келісімі бойынша Қытай жағымен бірлесе отырып, Қазақстан-Қытай газ құбыры құрылысын жүргізу жұмыстары басталмақ.

	Елімізде өндірілетін газ көлемі жыл санап өсіп келеді. Бұл негізінен мұнай өндірісі көлемінің артуы нәтижесінде ілеспе газдың өндіріле бастауына байланысты болып отыр. Бұған сондай-ақ мұнай өңдеуші компаниялардың ілеспе газды өңдейтіні жөніндегі Үкіметтің тапсырмасы да негіз болып отыр. Болжам бойынша, 2013 жылы еліміз жылына 50 млрд. текше метр, ал 2015 жылы әр жыл сайын 80 млрд. текше метр шамасында газ өндіруді межелеп отыр. Әлбетте, соншалықты мөлшердегі газды экспорттауда жаңа көлік дәліздерін дамыту, қуат көздерін әртараптандыру шаралары мейлінше маңызды орынға шығарылмақ.

	Жаһандық энергетикалық қауіпсіздікке төнетін тағы бір қатер – ол әлемдегі мұнай өңдеуші өндіріс көздерінің төмен деңгейде екендігі. Мысалы, соңғы он жыл шамасында мұнай өндіру көлемі аса жоғары қарқынға ие болса, оны өңдеушілік қабілет керісінше тым төмендеп кеткен. Дүние жүзінде мұнай өңдеуші зауыттардың тапшылығы уақыт өткен сайын айқын сезіле бастады. Мұндай үрдістің сақталып отыруы мұнайды тұтыну өсімін тежейтін басты факторлардың біріне айналуы ғажап емес. Қазірдің өзінде мұнай бағасының шарықтап кетуінің өзі негізінен өңдеуші салаға бөлінетін инвестицияның төмендігі, мұнай өңдеуші зауыттар құрылысының жоғары бағасы, сондай-ақ, экологиялық шектеулер мен ережелер себеп болып отыр деген тұжырым жасауға болады. Осыған байланысты қазіргі уақытта мұнай өндіру көлемін арттырып қана қоймай, энергия ресурстарына деген сұранысты қанағаттандыруға қабілеті жоғары технологиялық өңдеу қуаттарын жандандыру жаһандық энергетикалық қауіпсіздікті қамтамасыз ететін басты шарттарының бірі ретінде қарастырылуда. Мамандардың пікірінше, бүгінгі таңда әсіресе, құрамында күкірті мол қышқыл мұнайды өңдейтін зауыттар тым тапшы болып отыр. Мұндай мұнайлар ОПЕК елдерінің рыногынан ғана жеткізіледі. Өз кезегінде Қазақстан да әлемдік энергетикалық рынокқа күкірті мол мұнайды жеткізіп келеді. Сондықтан да, әлемде нақ осы қышқыл мұнайды өңдейтін нысандар салу басымдыққа ие болып отыр. Бұл орайда Қазақстан аталған проблеманы түпкілікті шешуге бел буа кірісті. Айталық, былтыр Атырау мұнай өңдеу зауытында қайта құру жөніндегі ірі жоба іске асырылып, соның нәтижесінде зауыт қазіргі заманғы халықаралық стандарттар мен экологиялық талаптарға сай келетін мұнай өнімдерін өндіруге икемді жаңа технологиялық қондырғылармен жарақтандырылды. Соған сәйкес автомобиль бензинінің өндірісі 2,5 есеге, ал, жоғары октанды отын көлемі 9 есеге артпақ. Нәтижесінде қоршаған ортаны ластайтын зиянды заттар мөлшері 3 есеге, ал суды ластау мөлшері 130 есеге азаймақ. Аталған зауытты қайта құру жұмыстары Қазақстанда өңдеу саласын жаңартудың қайнар бастауы болып саналады.

	Қазақстанның таяу орналасқан өңірлерде өзінің өңдеуші қуаттарын ұлғайту бастамалары да айрықша атап өтуге лайықты шешім. Атап айтсақ, Түркия аумағындағы Қара теңіз жағалауында Қазақстан мұнайын өңдеуге негізделген мұнай өңдеуші зауыттың құрылысы, Грузия жерінде жоғары технологиялық мұнай өңдеуші зауыт жобасы және Қазақстан-Ресей Орынбор газ өңдеуші зауытының екінші кезегін іске қосу шаралары осы игілікті істің жоталы жобалары болып табылады. Қазіргі уақытта сондай-ақ Қазақстанның Қытайдағы Душаньцзы жерінде өз мұнай өңдеу зауытын салу және Украинаның Броды қаласының аумағынан отандық мұнайды өңдеу жөніндегіжобалардакелешекте өз тиімділігімен ерекшеленбек. Жаһандық энергетикалық қауіпсіздіктің тағы бір қатерлі тұсы қазіргі заманда энергияның жабдықталуын жаңа қуат көздерімен және технологиялық инновациялар есебінен әртараптандыруға деген салғырттық немесе салғыласушылық себеп болып отыр. Халықаралық энергетикалық агенттіктің болжамы бойынша таяудағы 25 жыл ішінде әлемнің энергия ресурстарына деген қажеттілігінің 90 пайызы қазба байлықтар есебінен қамтамасыз етілмек. Егер де 2030 жылдарға таман әлемде мұнай мен газды өндіру көлемі төмендейтінін ескеретін болсақ, онда ұзақ мерзімді келешекте энергия ресурстарына деген мұқтаждықты көмірсутегі шикізаты есебінен жабуға деген мұқтаждық сейілуі әбден кәдік. Сонымен қатар, мамандардың пікірінше, сол кезеңдерде қоршаған орта атмосфераға таралатын көмірқышқыл және басқа да газдардың көп көлеміне шыдас бере алмауы мүмкін. Осыған байланысты жаһандық энергетикалық қауіпсіздікті қамтамасыз етуде болашақ ұрпақ үшін мейлінше көміртегі аз баламалы және жаңадан табылған қуат көздерін сондай-ақ, инновациялық энергетикалық технологияларды пайдалану тиімді болмақ. Бұл орайда, атом және термоядролық энергетика балама қуат көздері ретінде негізгі рөлге шығатыны анық.

	Бұл тұрғыда да уран қоры бойынша әлемде екінші орынды иеленетін және әлемдік рынокқа уран шикізатын жеткізуде жетекші мемлекеттің қатарынан орын алуға әлеуеті зор саналатын Қазақстанның атом энергетикасын дамыту үдерісі басымдыққа ие болмақ. Әлемде бұған дейін жинақталған уран қорларын пайдалану әрекеттерінен кейін таяудағы бес-алты жылда уран шикізатына деген тапшылық 16 мың тоннаға дейін ұлғаймақ екен. Ал еліміздің 2010 жылға қарай уран шикізатын өндіруді жылына 15 мың тоннаға дейін арттыруды жоспарлап отырғанын ескерсек, онда Қазақстан соңғы уақытта әлемдік рыноктағы уран отынына деген өсіп отырған қажеттілікті қанағаттандыруға орасан зор үлес қосатыны бесенеден белгілі.

	Мұның сыртында республикамыз басқа да уран өндірушілер қатарында өзіндік артықшылыққа ие екенін атап көрсетуіміз керек. Бұл, біріншіден, еліміз игеріп келе жатқан кен орындарының ерекшеліктеріне байланысты болса, екіншіден, біздің аумақта уранды өзіндік құнынан төмен деңгейде өндіруге мүмкіндік бар. Бұл бағытта бүгінде Қазақстан тек Ресей реакторлары үшін отын “таблеткаларын” өндіру технологияларына ғана ие болып отыр. Сондықтан да алдағы кезеңде еліміз үшін батыс мемлекеттердегі реакторлар түрлеріне ядролық отын өндіру мақсатында шетелдік компаниялар мен стратегиялық әріптестікті орнықтыру мейлінше маңызды саналмақ.

	Қазақстанның уран саласын дамытуға қатысты экспорттық межелері әлем елдерінің таяудағы жиырма жылда атом энергетикасын дамытуға деген мүдде-ниетімен сай келіп отыр. Дәстүрлі ресейлік бағытпен бірге келешекте Қытай отыз, ал Үндістанда жиырма атомдық энергоблоктар салуды жоспарлауда. Сонымен бірге Жапония, Оңтүстік Корея және Еуроодақ мемлекеттері атом электр стансаларын тұрғызуды серпінділікпен жалғастыруда. Жақын жылдары энергетикалық тепе-теңдікті атом энергетикасының пайдасына шешу жөнінде Германия, АҚШ және Ұлыбритания елдері ашық түрде мәлімдеп отыр. 2050 жылға қарай Құрама Штаттар атом электр стансалар санын 104-тен 200-ге дейін өсіруді меже ғып белгілеген.

	Қазақстан өз кезегінде дербес атом энергетикасын дамытуға да күш салуда. Бүгінгі күндері Курчатовтағы ядролық технологиялар паркінде энергетикалық қондырғының барлық ерекшеліктері енгізілген, қуаттылығы шамамен 700 мегаваттық реактор жасау жөнінде жобалау жұмыстары жүргізілуде. Ресейліктермен бірлесе жүргізіліп жатқан бұл жоба трансферттік технологиялардың жаңаша үлгісі болып табылады. Мұндай технологияларды игеру еліміздің дербес атом энергетикасын құрып қана қоймай, АЭС салу арқылы дамушы елдерге энергетикалық тұрғыдан жәрдемдесуге мүмкіндік бермек.

	Әңгімеміздің әлқиссасын Күн энергиясы жөнінде бастағанымызды мақаланы бастан-аяқ індете оқып отырған оқырманымыздың есінде болуы тиіс. Сонымен жаһандық энергетикалық қауіпсіздікті қамтамасыз етудегі Күннің қуаты қандай болмақ? Негізі, біздің планетамызға төгілетін күн энергиясының бір апта ішіндегі көлемінің өзі жаһандық мұнай, газ, көмір және уранның барша қорынан асып түседі екен. Оқымыстылардың зерделеуінше, күн элементіндегі бір кг. кремний 30 жыл бойына сағатына 300 МВт электр қуатын өндіре алады екен, немесе 75 тонна мұнайға барабар. Сонымен, күн қуатымен күш алатын электр стансалардың негізгі тұтыну өнімі кремний болмақ.

	Бұл тұрғыда да Қазақстан өзінің шикізаттық, өндірістік және ғылыми-техникалық әлеуетіне иек арта отырып өзіндік кремний өндірісін жолға қойып, гелиоэнергетиканы дамытуына мүмкіндік жеткілікті. Мұны бұған дейін жүргізілген геологиялық-технологиялық сараптама нәтижесінде республикамызда кремний өндірісіне қажетті кварц қоры 65 млн. тонна, ал кварцит қоры 265 млн. тоннаға жететінін нақтылаған.

	Қазақстан жаһандық энергетика қауіпсіздігі саласында қойнауындағы табиғи қазынамен ғана емес, өркениетті қоғамның іргетасы бола алатын қазіргі заманғы, бәсекеге қабілетті және бір ғана шикізат секторының шеңберімен шектеліп қалмайтын ашық нарық экономикасымен де үлес қоса алмақ. Үстіміздегі жылғы экономикалық өсудің “Давостық” Бәсекеге қабілеттілік индексінде 117 елдің ішінен алғашқылар қатарына Финляндия, АҚШ, Швеция, Тайвань, Норвегия, Исландия, Сингапур, Австралия, Канада, Швейцария, Жапония, Ұлыбритания, Германия және Израиль шықса, Қазақстан 61-ші орынға көтерілді. Экономиканың даму деңгейі бойынша Қазақстан бүгінде әлемнің барынша серпінді дамып отырған елдерінің ондығына кірді, мұны ІЖӨ-нің өткен жылғы 9-10% деңгейіндегі экономикалық өсуі дәлелдейді. Мұның барлығы еліміз меже еткен елуліктің қол жетпейтін асқақ арман емес, мазмұнды мақсат екенін айқындап берді. Арналы тақырыптың ауқымы кең болғандықтан, жаһандық энергетикалық қауіпсіздік хақындағы қолдағы бар деректерді пайдалана отырып, аударып-төңкеріп айта да беруге болады. Бірақ, кез келген түйткілді мәселенің түйіні болуы тиіс. Әңгіме барысында тізбелегеніміздей, Қазақстан қай тұрғыдан, қандай энергия түрінен келсе де жаһанды жарық етіп, қойнауындағы қызу-қуатымен Жер-Ананы жылытуға үлес қоса алады. Бұл тұрғыда тәуелсіз Қазақстанның әуелі өз мүддесіне толық сай келетін көп бағытты сындарлы саясаты табиғи ресурстар үшін тартыс-тайталасқа түсіп жатқан өзге де өңірлер елдері үшін өнеге болуы тиіс.



	«Егемен Қазақстан» 16 қаңтар 2007 ж.





ЖҰМЫР ЖЕР


	(Әлем елдеріне жасаған журналистік іссапарлардан жазылған мақалалар)





ТЕРЕЗЕСІ ТЕҢ ӘРІПТЕСТІК




	Қазақстан-Ресей қарым-қатынастарының жаңаша сипатта дамуына екі ел басшыларының кездесулері мен келіссөздері негіз қалады



	Сенбі күні Ресей Президенті В. Путиннің еліміздегі ресми сапары жалғасып, ол Астана ажарын ашқан сәулетті ғимараттар құрылыстарымен танысты. Түстен кейін Ресей Президенті еліміздегі сапарының аяқталуына байланысты Мәскеуге ұшып кетті.

	Мемлекеттің бас қаласын ел орталығына көшіріп, аз уақытта елорданың еңсесін тіктеген Қазақстан тәжірибесі қазір әлем деңгейіндегі бірегей үлгі болып табылады. Ресей Президенті В. Путин Астанадағы Президенттік Мәдениет орталығы, “Бәйтерек” мұнарасы, “Думан” сауық кешенінде болып, өзіндік көркем шешіммен салынған мәдени нысандардың сәулетіне жоғары баға берді. Астананың алып құрылысы жаңа ғасыр жобасы екеніне көз жеткізді.

	Түс ауа Астана әуежайында Елбасы Нұрсұлтан Назарбаев мәртебелі мейманды еліне шығарып салды. Мемлекет басшылары достық рәуіште төс қағыстырып, жылы шыраймен қош айтысты. Бұдан кейін Елбасы Ресей Президентінің елімізге жасаған сапарының қорытындылары, қол жеткізген уағдаластықтар туралы мемлекеттік тілде журналистерге сұхбат берді.

	Жаңа жылдың алғашқы айында және Ресейдегі Президент сайлауының қарсаңында В. Путиннің Қазақстанға ресми сапармен келуі жылдың жақсы бастамасы болып табылады, деп баға берген Мемлекет басшысы екіжақты кездесуде қозғалған келелі мәселелерді жіктеп берді.

	Былтырғы Ресейдегі Қазақстан жылында көрші мемлекетте түрлі сала бойынша өткізілген 150-ге тарта шара қос ел арасындағы ықпалдастықтың артуына арқау болды. Кеңестер кезінде тәжірибеде болған он күндік шаралар аясында экономикалық келісімдер сыртта қалып, кездесулер мәдени мерекелер деңгейінде ғана жүзеге асырылатын. Ал достық байланысқа тұтастай жылдың арналуы ауқымды жобалардың ширатылуына жол ашты. Бұған дейін хабарлағанымыздай өткен жыл ішінде Ресеймен жасалатын сауда-саттық көлемі 30 пайызға артып, Қазақстан импортының 38 пайызы, экспортының 15 пайызы Ресейдің үлесіне тиді. Бұл бұған дейін “сырын алып, сыпасын түйген” алып рынок кеңістігінен ойып тұрып қайта орын сайладық деген сөз.

	“Өндірісті қанша өсіп-өркендесек те сол өнімімізді сататын рыногымызды таппасақ, ол дамуға жатпайды. Сондықтан да қазіргі уақытта Қазақстан Ресейдің 72 аймағымен сауда-саттық қарым-қатынасын қалыптастырған. Бұл тек Мәскеу мен Астана немесе Мемлекет басшылары ғана берік байланыста деген сөз емес, өңірлер де өзара тиімді алыс-берістің көкжиегін кеңейтті деп бағалаған дұрыс”, – деді Нұрсұлтан Әбішұлы.

	Мемлекет басшысы өткен жылы елімізге жұмыс сапарымен келген Ресейдің мемлекеттік жоғары билік басшылары мен ғалымдары Қазақстанда салауаттылықпен жүргізілген экономикалық реформаларға жоғары баға бергенін, біз үшін бұл өте қуанарлық жайт екенін айтты. “Қай уақытта Қазақстан Ресейден асып-түсіп, іргелі көршімізге үйретіп еді. Бұл да тәуелсіздіктің жемісі”, – деген Елбасы дер кезінде білгірлікпен жүргізілген реформалардың жетістігі туған халқымыздың тұрмысының түзелуіне де қызмет етіп жатқанын атап өтті.

	Ресей Президенті В. Путин мен ол бастаған ресми делегацияны Астананың қарқынды құрылысы мен биік талғаммен салынатын келешек келбеті таңдандырды. Астана құрылысы Қазақстанның қабырғалы ел екенін танытып, бай әлеуеттік мүмкіндігін паш етті. Елорда құрылысы экономикамыздың тағы бір жетекші саласының дамуына мұрындық болды.

	Екі мемлекеттің бірнеше ғасырлық қарым-қатынасы тарихында бұралаң-бұлтарысы тұстардың да бар екенін жасырмаған Нұрсұлтан Назарбаев: “Ата бабаларымыз жол салған қазақ-орыс қарым-қатынасы неше түрлі қилы-қилы кезеңдермен өрілді. Оның ішінде халқымыздың біраз уақыт бодандықта болуына байланысты ашына айтатын сөздеріміз де аз емес шығар. Дегенмен, жаңа тәуелсіздік жағдайында құдай қосқан бас көршімізбен байланысты арттыру өте дұрыс деп есептеймін. Егерде жамандықтың барлығын санада сақтап, кектене берсек, Германиямен байланысты үзу керек еді. Бірақ, ешкім ондай қадамға барған жоқ. Ресеймен өткен ғасыр ішіндегі индустриялық саясатты жүзеге асырып, Ұлы Отан соғысында аталарымыздың ортақ дұшпанды бірге жеңуі, осы елдің араласуымен тың жерлерге түрен салынып, солтүстігіміздегі байтақ жерді игеруге септігін тигізуі, білім, мәдениеттің өркендеуге өріс ашуы аз игілік емес. Ол ─ біздің өшпес тарихымыз. Біз ендігі жерде Ресеймен қарым-қатынасты Біріккен Ұлттар Ұйымының тең қатарлы мүшелері ретінде сенімді әріптестік жағдайында жалғастыратын боламыз”, – деп сөзін сабақтады Мемлекет басшысы.

	Тәуелсіз көршілер тиімді қарым-қатынасты өрістету керектігіне тоқталған Нұрсұлтан Әбішұлы, бізге АҚШ пен Канада арасындағы қазіргі қарым-қатынас үлгі болу керектігін айтты. Мұхиттың арғы жағындағы қос алып ел байланыстың соны жүйесін жетілдіре отырып, бүгінде екі елдің күнделікті сауда айналымы 1 млрд. долларды құрап отыр. Қазақстан құрлықтың тұйығындағы теңізге шықпайтын ел болғандықтан Ресей рыногының республикамыз үшін маңызы зор. Көрші ел Президентінің Қазақстандағы ресми сапарында қол жеткізген маңызды келісімнің бірі ғарыш саласына қатысты. Екі ел басшыларының келіссөзі барысында Байқоңыр ғарыш айлағын пайдалану мерзімі ұзартылып 2050 жылға дейін жалға берілетін болды. Қазақстан Ресейден ғарыш айлағын пайдаланғаны үшін жылына 115 миллион АҚШ доллары көлеміндегі қаржы алып қана қоймай, ресейлік мамандардың күшімен ғарыш кешенін сақтап отыр. Қол қойылған құжат негізінде енді екі ел мамандары ғарышты игеруде бірлесіп жұмыс істейтін болады. Ол үшін отандық жастар Мәскеудегі авиация институтында білім алады. Еліміздің өз ғарыш мамандары даярланады. Осы салаға қатысты келісімде сонымен бірге қоршаған ортаны ластайтын “Протон” зымыранын экологияға зиянсыз жанармаймен ұшатын “Ангара” зымыранымен ауыстыруға қол жеткізілді. Қазақстан ғарышты игеруші мемлекет деп танылуы үшін 1994 жылы қол қойылған құжатқа өзгерістер енгізілді. Бұдан бөлек мұнай-газ, энергетика салалары бойынша қол жеткізілген уағдаластықтар нәтижесінде ендігі жерде Ресейге электр қуатын сата аламыз. Сондай-ақ, Сібірдің электр энергиясын Қазақстан аумағы арқылы Еуропаға тасымалдауда көлемді транзиттік ақы алатын боламыз. Мемлекет басшылары екі ел Үкіметіне шекараны делимитациялау мәселесіне осы жылы нүкте қоюға байланысты тапсырма берді.

	Елбасы В. Путинмен екіжақты саяси ықпалдастықты арттыру, жаһандану үрдісінде ТМД, ЕурАз-ЭҚ, ШЫҰ ұйымдарының болашағы, Еуропа құрлығы, АҚШ, Қытай сияқты әлемдік державалар қарым-қатынасты өрбіту жолдары туралы да әңгіме қозғалғанын айтты. Біз қандайда бір халықаралық ұйымға мүше болып, қарым-қатынасты қалай қалыптастырайық барлығы түптеп келгенде қазақ жерінің тұтастығы мен қауіпсіздігі үшін жасалатынын және ол болашақта да осы мүддені көздей беретінін жеткізді.

	“Қазіргі дос іздейтін, жақсы көрші іздейтін заман. Оның ішінде аймақтағы көршілермен қоян-қолтық жұмыс істейтін уақыт туды. Соның ішінде тығыз қарым-қатынас бірінші кезекте Ресеймен орнығатын болады”, деп түйіндеді ойын Мемлекет басшысы.



	«Егемен Қазақстан» 13 қаңтар 2004 ж.





ЕУРОПА төріндегі етене әріптестік




	17 сәуір күні Мемлекет басшысы Нұрсұлтан Назарбаев үш күндік жұмыс сапарымен Германия Федерациялық Республикасына келді. Сенбі күні Президент ұшағы ГФР-дің батыс бөлігінде орналасқан Төменгі Саксония жерінің орталығы – Ганновер қаласына қонып, онда аталған аймақтың басшылығы Қазақстан Президентін калыптасқан дәстүрге сай салтанатты жағдайда қарсы алды.

	Бұл – Мемлекет басшысы Нұрсұлтан Назарбаевтың Еуропа төңірегіндегі экономикасы төске өрлеген Германия Федерациялық Республикасына жасап отырған төртінші сапары. Қазақстан үшін қабырғалы әріптес тұрақты инвестор ретінде танылған ГФР-мен дипломатиялық қарым-қатынас 1992 жылдың ақпан айынан орнап, содан бері аршынды дамып келеді. Бір мүшел уақыт аралығында екі ел арасындағы барыс-келіс аясы мейлінше кеңейіп, бүгінге дейін Германияның Р. Киншер К. Кинкель, И. Фишер, Г.Шредер, сияқты түрлі деңгейдегі жоғары мемлекеттік билік өкілдері қазақ жерінде ат шалдырды.

	Жексенбі күні Нұрсұлтан Назарбаев Қазақстанмен өзара тиімді, қарым-қатынас орнатуға ықыласты болып отырған Германиядағы өнеркәсіптік әлеуеттері жоғары ЕАДС, Ферросталь, Винтерсхалл компанияларының басшыларымен кездесті.

	ЕАДС аэроғарыш және қорғаныс компаниясы қарт құрлықтағы көлік ұшақтары, тікұшақтар, зымыран тасығыштар жүйесі мен жер серіктерін шығаратын ең ірі екі компанияның бірі болып табылады. Жыл өткен сайын өндірісі өрге домалаған кәсіпорынның жылдық қаржы айналымы шамамен 25 млрд. долларды құрайды. ГФР, Англия, Франция, Испания және тағы басқа да Еуропа елдерінде орналасқан ЕАДС кәсіпорындарында 90 мыңға жуық адам жұмыс істейді. Сонымен бірге көлік ұшақтарын шығару бойынша әлемде екінші орынды иемденіп, әйгілі «Боинг» фирмасының басты бәсекелесі болып есептеледі.

	Қазақстан Президенті аталған компанияның басқарма мүшесі, қорғаныс және қауіпсіздік жүйесі, бөлімінің бастығы Томас Эндерспен кездесуінде компанияның қорғаныс саласына қатысты жобалармен танысты. ЕАДС өкілі еліміздің ұшуларды басқаратын біртұтас жүйені құруға байланысты өткізетін халықаралық тендерге қатысуға ниет етіп отырғанын жеткізді. Келешекте аталған компанияның ұсыныс жобалары тыңғылықты зерттелетін болады.

	«Ферросталь» акционерлік қоғамының басқарма төрағасы Маттиос Мичерлихпен кездесуінде Нұрсұлтан Назарбаев мұнай-газ секторына қажетті өндірістерді бірлесіп құру төңірегінде ой қозғады. Әлемдік рыноктың қажеттілігін қанағаттандыру үшін өндірістік қызметтер мен өнеркәсіп жүйлерін ұсынып келе жатқан компанияның әлемнің 60 елінде филиалдары мен өкілдіктері орналасқан. 2002 жылғы қаржы айналымы 2,916 млрд. еуроға жеткен. Өндірістік нысандар салу, өнеркәсіп жабдықтары мен жүйелерін шығару – болат саудасы кәсіпорынның негізгі қызметтері саналады. Маттиос Мичерлих Қазақстан аумағында да ірі жобаларды жүзеге асыруға пейіл танытты. Атап айтсақ, жеңілдетілген бағамен Мульденштейн қаласындағы зауыттың жөндеуден өткізілген жабдықтарын жеткізу туралы ұсынысын білдірді. Аталған жабдықтар арқылы Ақтау қаласында үлкен диаметрлі құбырлар өндірісі зауытын салуға болар еді. Сонымен бірге, фирма басшылығы магистральді газ өткізу желісін жаңғырту және кеңейту жөніндегі жобаларын алға тартты. Желі кеңейтілген жағдайда құбырдың көгілдір отын өткізу қуаты кезең-кезеңмен арттырылып, 2010 жылы жылына 40 миллион текше метр газ жіберу мүмкін болады. «Ферросталь» басшылығы, сондай-ақ Павлодар қаласындағы алюминий зауытына балқыту цехын жеткізуге құлық танытып отыр. Ганновер – Германиядағы өнеркәсіп және қызмет көрсету салаларының орталығы саналады. Еуропалық үлгідегі көне ғимараттар көп шоғырланған қалада 500 мыңнан астам адам тұрады. Төменгі Саксония жерінің үштен екі бөлігі ауылшаруашылық алаптары болғандықтан, мұнда азық-түлік өнеркәсібі де кең қанат жайған. Жер көлемі жағынан ГФР-де екінші орынды иемденетін төменгі Саксонияда әлемдік индустрияның алыптары – «Пройссаг» «Континенталь» компаниялары, автомобиль шығарумен айналысатын «Фольксваген» концерні орналасқан.

	Жексенбі күні түс әлетінде Президент Нұрсұлтан Назарбаев Төменгі Саксония жерінің Премьер-министрі Кристиан Вульфпен кездесті. Мемлекет басшысы Кристиан Вульфке Ганновер қаласының тарихы сұлу келбеті неміс халқының бай мәдениеті мен даңқты тарихын паш етіп тұрғанын жеткізді.

	Қазақстан басшысы Төменгі Саксония жерімен өңірлік деңгейдегі өзара байланыстарды нығайтуға мүдделік білдіріп, Қазақстанның жетекші бір облысымен қарым-қатынас орнату мүмкіндіктері қарастырылатынын айтты. Сонымен қатар, Қазақстан мен Германияның өңірлік байланыстарын нығайтуға бағытталған Қазақстан – төменгі Саксония үкіметаралық жұмыс тобы құрылмақ.

	Сол күні түс ауа Президент кортежі Ганновер қаласындағы Конгресс-орталыққа бағыт алды. Осы жерде Нұрсұлтан Назарбаев Берлиннен арнайы келген ГФР-дің Федералдық канцлері Герхард Шредермен кездесті. Екі ел басшылары халықаралық деңгейдегі іргелі іс-шаралар ұйымдастырылатын Конгресс-орталықтың күмбезді залында тарихы жарты ғасырлық Ганновер жәрмеңкесінің ашылу салтанатына қатысты. 1947 жылы Германия тауарлары экспортының еркін қозғалысына мүмкіндік туғызып, соғыстан қирап қалған шаруашылықты қалпына келтіруге инвестиция тарту мақсатында ұйымдастырылған жәрмеңкені жыл сайын тұрақты өткізіп тұру дәстүрге айналған. Жәрмеңкенің былтыр өткізілген жарты ғасырлық мерейтойына әлемнің 180-нен астам елінен үкіметтік делегация келген.

	Жәрмеңкеге жыл сайын дүние жүзінің 70 елінен 7500 фирма өз өнімдерін ұсынады. Жаһандық деңгейдегі жаңа өнімдерді ұсынумен ерекшеленетін жәрмеңкеге биыл Қазақстан тұңғыш рет қатысып отыр. Салтанатты рәсімде Нұрсұлтан Назарбаев сөз сөйлеп, өнеркәсіп жәрмеңкесінің әлемнің көптеген іскер адамдарының қызығушылығын тудырып отырғанын «инновация», «жаңа технологиялар» атаулары о бастан-ақ жәрмеңкенің ұранына айналғанын атап өтті. Көрмеге Қазақстанның неміс фирмаларымен жұмыс тәжірибелері орныққан, өз тауарларының сыртқы рыноктарға тұрақты жеткізілімін қамтамасыз ете алатын компаниялары қатыстырылып отыр. «Қазақстан бизнесі өз әріптестері мен тұтынушыларын тауып, екі елдің сауда-экономикалық ынтымақтастығына қолайлы жағдай туғызады деген үміттеміз», − деді Н. Назарбаев.

	Мемлекет басшысы өз сөзін бейнелі ойлармен қорытындылады. Төменгі Саксонияда көрікті көпірлер Венеция мен Амстердамдағыдан да көп саналады. Біз бірлескен күш-жігермен елдерімізді, екі-елдің іскер адамдарын байланыстыратын тағы бір көпір салатынымызға сенімдімін.

	19 сәуір күні халықаралық жәрмеңке аясында Қазақстан экономикасы күнінің тұсаукесері болды. Аталған шараға еліміздегі түрлі шаруашылық салалары үшін сапалы өнімдер өндіріп, өнікті қызметтер көрсетіп келе жатқан 49 кәсіпорын қатысты. Жиналғандар алдында сөз сөйлеген Н. Назарбаев Қазақстанның қазіргі уақытта сауда-экономикалық жағынан қарқынды дамып келе жатқанын айтты. Аз уақыт аралығында қол жеткізген негізгі табыстарымыз туралы мағлұмат берді. Қазақстан мен Германия ынтымақтастықтың үлкен әлеуетіне ие екенін жеткізіп, неміс кәсіпкерлерін бірлескен кәсіпорындар мен өндірістер құруға шақырды. Оған еліміздің қаржы мүмкіндіктері мен жайлы инвестициялық ахуалы бар екенін жеткізді.

	Қазақстан басшысы энергетика, телекоммуникация темір жол сияқты стратегиялық салалар биылғы жылдан бастап монополиясыздандырылатынын және осы бағытта елімізге өндірісті өркендетуге қабілетті сенімді әріптестер мен инвесторлар қажет екенін атап берді. Көрмеге қатысып отырған отандық компаниялардың бірлескен жобаларды жүзеге асыруға ресурстары жеткілікті.

	Ганновер жәрмеңкесінің аумағы атшаптырым. Жалпы көлемі 15,5 мың шаршы метрді құрайды. Қазақстандықтар көрмесі №8 павильонға орналастырылған. Көрме кезінде “Қазақтелеком” компаниясы Ганновер – Астана конференц байланысын ұйымдастырды. Бір атап өтерлігі – аталған көпір бір апта бойы тұрақты қызмет көрсетіп, сол арқылы еліміздегі неміс диаспорасы мен тарихи отандарына келген байырғы қазақстандықтар еркін қарым-қатынас жасамақ. Осы шарада “ҚазМұнайГаз” және “Винтерсхал” компаниялары өзара ынтымақтастық туралы және технологиялық паркті жаңарту жөніндегі ведомствоаралық меморандумға қол қойды.

	Мемлекет басшысы Қазақстан экономикасы күнінің салтанатты ашылу рәсімінен соң Германияның белгілі “Сименс” АҚ көрмесінде болды. Электротехника мен электроника өнімдерін шығаруда әлемдегі жетекші кәсіпорынның басқарма төрағасы Хайнрих фон Пирермен кездесуінде Н.Назарбаев осы сала жетістіктерін біздің елімізде де енгізу мүмкіндіктері туралы пікір білдірді.

	Ганновер-Лангенхан әуежайынан Президент ұшағы ГФР астанасы – Берлинге бағыт түзеді. Онда Қазақстан басшысы ГФР канцлері Герхард Шредермен ресми кездесу өткізеді.



	«Егемен Қазақстан» 20 сәуір 2004 ж.





ТАҒДЫР БАЙЛАСҚАН ТАТУЛЫҚ




	Өткен ғасырдың үш ширегінде қабырғасынан Қазақстан тағдырына қатысты талай-талай тарихи шешімдер қабылдап келген Мәскеудің қарт Кремлі үшін бір мүшел уақыттан бері Қазақ елі терезесі тең стратегиялық әріптеске айналған. Мемлекет басшысы Нұрсұлтан Назарбаев өзінің сырт мемлекеттерге жылашар сапарын сыралғы көршінің табалдырығын аттаудан бастады.

	Кеше Мемлекет басшысы Н. Назарбаев ресми сапармен Ресей астанасы Мәскеуге ұшып келді. Екі күндік сапар барысында Елбасы Ресей Президенті В. Путинмен жеке кездесу өткізіп, Қазақстан-Ресей шекараларын делимитациялау, “ҚазСат” қазақстандық байланыс және жер серігін жасау, екіжақты әскери-техникалық ынтымақтастық барысында пайдаланылатын интеллектуалдық қызметтің нәтижелерін қорғау туралы және басқа маңызды құжаттарға қол қоймақ.

	Мәскеудің Внуково-2 әуежайында салтанатты қарсы алу рәсімінен кейін Қазақстанның Ресейдегі елшілігінде Елбасы М. В. Ломоносов атындағы Мәскеу мемлекеттік университетінің ректоры, академик Виктор Садовничийді қабылдады. Елбасы аталған жоғары оқу орны басшысын Ресейдің тарихы, ғылымы мен мәдениетін өркендетуде өлшеусіз үлес қосып келе жатқан Мәскеу университетінің 250 жылдық мерейтойымен құттықтады жәнедеаталмыш оқу шаңырағының Қазақстан мен Ресейдегі жалпы білім беру кеңістігін құрудағы маңызына тоқталды. Қазақстан Президенті Еуразиялық одақ идеясын тұңғыш рет Мәскеу мемлекеттік университетінің қабырғасында жариялағанын, аталмыш идеяның ең маңызды тұстары бүгінгі таңда АӨСШК, ШЫҰ, ҰҚШҰ, ЕурАзЭҚ, БЭК сияқты мемлекетаралық құрылымдардың қызметінде мейлінше кеңінен жүзеге асырылып келе жатқанын айрықша атап өтті. Мен сізге және Мәскеу университетінің барлық профессор-оқытушы құрамына жеке бастамаларыма осы жылдар ішінде үлкен қолдау көрсеткендері үшін терең ризашылығымды білдіремін деді. Университет ректорына алғыс сезімін жеткізе отырып, Нұрсұлтан Назарбаев жоғары оқу орнының жаңа іргелі кітапханасының қорына Қазақстанда соңғы жылдары жарық көрген ғылыми-танымдық кітаптар топтамасын сыйға тартты.

	Жалпы Қазақстан мен Ресейдің әлемдік саясаттағы ортақ ұстанымдары мен өзара мүдделер тоқайластығын, экономикалық бағыттағы түсінік сипатын бейнелесек, екі елді бастапқы бағдарынан әсте жаңылмай, бір арнада қатар жүзіп келе жатқан қос кемеге теңеуге болады. Барыс бейнелі және қос самұрық елдері арасындағы алтын арқаудың беріктігін мына басты мысалмен-ақ айқындап беруге болады. Айталық, 2003 жыл Ресейдегі Қазақстан жылы, 2004 Қазақстандағы Ресей жылы ретінде мемлекеттік деңгейде аталып өтті. Бұл жылдар науқандық мәдени шаралардың ығында кетпей, екі елдің де экономикалық толысуына қалтқысыз қызмет еткенін атап өттік.

	Бұдан кейін Мәскеудегі елшілік резиденциясында Қазақстан-Ресей қарым-қатынастарын нығайтуға елеулі үлес қосқан және Қазақстандағы Ресей жылының табысты өтуіне күш салған Ресейдің бірқатар қайраткерлерін еліміздің мемлекеттік наградаларымен марапаттау салтанаты өтті. Нұрсұлтан Назарбаев РФ Қорғаныс министрі Сергей Ивановқа және осы елдің Сыртқы істер министрі Сергей Лавровқа “Достық” орденін табыс етті.

	Марапаттау рәсімінде Елбасы Ресейдегі Қазақстан жылы азаматтарымыздың айнымас достығын одан әрі нығайтып қана қоймай, барлық стратегиялық салалар бойынша ынтымақтастықтың тереңдеуіне, ең бастысы ХХІ ғасырға бағытталған екі ел арасындағы мәңгілік достық туралы келісімнің уығын бекітуге жол ашты деді. Ресейлік қос министр аталған салтанаттан кейін Қазақстан журналистеріне берген сұхбатында бұл екі ел арасындағы татулықты бекітуге қызмет етуімізге арналған құрмет деп есептейміз деді.

	Қазақстан басшысының Ресейдегі ресми сапарының бірінші күні көрші мемлекетке қоныс тепкен қазақ диаспорасы өкілдерімен кездесуі арқылы ерекшеленді. Мәскеу, Астархань, Самара, Санкт-Петербург, Омбы және тағы да басқа Ресейдің ірі қалалары мен өңірлерінен келген қандастарымызбен Елбасы арасында емен-жарқын әңгіме өрбіді. Президент қатысушыларға Қазақстанның қазіргі уақыттағы әлеуметтік-экономикалық, саяси дамуындағы оң үрдістер туралы әңгімелеп берді. Мемлекеттік саясаттың басымдықтары туралы пікірінде Елбасы Ресей аумағында кіндік кесіп, топырағына тамыр жіберген ресейлік қазақтар мәдени-гуманитарлық, білім, ғылым, экономика, шағын және орта бизнес салалары бойынша екі жақты ынтымақтастықтың белсенділігін арттыруға елеулі үлес қоса алатындықтарын жеткізді. Кездесуде көрші елдегі қазақ диаспорасының өкілдері сөз алып, Елбасыға сыртта жүрген қандастарына деген қамқор көңіліне, өздерінің хал-жағдайларын үнемі назарда ұстап келе жатқан жітілігіне шынайы алғыстарын білдірді. Ресейдің түкпір-түкпірінен арнайы ат шалдырған ағайындарымыз көкейлерінде жүрген көп ойларын да ортаға салды. Атап айтқанда, Мәскеуде Қазақстан мәдени-іскерлік орталығының құрылысын аяқтау, Астраханьда негізінен Қазақстан қаржысына салынып жатқан мұражайлық кешеннің мемлекеттік мәртебесін айқындау, тағысын-тағылар. Ашық-жарқын әңгімелесу аясында Мәскеуде Науаи, Руставели, Низами сияқты бізге жақын бірқатар халықтардың ұлттық мақтаныштарының ескерткіштері бар екені, осы орайда қазақ пен орыс халықтары арасындағы достық іргесінің нығаюына аз үлес қоспаған ұлы ойшыларымыз Абай ескерткіші Ресей астанасында бой көтерсе, жаужүрек батыр Баукеңнің ескерткіш-тақтасы орнатылса, қазақ ұлтының мәртебесі одан әрі асқақтай түсер еді деген тілектер білдірілді. Мұның сыртында Мәскеуде тұратын қандас тарихшы ғалымдар ХІХ-ХХ ғасырлар ішінде Ресейдің Қазақстанға қатысты қабылдаған құжаттарының көшірмелерін елге алдыру, басқа да мәдени құндылықтар, мұрағаттармен алмасуды жолға қою жөнінде ұсыныстар айтты. Екі сағатқа жуық созылған кездесуді қорытындылаған Елбасы Нұрсұлтан Назарбаев кезінде тарыдай шашылған қазақ қай жерде жүрсе де қаны бір екенін ұмытпауы керек, сіздердің барлықтарыңыз осы елдегі біздің бір-бір елшімізсіздер деген жүрекжарды тілегін жеткізді.

	Сол күні Мемлекет басшысы Мәскеу мэрі Юрий Лужковпен де кездесу өткізді. Негізі ресми кездесулер бүгін, яғни 18 қаңтарға жоспарланып отыр. Атап айтқанда, Кремльде Қазақстан басшысы Нұрсұлтан Назарбаев пен Ресей Президенті Владимир Путин арасында кездесу өтіп, мемлекеттік маңызы зор бірнеше құжатқа қол қойылады деп күтілуде. Мәскеудегі ресми сапары аясында Елбасы сонымен бірге Ресей Үкіметінің басшысы Михаил Фрадковпен де жолығысып, екі ел арасындағы экономикалық жаңа жобалар туралы талқылауы жоспарланған. Сапар қорытындысында Мемлекет басшысы Нұрсұлтан Назарбаев Ресейдің жетекші бұқаралық ақпарат құралдары басшыларымен кездесіп, журналистер сұрақтарына жауап бермек.



	«Егемен Қазақстан» 18 қаңтар 2005 ж.





ДОСТЫҚ ПЕН СЕНІМ ШЕКАРАСЫ




	Атамекеннің сүйем жерін сертке балап қорғап келген бабаларымыздың туған топырақтың шет-шегін бүтіндесек деген асыл арманының тағы бірі, бірегейі жүзеге асты.

	Мемлекет басшысы Нұрсұлтан Назарбаев делимитациялау процесі аяқталған Қазақстан-Ресей шекарасына осындай баға берді.

	Сейсенбі күні Қазақстан Пезиденті Нұрсұлтан Назарбаевтың Ресей астанасы Мәскеудегі ресми сапары одан әрі жалғасты.

	Кейінгі бір-екі жыл бедерінде Қазақстан мен Ресей басшылары жылашар сапарларын бір-біріне мәртебелі мейман болудан бастап, бұл оң үрдіс мемлекеттер арасындағы сан салалы ынтымақтастықты одан әрі тереңдетуге ықпал етуде. Дипломатиялық түсінікте елдердің өзара шынайы құрмет мен берік ынтымақтастығын нақты айқындайтын екі ел басшыларының биылғы жылы алма-кезек сапарларын саясаткерлер мен бұқаралық ақпарат құралдары сан саққа жүгіртіп, хал-қадірлерінше болжам жасауға тырысты. Дәлірек айтсақ, өткен аптада, Ресей Президенті үстіміздегі жылғы алғашқы сапарын Алматыдан бастап, артынша-ақ Елбасы Нұрсұлтан Назарбаевтың Мәскеуге ресми сапарға шығуын бірқатар басылымдар тіпті өңірлік саясатқа қатысты селт еткізетін сенсациялық шешім қабылданады деген түйін де жасап үлгерді. Алайда мұндай сапарлар бірінші кезекте қарышты дамып келе жатқан қос мемлекеттің өзара экономикалық мүдделерінің тоғысуы мен айнымас әріптестігінің нәтижесінде орнығып отырғанын осы сапар тағы да айқындап берді. Осы тақырыпқа қатысты азын-аулақ шегініс жасасақ, былтырғы жылдың оныншы қаңтарында Астанаға Қазақстандағы Ресей жылының ашылу салтанатына Президент В. Путин арнайы келіп, сол мерекелік шарада Елбасы Нұрсұлтан Назарбаев: “Бүгінде тәуелсіз мемлекеттер бола отырып, біз тату көршілікті, сенімді сақтадық. Біз өздеріміз үшін ортақ өзекті құндылықтардың мызғымастығын мойындай отырып, бабаларымыз орнықтырған дәстүрлерді ұстанып келеміз”, – деп ағайындық байланыстың бүгінгі деңгейін нықтап берген болатын. Сол салтанатта Ресей басшысы В. Путин де ақтарыла сөйлеген еді. Оның: “Соңғы онжылдықтың күрделі жағдайларында Ресей мен Қазақстан экономикалық тұрғыда орнығып, ықпалды демократиялық державаларға айнала алды. Біз Ресейде Қазақстанмен ізгі көршілігімізді өте қадірлейміз, біз үшін сіздердің елдеріңіз етене әріптес, одан да гөрі тереңдей түссек, бұл жақын дос, бұл шешуші одақтас және сенімді іскерлік әріптес” дегені есімізде. Тату көршілердің бір-біріне деген ыстық ықылас, ақадал пейілдерін бұрынғыдан да арттыра түскен осы екі жылдың, оның алдындағы жылдардың жемісін Мемлекеттік шекара туралы шартқа қол қойылуымен де өлшеуге болады.

	Кеше Елбасы Нұрсұлтан Назарбаев Ресейдің Президентімен кездесуінің алдында Мәскеудегі Белгісіз солдат бейітіне гүлдесте қойып, тағзым етті.

	Бұдан кейін Кремльде Нұрсұлтан Назарбаев әуелі Владимир Путинмен екеуара әңгіме өткізіп, соңы осындағы Әулие Екатерина ордені залында кеңейтілген құрамдағы келіссөздерге ұласты.

	Келіссөздер қорытындыларын баяндау мақсатында журналистер алдына шыққан ел басшылары соңғы екі аптадағы Алматы, Мәскеу кездесулеріндегі уағдаластықтардың негізгі мәйегі мемлекеттік шекараны реттеу сияқы принципті мәселеге арналғанын айтты. Сонымен бірге Владимир Путин кездесу мен келіссөздер тек шекаралық мәселелермен шектеліп қоймай, екі жақтың мүдделеріне сай келетін басқа да перспективалық ірі жобалар талқыланғанын атап өтті. Статистикалық мәліметтерге жүгінсек, былтырғы жылғы қаңтар-қараша айлары арасындағы өзара тауар айналымы 2003 жылғы көрсеткішпен салыстырғанда 47,6 пайызға артқан. Былтырдың өзінде сауда айналымы екі есеге өсіп, 7,5 миллиард долларлық көрсеткішке жеткен. Оның ішінде Қазақстанның экспорттық үлесі 2,57 миллиард доллар болса, импорттық үлесі 4,33 миллиардты құрады. Бұған қоса Каспий теңізінің қазақстандық қайраңындағы мұнайды бірлесіп игеру, отын-энергетикалық салалар бойынша жаңа жобаларды жүзеге асыруға, бірлескен газ альянсын құруға, әскери-техникалық байланысты нығайтуға орай аршынды қадамдар жасалды. Қорғаныс саласына қатысты айта кететін жәйт, өзара келісімдер нәтижесінде бұдан былай Қазақстан Ресейден әскери техниканы аталған елдің ішкі бағасының деңгейімен сатып алмақ. Кеңейтілген құрамдағы келіссөздерден кейін Қазақстан мен Ресей елдері арасындағы екіжақты құжатқа қол қою рәсімі болды. Атап айтқанда, еліміздің сыртқы істер министрі Қасымжомарт Тоқаев пен Ресейдің Федералдық ғарыш агенттігінің басшысы Анатолий Терминов екі ел үкіметтері арасындағы ҚАЗСАТ байланыс және хабар тарату қазақстандық техникасын жасау жөніндегі ынтымақтастық туралы, Қазақстанның сыртқы істер ведомствосының басшысы мен Ресейдің Әділет министрі Юрий Чайка екі ел үкіметтері арасындағы екіжақты әскери-техникалық ынтымақтастық барысында пайдаланылатын және алынған зияткерлік нәтижелері мен құқықтарын өзара қорғау туралы келісімге қол қойды.

	Аталған рәсімдегі орасан зор маңызы бар тарихи сәт Елбасы Нұрсұлтан Назарбаев пен Ресей Президенті Владимир Путиннің Қазақстан-Ресей мемлекеттік шекарасы туралы шартқа қол қоюы болды. Екі ел арасындағы мемлекеттік шекара асқаралы Алтай тауларынан Атыраудың толқынды жағаларына дейін созылып жатқан әлемдегі ең ұзын шекара болып табылады. Жалпы ұзындығы 7591 шақырымды құрайды. Шекараны делимитациялау туралы мәселе ең алғаш 1998 жылғы екіжақты Меморандум және 1999 жылғы желтоқсанда қабылданған екіжақты Хаттамаға сәйкес жүргізілді. Арадағы алты жыл ішінде екі жақтың сарапшылары асқан ыждаһаттылықпен тынымсыз еңбек етті. Президенттер сарапшылардың қыруар еңбегіне алғыстарын білдірді.

	Қол қою рәсімінен кейін сөз бастаған Владимир Путин былай деді:

	— Жаңа ғана біз Мемлекеттік шекара туралы шартқа қол қойдық. Екі жақты қарым-қатынастың келешегі үшін бұл аса үлкен табыс. Аталған тарихи шешім елдеріміз арасында тең құқықты және өзара тиімді байланыстарды өрістетуге және бауырлас халықтардың игілігі мен келешегі үшін қызмет етпек. Бұл − Ресейдің Қазақстан егемендігіне құрметпен қарауының айғағы. Шынайы достықтың үлгісін көрсететін бұл шартқа ұзақ жылғы қажырлы еңбектің арқасында қол жеткізілді. Шекараны белгілеуде, әрине, даулы тұстары да кездесіп отырды. Соның бірі ретінде Имаш газ конденсаттық кеніші аумағын айтуға болады. Біз өзара түсіністіктің арқасында аумақты және кенішті тең бөлу туралы уағдаластық, − деді. Ресей Президентінің айтуынша, ендігі жерде екі ел үкіметтері аталған аумақ пен кенішке қатысты құқықтық, кедендік, екіжақты бірнеше келісімдер жасамақ.

	Ресей басшысы кейінгі кездесулерде интеграциялық процестерге кең серпін беру мәселесі де жан-жақты талқыланып, бұл тұрғыда Қазақстан бұрынғы кеңестер кеңістігіндегі басты бастамашы ретінде үлкен рөл атқарып келе жатқанын да атап көрсетті. Осының нәтижесінде ТМД, Ұжымдық қауіпсіздік жөніндегі шарт ұйымы, ЕурАзЭҚ, БЭК аясындағы ықпалдастық шаралары жалғаса бермек.

	Елбасы Нұрсұлтан Назарбаев өз сөзінде былай деп атап өтті:

	— Біз бүгін аса үлкен тарихи оқиғаның куәсі болып отырмыз. Өйткені қадым замандардан қазақ-орыс елдері арасында шекара бірінші рет заңды түрде тартылып отыр. Жаңа қадам халықтармызды ұйыстыратын және тату көршілікті нығайтатын белгі болып табылады. Қазақстан мен Ресейдің ортақ тарихы қалыптасқан. Біз қай кезде де қуаныш пен қайғыны бірге бөлістік. Жарты бидайды жарып, бүтін бидайды бөліп жедік. Жиырмасыншы ғасырда әлем тарихындағы ең зұлмат соғыста бірге шайқастық, жауды бірге жеңдік. Сондықтан да рухани жағынан аса жақынбыз.

	Екі елді бірігіп өркендетуге ортақ көзқарасымыз, стратегиялық әріптестігіміз, саяси сеніміміз, кең көлемді іскерлік, ғылыми-техникалық ынтымақтастығымыз даңғыл жол ашпақ, деді. Президент сонымен қатар осы достықтың берік үлгісін кейінгі ұрпаққа жеткізудің маңыздылығын айта келе, жаһандану тұсындағы интеграциялық байланыстардың тиімділігіне тоқталды. Сөзінің соңында Елбасы шекараны белгілеу шарасы Ресей үшін де тарихи оқиға екенін, бұған дейін империялық Ресей деген идеология енді түп-тамырымен жойылып, халықтар арасындағы сенімді бекіте алғанын жеткізді. Нұрсұлтан Назарбаев көпшілік алдында Қазақстан-Ресей қарым-қатынастарының өзара сенімге негізделген жаңа кезеңі басталғанын қадап айтты.

	Сапар соңында Елбасы Ресейдің бұқаралық ақпарат құралдары өкілдерімен кездесіп, Қазақстан-Ресей қарым-қатынастарының берекелі бүгіні және кемел келешегі жөнінде егжей-тегжейлі әңгімелеп берді.



	Астана – Мәскеу – Астана «Егемен Қазақстан» 19 қаңтар 2005 ж.





ҒАСЫР ШАРТЫ


	Дүние жүзіндегі ең ұзақ Қазақстан-Ресей шекарасын айқындап берді




	Қазақстан Республикасының Президенті Нұрсұлтан Назарбаевтың 2005 жылғы қаңтарда Ресей Федерациясына жасаған ресми сапары кезінде екі ел арасындағы шекараны делимитациялау туралы құжатты «Егемен Қазақстан» «Ғасыр шарты» деп атады. Сол атауды Қуат Бораш інімізге сыйлаған мен едім. Ұшақ бортында: «Аға, қорытынды материалға не ат қойсам деп ойланып тұрмын», – деді. Бірден аузыма əлгі атау оралды.



	Мұхтар ҚҰЛ-МҰХАММЕД,

	Ер қазақтың нар заманы (Саяси жазбалардан)



	Ұлтарақтай болса да, ата қоныс жер қымбат, деп өткен бабаларымыздың сол ата қоныстың шекарасын қамту жөніндегі ғасырлар тереңінен жеткен аманаты Қазақстанның тәуелсіз дамуы, Елбасы Нұрсұлтан Назарбевтың сарабдал саясаты арқасында орын алды.

	Тарихтың қатпар-қатпар қойнауларына қайта бойлап көрсек, кейбір қитұрқы саясаттың салдарын ысырып тастап қарағанда, екі ұлт арасындағы ағайындық өлшемнің сатысы орыстың “жирен шашты аға”, қазақтың “қара домалақ іні” ретінде өрбігені баршаға аян. Тәуелсіз даму жылдарында Ресей үшін Қазақстан бұрынғы кеңестік ортақ отандағы он төрт інінің ішіндегі ерекше іш тартатын бауырдың бірі ретінде саналды. Өйткені, бұрынғы одақтас республикалардың қатарында Қазақстан орыс ұлтының өкілдері мен орыс тілді тұрғындар ең көп қоныстанған ел болды. 1989 жылғы халық санағының мәліметтері бойынша, Қазақстандағы тұрғындардың тұтастай алғанда қазақтардың саны 40 пайызды ғана құрап, сол кездегі 19 облыстың тек алты облысында ғана қандастарымыздың саны басым болды. Ал Астана мәртебесін иемденіп тұрған Алматыда қазақтар жалпы тұрғындардың 22 пайызын, Петропавлда 16 пайызын ғана құраған. Бұған қоса республикада тілі орысша шыққан қазақтар санының да көп болуынан Қазақстан Ресейдің “түсі бөлек, тілі бір” жалғасы сияқты есептелінді. Абай айтқан “орысша оқу керек, хикмет те, мал да, ғалым да – бәрі де орыста тұр. Зарарынан қашық болуға, пайдасына ортақ болуға тілін, оқуын, ғылымын білмек керек” деген байлам орысқа оңтайлылау келді. Ал қазақтар оның зарарына онша көп мән бермеді. Әрине, орыстың озық білімі қазаққа қиянат жасаған жоқ. Ұлтымыздың Мұхтар Әуезов, Қаныш Сәтбаев сынды ұлы тұлғаларынан бастап қазақтың көптеген қадірлі ұл-қыздары Ресей қалаларынан білім алды және олар қазақ халқының өсіп-өркендеуіне қалтқысыз қызмет етті. Тіпті, Ресей Президенті В. Путиннің әнебір жылы Қазақстанға жасаған алғашқы ресми сапарында “Қазақстан Үкіметі мүшелерінің басым бөлігі Мәскеу мемлекеттік университетінің түлектері екені Ресей үшін де өте маңызды саналатынын” мақтаныш сезімімен айтқаны да есімізде.

	Мемлекет басшысы тәуелсіздіктің бір мүшелі ішінде Қазақстанды ежелден етене болып келген Ресеймен мейлінше тең дәрежелі әріптес етуге барынша күш салып келе жатқаны тарихи шындық. Нұрсұлтан Назарбаевтың ел басқарудағы сындарлы саясатының бір парасы мемлекеттің тұтастығын қамтамасыз ете отырып, интеграциялық процестерді мейлінше өрістетуге бағытталғанын, таңдалған жолдың табыстылығы екі ел арасындағы тиімді экономикалық байланыстың орнығып, ынтымақтастыққа серпін беретін мемлекеттік шекараның тартылуымен өлшенетінін басты назарда ұстағаны анық.

	Әуелдегі бауырлас елдердің өзара байланысын тереңдете түскен кейінгі екі жылдың қорытындыларын сараптасақ, аталған кезең мемлекеттер арасындағы бұдан бұрынғы өзара іс-қимыл байланыстарының жағымды сипатының жарасымды жалғастығын көрсетіп берді. Мемлекет басшыларының 2003-2004 жылдарды Ресейдегі Қазақстан және Қазақстандағы Ресей жылдары ретінде жариялауы арқасында көптеген қоғамдық-саяси, экономикалық және мәдени-гуманитарлық бағытта ауқымды іс-шаралар жүзеге асырылды. Өзара сенім деңгейі Қазақстан мен Ресейдің ТМД, ЕурАзЭҚ, ОАЫҰ шеңберіндегі интеграциялық процестердің көшбасшысына айналуына кең мүмкіндіктер туғызды. Былтырғы жылдың қаңтар айында Ресей Президенті Қазақстанға жасаған ресми сапарында ынтымақтастықтың жетекші бағыттарын айқындайтын бірқатар құжаттарға қол қойылды. Атап айтқанда, сауда-энергетикалық кешен, ғарыш кеңістігін игеру, әскери-техникалық сала мен шекаралық қызметтегі іс-қимыл ықпалдастығы, тағысын тағылар. Сонымен бірге, келісімдік-құқықтық базаны жетілдіру, халықаралық көлік дәліздерін дамыту, тариф саясатын реттеу мәселелері де осы кездесуде оң шешімін тапты. Елбасы Нұрсұлтан Назарбаевтың 2004 жылғы 29 маусым мен 4 шілде аралығында Ресейге, оның ішінде Татарстан және Башқұртстан Республикаларына жасаған жұмыс сапары Қазақстан-Ресей қарым-қатынастарының өрістеуіне қосымша серпін берді. Ресей басшылығымен және Федерацияның жетекші субъектілері көшбасшыларымен жүргізілген келіссөздерде іскерлік байланыстарды жаңа сапаға көтеретін келісімдер өмірге келді.

	Екі ел арасындағы мұнай-газ саласындағы ынтымақтастық Каспий теңізіндегі кеніштерден мұнайды бірлесіп өндіруге жағдай туғызды. Каспий теңізі солтүстік бөлігінің табанын бөлу туралы екіжақты келісімнің халықаралық хаттамасына сәйкес бүгінгі таңда “Құрманғазы”, “Орталық” және “Хвалынское” кеніштерінде көмірсутегі қорларын игеру жобалары жүзеге асырылуда. Екі жақты байланыстардың маңызды тұстарының бірі ретінде отын-энергетика саласындағы ынтымақтастықты да атап өтуге болады. Бұған қоса, кеден саласында да берік байланыс орныққан. Айталық, былтырғы жылдың желтоқсанында Ресейдің Алтай өлкесімен шектесетін Павлодар облысында “Шарбақты” біртұтас бақылау-өткізу бекеті ашылды. Бекеттің бір ерекшелігі, мұнда жергілікті кеденшілер ресейлік әріптестерімен Қазақстанның экспортталатын тауарларын бірлесіп тексереді. Бұл елден шығарылатын жүктердің Ресей аумағында кедендік тіркелуін оңайлатты. Нәтижесінде бұл қадам мемлекеттер арасындағы тауар айналымының артуына жол ашып берді.

	Транзиттік көлік әлеуетін дамыту мәселесінде де ілгерілеушілік бар. Ресей үкіметі қазақстандық көлік иелерінің Ресей аумағындағы азаматтық жауапкершілігін сақтандыруда төмендетілген коэфициент қолдану туралы қаулы қабылдады.

	Екі елдің шекаралық ынтымақтастығын арттыру арқасында ортақ экономикалық әлеуетті тиімді пайдалануға мейлінше маңыз беріліп келеді. Қазақстанда Ресейдің 70-тен астам өңірінің экономикалық мүдделері қалыптасқан. Әсіресе, Ресейдің Сібір Федералды округіндегі субъектілер Қазақстанмен белсенді сауда-экономикалық байланысқа серпін беріп келеді. Оның ішінде Омбы, Кемеров, Иркутск, Новосібір облыстары мен Алтай және Краснояр өлкелері, Хакас Республикасы Қазақстанмен тығыз қарым-қатынас орнықтырған. Қазіргі уақытта Қазақстан мен Ресей арасындағы тауар айналымының 70 пайыздан астамы осы шекаралық өңірлердің үлесіне тиеді. Қазақстан-Ресей шекаралық аймағында 300-ден астам бірлескен кәсіпорын жұмыс істейді. Бұған қоса бүгінгі таңда екі елдің шекаралық өңірлерінің өзара іс-қимылын одан әрі өрістетуге елеулі әлеуеттің де бар екенін атап өткен жөн. Ресей өңірлері өкілдерінің пікірінше, шекаралық аумақтарға еркін экономикалық аймақтар құру тәжірибесі келешекте үлкен табыстың кепілі болмақ. Екі ел арасындағы тауар айналымының артуы инвестициялық ынтымақтастықтың одан әрі дамуына да ықпал етті. Қазіргі уақытта Қазақстанда тұтастай жарғылық қоры 250 миллион АҚШ долларынан асатын, Ресеймен бірлескен 1100 кәсіпорын тіркелген. Еліміздің экономикалық өсу жағдайында мәшине жасау, түсті металлургия, жоғары технологиялық құрал-жабдықтар, ауыл шаруашылығы, шикізат, құрылыс материалдарына ресейлік инвестицияның бағытталуы басымдық алып отыр. Осының нәтижесінде екі ел басшылары Мемлекетаралық инвестициялық банк құру туралы тың бастама көтеріп келеді. Былтырғы жылдың қыркүйек айында Астанада Қазақстандағы Ресей жылы аясында өткізілген ұлттық көрме екі мемлекеттің сан салалы байланыстарын дамытуға екпін берді. Көрмеге Ресейдің 60-тан астам компаниясының өнімдері қойылып, бірнеше іскерлік кездесулер өткізілді.

	Мемлекет басшысы Нұрсұлтан Назарбаевтың осы аптадағы Ресейдегі ресми сапарының ең елеулі жетістігі екі ел арасындағы Мемлекеттік шекара туралы шартқа қол қойылуы екенін Мәскеуден жазылған мақалада атап өттік. Мұны Мемлекет басшылары тарихи оқиға екенін бірнеше рет атап көрсетуінен-ақ аңғаруға болады. Нұрсұлтан Назарбаев мемлекеттік шекара туралы шарт бұрынғы кеңестік кеңістіктегі ең ірі деген екі мемлекеттің тең құқықты ынтымақтастығын жаңа белеске көтеретінін жеткізді. Әлемдегі жерүстілік ең ұзын саналатын, жалпы аралығы 7591 шақырымды құрайтын бұл шекараны біздің мемлекеттер арасындағы мызғымас достықтың сенімді кепілі ретінде бағалаймыз, деді Президент. Шекара бізді алыстатпақ емес. Бұл нағыз достық пен сенімнің шекарасы болмақ.

	Шекаралық мәселені шешуде осыған дейін орасан жұмыстар атқарылды. Нұрсұлтан Назарбаевтың айтуынша, бұл мәселе алғаш рет 1998 жылғы 6 шілдеде екі ел басшыларының бірлескен мәлімдемесінен және сол жылғы 12 желтоқсандағы мемлекеттік шекараны делимитациялау жөніндегі хаттамадан бастау алды. Алты жыл аралығындағы құжаттарды әзірлеумен тыңғылықты айналысқан сарапшылар шекаралық сызықтың барлық нүктелері бойынша ортақ келісімге келді. Ал даулы учаскелер тұсында сарапшылар шекаралық аумақтарда тұратын азаматтар өміріне қиындық туғызбайтын жаңа нұсқаларды шұғыл арада тауып, қолданысқа енгізіп отырды. Ендігі жерде мамандар тобының алдында мемлекеттік шекара туралы шартты жүзеге асыруға бағытталған іс-шаралар кешенін тиянақтау, жер бағдарының нақты картасын әзірлеу міндеттері тұр. Ресей басшысы Владимир Путин шекарадағы қарым-қатынасты реттеу өзара сенімді арттырып, Қазақстанның егемендігін Ресей тарапының толықтай тануы және республиканың тәуелсіздігін нығайтудың маңыздылығына баса мән берілгенінің белгісі, қол жеткізілген нәтижелер негізінде біз интеграциялық процестерді одан әрі дамыта алатынымызға сенімдімін, Қазақстан қай кезде де берік ықпалдастықтың бастамашысы бола білді және осы тұрғыдағы ұсыныстары маңызды үйлесімділік сипатқа ие болып келеді, деді. Ресей басшысының пікірінше, қол қойылған Мемлекеттік шекара туралы шарт бауырлас халықтардың жан-жақты толысуына бағытталған тең құқықты стратегиялық әріптестігінің жаңа кезеңінің басталуы болып табылады. Аталған құжат іскерлік және гуманитарлық байланыстарды нығайтуға және адамдар арасындағы байланысты кеңейтуге мол мүмкіндік туғызбақ. Әрине, бұл шешім бірінші кезекте екі елдің шекаралық өңірлері үшін оң табыс әкелмек.

	Ресми сапар аясында өткізілген кеңейтілген құрамдағы отырыста экономикалық ынтымақтастықты кеңейту мүмкіндіктеріне байланысты қадау-қадау мәселелер талқыланды. Аталған отырысқа екі елден де экономикалық саладағы мәселелерді тікелей шеше алатын министрлер мен ведомстволар басшыларының қатысуы келешекке жоспарланған жобалардың өмірден нақты көрініс табатынының кепілі секілді көрінеді. Келіссөздер барысында шекаралық шартпен қатар қосымша тағы екі маңызды құжатқа қол қойылды. ҚАЗСАТ байланыс және хабар тарату қазақстандық техникасын жасау жөніндегі ынтымақтастық туралы, екі-жақты әскери-техникалық ынтымақтастықтың барысында пайдаланылатын және алынған зияткерлік нәтижелері мен құқықтарын өзара қорғау туралы үкіметаралық келісімдер елімізді дамудың жаңа сатысына көтеретініне шүбә жоқ.

	Мемлекет басшысының Ресейге жасаған ресми сапарының қорытындыларын сөз еткенде осындағы қандас бауырларымызбен болған мазмұнды әңгімені айналып өтуге болмайды. Мағлұмат үшін айтсақ, 1989 жылғы санақ бойынша РСФСР-да 635900 қазақ тұрған, 1989-1998 жылдар аралығында қазақтардың өсімі 68800 болған.

	– Жүйрік уақыт жүрісінен танбай, мінеки жаңа 2005 жылдың басында сіздермен қауышудың сәті түсіп отыр. Өздеріңізге мәлім, еліміздің алдында тұрған келелі міндеттер жөнінде әрдайым халқымызбен және әлемнің әр тарабында тұрып жатқан қандастарымызбен ақылдасып отыру дәстүрге айналған. Мемлекетіміздің тәуелсіздік алғалы бері өзгеріске толы он үш жылдық мүшел жолымызды бірге жүріп, оның ыстық-суығын бірге татып келеміз, – деп бастады әңгімесін Елбасы Ресейдегі қазақ диаспорасы алдында.

	Бұдан кейін Президент еліміздің дәулетін анықтайтын ішкі жалпы өнімнің 2000-2003 жылдар аралығында 45 пайызды құрағаны, республикамызда атқарылып жатқан жалпы іргелі істер туралы әңгімелеп берді. Әңгімелесу барысында ресейлік қандастарымыз ұлттық тұрғыдағы мәселелер төңірегінде шешіле сөйледі. Мәскеудегі “Мұрагер” қазақ мәдениеті қоғамының президенті, осындағы “Қазақ тілі” мәскеулік қоғамының төрағасы Жәнібек Елекбаев, Астраханьдағы “Жолдастық” атты қазақ мәдениетінің өңірлік қоғамдық ұйымының төрағасы Никита Ысқақов, халқымыздың көрнекті ғалымы Е. Бекмахановтың қызы, тарих ғылымдарының докторы Нәйлә Бекмаханова және тағы басқалары, алдыңғы репортажымызда хабарлағанымыздай, ресейлік қандастарымыздың елмен емін-еркін қарым-қатынасын жандандыру, көрші елдің бас қаласы мен басқа да өңірлерінде қазақ халқының көрнекті тұлғаларының есімін жаңғырту мақсатында ескерткіштер мен тақталар орнату сияқты ой-пікірлерін бүкпесіз ортаға салды. Атап өтер бір жәйт, Санкт-Петербургтен келген “Атамекен” қазақстандық қоғамының президенті Сәрсенғали Құспановтың қазақ тілінің шұрайын келтіріп, жатық сөйлеп тұрғанын байқаған Елбасы Ресейде неше жылдан бері тұрып жатқанын сұрады. Санкт-Петербургтік қандасымыз 43 жылдан бері деп жауап бергенде Нұрсұлтан Назарбаев атажұртымызда қалың қазақтың ортасында отырып ана тілімізді ұмытқан қандастарымыздың да бар екенін қынжыла айтты. Оларды бәлкім сіздерге қазақ тілін үйренуге жіберерміз, деген астарлы пікір білдірді. Елбасының бұл сөзі еліміздегі туған тілін ұмыта бастаған қандастарымызға қамшы болып тисе керек. Екі күндік Мәскеу сапарында Президент Нұрсұлтан Назарбаев М. Ломоносов атындағы Мәскеу мемлекеттік университетінің ректоры Виктор Садовничиймен, Мәскеу мэрі Юрий Лужковпен де кездесті. Бүгінде 250 жылдық мерейтойы тойланып жатқан Мәскеу университетінде Нұрсұлтан Назарбаев тұңғыш рет Еуразиялық одақ идеясын жариялаған болатын. Бүгінгі таңда аталған оқу орнымен тәжірибе алмасу оң бағытта өрістеп, елордадағы Л. Гумилев атындағы Еуразия университетінде ММУ-дың филиалы ашылған. Елбасы Мәскеу мэрі Юрий Лужковпен ресми әріптес қана емес, етене жақын замандас. Осыған орай екі елдің бас қалалары арасындағы байланыстарды тереңдетуде де игілікті істер аз атқарылып жатқан жоқ. Атап айтқанда, алдағы уақытта Астанада “Мәскеу” сауда үйі, Мәскеуде “Астана” сауда-офистік орталығы ашылмақ.

	Екінші жаһандық соғыста қазақ жауынгерлері қолына қару алып, өзге ұлт өкілдерімен, оның ішінде ресейліктермен бірге ортақ жауға қарсы соғысты. Дерек көздері көрсетіп отырғандай, сол бір сұрапыл соғыста 650 мың қандасымыз қаза тапқан екен. Сапар барысында Президент Мәскеудегі белгісіз солдаттың бейітіне барып тағзым етіп, гүлдесте қойды. Елбасы журналистермен жүздесуінде Қазақстан мен Ресейдің ортақ тарихы қалыптасқан, біз жиырмасыншы ғасырда әлем тарихындағы ең зұлмат соғыста бірге шайқастық, жауды бірге жеңдік, деді. Бұл Президенттің ертеңгі ұрпақтың сәулелі болашағы үшін жанын пида еткен аталар рухына деген тағзымы екенін ұғындық.

	Осы сапарда Елбасы екі ел арасындағы байланыстарды нығайтуға нақты қызметтерімен елеулі күш салған Ресейдің Қорғаныс министрі Сергей Ивановқа және Сыртқы істер министрі Сергей Лавровқа “Достық” орденін табыс етті. Бұл еліміздің аса жоғары мемлекеттік наградасы “Достық” орденінің өзінің шын дос пейілді иелерін тапқанының айғағы болса керек.

	Қазақстан Президентінің Ресейге жасаған ресми сапарының нәтижелі қорытындыларын екі елдің барлық бұқаралық ақпарат құралдары жан-жақты хабарлады. Оның ішінде Ресейдің “Инвестиция”, “Комсомольсая правда”, “Российская газета” және тағы басқа ірі басылымдары мен отандық бұқаралық ақпарат құралдары Елбасының аталған сапары Қазақстан-Ресей арасында жалғаса беретін тиімді байланыстардың жаңа кезеңіне жол ашты деген баға берді.



	«Егемен Қазақстан» 21 қаңтар 2005 ж.





БЕРІК ШЕКАРА – ірге бүтіндігінің кепілі




	Кеше Мемлекет басшысы Нұрсұлтан Назарбаев Ақордада еліміздің бұқаралық ақпарат құралдарының өкілдерімен кездесіп, осы аптада Ресей астанасы Мәскеуге жасаған ресми сапары барысында қол қойылған Қазақстан-Ресей Мемлекеттік шекарасы туралы шарттың тарихи маңызы жөнінде айтып берді, журналистердің сұрақтарына жауап қайтарды.

	– Құрметті Нұрсұлтан Әбішұлы, еліміз тәуелсіздік алғаннан кейінгі Қазақстан сыртқы саясатының ең үлкен жетістігі деп шекара мәселелерінің оңтайлы шешілуін айтуға болады. Бұл бағыттағы жұмыстар қалай басталып еді?

	– Кез келген мемлекет, ең алдымен, мемлекеттік шекарадан басталатыны белгілі. Сол себепті біз еліміз тәуелсіздігін алғаннан кейін іргемізді бекітіп, шекарамызды айқындауға кірістік. Шынын айтайын, шекара мәселесі өте қиын мәселе. Әлемдегі ең үлкен қарулы қақтығыстар мен сансыратқан соғыстар қашанда осы жер дауынан, шекара дауынан басталған. Сондықтан бұл іске келгенде бізге Абай атамыз айтқандай асықпай, аптықпай «ақырын жүріп, анық басуға» тура келді. Оның үстіне тағдыр бізге Қытай мен Ресей сияқты екі алып көршімен қатар өмір сүруді жазды.

	Әуелі Қытай Халық Республикасымен шекара айқындауға кірістік. Анығын айту керек, кешегі азуын айға білеген Ресей империясы да, жарты әлемді билеген Кеңес одағы да Қытаймен шекара мәселесін ешқашан толық шешкен емес. Аға буын өкілдерінің есінде болар, осы шекара мәселесінің шиеленісуі салдарынан алпысыншы жылдары Қиыр Шығыстағы Даманскіде, сондай-ақ осы күнгі Алматы облысының Жалаңашкөл деген жерінде қарулы қақтығыстар болып, оның аяғы соғысқа айналып кете жаздаған. Міне, бізге осындай күрмеуі қиын мұра қалды.

	Аллаға шүкір, бүгінде біз соны еліміздің есесін ешкімге жібермей шеше білдік. Қытай Халық Республикасымен, оның сол кездегі басшысы Цзян Цзэминмен әрбір кездескен сайын біз шекара мәселесін пысықтап, оны реттеуде кездескен қиындықтарды біртіндеп шешіп отырдық. Бұл оңайлықпен жүзеге асқан жоқ. 1994 жылы басталған бұл процесс тек 1998 жылы ғана аяқталып, екі ел арасындағы мемлекеттік шекараны айқындайтын құжатқа қол қойылды. Бұл шындығында Қазақстан дипломатиясының аса үлкен жеңісі еді. Шекараны анықтауда Қазақстан мүддесі түгелдей ескерілді деп нық сеніммен айта аламын. Тіпті біздің үлкен көршіміз Ресей Қытаймен екі арадағы шекаралық келісімге бізден кейін төрт жылдан соң қол қойғанын ескерсек, біз оны сәтімен шештік деп айтуымызға толық негіз бар.

	Оңтүстік көршіміз Өзбекстанмен екі арадағы шекара мәселесі де оңтайлы шешілді. Ежелден төсекте басы, төскейде малы қосылған халық болғандықтан, екі ел арасындағы шекара ауыл-ауылдың үстімен, тіпті кейде үйлердің арасымен өтті. Солай бола тұрса да біз оны асықпай ақылға салып талқыладық. Нәтижесінде өзбек ағайындармен де ортақ тіл табысып, оңтүстіктегі шекарамызды біржолата бекіттік. Қырғыз, түркімен бауырларымызбен де мемлекеттік шекараны ешбір дау-дамайсыз бітірдік. Сөйтіп, өзімізбен көршілес төрт мемлекетпен мемлекеттік шекара мәселесін біржолата шешіп алған соң Ресеймен басталған келіссөздерді жалғастырдық.

	– Ресеймен шекара мәселесін анықтауды осы елдің бұрынғы президенті Борис Ельцинмен бастағаныңызды білеміз. Ресеймен шарт неге ең соңында жасалды?

	– Оның ешқандай құпиясы жоқ. Егер біздің құрғақтағы шекарамыздың жалпы ұзындығы 14 мың шақырым болса, соның жартысынан астамы, яғни 7591 шақырымы Ресей арқылы өтеді екен. Сондықтан бұл шекараны реттеуге өзгелерден көбірек уақыт кетті.

	Қазақстан мен Ресей арасындағы шекараны реттеу жөніндегі хаттамаға алғаш 1998 жылы қол қойылған болатын. Содан бері, міне, алты жылдан астам уақыт өтті. Бұл жылдар ішінде екі елдің мамандары карталарын алдына жайып салып, көптеген келіссөздер жүргізді. Тіпті, басқаны былай қойғанда, ұзындығы 7,5 мың шақырымдық шекараны жүріп өтудің өзі қаншалықты қиын екендігі айтпаса да түсінікті жай емес пе? Ал шекара мәселесіне келгенде, ұсақ-түйек деген мүлде болмайды. Біз үшін ата-бабаларымыздан қалған ұлы мұра – атамекеніміздің әр пұшпағы аса қымбат екендігі әркімге де аян болса керек. Сондықтан бұл істе біз асқан ыждаһаттылық пен қырағылық таныттық.

	Мен қандас бауырларыма мына бір жәйтті де ерекше атап кеткенімнің артықтығы болмас. Кешегі Кеңес одағы кезінде де, еліміз тәуелсіздік алған алғашқы жылдарда да кейбір Ресей саясаткерлері Қазақстанның солтүстік облыстары туралы мәселе көтеріп, оны айғайшыл, даңғазашыл баспасөз құралдары арқылы іліп әкетіп, біраз шу көтергенін ағайындар әлі ұмыта қоймаған болар. Сол саясаткерлер әлі де бар және менің ресми сапарым кезінде осы әңгімені біраз жалаулатып, кейбір баспасөз құралдарында айғай-шу туғызуға әрекет жасады. Бірақ, соған қарамастан, біз Ресей президенті В. Путинмен 18 қаңтарда Кремльдің қақ төрінде Қазақстан-Ресей Мемлекеттік шекарасы туралы Шартқа қол қойдық. Жасыратын ештеңесі жоқ, екіжақты келіссөздер соңғы күндерге дейін жүргізілді. Дәл осы мәселе үшін Ресей Президенті биылғы жылдың алғашқы сапарын менің шақыруым бойынша Қазақстаннан бастап, біз бірнеше күн бойына пікір алмастық. Нәтижесінде Қазақстан мен Ресейдің арасында ғана емес, әлемдегі ең ұзын шекара болып саналатын қашықтығы 7591 шақырымдық шекара мәселесі біржолата ресімделіп, халықаралық құжатқа қол қойылды.

	Бұл – екі ел мен олардың басшылары арасындағы шынайы достық пен берік сенімнің, тең дәрежелі іскерлік әріптестіктің орныққандығының белгісі.

	Ресей – солтүстіктегі ең үлкен көршіміз. Біздің тарихымыз ортақ, мәдениетіміз ұқсас. Кезінде бір мемлекет құрамында болып, қуаныш пен қайғыны қатар бөлістік. Аға ұрпақ Ұлы Отан соғысында ресейліктермен бірге ортақ жаумен шайқасып, Ұлы Жеңісті жақындатты. Кезінде хан Абылайға: «Ресеймен соғысып, басыңа жаулық сағынба» деп Бұқар жырау бабамыз өсиет еткендей, бізге Ресеймен әрдайым тату-тәтті көрші болғанымыз керек.

	Жалпы, экономикасы жыл сайын өсіп-өркендеп, әлеуеті артып, халықтың тұрмысы барған сайын көтеріліп келе жатқан еліміз үшін әрдайым тыныштық, татулық қажет. Ол үшін бас аман, ірге бүтін болу керек. Сонда ғана біз одан әрі өсіп-өркендеп, қарыштап алға дамитын боламыз. Анық та айқын әрі берік шекара – соның басты кепілі. Сондықтан қол қойылған тарихи құжаттар әлі талай жылдар тіпті ғасырлар бойы ел игілігіне қызмет істейтін болады деп сенемін. Баршаларыңызды сол қуаныштарыңызбен құттықтап, ол әрдайым баянды болсын демекпін.



	«Егемен Қазақстан» 22 қаңтар 2005 ж.





Армысың САКУРА елі




	Алып лайнер биязыдай тұтасқан ақшаңқан бұлттарды аршып жібергенде зеңгір көкке шашылған жұлдыздар секілді алдымызда сансыз аралдар шашылып жатты. Біз жалыны мәңгі сөнбейтін жанартаулар мекені, сайыпқыран самурайлар елі Жапонияға жақындаған едік.

	Ашығын айтсам, жеті атамның табаны тиіп көрмеген Жапонияға бару менің бертінгі “бесжылдық” жоспарымда жоқ болатын. Өткен жылдың соңында осы сапарға барушылардың тізіміне “Егемен Қазақстанның” бірінші басшысы Сауытбек ағаның менің есімімді енгізгенін естігенімде елеңдеп қалғаным рас. Сол аралықтағы үш-төрт айда қызмет ауыстырып, қыраулы қыстың “қызығын” өткеріп, өзіммен-өзім болып жүргенде, ойда жоқта Жапония халықаралық ынтымақтастық ұйымының Астанадағы өкілдері шұғыл жолға дайындалуым керектігін хабарлады. Орталық Азия жастары үшін Токио, Хиросимо қалаларында ұйымдастырылатын үш апталық оқу курсы Жапонияның бұқаралық ақпарат құралдарының қазіргі даму деңгейіне арналмақ екен. Жолға анық шығатынымды білгенде бұйырған қашпайды деген осы, бәлкім жапонның дәм-тұзы тартып тұрған шығар деп ойладым іштей, қазақы ырыммен.

	Жағрапиялық жадыны жаңғырту үшін Жапония туралы азын-аулақ мағлұмат. Жапония төредей – төрт аралы: Хоккайдо, Хонсю, Сикоку, Кюсюден өзге мыңдаған ұсақ аралдарының басын құраған ел. Аралдардың жалпы саны 7 мыңға жуықтайды. Ел аумағының 80 пайызы таулы өлке. Бас қалалары Иокогама, Осака, Нагоя, Саппоро, Кобе, тағысын-тағылар. Халқының саны 126 миллион. Елдегі демографиялық дағдарысқа байланысты 2050 жылдары тұрғындарының саны 100 миллионға дейін қысқаруы ғажап емес. Астамшылық болмасын, бұл туралы жапондардың өздері жастарымыз отбасын құруға, қарияларымыз арғы дүниеге қайтуға асықпайды деп қалжыңдайды. Өйткені мұнда орташа өмір сүру 88 жас болғандықтан, ешкім жарық дүниеден тоқсанын толтырмай кете қоймайды. Ал жастар жағы асықпай 30-дан кейін отау құруды дағдыға айналдырған. Негізгі діндері синтоизм, буддизм, христиандық. Күншығыс елінде 30 мыңнан астам жапон ислам дінін ұстанады.

	Елдегі аудандардың орналасуына қарай климаттық жағдай әрқалай болып келеді. Айталық, Хоккайдо субарктикалық, Окинава субтропикалық аудан болып табылады. Яғни, жылдың бір мезгілінде елдің екі ауданында екі түрлі ауа райы қалыптасады. Сондықтан жапон мәдениеті дәстүрлерінің бір бұтағы жыл мезгілдеріне сәйкес тарқатылады. Жапон поэзиясындағы хайку жанры дәл осы жыл мезгілдерін жырлауға негізделген.

	Қазақстандық жастардан құралған делегация Ыстамбұл, Вена арқылы тәулікке жуық уақыт ұшып Токионың Нарита әуежайына келіп қонды.

	Қазақы таңданыспен айтсақ, Токио тотыдай таранып тұр. Әлемдегі тұрғыны көп саналатын, тірлігі ию-қию бұл метрополисте 12 млн. халық тұрады. Қала тілмен жалағандай мұнтаздай таза. Жапондардың өздері айтатындай, Токиода бәтеңкеңді сүртіп әуреленудің қажеті жоқ. Қазақы тез қабылдағыш қасиетімізбен 3-4 күннен кейін енапат шаһарға да етіміз үйреніп, байырғы токиолықтардай қаланы еркін аралай бастадық. Хатагая, Сасасуки, Сибуя, Синжуку метростансалары өзіміздің Абай мен Абылайхан көшелеріндей етене болып кетті. Электр тауарларын сататын Акихабара кешені аспанға мойын созған зәулім ғимараттардан құралған. Алдыңызға Жапонның электротехникадағы соңғы жетістіктерін жайып салады. Әлемнің түкпір-түкпірінен келушілер көп. Сондықтан сатушылар бірнеше тілді меңгеріп алған. Кейбірі орысша саудаласқанда анау-мынауыңа есесін жібере қоймайды. Орайы келгенде айта кетейін, Акихабараға барар жолда кілең қара кәстөм, ақ көйлек киген дөкейлердің аумағы екі шаршы метрлік жеке-жеке құдыққа қармақ салып отырғандарын көрдік. Сұрастырып білсек, бұл түс әлетінде жұмыстан қажыған шенеуніктерге жұмыстан жұқарған жүйкелерін түзеу үшін арнайы жасалған балық аулайтын орын екен. Аквалангистер су астына түсіп, қолдан балық салады да, қызметкерлер “асыранды” балықты қармаққа іледі. Кетерінде аулаған барлық балығын құдыққа қайта қотарады. Солай. Жапондар адамның жағдайы үшін осындай орындар да ойластырып қойған. Ал біз мұны бір-ақ ауыз сөзбен “еріккенің ермегі” дер едік.

	Жапондардың сыпайылығына сөз жетпейді. Дүкеніне бас сұқсаң болды-ақ “аригато гоззаймас” (көп рахмет) деп жапа-тармағай шулап қоя береді. Мұны бір жағынан нарық үстемдігінің нағыз үлгісі деуге де болады. Яғни, тұтынушы сауда қозғалысының мызғымас тұғырының біріне айналған. Салғыласып тұратын сатушыларымызға бойымыз үйреніп кеткен біздер үшін кейде қиық көз жапон сатушылары таспаға жазылып қойған “аригато-алғысын” үздіксіз қайталай беретін жасанды қуыршақтар сияқты елестеп кетеді. Ең қызығы ештеңе алмасаң да оларды ел деп, ескеріп кіріп шыққаның үшін алғысын жаудырады. Ал жөн сұрайын деп көшедегі кез келген жапонға “сумимасэн” (кешіріңіз) деп сызыла қалсаңыз болды алып-ұшып айтқан жеріңе дейін ертіп баруға әзір. Әрине “сумимасэннен” әріге тілдік қорымыз жете қоймағандықтан, біз де оларды көп мазалай бермейміз. Соңыра соншама сыпайылықтың астына самурайлық жаужүректікті жапондар қалай жасырып жатыр деген ой келеді.

	Жалпы, жапондық оқымыстылардың бірқатары ұлт тарихын таратқанда біз Алтай жақтан қоныс аударғанбыз, түбімізде түркілік қан бар деген теорияға да ден қояды екен. Мұны бізге дәріс оқыған профессор Танака айып берді. Әсіресе, дейді ол, біздің түр-келбетіміз қазақтар мен қырғыздарға көп ұқсайды. Сөйлегенде де бастауышты сіздер сияқты баяндауыштан бұрын қоямыз. Мысалы, “ваташи-ва Кадзафустан кара кимашта” (Мен Қазақстаннанмын). Дархан пейіл, қонақжайлық дәстүрлерімізде де өзектестік бар. Профессор мырза мынадай әпсананы әңгімесіне арқау етті: Азынаған суық. Елсіз аралда арып-ашып келе жатқан бір самурай жапандағы жалғыз лашыққа кезігеді. Үй иесі бейтаныс қонаққа құрақ ұшып, алдына ас қояды. Үйінде біраз жылдардан бері өсіріп отырған жалғыз ағашын шауып, отын қылады. Дәлірек айтсақ, қонағының бойын жылыту үшін жалғыз тал тамызыққа айналады. Ол мұндай мәрт мінез қазақтарда да бар екенін айтады. Сол мезет Т. Айбергеновтің “Мәрт жігіттер бар қазақта, Маңдайындағы біратын, Жайратып салып жарқылдап күліп тұратын” деген өлең жолдары еріксіз ойға оралады. Бұл жерде мақсат жапон мен қазақтың кіндігін біржолата байлап беру емес, оқымыстының ойын жеткізу деп түсініңіздер. Әйтпесе, кім білсін, пайымымыз жапон ағайындардың жақындығымызды орталық-азиялық жастарының санасына сіңіре берейік деген ішкі есептері де бар шығар деген пендәуи күмәнға да бой алдырады. Олай дейтінім, жыл сайын Токиодағы халықаралық ынтымақтастық ұйымы Орталық Азия елдерінің жастарын қыруар қаржы бөліп оқытып келеді. Мұның сыртында біздің өңірдегі елдерге түрлі көмек шараларымен қайтарымсыз қаржы бө-луде. Осы жерде қартаңдау бір жапон журналисі әріптес ретінде өздерінің мынадай бір түпкі ойларын жақаурата жеткізгені есімізде. Жапония сейсмикалық жағынан аса қауіпті аймақ саналады. Ғалымдардың болжауынша, бір замандарда сансыз аралды тылсым мінез Тынық мұхиты (беті аулақ) жұтып қоюы да ықтимал. Әгәрки, сондай аласапыран заман туа қалған жағдайда біз Орталық Азия өңіріне қарай үдере көшуіміз мүмкін деген ойын ол жасырмады. Әрине, апат айтып келмейді. Тек Алла-тағала әр елдің ақырын берсін.

	Дәстүрлерін дәуірлер дауылының тозаңына айналдырмай дәріптей білетін Күншығыс еліне барғанда император сарайын көрмей кету әрине, күнә. Үзіліссіз 125 ұрпағы таққа отырып, тәж киіп келе жатқан император әулетінің өмірін қарапайым жапондықтар қатты қадірлейді. Тіпті ондағы отбасы, ошақ қасындағы кикілжіңдердің өзіне алаңдаушылық білдіреді. Айталық, қазіргі император Акихитодан тараған мұрагер ханзадалар Нарухито мен Акисинодан еркек кіндік емес, үш қыз өрбіп отырғандықтан, келесі тақ мұрагері кім болады деген сауал кез келгенін толғандырады. Сонымен бірге ханзада Нарухитоның зайыбы Масако ханшаның император сарайындағы қапас өмір мен қатып қалған консерваторлық рәсімдерден денсаулығы нашарлағанын естіп, оқиғаның өрбуін назарларынан бір сәт те сыртқары жібермеуде. Бізге император сарайының айналасын тамашалауға ғана тура келді. Өйткені жылына тек екі рет қана ішке кіруге рұқсат беріледі екен.

	Асылы жапондардың жүрген-тұрғаны, ішкен-жегенінің бәрі дәстүр. Ескісін дәріптейді де жаңа заманға жаңа дәстүрлер тудыра береді. Айталық екі жапон бір-бірімен танысарда әуелі бастарын иеді. Қаншалықты төмен исе соншалықты сыйлап тұрғаны. Бұл ежелгі дәстүр. Содан кейін жаңа танысына қос қолымен ныспылық (визитка) қағазын аты-жөні оқылатын жағымен ұсынуы керек. Бұл жаңа дәстүр. Ныспылық кейін әжетке жарай ма, жоқ па ол жағы тіпті маңызды емес. Өзіңді-өзің сыйлайсың ба солай істеуге міндеттісің. Дәстүр дегеннен шығады, оқу бағдарламасы барысында гүлдерді безендіруге негізделген экибана жасау, шәй әзірлеу салтанаты өткізілді. Әр кәллада бір қиял сияқты, әр дәстүрде терең мазмұн жатыр.

	Жалпы, Жапониямен жақын таныстыру, Күншығыс елі жайында жақсы әсер қалдыру жағын ұйымдастырушылар аса мұқият ойластырған екен. Жапон тілін тәжірибеде үйрену үшін жаныңа жапонның мөлдіреген бір қызын қолтықтатып қаланың орталығына аттандырады. Таңазаннан қара кешке дейін қолдан орысша-жапон сөздігі түспейді. Көңіліндегі ойды көшеде парақтаған кітабыңның беттерінен іздейсің. Түсінбей қалсаң ыммен ырым жасайсың. Бұл елде еңкейген кәріден, еңбектеген балаға дейін ұялы телефон ұстайды. Бүгінге дейін елде 90 млн. дана ұялы телефон сатылған. Аталған байланыс қызметін пайдаланушылардың 80 пайызының телефондары интернетке қосылған. Автомобильдің аймүйіз серкелері шығатын Күншығыс еліндегі барлық отбасыда жеке көлік бар. Тіпті жалпы тұрғындардың 40 пайызы қос-қостан мәшине мінеді.

	Енді сапарымыздың негізгі бөлігі Жапонияның бұқаралық ақпарат құралдары туралы сөз етсек. Оқу бағдарламасы аясында ұйымдастырушылар жас журналистер тобын осы елдегі газет шығарушылар мен редакторлар ассоциациясына, Эн-эйч-кей телекорпорациясына, Йоумиори газеті мен Киодо Цусин ақпарат агенттігіне, Тиба телехабарлар тарату корпорациясына алып барды. Ақпарат құралдарының барлығы жеке тұлғалардың меншігінде. Бірақ ешқайсысы жекемін деп жел сөзге бара бермейді. Қай-қайсысы да ұлттық мүдде, мемлекеттік мәселелер тұрғысынан толғайды. Бұл елде теледидар мен газет негізгі ақпарат құралдары болып табылады. Алғашқы ақпаратты теледидар арқылы алып, сол оқиғаның сараптамалық нұсқасын газет арқылы сіңіреді. Статистика бойынша әрбір жапон орташа есеппен күнделікті уақытының үш жарым сағатын теледидар алдында өткізіп, газет оқуға деген құлығы жойыла бастауы жапондық газетшілерді қатты алаңдатуда. Бүгінгі таңда мұндағы негізгі оқырмандардың орташа жасы 50-ден асқандар. Соған қарамастан, Күншығыс елінде күніне 70 млн. дана газет шығарылады. Бұл дегеніңіз әрбір отбасы бір-бір газет алады деген сөз. Жапония дүние жүзінде газет таралымы бойынша 2-і орында тұр. Сөз реті келгенде қоса кетсек, Иокогама қаласында жапон газеттерінің тарихын баяндайтын арнайы мұражай ашылған.

	Жапондық газеттер үш түрге бөлінеді. Жалпы сипаттағы орталық газеттер, өңірлік және спорттық және арнайы газеттер. Иоумиори, Асахи, Майнити, Никкэй, Санкэй сияқты орталық газеттерінің ең аз таралымының өзі 2 миллион данадан асады.

	Мамандандырылған салалық газеттер арнайы ассоциацияға топтасқан. Металлургтер мен химиктер, электротехниктер, тұрғын үй, балық шаруашылығы тәрізді түрлі салалар тақырыбына қалам тербейтін журналистердің бәрі шоғырлана келе бақандай 117-і басылымды жарыққа шығарады.

	Әрбір редакция тұрақты түрде тәулігіне екі рет, яғни таңертеңгілік және кешкілік нөмірлерін шығарады. Елдегі газеттердің 90 пайызы үйді-үйге таратылады. Мұндай тарату жүйесі салықтан босатылған. Сондықтан дүңгіршектегі газеттен 30 пайызға арзан. Басылым таралымын көбейту үшін редакциялар өзара келісе келе пошта тасымалдаушыларының агенттіктерін құрған. Газет таратуға негізінен мектеп окушылары тартылады. Таңертеңгілік газет азанғы 3-4-терде пошта жәшіктеріне салына бастайды. Жарнама әрбір газеттің өмірлік деңгейінің өлшеміне айналған. Сондықтан да басылымның жалпы көлемінің 40 пайызы жарнамаға бөлінген.

	Әлемдегі қоғамдық теледидардың бірден-бір үлгісін жасақтаған Эн-Эйч-Кэй телекорпорациясы жапондардың ұлттық мақтанышы. Аталған ақпарат құралы тұтынушылардың жарнасы арқылы өмір сүреді. Әрбір отбасы ай сайын 2500 жапон иенін төлейді. Біздікімен шаққанда шамамен үш жарым мың теңге. Жарна төлемеген жапондық заңмен қудаланбайды. Бірақ тиісті төлемін төлеуді әрбір тұрғын өзімнің азаматтық міндетім деп сезінеді. Дүние жүзінде Эн-Эйч-Кэйдің 34 филиалы бар. Корпорацияда 12 мың адам жұмыс істейді, 22 тілде хабар таратады. Жақында Эн-Эйч-Кэй өзінің хабар тарату жүйесін ұялы байланысқа қосыпты. Яғни, телефоннан теледидар жаңалықтарын тыңдай аласың. Корпорация басшыларымен кездесуде біздің Орталық Азия елдерінде тілшілер қосынын ашу туралы жоспарларыңыз бар ма? деген сауалымызға биылғы жылы тек Алматыдан ашуды межелеп отырмыз деген жауап кайтарды. Сол мезет өзбек әріптестеріміз іргелі елдердің бәрі бізді сырттап, Қазақстанға қарай бет бұратыны несі екен, деген қызығушылығы мен өкпешіл сезімдерін қатар сездіріп үлгерді. Әріптестердің өрескелдеу пікірлеріне қарнымыз аша тұрып, ұлттық мақтанышымыз кеудемізді кернегенін де жасырмаймыз.

	Жапондық журналистер қоғамдағы бай адамдардың қатарына жатады. Жақсы жалақы мен кәсіби беделі үшін тынымсыз тырбанып еңбек етеді. Жылына небәрі 4-5-ақ күн демалыста болады. Демократия қанат жайған қоғамда соңғы елу жылдан бері бірде-бір журналист сотқа тартылмаған. Токиомен жапсарлас жатқан Тибо префектурасындағы теледидар арқылы жоғары білім беретін университетте болдық. Университеттің 20 жылдан бері 70 мың кассета бейне дәріс қоры жинақталған. Мұнда сырттай 95 мың тыңдаушы оқиды. Тындаушылар үйінде отырып дәріс тыңдайды да, емтиханды оқу орталығында тапсырады. Ынталы тыңдаушы, талантты оқушы 5-6 жылда табақтай дипломды қолтығына қыстырады.

	Әйгілі «Панасоник» орталығында болғанымызда электроника әлеміндегі соңғы жетістіктермен таныстық. Соның бір ғана мысалын келтірсек, шағын экранның ішіндегі ғаламшарды саусақпен айналдыру арқылы әлемнің кез келген ірі қаласы көрсетілген нүктені басасыз. Сол сәтте спутниктік байланыс арқылы таңдаған шаһарыңыз экранға қосылып, онда не болып жатқанын көзбен көре аласыз. Париждегі Эйфель мұнарасының маңын, Вашингтон көшелерін көрдік. Үш апталық курстың белортасынан асқанда біз Токио қаласынан Хиросимоға қарай жол тарттық. Біз отырған аса жүрдек Синкансэн пойызы сағатына 300 шақырымды алады. Бір қызығы, мың шақырымнан астам жүрген жол бойында бірде-бір елсіз жер кездеспеді. Бір қаладан екінші қала үзіліссіз жалғасып кете береді. Сол кезде шеті мен шегі көрінбейтін қайран біздің Сарыарқаның сардаласы-ай дейсің сағынышпен. Отагава өзенінің жағасында мамыражай тірлік кешкен Хиросимо о баста Жапонияның ірі мәдени орталықтарының бірі болған. Кейінірек мұнда әскери ауыр өнеркәсіп өндірісі көшіріліп, екінші дүние-жүзілік соғыста Жапонияның батыс әскери базасына айналыпты.

	Хиросимо адамзат тарихындағы ең зұлмат оқиғаның зардабын аяусыз тартқан қала. 1945 жылғы 6 тамызда АҚШ тастаған атом бомбасы бейбіт қаланың бір сәтте шаңырағын ортасына түсірген. Жарылыс кезінде ауаның температурасы 300 мың градусқа бірақ көтеріліп, отты шар жер бетін тамұққа айналдырған. 1942 жылы АҚШ үкіметінің әзірлеген «Манхэттен жобасы» негізінде құрамында бар-жоғы он килограмм ураны бар «Сәби» деген жасырын атпен жасалған атом бомбасы жарылыстан кейін 140 мың адамды ажал тырнағына іліктірген. Бұған қоса, дәл сол күні қалада тазалық күні ұйымдастырылып, көшеге 8400 оқушы шыққан. Бейкүнә сәбилер әп-сәтте аждаһа отына жанып, жан тапсырған. Аман қалған адамдар балалары мен бауырларын іздестіруге сыртқа шыққанда, жарылыстан соң жарты сағаттан кейін жауған қара жаңбырдың астында қалған. Адамдардың ағзасына енген жарылыс пен қара жаңбыр зардаптары әлі күнге жазылған жоқ.

	Хиросимода жан түршіктірер сол бір сойқан оқиғаның құрбандарын мәңгі есте сақтау үшін Бейбітшілік мемориалдық паркі мен мұражай кешені салынған. Мұражайды аралаған адам осыншама озбырлық пен оспадарлық әрекетке тіксінбей қалмайды. Қала мэриясының басшылары бұған дейін бір топ семейлік бауырларымыз осында болып, музейді аралағанда көздеріне жас алғандарын айтты. Сол кезде қазақтың қасіретін көкірегіңе құндақтап тұрып «Жарылыстан көз ашпаған заман-ай» дейсің қамыққан көңілмен.

	1952 жылы парк аумағына жапондық ескі қорғандардағы бейіт үлгісінде жасалған мемориалдық кенотаф тұрғызылған. Ортасына орнатылған тас қабірге опат болғандардың барлығының тізімі жазылған. Тізім жыл сайын толықтырылуда. Қабірге жапон иероглифтерімен тыныш ұйықтаңыздар, өткен іс енді қайталанбайды» деген құйқа тамырыңды шымырлататын қасіретті сөз жазылған. Алапат жарылыстан кейін Хиросимода тек өнеркәсіп тауарларының көрмесінің үйі ғана аман қалған. Қазір ғимарат Атом үйі деген атпен сақтаулы тұр.

	Жарылыс зардабынан жазылмас науқасқа ұшыраған бүлдіршін қыз Сасаки Садака туралы оқушы кезімізде кітаптан оқыған едік. Өмір үшін арпалысқан өрімтал сәби күнде қағаздан тырналар жасап, аман қалсам деп Жаратушыдан тілек тілеген екен. Мемориалдық паркте елдің жинаған қаржысы есебінен Сасакидің ескерткіші орнатылыпты. Ескерткіш жанына әлемнің түкпір-түкпірінен жолданған қағаз тырналар ілінген. Ескерткіш «Қағаз тырналар обелискі» деп аталады.

	Тіршілік ағысын тоқтатпаған Хиросимо алапат апаттан кейінгі алпыс жылда тек алға жылжып келеді. Қала басшылығы Хиросимоны әлемге қасіретті мекен түрінде емес байырғы мәдени орталық қалпында танытуға талпынуда. Біз шаһар басшылығына «Қазақ халқының мәдениеті» деген кітапты тарту еткенімізде олар ерекше ілтипат білдірді. «Сіздер де Семейді жарылыс аймағы емес, мәдениет ошағы ретінде әлемге мәшһүр етіңіздер» деген жүрекжарды тілектерін білдірді. Жапон өміріне етене кірігу үшін біздің алдымызда тағы бір «сынақ» күтіп тұрған еді. Ол жапон отбасында тұру. Кестедегі күн жақындаған сайын Қазақстан, Өзбекстан, Қырғызстан, Тәжікстан елдерінен жиналған 20-ға жуық журналист тыпырши бастадық. Жат ел, бөтен тіл, бөгде дәстүр. Келісілген күні бәрімізді «ата-аналарымыз» қолымыздан жетектеп үйді-үйге алып кетіп жатты. Маған аппақ Тойота мінген алпыстың ар жақ бер жағындағы қартаңдау әйел Хироши-сан келді. Хироши-сан мәшине мінгені болмаса, ауылдағы дөңгелек жүзді апаларымыздан аумайды. Ол маған қазақша «балам» деді, мен жапонша «ока-сан» (шешей) дедім. Сол жерде-ақ жатырқаушылығымыз жарастыққа ұласып кетті.

	Негізі, Жапонияда жер өте қымбат болғандықтан, үйді шағын етіп салады. Бөлмелері де қуықтай-қуықтай. Артық жиһаз жоқ. Дастархан басында жапон отбасына Қазақстанды таныстырдым. Тілімнің жеткенінше байтақ даламыз бар, сұлу қаламыз бар, абат Астанамызға қонақ болыңыздар дедім. Дайындалған сөздік қорым түгесіле бастаса атлас картасына қол созам, болмаса қағазға сурет салам. Олар да сөйтеді. Үй иесі мен сыйлаған қазақы тақияны киіп, мен самурай кимоносын үстіме жапсырып естелік суретке түстік. Бәріміз Тынық мұхитындағы шағын аралда орналасқан Миядзимо тауын араладық. Сан ғасырлар бойы сақталып келе жатқан көне Будда храмдарын көргенде, өткен дәуірлерге саяхатқа шыққандай сезінесің.

	«Жақсыда жаттық жоқ» дегендей, жапон отбасыларында азын-аулақ уақыт болсақ та бәріміз үйренісіп қалған екенбіз. Хиросимодан қайтарда «ата-аналарымыз» вокзал басына келіп, біздермен қимай қоштасты. Қалам шіркін қағысынан жаңылмаса, көзбен көріп, көңілге түйгенді жаза бергің келеді. Жапон жастарымен өткен көшпелі семинар мен пікірсайыстың өзі жеке тақырыптың әңгімесі. Жапон жастарының Қазақстанға қатысты қойған қитұрқылау сауалдарына салмақты жауаптар тауып, қарсы сұрақтар арқылы бетін қайтару сынынан да өтуге тура келді. Тіпті ара-тұра қойылатын Ресейдің ядролық нысандары Қазақстан аумағында әлі күнге тұрғанына сіздер қалай қарайсыздар? Сіздер еуропалықтар болған соң Казақстан футбол құрамасы Еуропаға өтті ме деген бірқатар ұғынықсыз сұрақтарынан жапондық достарымыздың дайындықсыз келгенін де аңғарасың.

	«Қырық қадам сыртқа шықсаң мүсәпірсің» дегендей, қайран елдің қадірі де сондайда білінбей ме? Казақстанды таныстыру рәсімінде дүйім жұрттың алдында еліміздің жеткен жетістіктерін жария етіп, әнұранды қосыла шырқадық. Жанымызда жүрген тілі орысша кұрбымыз Динара қазақша қалай сөйлеп кеткенін байқамады, ұлты неміс досымыз Игорь қазақы тақия киіп бізбен бірге әуелетіп «Менің Қазақстанымды» орындады. Жапонның сүйікті асы сусиден жерініп, бір табақ етті аңсадық.

	Біз Күншығыс еліне тап сакура ағашы гүлдеген шақта келдік. Жапондар үшін мезгілдік мерекелер ішінде сакураның гүлдеуінен асқан салтанат жоқ екен. Тіпті телеарналардан ауа райын хабарламастан бұрын елдің кай өңірінде сакура гүлінің қауызы қанша миллиметрге ашылғанына дейін құлағдар етеді. Қарапайым шие ағашының гүлдеуін жапондар өмір философиясымен өрнектейді. Сакураның бес-алты күннің ішінде жайқала гүлдеп, артынша күлтесін желге ұшырып үлгеруін адамның қамшының сабындай қысқа өміріндегі қызығымен байланыстырады. Біздің де Жапониядағы бір айға жуық қысқа да ұзақ оқу бағдарламамыз аяқталды. Алып лайнер аспанға көтеріліп, Қазақстанға қарай бағыт түзеді. Сол кез Алматының алма ағаштары гүлдеп жатқан шақ еді...



	«Егемен Қазақстан» газеті 1 маусым 2005 ж.





ТАЛАЙДЫ ТАҢҒАЛДЫРҒАН ТАРЬЯ немесе Финляндия президенті Тарья Холонен туралы бір үзік сыр




	Иә, Еуропадағы еңсесі тік, етек-жеңі кең елдердің бірі Финляндияны бүгінде алпысты алқымдаған Тарья Холонен деген әйел басқарып келеді. Оның таяуда осы елде өткен кезекті президенттік додада келесі мерзімге сайланғанын ескерсек, финдіктерге ол тағы да алты жыл билік жүргізбек.

	Жалпы, дүние тарихында асауды ауыздықтап мініп, қаптаған қалың қолға қарсы шапқан батыр қыздар да, қара қылды қақ жарған, билігімен қараша елге қадірін арттыра білген ханшалар да аз болмаған. Несі бар, алып та анадан туады. Т. Холонен әлем тарихында президенттік билікке келген алтыншы әйел. Осыған дейін мұндай оқиғалар Исландия, Ирландия, Латвия, Панама, Шри-Ланка елдерінде тіркелді.

	Солай. 2000 жылдың 6 ақпанында Финляндия тарихында тұңғыш рет әйел заты елдің жоғары лауазымын иеленеді. Үшінші мыңжылдыққа үкілеп қосқан талай тарланбозды шаң қаптырған Т. Холонен бұған дейін де биліктің бишігін нық ұстаған, оң мен солын оңай айыратын тісқаққан саясаткер болатын. Ол президент болмастан бұрын Финляндияның сыртқы саясат ведомствосын басқарып келді.

	Оның тал бойындағы туа бітті алғырлығын өскен орта мен өмір безбені өзінше шыңдай түскен тәрізді. Фин президенті қарапайым жұмысшы отбасында өмірге келген. Әкесі құрылысшы, анасы өмір бақи үй шаруасында болған. Өмірдің ыстық-суығын өндірдей кезінен өнбойына сіңірген. Сондықтан да ол қашан да қарапайым елдің ортасынан табылады. Ел тұрғындары өз президенттерінің дүкенге сөмке көтеріп, азық-түлік алып жүрген кездеріне талай куә болған. Жастайынан өткірлігімен танылған Тарья 1968 жылы Хельсинки университетін заң ғылымының кандидаты дәрежесімен бітіріп, оқу орнынан фин тілімен қатар швед, ағылшын, неміс тілдерін таза меңгеріп шықты. Бұдан кейін оның өмірінде бірден өрлеу кезеңдері басталды. Финляндия кәсіподақтар орталық ұйымында адвокат, премьер-министрдің парламенттік хатшысы, Хельсинки қалалық кеңесінің мүшесі, әлеуметтік мәселелер жөніндегі министр, әділет министрі қызметтері Т. Холоненнің билік баспалдағындағы ілгерілеу сатылары саналады. Ол ешқашан ресми биліктің қызық-шыжығын толық місе тұтып қалған емес. 1979 жылдан бері қосымша түрде парламент депутаты, нәсілшілдікке қарсы күрес қоғамының мүшесі, “кішкентай Финляндия” балалар театры басқармасының белсендісі тағысын-тағылар. Өткен ғасырдың 60-жылдары студенттік қоғамның белсенді мүшесі Холонен әйгілі Че Гевараны өзіне идеал санайды.

	Тарья Холонен сымбаты елден ерек, келісті келіншек деуге бола ма? Бұл сұраққа пікір білдірушілер былай дейді: “Оның қысқа қырқылған қызыл жарқын түсті шашы сұлу ханшадан гөрі іскер әйел кейпін елестетеді. Ал үшкір мұрны карикатурашылардың Буратиномен салыстыра отырып, бейнелік бедерін сомдау тақырыбына айналды”. Оның отбасылық жағдайына келсек, Тарья ел парламентінің әлеуметтік және денсаулық сақтау мәселелері жөніндегі комитетінің хатшысы, заңгер Пентти Араярвимен азаматтық некеде тұрады.

	Тұтас алғанда, фин әйелдеріне өзге елдердегі құрбылары қызыға да қызғана қарауларына негіз бар. Финляндия парламентіндегі 200 депутаттың 47-і қыз-келіншек екен. Фин парламентінің спикері де Рита Уосукйнен деген әйел. Ал алдыңғы үкімет құрамында 1999 жылға дейін Элизабет Рен қорғаныс министрі болды. Бұған қоса, сол үкіметтегі 17 министрдің 8-і әйел болғанын да айта еткен жөн. 2000 жылғы президенттік додада да фин әйелдерінің “сайысқа шығу” сайлауы атанды. Өйткені, осы сайлауда жоғары мемлекеттік лауазымды иелену үшін бақандай төрт нәзік жан тартысқа қатысты.

	Сол сайлаудағы екінші турда Т. Холонен елдің премьер-министрі 45 жастағы Эско Ахомен тайталасқа түскенде, финдердің көкейінде елді әйел басқарып көрсе қалай болар екен дегендей, ішкі қызығушылықтың болғаны рас. Себебі, сайлау барысында екеуінің де елге ұсынған бағдарламалары бірдей болды деуге болады. Қос үміткер де Финляндияның Еуропалық Одақ шеңберінде мейлінше кірігуі, АҚШ-пен байланысты кеңейту, Финляндияның НАТО-ға кіру мәселесінде бейтарап саясат ұстану мәселелерін алға тартты.

	Тарья Холонен үміт үдесінен шыға білді. Таяуда өткен президент сайлауында тағы да жеңіске жетті. Билік жүргізген кейінгі жылдар Финляндия тарихында тек өрлеу кезеңі ретінде есте қалмақ. Атап айтқанда, Бүкіләлемдік экономикалық форум соңғы үш жыл ішіндегі экономикалық көрсеткіш бойынша бәсекеге қабілетті Финляндияны дүниежүзілік рейтингте бірінші сатыға көтерді. Финляндия халықтың ең жоғары өмір сүру деңгейі, сыбайлас жемқорлықты құрықтау, салауатты қоршаған ортаны қалыптастыру көрсеткіштері бойынша да әлемде көш бастап келеді.



	«Егемен Қазақстан» 10 маусым 2006 ж.





Армысың АМЕРИКА, есенбісің еңселі ел




	Қазақстан Республикасының Президенті Нұрсұлтан Назарбаевтың Америка Құрама Штаттарына ресми сапары жалғасуда.



	Жергілікті уақыт бойынша сейсенбі күні кешкісін, ал Астана уақытымен сәрсенбі күні таң арайлап атқан кезде Мемлекет басшысы Нұрсұлтан Назарбаевтың “Боинг” ұшағы АҚШ-тың Портсмут қаласындағы (Нью-Гемпшир штаты) әуежайына келіп қонды. Осылайша Қазақстан басшысының Америка Құрама Штаттарына ресми сапары басталды.

	Ресми Вашингтон Қазақстан Президентінің әлемнің осы аса ірі алпауыт еліне жасап отырған алтыншы сапарына ерекше маңыз беріп, екі жақты стратегиялық әріптестік аясы жаңа сапалық деңгейге көтерілетініне бек сенім артып отыр. Апта басында Арқа төсінен аспанға көтерілген Елбасы ұшағы қарт Еуропадағы қазыналы тарихы, мызғымас дәстүрі қалыптасқан Испанияға аялдап, сейсенбі күні түстен кейін байтақ еліміздің байрағы түстес көк жүзі мен көгілдір мұнарлы Атлант мұхиты арасындағы кеңістік аралығын тіліп өтіп, алып мемлекет Америка Құрама Штаттарына қарай қанат қақты. Өз басым журналист ретінде жалпақ дүние жаһандану дәуіріне көш-керуенін тартқан тап қазіргі кезеңде Елбасы Нұрсұлтан Назарбаевтың осы ресми сапар аясында алдын ала келісілген бағдарламаға сәйкес дүние дамуы тамыршыларының бірі іспеттес АҚШ-қа ресми сапармен келіп, осы ел Президенті Джордж Бушпен, Құрама Штаттар Сенаты мен Конгресі өкілдерімен және басқа да аса ірі лауазымды тұлғалармен кездесетінін, қос құрлықта орын тепкен өзара қолтықтас елдер арасындағы екіжақты қарым-қатынасты одан әрі тереңдете түсудің қадау-қадау мәселелерін талқылайтынын еске түсіргенде тағы бір аса құнды әрі қайталанбас тарихи сәттің куәсі болатыныма ерекше қуандым.

	Тәуелсіздігімізге тәу етіп, Елбасының жаһандық деңгейдегі сарабдал саясаткер екеніне тәубешілік жасайық. Әңгімеміздің әлқиссасын бұлай бастауымызға себеп, Ақ үйдің аса лауазымды өкілі, АҚШ Президентінің Баспасөз хатшысы биылғы жылғы 12 қыркүйек күні бұқаралық ақпарат құралдары арқылы алдын ала мәлімдеме жасап, Қазақстан Республикасының Президенті Нұрсұлтан Назарбаевтың АҚШ-қа ресми сапар жасайтыны жөнінде жан-жақты жария етті. Ақиқатын айтсақ, ресми Ақ үйдің қалыптасқан дәстүрі бойынша АҚШ-қа келетін ірілі-ұсақты болсын кез келген мемлекет басшысының сапары жайындағы тиісті хабар бұған дейін арнайы баспасөз хабарламасы арқылы ғана таратылып келген. Елбасы сапары хақында АҚШ Президенті Джордж Буштың Баспасөз хатшысының ақпарат құралдары арқылы арнайы мәлімдеме жасауына халықаралық дипломатия тұрғысынан баға бергенде алып державаның біздің елімізге, тәуелсіз Қазақстанның Тұңғыш Президентіне жасаған айрықша құрметі және осы сапарға ерекше екпін түсіретіндігі айқын аңғарылады. Айтылған ойды айқындай түсу үшін мәлімдеме мәтінінен аз-кем үзіксөз келтіре кетсек, онда былай делінеді: “АҚШ Президенті Джордж Буш Қазақстан Республикасының Президенті Нұрсұлтан Назарбаевты 2006 жылдың 29 қыркүйегінде қарсы алады. Қазақстан Орталық Азиядағы Америка құрама Штаттарының аса маңызды стратегиялық әріптесі болып табылады. АҚШ Президенті Джордж Буш және Қазақстан Президенті Н. Назарбаев осы кездесуде бірқатар мәселелерді талқылайды. Соның ішінде демократияны алға бастыру, лаңкестікке қарсы күрес, энергетикалық әртараптандыру және екі елдің гүлденуін, азаттығы мен қауіпсіздігін одан әрі кеңейту мәселелері осы екеуара кездесуде талқыланатын болады”.

	АҚШ-тың уақыт белдеуі бойынша сейсенбі күні кешкісін (Астана уақытымен шамамен 11 сағат айырмашылық бар) Президент ұшағы Нью-Гемпшир штатының Портсмут қаласына келіп қонды. Елбасы Құрама Штаттарға жасап отырған ресми сапарының бісмілләсін ел егемендігінің елең-алаңында Қазақстан тәуелсіздігін танып, екіжақты ынтымақтастыққа жол салған сол елдің бұрынғы Президенті үлкен Джордж Бушпен кездесуден бастады.



	Өзара сенім екі араны мұхит бөліп жатса да мұқалмайды



	Асылы, Қазақстан тәуелсіздігінің қалыптасу кезеңінен қазіргі қарышты қадам басу сатысына дейінгі аралықты зерделеп көрсек, тақырыбымыздың басты тамызығына айналған АҚШ-тың Қазақстан тәуелсіздігін алғашқылардың бірі болып таныған ел екенін әсте естен шығармауымыз керек. Әңгіме өзегін әлемге әйгілі қолбасшы Наполеонның “әрбір мемлекеттің саясаты оның сыртқы географиялық ауқымымен айқындалады” деген көрнекті сөзімен көмкере түссек, Нұрсұлтан Назарбаев басшылық ететін тәуелсіз Қазақстанның жүргізіп келе жатқан өзара мүдделілік тұрғысындағы көп бағытты сыртқы саясаты өз мәуесін жылдан-жылға молынан жайып келе жатқанын өмірдің өзі дәлелдеді. Соның ішінде ұлттық сыртқы саясаттың көпбағытты көкжиегінде АҚШ-тың алар орны Қазақстан үшін айрықша екені ақиқат. Айталық, жаһандық даму мен әлемдік экономиканың ырғақты алға басуында АҚШ-тың атқаратын дербес рөлін ескерсек, аталған алып державаның дүниежүзілік қауіпсіздік пен іскерлік байланыстарға қолдау көрсету жөніндегі жауапкершілігі біздің мемлекеттік мүдделерімізге сай келеді. Осы орайда өткенге аз-кем шегініс жасасақ, 1992 жылы елімізде Президенттік биліктің жүз күндігіне орай өткен жиында Қазақстан халқы алдында сөз сөйлеген Елбасы былай деп ой түйіндеген еді:

	“...Менің көзқарасым бойынша, Жер шарындағы құрлықтың алтыдан бір бөлігінде қоғамдық-саяси тұрақтылықты сақтау үшін қазір бұрынғы қай кездегіден болса да Батыстың көпсалалы көмегі қажет. Жағдайдың қазіргі дамып келе жатқанына қарағанда, мұндай көмек егер ол құнарлы топыраққа мақсаткерлікпен себілген жағдайда ғана неғұрлым тиімді бола алады”.

	Рас, мақсаткерлікке негізделген сенім мен келісім ұйғарымы мазмұны аса бай ынтымақтастыққа ұласты. Екіжақты ынтымақтастық дамуының бастау көзінен таратып айтар болсақ, Елбасының Америкаға жасаған алғашқы сапары тәуелсіздіктің таңы жаңа ғана атқан 1992 жылғы мамырдың 18-і мен 20-сы аралығында өтті. Осы сапар аясында Елбасы Нұрсұлтан Назарбаевтың АҚШ-тың бұрынғы Президенті үлкен Бушпен, сол кездегі Мемлекеттік хатшысы Джеймс Бейкермен кездесулерінің нәтижесі егемендігін енді алған ел Қазақстан мен азуын айға білеген АҚШ-тың терезесі тең әріптестікке ұмтылып отырғандығын бүкіл әлемге паш етті. Сол сапарда қазіргі уақытта Қазақстан экономикасының маңызды бөлігі мұнай-газ саласында табысты жұмыс істеп келе жатқан америкалық Шеврон компаниясымен “Теңіз-Шевройл” бірлескен кәсіпорнын құру туралы шартқа қол қойылды. 1993 жылы Теңіз кен орнын игеруге білек сыбана кіріскен америкалық компанияның 1997 жылғы табысы 80 миллион доллардан асты. Дәл мұндай толағай табысқа бұған дейін әлемнің ешбір компаниясы қол жеткізбеген болатын. Соның нәтижесінде Қазақстанға “Мобил”, “Амоко”, “Экссон” сияқты америкалық компаниялардан инвестиция ағыны келе бастады. Елбасының АҚШ-қа жасаған 1994 жылғы 13-19 ақпандағы екінші сапарының қорытындысында Қазақстан Республикасы мен АҚШ арасындағы Демократиялық әріптестік туралы хартия сияқты аса маңызды негіздемелік құжатқа қол қойылды. Ал содан кейінгі кезекті, яғни 1997 жылғы 17-23 қараша аралығында өткен ресми сапар шеңберінде АҚШ-тың сол кездегі Президенті Билл Клинтонмен және Вице-президенті Альберт Гормен, сондай-ақ АҚШ Әкімшілігінің бірқатар лауазымды тұлғаларымен өткен кездесулер барысында Каспий маңындағы мұнай-газ кен орындарын пайдалану жөніндегі келісімге, Қазақстан мен АҚШ арасында экономикалық әріптестік іс-қимыл бағдарламасына және басқа да бірқатар маңызды деген құжаттарға қол қойылды. Нақ осы сапар барысында АҚШ-тың бұрынғы Президенті Билл Клинтон әлем алдында Қазақстанды АҚШ-тың Орталық Азиядағы стратегиялық әріптесі деп жариялады.

	Әлқисса, тағы бір табысты кездесу 1999 жылғы 17-21 желтоқсан аралығында өтіп, сол сапарда Қазақстан Республикасы мен АҚШ үкіметтері арасындағы Өзара түсіністік туралы меморандумға, консулдық мәселелер жөніндегі ынтымақтастық және басқа да келісімдерге қол қойылды. Осы сапар кезінде Сайлау жүйелерінің халықаралық қоры демократияны алға бастырудағы сүбелі үлесі үшін Нұрсұлтан Назарбаевқа арнайы дипломын табыс еткенін атап өткен жөн. Ал 2001 жылғы 18-25 желтоқсандағы АҚШ Президенті Джордж Бушпен кездесуінде мемлекет басшылары ұзақ мерзімді стратегиялық әріптестікті дамыту туралы құжатқа қол қойды.

	Нақ осындай дәйекті әрі серпінді даму ырғағын танытқан қарым-қатынастар деңгейі экономикалық тұрғыдағы әріпестік сатыларымен сабақтаса берді.

	Атап көрсетсек, АҚШ Қазақстан экономикасындағы ең ірі шетелдік инвестор болып табылады. Америка инвестициясының жалпы көлемі 12 миллиард доллардан асады. Бұл елімізге салынған тұтастай шетелдік инвестиция көлемінің үштен бірін құрайды. Америка елімізге ірі инвестиция салумен қатар, осы заманғы озық технологияларды, білім-ғылым мен инновацияның ізашар үлгілерін енгізіп келеді. Экономикалық ынтымақтастық ырғағының одан әрі өрбуі жайында сөз етсек, 2 ел арасындағы жалпы тауар айналымының көлемі өткен жылы 2004 жылмен салыстырғанда екі есеге ұлғайып, екі миллиард долларға жуықтады. Сөз орайы келгенде айта кетер жәйт, АҚШ Мемлекеттік хатшысының Орталық Азия істері жөніндегі орынбасары Фейгенбаумның биылғы жылы Алматыда “Өзгерген әлемдегі Қазақстан мен АҚШ” атты тақырыпта жасаған баяндамасында “осыдан жарты ғасыр бұрын теңіздерге шығатын жолы жоқ, жақын деген теңіз порттарының өзі мыңдаған миль шалғайда жатқан Каспий жағасындағы қайсыбір белгісіз елдің мұнай мен газына Мальмеден Мадридке дейінгі жерлердің барлығы мұқтаж болады деп кім ойлаған еді”, деген сөздері еске түседі. Табиғат тарту еткен мол қазына, сол дәулетті ел игілігі жолында игеруге ден қойған сындарлы сыртқы саясат уақыт сынынан өтті. Қазіргі таңда америкалық “Шеврон Тексако”, “Мобил”, “Филипп Морис” және басқа да әлеуеті зор компаниялар Қазақстан экономикасының толыса түсуіне үлес қосуда, ал тұтастай алғанда, бүгінгі таңда Қазақстанда америкалық капиталдың қатысуымен 374 бірлескен кәсіпорын жұмыс істеп, АҚШ-тың 91 компаниясының ресми өкілдігі тіркелген.

	Сонымен қатар, Қазақстан – АҚШ-тың қару-жарақ таратпау, қауіпсіздік және энергетика саласындағы берік әріптесі ғана емес, халықаралық лаңкестікке, діни экстремизмге қарсы күрестегі, Ирак пен Ауғанстанды қайта жаңғыртудағы сенімді одақтасы.

	Өткен жылдың қазан айында АҚШ Мемлекеттік хатшысы Кондолиза Райстың, биылғы жылдың мамыр айында Құрама Штаттардың вице-президенті Ричард Чейнидің Қазақстанға жасаған сапарлары, сондай-ақ АҚШ Президенті Джордж Буштың Елбасы Нұрсұлтан Назарбаевтың Президент сайлауындағы айқын басымдықпен жеңіске жетуіне орай алғашқылардың қатарында құттықтау хат жолдауы қос мемлекет арасындағы қарым-қатынастардың өзара сенім мен құрметке құрылғандығын айғақтап берді және мұны мұхиттың ар жағындағы алып елдің Қазақстанды Орталық Азия көшбасшысы ретінде мойындауының айқын дәлелі деуге болады.

	Бұған дейін хабарланғанындай, Америка Құрама Штаттарына ресми сапарының алдында Қазақстан Президенті Нұрсұлтан Назарбаев Еуропаның оңтүстік-батысында орналасқан еліміздің іргелі әріптесі – Испания Корольдігінде аялдаған болатын. Испания қазіргі уақытта Еуроодақ елдерінің ішіндегі экономикасы ең серпінді дамып келе жатқан мемлекет қатарында саналады.

	Қазақстан басшысы Нұрсұлтан Назарбаев Испания Королі Хуан Карлос І-мен кездескен кезінде қалыптасқан өзара қарым-қатынастар аясын одан әрі кеңейту, әсіресе экономикалық ынтымақтастықты сапалық жаңа деңгейге көтеру мәселелерін талқылаған еді. Экономикалық байланыстардың табысты дамып келе жатқанын үстіміздегі жылы екі жақты тауар айналымы 1 миллиард доллар көлемінен асқалы отырғандығы айғақтай түссе керек.

	Алайда, қос мемлекетті, әсіресе экономикалық аспектіден гөрі, қазіргі әлемде орын алып отырған маңызды мәселелердегі көзқарастары мен ұстанымдарының ұқсастығы жақындастырып келе жатқаны екі ел басшысының екеуара кездесуі кезінде кезекті мәрте айқын көрініс тапты. Өзара түсіністік, сенім танытылған достық рәуіште өткен кездесу барысында Испания Королі өз елінің Қазақстанның 2009 жылы ЕҚЫҰ-ға төрағалық етуіне үміткер ретіндегі кандидатурасын қолдайтынын қуаттады. Сондай-ақ ол жақында Астанада болып өткен Әлемдік және дәстүрлі діндер лидерлері ІІ съезінің қорытындылары Испанияның Өркениет альянсы туралы бастамасының идеологиясы мен қағидаттарына шын мәнінде үйлесіп жатқанын атап көрсетті.

	Жуық арада Хуан Карлос жауап сапармен біздің елімізге атбасын тіреуі де ықтимал. Бұл ниетін ол Қазақстан Президенті Нұрсұлтан Назарбаевпен әңгімелесу барысында қуаттады.



	Тәуелсіздік бастауындағы тағылымды жылдар



	Елбасы Америкадағы ресми сапарын АҚШ-тың бұрынғы Президенті үлкен Джордж Бушпен кездесуден бастады.

	Үлкен Джордж Буштың резиденциясы Портсмут қаласының маңындағы Мэн штатының Портленд қаласында орналасқан. Портленд америкалық тірлігі қайнаған қарбаласқа толы өзге қалаларынан мүлдем бөлек, тұмса табиғатқа көмкерілген көркем де тыныш қала екен. Әлемдік деңгейдегі қос саңлақ саясаткер қалыптасқан байырғы ізгі ниеттер негізінде өзара достық рәуішпен жүздесті.

	Өткен ғасырдың 90-жылдарының басындағы біздің, Қазақстанның болашақ даму мәселелерін бірге талқылап, бірлесе жұмыс істеген уақытымызды ыстық ықыласпен еске аламын. Менің сапарымның Қазақстан тәуелсіздігінің 15 жылдығы қарсаңында өтіп жатуы да ізгі ниеттестіктің нышаны болса керек.

	Осы жылдар ішінде біздің талай армандарымыз бен мұраттарымыз жүзеге асты, демек, мемлекетіміздің таңдаған бағытының дұрыстығы дәлелдене түсті, деді Елбасы.

	Сондай-ақ Президент бүгінгі күндері Қазақстан халықаралық аренада абырой-беделге ие болып, өзін-өзі мойындатып отырғанын, 130 ұлт пен 40-тан астам діни конфессия өкілдері тұратын елде тұрақтылық, бейбітшілік пен келісім қамтамасыз етіліп, қазақстандықтардың тұрмыс деңгейі де ұдайы жоғарылап келе жатқанын жеткізді.

	Екі ел арасындағы қарым-қатынастың бастауында АҚШ-тың бұрынғы Президенті әрі әлемдік деңгейдегі саясаткер Сіздің тұрғаныңызды атап айту – мен үшін зор ғанибет, дей келе Елбасы Қазақстан мен Құрама Штаттар арасындағы өзара тығыз іс-қимыл ядролық қарусыздану және қару-жарақты таратпау саласында басталғанын атады. Сондықтан да, тап бүгінгі күні ядролық қатерді төмендетуде шешуші рөл атқарған біздің қарым-қатынастарымыздың сол бір елеулі кезеңі туралы әлем алдында жарқын дауыспен айтып отыру парызымыз деп білемін, деп ойын сабақтады Н. Назарбаев. Бүгінгі таңда АҚШ Президенті кіші Джордж Буштың қолдауының арқасында біздің ынтымақтастығымыз стратегиялық әріптестік деңгейіне көтерілді. Қалыптасқан достық қарым-қатынастар сабақтастығы – елдеріміздің арасында екі жақты ынтымақтастықтың барлық салалары бойынша қол жеткізілген өзара сенім мен тығыз іс-қимылдың жоғары деңгейінің айғағы.

	Енді біз тиімді нарықтық экономиканы қалыптастырып, азаматтық қоғам орнықтырған мемлекет құру жөніндегі барша міндеттерімізді табысты орындағаннан кейін алдымызға халықтарымыздың жалпы игілігі жолындағы ынтымақтастығымызды одан әрі нығайтатын жаңа мақсаттар мен міндеттер қойып отырмыз. Бұл арада да Америка Құрама Штаттары біздің ұзақ мерзімдік жоспарларымызды жүзеге асырудағы дәстүрлі де басты әріптесіміз болып қала береді, деп сөзін түйіндеді Қазақстан басшысы.

	Үлкен Джордж Буш Қазақстан Президенті Нұрсұлтан Назарбаевқа АҚШ-қа жасап отырған ресми сапарының басында арнайы ат басын бұрғанына шынайы алғысын білдіріп, Елбасының екі ел арасындағы тығыз қарым-қатынастың нығаюына қосып келе жатқан үлесін жоғары бағалады.



	Сындарлы үнқатысуларға сүрлеу салған сапар



	Кеше Қазақстан Президенті Н. Назарбаевтың АҚШ-қа ресми сапары одан әрі жалғасып, Қазақстан басшысы Сенат және Конгресс мүшелерімен, мемлекеттік лауазым иелерімен, сондай-ақ ірі компаниялар басшыларымен кездесулер өткізді.

	Елбасының әлемнің әлеуеті зор мемлекетіне жасап отырған ресми сапары аясында екі жақты қарым-қатынастардың кең ауқымды мәселелері бойынша өзара тиімді шешімдер табу үшін сындарлы үнқатысуларға мүмкіндіктер туғызылды. Атап айтқанда, ресми сапардың екінші күнгі жұмыс кестесі өте тығыз болды. Келесі кездесулер кезегі бірінен кейін бірі арна тауып отырды. Сонымен, сәрсенбі күні АҚШ-тың бұрынғы Президенті үлкен Джордж Бушпен өткен жылы жүзді кездесуден кейін Елбасы Вашингтонға ұшып келді. Америкалықтар тілімен айтқанда, “ақ жағалылар” қаласында Президент Сенат және Конгресс мүшелерімен кездесті.

	Кешкі қонақасыда Құрама Штаттардағы халық қалаулылары Қазақстан-АҚШ қарым-қатынастары қанатының беки түскенін жеткізіп, конгрессмен Том Лантос Елбасына әлемде ірілігі жөнінен екінші орында болған Қазақстандағы қауіпті ядролық полигонның жабылуына 15 жыл толуына орай Өкілдер палатасының түйіндемесін табыс етті. Сондай-ақ Конгресс мүшелері Джозеф Питтс пен Роберт Векслердің өтініштері бойынша Қазақстан Президентінің АҚШ-қа жасаған ресми сапарының құрметіне Капитолий ғимаратының төбесіне Құрама Штаттар туы көтеріліпті.

	Америкалық заң шығарушы орган өкілдерімен өткен кездесуде Елбасы республикамызда жүзеге асырылып жатқан саяси, экономикалық реформалар барысы жөнінде әңгімеледі. “Қазақстан экономикасының дамуы Орталық Азия елдері мен Оңтүстік Кавказ республикалары экономикаларының дамуын қоса алғандағыдан асып түсті”, дей келе Президент Қазақстан бүгінгі таңда өңірлік инвесторға айналып, бұрынғы кеңес елдері кеңістігіндегі тұрақтылық пен экономикалық өсімді қамтамасыз етуге ниеттеніп отырғандығын атап көрсетті.

	Нұрсұлтан Назарбаевпен кездесуден кейін журналистерге арналған брифингте сенатор Сэм Браунбек Қазақстан-Америка ынтымақтастығының мәні зор екенін және экономика, адам құқықтарын сақтау, қауіпсіздік салаларындағы қатынастарды жандандыра түсу қажеттігін айтты. Қазақстан соңғы 15 жылда таңғаларлық табыстарға жетті, деді сенатор. Елдеріңіздің одан әрі өркендей беруіне тілектеспін.

	Конгрессмен Джим Сакетон Қазақстан-АҚШ ынтымақтастығында экономикалық әріптестік пен жаһандық қатерлерге қарсы іс-қимыл бірінші кезекте тұру керек деген ойын жеткізді. Ал сенатор Мэри Ландрье: “Біз Қазақстанның қол жеткізген табыстарына және Президент Н. Назарбаевтың демократияны алға бастыру, сондай-ақ өзге де бастамаларға жетудегі құлшынысына тәнті болдық. Мен өзім нәзік жандылар өкілі ретінде оның әйелдердің білім алуына, қоғамдық өмірге атсалысуына жағдай туғызып отырғанына ризашылығымды білдіремін”, деді. Конгрессмен Дэррел Айсса Қазақстан мен АҚШ арасындағы байланысты нығайта түсетін ортақ мәселелер көп екенін және екі ел басшыларының кездесуі өте жоғары деңгейде өтеді деп сенетінін айтты.

	Келесі кезекте Елбасы АҚШ Сауда министрі Карлос Гутиерреспен кездесті. Жалпы, АҚШ Қазақстанның ірі сауда әріптесі саналады. Былтырғы жылғы екі жақты сауда айналымының жалпы көлемі 1,87 млрд. долларды құраса, биылғы жылдың бірінші жартысында бұл көрсеткіш 794,2 млн. долларға жетті. К. Гутиеррес кездесуден кейін журналистерге берген шағын сұхбатында бұл өзінің Қазақстан басшысымен арадағы екінші кездесуі екенін, әр кездесу сайын Қазақстанның таңғажайып экономикалық табыстары туралы еститінін мәлімдеді. “Нұрсұлтан Назарбаевтың ел экономикасын әртараптандыру жөніндегі бастамасын жоғары бағалаймын. Нақ қазіргідей қуат көздері қымбат кезде бұл шешімді қажеттілік деп санамай, қоя салуға да болар еді, бірақ бұл Назарбаевтың стратегиялық тұрғыдан көрегенді басшы екенін көрсетеді. Біз кездесуде, сондай-ақ Қазақстанның БСҰ-ға кіру мәселесін талқыладық. Мен екі ел арасындағы экономикалық ынтымақтастық деңгейіне толық қанағаттанатындығымды білдірдім”, – деді АҚШ Сауда министрі.

	Нұрсұлтан Әбішұлының АҚШ Энергетика министрі Самуэль Бодманмен кездесуінде энергетикалық қуат көздерін игеруде өзара тиімді жобаларды жүзеге асыру мәселелері талқыланды. Бұдан кейін Қазақстан Президенті АҚШ Орталық барлау басқармасының директоры Майкл Хайденмен және әлемдік еврей лидерлерімен жүздесті.



	Вашингтонда Қазақстан Тәуелсіздігінің монументі ашылды



	Елбасы Нұрсұлтан Назарбаев Вашингтондағы Қазақстан елшілігінің жанынан орын тепкен ел Тәуелсіздігі монументінің ашылу салтанатына қатысты. Бұл еңселі ескерткіш Америка астанасының нақ ортасында орналасқан. Монумет Алматыдағы Тәуелсіздік ескерткішінің шағын үлгісі негізінде жасалған. Осы салтанатта құттықтау сөз сөйлеген Нұрсұлтан Назарбаев мұндай монументтің АҚШ-тың бас қаласында ашылуы екі ел арасындағы жақын әрі сенімді қарым-қатынастар деңгейін айқын дәлелдейтінін көлденең тартты. Президенттің айтуынша, еркін әрі болашаққа батыл көзқараспен қарап тұрған сақ жауынгерінің келбеті Қазақстанның бүгінгі таңда жүргізіп отырған саясатын паш етеді. Елбасы сондай-ақ әлемдегі бейбітшілікті қамтамасыз етуге қолдау көрсетіп келе жатқан біздің мемлекетіміз тәуелсіздіктің бірінші күнінен ядролық қарудан бас тартқанын және дүние жүзінде ядролық қарудың таралуына қарсы күресте белсенділік танытып келе жатқанын айрықша атап өтті.

	Осы салтанатқа қатысқан АҚШ Энергетика министрі Самуэль Бодман құттықтау сөз сөйлеп, бұл ескерткіштің екі ел арасындағы берік достықты айғақтап тұрғанын атап көрсетті. Ол сондай-ақ бұған дейін Астанада сапармен болғанда “Бәйтерекке” көтеріліп, еліміздің еркін әрі еңселі түрде дамып келе жатқанын өз көзімен көргенін айтты.

	Кеше Мемлекет басшысы Н. Назарбаев сондай-ақ АҚШ вице-президенті Роберт Чейнимен және Құрама Штаттардың “Эксомобиль”, “Конокофилипп”, “Хауллибертон”, “Аксес Индастриз”, сияқты ірі компаниялар басшыларымен кездесті.

	Бүгін Қазақстан Президенті Н. Назарбаев Ақ үйде АҚШ Президенті Джордж Бушпен кездесіп, екі жақты ынтымақтастықтың кең ауқымды қамтитын мәселелерін талқылайды деп күтіліп отыр.



	«Егемен Қазақстан» 29 қырқүйек 2006 ж.





АҚ ҮЙ МЕН АҚОРДА арасындағы ынтымақтастық Елбасының АҚш-қа ресми сапары нәтижесінде жаңа деңгейге көтерілетіні анық




	Қазақстан Президенті Нұрсұлтан Назарбаев кеше, яғни АҚШ-қа ресми сапарының төртінші күні Ақ үйде Америка Құрама Штаттарының Президенті Джордж Бушпен кездесті. Екі ел басшысы Қазақстан

	– Америка қарым-қатынастарын одан әрі дамытудың басымдықтарын айқындап, халықаралық саясаттың өзекті мәселелерін талқылады.

	Қазақстан мен АҚШ арасындағы қарым-қатынастардың стратегиялық әріптестік деңгейіне дейін көтерілуіне жаһандық проблемалардың түйінін тарқатудағы екі ел ұстанымдарының ұқсастығы, ірі энергетикалық жобаларды жүзеге асырудағы өзара сенімге қалыптасқан экономикалық ынтымақтастық және басқа да маңызды саяси шаралар игі ықпал етіп келеді. Құрама Штаттар компанияларының Қашаған кен орнын игерудегі инвестициялық және технологиялық қолдау жөніндегі ықпалдастығы, Қазақстанның биылғы жылдың маусым айында Баку-Тбилиси-Жейһан жобасына қосылуы сенімді серіктестікке серпін бере түсті. Сонымен бірге, Қазақстан тарапынан АҚШ-тың өндіру ғана емес, өңдеу саласында да инвестор ретінде қалуына мүдделілік танытылды. Бүгінгі таңда тараптар Америка капиталының Қазақстан мұнай-химия өнеркәсібін дамытуға қатысуы жөнінде келіссөздер жүргізуде.

	Өзара іс-қимылды өзектестіретін тағы бір маңызды қадам, ол – екі елдің жаһандық энергетикалық қауіпсіздікті қамтамасыз ету идеологиясында ортақ байламдар ұстануында дер едік. Биылғы жылы Санкт-Петербургте өткен “Үлкен сегіздік” самитінде Қазақстан мен АҚШ басшыларының осы бағыттағы ойлары бір арнаға тоғысқан болатын.

	Ақ үйде Қазақстан Республикасының Президенті Н. Назарбаевты Америка Құрама Штаттарының Президенті Джордж Буш бастаған ірі мемлекеттік лауазымды тұлғалар ерекше салтанатпен қарсы алды. Ел басшылары екеуара әңгімеде қауіпсіздік, қару-жарақты таратпау, сауда-саттық, энергетика, демократияны дамыту салаларында қол жеткізген өзара табысты іс-әрекеттер жөнінде сөз етті.

	Біз жоғары технологиялық әрі инновациялық өндірісті дамытуға Америка бизнесінің белсенді тартылуын қош көреміз. Бүгінгі күндері біздің еліміз әлеуметтік-экономикалық және қоғамдық-саяси дамуда қомақты табыстарға қол жеткізіп отыр. Қазақстанның экономикалық дамуы салиқалы саяси ырықтандыру арқылы нығайтылып отыр. Бүгінде біздің елімізде екі мыңнан астам тәуелсіз бұқаралық ақпарат құралдары, бес мыңнан астам үкіметтік емес ұйымдар мен он бір саяси партия өз қызметін жүргізуде, − деді Елбасы.

	Қазақстан Президенті мұның барлығы таяу жылдары еліміздің әлеуметтік-экономикалық және саяси өмірінде батыстық стандарттарға қол жеткізу, әлемдегі бәсекеге барынша қабілетті 50 елдің қатарына кіру жөнінде өршіл міндеттерді алға қоюға мүмкіндік беретінін атап көрсетті. Сонымен қатар Құрама Штаттармен арадағы қарым-қатынастарды тереңдетіп, кеңейте түсу Қазақстан үшін бұрын да маңызды басымдық болғанын және бүгін де, алдағы уақытта да осылай болып қала беретінін екпін түсіре жеткізді. Қазақстан Республикасының Президенті Нұрсұлтан Назарбаевтың Америка Құрама Штаттарына ресми сапарының қорытындысы бойынша Қазақстан-Америка Бірлескен мәлімдемесі қабылданды. Онда Қазақстан мен Құрама Штаттардың стратегиялық әріптестік бағытындағы қол жеткен табыстарға қанағаттанғандық білдіріліп, Орталық Азия мен одан сыртқары жерлерде тұрақтылық, өркендеу мен демократиялық реформалардағы ортақ көзқарасқа жақындық жария етіледі.

	Мәлімдемеде сонымен қатар екі елдің жаһандық және өңірлік мақсаттарға жетуге ықпал ететін ырғақты және көпқырлы әріптестік деңгейінің өсе түсіп отырғандығы қуатталады. Біз халықаралық лаңкестік пен жаппай қырып жоятын қару-жарақтың таралуына қарсы күрестегі ынтымақтастығымызды тереңдете түсетін боламыз. Бұл ынтымақтастықты біз өңірлік қауіпсіздікті, экономикалық интеграцияны нығайту және Ауғанстан мен Иракты қалпына келтіру мақсатында күшейте береміз. Біз энергетикалық ресурстарды дамытуды қамтамасыз ету жөніндегі бірлескен қызметімізді кеңейтіп, сонымен бір мезгілде экономиканы диверсификациялау мен нарықтық қағидаттарды бекемдеуге, сондай-ақ шағын және орта кәсіпкерлікті дамытуға қолдау көрсететін боламыз. Біз бейбіт демократияландыру азаматтарды елдің болашағына деген қызығушылыққа алып келетінін мойындаймыз. Осылайша демократиялық институттарды дамыту ұзақ мерзімді тұрақтылықтың шешуші факторы болып табылады, деп атап көрсетіледі мәлімдемеде.

	Бірлескен құжатта сонымен қатар демократиялық дамудың маңызы қуатталады. Бұл ретте Қазақстанның азаматтарды саяси үдерістерге, тәуелсіз БАҚ-тарға, жергілікті өзін-өзі басқаруға, халықаралық стандарттар бойынша еркін де әділетті сайлауға тереңірек тартатын өкілдік институттарын нығайту жөніндегі күш-жігері көлденең тартылады. Екі ел үкіметі адам құқы саласындағы халықаралық конвенцияға қол қойды, екі ел Еуропадағы қауіпсіздік және ынтымақтастық жөніндегі ұйымды қоса алғанда мақсаты демократия мен адам құқын қолдау болып табылатын ұйымдарға мүше болып табылады, делінеді мәлімдемеде. Осылай дей келініп, Құрама Штаттардың Қазақстандағы демократияны ілгері жылжыту, діни сенім-наным бостандығын нығайту және азаматтық қоғамды дамыту жөніндегі күш-жігерді қолдайтыны аталады. Барлық саяси партиялар мен үкіметтік емес ұйымдар толық қатысқан жағдайда Құрама Штаттардың Демократиялық реформалар бағдарламасын әзірлеу және нақтылау жөніндегі мемлекеттік комиссияның қызметіне қолдау көрсететіні нақтыланады. Ал Қазақстанның осы мақсаттарға қол жеткізуде америкалық және басқа да халықаралық үкіметтік емес ұйымдардың ықпал етуін қолдайтыны және олардың заң шеңберіндегі қажетті қадамдарын қамтамасыз ететіні мәлімделеді.

	Құрама Штаттар Қазақстандағы діни төзімділік дәстүрін және халықаралық үйлесімділік пен ынтымақтастықты ілгері жылжытудағы күш-жігерін жоғары бағалайды. Біз Қазақстанның діни сенім-наным бостандығын күшейтудегі және өзара түсіністікті арттырудағы Әлемдік және дәстүрлі діндер лидерлерінің съезі секілді, сондай-ақ бейбітшілікті нығайтудағы Азиядағы өзара ықпалдастық және сенім шаралары жөніндегі кеңес (АӨСШК) сияқты бастамаларын қуаттаймыз. Бұл бастамалар дінаралық және этносаралық төзімділікке үлкен үлес қосады және оның маңызы халықаралық қауіпсіздік пен жанжалдарды шешуден бір де кем емес. Біз өзара түсіністік пен әлемдегі бейбітшілікке ықпал ету мақсатында ынтымақтастығымызды тереңдете беруге мүдделіміз, делінеді мәлімдемеде.

	Құжатта сонымен бірге Құрама Штаттардың Қазақстанның көшбасшылығын танитыны және оның жаппай қырып-жоятын қаруларды таратудың алдын алу бойынша күш-жігерін жоғары бағалайтыны атап өтіледі. Бұл жаһандық қауіпсіздікті нығайтады. Қазақстан бұрынғы Кеңес Одағы ыдырағаннан кейін өзінің ядролық сынақ полигонын жауып, ядролық қаруынан өз еркімен бас тартқан бірінші ел болды. Бұл үлгі қауіп-қатерді азайту, жаһандық және өңірлік қауіпсіздікті қамтамасыз ету жөніндегі күш-жігердің ортақтығын білдіреді. Біз Қазақстандағы жоғары байытылған уранды араластыру жөніндегі жаңа келісімді қуаттап, Қазақстанның ядролық салада таратпау режимін нығайту бағытындағы берік саясатын қолдаймыз. Бұл Ядролық терроризммен күрес жөнінде басталған жаһандық бастаманы қолдаудағы нақты қадам да болып табылады.

	Қазақстан мен Құрама Штаттардың лаңкестікке қарсы халықаралық күресте сенімді әріптестер болып табылатыны да атап көрсетіледі. АҚШ Қазақстанға Иракта тұрақтылықты нығайтуға деген айнымас ұстанымы үшін ризашылығын білдіреді. Сонымен қатар, халықаралық лаңкестік пен есірткінің, адамдардың және қауіпті қарулардың заңсыз саудасымен күрестегі тығыз ынтымақтастықты күшейте түсуге деген ұмтылысы қуатталады.

	Біз қарулы күштеріміздің екі жақты негізде, сонымен қатар НАТО-ның “Бейбітшілік жолындағы серіктестік” бағдарламасы шеңберінде контртеррористік және бітімгершілік операцияларға қатысуы бағытындағы одан арғы ынтымақтастығына жақындығымызды мәлімдейміз, деп атап көрсетіледі біріккен құжатта.

	Мәлімдемеде сондай-ақ Қазақстанның көмірсутегі шикізатын өндіруде әлемдегі алдыңғы қатарлы және сенімді елдер қатарына кіруіне жәрдем көрсетілген энергетикалық әріптестік жоғары бағаланатыны көлденең тартылады. Құрама Штаттар Қазақстанның жақында Баку-Тбилиси-Жейхан тұрба құбырына қосылғанын қуаттайды. Бұл аталған маңызды да көпқырлы жобаға құнды үлес қосты. Біздің энергетикалық әріптестігіміз америкалық компаниялардың Қазақстандағы қорларды игеруге, оның ішінде ядролық энергетиканы дамытуға қатысуына ықпал ететін болады. Біздің елдеріміз энергияның жаһандық көздерін кеңейту жөніндегі ортақ күш-жігерді белсенді ете түсуге міндеттеледі және аталған ресурстарды халықаралық рыноктарға шығарудың жаңа мүмкіндіктерін іздейтін болады.

	Біз экономиканың барлық салалары мен секторларында диверсификацияға жақындығымызды бөлісеміз. Қазақстанның макроэкономикалық реформалары мен әсер етерлік деңгейдегі экономикалық табыстарын мойындай отырып, Құрама Штаттар Қазақстанның қуатты, экономикалық дамыған мемлекет болып қалыптасуына ықпалын күшейте беретін болады. Екі жақ та экономиканың ырықтандырылуы мен диверсификациялануын тұрақты өсудің кілті ретінде қарастырады. Құрама Штаттар Президент Нұрсұлтан Назарбаевтың стратегиясына сәйкес Қазақстанның әлемдегі бәсекеге барынша қабілетті 50 елдің қатарына ену жоспарын қолдайды. Заңның үстемдік құруын күшейту, Қазақстандағы инвестициялық ахуалды жақсарту жөніндегі шаралар мен бизнес үшін тәуелділіктің төмендігі де ортақ мақсатқа үлес қосады. Біз мұнай және өндіруші компаниялардың транспаренттік пен есептіліктің халықаралық стандарттарын қамтамасыз ету жөніндегі бастамаларына қолдау көрсетуді міндеттенеміз, делінеді одан әрі мәлімдемеде.

	Құжатта Құрама Штаттардың Қазақстанды Бүкіләлемдік сауда ұйымына мүшелікке өтуге деген ұмтылысына байланысты қолдайтыны айтылады. Өйткені, рынокқа қол жеткізу туралы келісім еркін саудаға ықпал етіп, жаңғыртылуы жалғастырылып жатқан Қазақстан экономикасына үлес қосады. Құрама Штаттар алдағы айларда біріккен жұмысты жалғастыру үшін Қазақстанға сарапшылар тобын жіберетін болады. Тараптар Қазақстанды Джексон-Вэник түзетуінің әсерінен шығаруға ықпал етуді міндеттенеді.

	Халықтарымыздың арасындағы достықты нығайту мақсатында біз студенттер алмасуын қоса алғанда мәдени және гуманитарлық ынтымақтастықтар ауқымын кеңейту ниетіндеміз, делінеді одан әрі мәлімдемеде. Біз сондай-ақ университеттерде, зерттеу институттарында және жеке секторда зерттеушілер мен студенттер арасындағы ғылыми-техникалық ынтымақтастықты нығайтуды қалаймыз.

	Құрама Штаттар Қазақстанның Еуразия мен Ауғанстанға айтарлықтай инвестицияларын қоса алғанда өңірлік интеграциялардағы көшбасшылығын қолдайды. Біз тәуелсіздікті, егемендікті, қауіпсіздікті бекемдеуге, өңір елдеріндегі демократиялық институттар дамуын, олардың тұрақты өсуі мен өркендеуін қамтамасыз етуде ортақ көзқарас ұстанатындығымыз туралы жария етеміз. Біз заң шеңберінде жүзеге асырылып жатқан сауда-саттықты шекаралық өткелдер мен кедендік процедураларды жақсарту, көліктік және инфрақұрылымдық жобаларды жүзеге асыру, трансшекаралық ресурстарды пайдалану жолдарымен қолдауды міндеттенеміз.

	Мәлімдеме қорытындысында тараптар бүгінгі қол жеткізілген уағдаластықтарды жүзеге асыру бойынша ортақ көзқарас танытуға құлықты екендіктерін жария етіп, өздерінің энергетика, әскери ынтымақтастық, сауда-саттық пен инвестициялар және демократияландыру жөніндегі үнқатысуларды әрі қарай да стратегиялық әріптестік жолымен нығайта түсуге ниеттес екендіктерін хабарлайды. Біз, дейді олар, елдеріміздің стратегиялық әріптестігін кеңейту ХХІ ғасырда қауіпсіздікке, өсіп-өркендеуге және демократияны дамытуға оң ықпал ететініне нық сенімді екендіктерімізді білдіреміз.

	Екеуара кездесуден шыққаннан кейін АҚШ Президенті Джордж Буш журналистерге былай деді: “Мен үшін Қазақстан басшысын Ақ үйдің осы Сүйір залында қарсы алу үлкен құрмет. Өйткені, Нұрсұлтан Назарбаев осыған дейін менің әкем президент болған кезде осы залда келіссөздер жүргізген. Біз өте маңызды мәселелер төңірегінде әңгімелестік. Экстремизмге қарсы соққы беру жөніндегі ұмтылыстарымызды талқыладық. Және де біздің ұмтылысымыз әлемде тұрақтылыққа құлшыныс жасағандарға қолдау көрсету болып табылады.

	АҚШ Президенті сондай-ақ Қазақстан басшысына Ирактағы демократиялық құрылысқа қосқан үлесі мен қолдауы үшін алғыс білдіргенін айтты. Сондай-ақ Ауғанстанда демократиялық қоғам құрудағы ынта-ықыласына терең ризашылық сезімімді жеткіздім. Біз Қазақстанның БСҰ-ға кіру қарсаңындағы бірлескен күш-жігерімізді талқыладық. Бұған қоса Қазақстандағы еркін қоғамның гүлденуіне мүмкіндік туғызатын демократиялық институттардың құрылуы жайында да әңгімелестік. АҚШ осы маңызды елге тәуелсіздігін алған алғашқы күннен бастап қолдау көрсетіп келеді, − деді Дж.Буш.

	Бұдан кейін сөз алған Н. Назарбаев өзінің мұнда Қазақстан АҚШ-тың стратегиялық әріптесі екенін тағы бір нақтылау үшін келгенін көлденең тартты.

	Сонымен қатар Қазақстан мен Америка арасындағы экономикалық ынтымақтастық, халықаралық лаңкестік пен экстремизмге қарсы бірлескен іс-қимыл шаралары екі елді одан әрі жақындастырып отырғанын жеткізді. Қазақстан бүгінде өзінің даму деңгейі бойынша іргелі мемлекетке айналды. Егер маңайымызда біз өз еркімізбен бас тартқан жаппай қырып-жоятын қаруы бар ел пайда болса, онда Қазақстан мен көрші өңір ешқашанда тыныш өмір сүре алмайды, − деді Елбасы. Қазақстан басшысы сондай-ақ АҚШ-тың Қазақстан үшін ірі инвестор екенін, елімізге келген тікелей инвестицияның үштен бір бөлігі Құрама Штаттардың үлесіне тиетінін атап өтті. Бұдан кейін Джордж Буш Нұрсұлтан Назарбаевты келу құрметіне орай түскі қонақасына шақырды.

	Мемлекет басшысы Нұрсұлтан Назарбаевтың АҚШ-қа ресми сапармен келуіне орай Конгрестің бірқатар мүшелері екі ел арасындағы ынтымақтастықты дамытудың маңызды екенін атап көрсетті. Мәселен, Өкілдер палатасындағы Юта штатынан сайланған Конгресс мүшесі Крис Кэннон былай дейді: “2015 жылы Қазақстан әлемдегі ірі мұнай өндірушілер мен экспорттаушылардың алғашқы ондығына кіреді деп күтілуде. Бүгінгі таңда бізге Құрама Штаттардың досы мен одақтасы болып табылатын нақ осындай энергетикалық әріптес қажет. Қазіргі уақытта АҚШ үшін де Қазақстанмен стратегиялық әріптестікті тереңдете берудің маңызы аса зор”.

	Ал Конгрестің тағы бір мүшесі Чарли Милансон Қазақстанда қол жеткізіліп отырған түрлі бағыттардағы табыстарға шын ниеттен қуанатынын айтты. Ол былтырғы жылдың қарашасында Қазақстанда болыпты. Қазақстан халқының қонақжайлығы мен ізгі ниеті өзінің туған штаты Луизиананы еске түсіріпті: “Егер сіздер Қазақстанның астанасын бұған дейін көрмесеңіздер, міндетті түрде баруларыңыз керек. Байтақ даладағы осы заманғы жаңа қала өзінің көркемдігімен көкжиекті көмкеріп жатыр. Астана шын мәнінде Қазақстан халқының болашаққа деген айрықша ұмтылысының үлгісі болып табылады. Ол кеңестік тәуелділіктен егемендігін алған елдің алға ұмтылуының нақты нышаны”, − деді конгрессмен. Эдеусус Таунус Қазақстанның экономикалық дамуы жағынан көршілес елдер және дүние жүзінің көптеген мемлекеттерінен әлдеқайда алда келетінін алға тартты. Менің ойымша, деді ол, Қазақстан азаматтарының келешегі зор, өйткені, ел басшылығы өз азаматтары мен өз еліне мүмкіндігінше қамқорлық жасау үстінде.

	Елбасының АҚШ-қа ресми сапары сыртқы саясат саласындағы ең маңызды оқиғалардың бірі ретінде бағаланып отыр. Ол өте өнікті әрі нәтижелі өтті. Екі ел басшылары қабылдаған бірлескен мәлімдемеде, жоғарыда атап өтілгеніндей, Қазақстан-Америка ынтымақтастығының басым бағыттары айқындалды. Бұған қоса, қос мемлекет ынтымақтастығын тереңдете түсетін бірнеше құжаттарға қол қойылды. Атап айтсақ, Қазақстан Үкіметі мен “Федерал Экспресс корпорация” арасындағы әуе жүк тасымалы туралы келісім, Қазақстан мен АҚШ ауыл шаруашылығы министрліктері арасындағы ынтымақтастық туралы меморандум, “Қазақстан темір жолы” ҰК мен америкалық бірнеше компаниялар арасындағы өзара келісімдер. Сонымен қатар, осы сапарда Қазақстанның Бүкіләлемдік сауда ұйымына кіруіне байланысты АҚШ тарапынан нақты қадамдар жасалатыны аталды. Соның ішінде, Құрама Штаттар 1974 жылы Кеңес Одағына қарсы қабылдаған Джексон-Вэник түзетулерінен Қазақстанды шығару туралы келісімге қол жеткізілді. Бұған дейін хабарлағанымыздай, Елбасының Америкаға ресми сапары толассыз һәм толымды кездесулерімен ерекшеленді. Бейсенбі күні түстен кейін Президент бір топ америкалық компаниялар басшыларымен кездесті. Оған дейін Елбасы Н. Назарбаев Вашингтондағы Қазақстанның Тәуелсіздігі ескерткішінің ашылуы салтанатына қатысқан кезде “Болашақ” стипендиясы бойынша оқитын қазақстандық студенттермен кездескен болатын. Қазақстан Президенті жастармен қысқаша сұхбаттасып, ескерткішке суретке түскен еді.

	Қазақстан экономикасын өркендетуде қарымды қызметімен танылып келе жатқан “Эксон Мобил” компаниясының президенті және бас атқарушы директоры Р. Тиллерсон Елбасымен кездесуден кейін журналистерге берген сұхбатында өзі басқаратын компанияның Қазақстанда мұнай кен орындарын игеруден өзге басқа да басым жобаларға қатысуға ниетті екенін жеткізгенін айтты.

	“Коноко Филиппс” компаниясының президенті Дж. Мулво Қазақстан Президентімен кездесуінде Каспий қайраңының қазақстандық бөлігін игеруде жаңа жобаларға қатысуға әзір екендіктерін жеткізді. Қазақстанда инвестициялық оң ахуал қалыптасып, шетелдік компаниялардың жұмыс істеуіне қолайлы жағдай туғызылғанын атап көрсетті.

	Бұдан кейін Қазақстан басшысымен кездескен “Халлибертон” компаниясы директорлар кеңесінің төрағасы Д. Лезар еліміздегі мұнай-газ кен орындарын игерудегі өз компаниясының қызметі мен алдағы уақытқа межелеген жоспар-жобалары туралы әңгімеледі. Қазақстан мұнай-газ саласын дамыту жөніндегі әлемдегі ең зор мемлекеттердің бірі, − деді Д. Лезар кездесуден кейінгі журналистерге арналған брифингте.

	Ал “Аксесс Индастриз” компаниясының төрағасы Л. Блаватник Елбасымен кездесуден кейінгі қысқаша сұхбатында Нұрсұлтан Назарбаевтың басшылығымен жүргізіліп жатқан реформалардан өңір елдері ғана емес, бүкіл әлем мемлекеттері өнеге алуы керектігін айтты. Осы сапарда екі жақты экономикалық ынтымақтастықтың жандана түскенінің жарқын көрінісі ретінде “Қазақстан темір жолы” Ұлттық компаниясы мен “Дженэрэл электрик” компаниясы арасында Қазақстанға жалпы құны 650 млн. долларды құрайтын 310 локомотив жеткізу жөнінде келісім-шартқа қол қойылғанын атауға болады.

	Сол күні кешкісін Америкадағы “Ядролық қатерді азайту жөніндегі бастама” қоры Елбасының АҚШ-қа жасап отырған ресми сапарының құрметіне қонақасы ұйымдастырып, игі жақсылар бас қосқан алқалы кездесуде Мемлекет басшысы сөз сөйледі. Президент жаһандық қарусыздану проблемасы ядролық және ядролық емес мемлекеттер қоғамдастығы бірігіп күш жұмсағанда ғана шешімін табатынын атап өтті.

	Сондай-ақ ядролық қаруға ие емес мемлекеттерде шешуші дауыс құқығының жоқтығынан қарусыздану және таратпау үдерісі жәй ғана статистік қалыпқа енгенін, егер ядролық елдер өзге елдерді түрлі келісімдер мен уағдаластықтарға шақырған жағдайда олар өз тарапынан кезекті қадамдар жасап, дауыс берудегі теңдік қамтамасыз етілетінін қадап айтты.

	Сөзінің соңында Елбасы: “Ядролық қаруға ие мемлекеттер ядролық қаруды қысқартуға қайтарымсыз бағыт түзеп, қарусыздану барысын бақылау жөнінде келісім жасауы қажет. Ядролық сынақтарға мораторийді сақтау жөніндегі міндеттемелерін қуаттауы тиіс. Қазақстан қару-жарақ, аса қауіпті материалдарға қатысты қатаң бақылауды қамтамасыз ету керек деген пікірді қостайды”, − деді.

	Келелі жиын барысында аталған қордың тең төрағасы, есімі әлемге белгілі тұлға Т.Тернер және басқа да танымал қоғамдық ұйымдар мүшелері Қазақстанның ядролық қарудан өз еркімен бас тарту әрекетін дүние жүзіндегі теңдесі жоқ оқиға ретінде бағалады. Өз кезегінде мінберге көтерілген Конгресс мүшесі Е. Фалеомавайга әлемдегі ең ірі деген ядролық арсеналдан бас тартып, дүние жүзіндегі бейбітшілікті сақтауға қомақты үлес қосып келе жатқан Елбасы Н. Назарбаев екенін құрметпен атады.

	Қорыта айтқанда, Қазақстан Президентінің АҚШ-қа жасаған ресми сапары екі жақты ынтымақтастықты жаңа сапалық деңгейге көтеретін болады деуге толық негіз бар. Өйткені, бұл жолы берік сенімге негізделген стратегиялық әріптестік аясы сан салалы уағдаластықтар мен келісімдер арқылы кеңейе түсті.



	«Егемен Қазақстан» 30 қыркүйек 2006 ж.





БАТЫС елдерімен бәсекеге әзір БАРЫС


	Елбасы Нұрсұлтан Назарбаевтың АҚШ-қа жасаған сапарынан кейінгі ой




	Түгел сөзді түйіп айтатын қазекем “өткен күннен алыс жоқ, келер күннен жақын жоқ” деген екен. Атлант мұхитының арғы жағында жатып алып-ақ әлемдік саясаттың сақасын иіріп отырған Америка Құрама Штаттарына Елбасы ресми сапармен барады деген хабар осыдан бірер ай бұрын отыз тістің арасынан шығып, отыз рулы елге тарағандай еді. Өткен аптаның соңында сол сапар өз мәресіне жетіп, тарихтың тағы бір бетін мазмұнды оқиғалармен толықтырды. Халықаралық дипломатияның өлшемінде салмағы басым саналатын бұл сапар Қазақстанның сыртқы саясатының қоржынын немен толықтырды? Сан салалы мүдделер мен мүмкіндіктер таразысында қазақстандық ұстанымның салмағы қаншалықты болды? Сапар қорытындыларын саралап, ой сарабынан өткізгенде осындай сауалдардың толассыз саулай бастайтыны түсінікті болса керек.

	Газеттің өткен аптадағы нөмірлерінде Америкадан хабарлап отырғанымыздай, Елбасының ресми сапары барысында Құрама Штаттардың Қазақстанға өз құшағын айқара ашқаны айтылды. Бұл туралы ой қозғағанда, біріншіден, АҚШ үшін белдесе кетсе беріле қоймайтын алып Ресей мен алпауыт Қытайдың қақ ортасында орналасқан Қазақстанмен стратегиялық әріптестікті тереңдету Америка елінің сыртқы саясатына сай келсе, екіншіден, Азиядағы аршынды қадаммен алға басып келе жатқан дәулетті әрі тұрақтылықты тұрлау еткен елмен етене болуы жаһандық саясатта жалғыз жорта бастаған АҚШ үшін аса қажет екені анық. Бұл ретте есімдері әлемге танымал америкалық саяси стратегтер З. Бжезинский, Г. Киссинджер, С. Хантингтон, Ф. Фукуямалардың өз елінің дүниежүзілік аренадағы беделіне алаңдап, АҚШ халықаралық сахнада өзіндік оқшаулану қаупінде тұр деп дабыл қаққандары тегін емес екенін айта кеткен жөн. Ал саяси тұрғыдан алғанда Қазақстан АҚШ үшін әлемдік державаларды байланыстырушы қызметін атқара алады. Атап айтсақ, еліміз уақыт өткен сайын өзінің геосаяси салмағын арттырып келе жатқан ШЫҰ-ның белсенді мүшелерінің бірі, сондай-ақ биылғы жылдың маусым айында ТМД төрағалығы Мемлекет басшысы Н. Назарбаевқа тапсырылды. Ал еуразиялық ынтымақтастық институттарының маңыздылығы мемлекетаралық қатынастардың жаңа және дербес мәдениетін қалыптастыруымен де айқындалып келе жатқаны белгілі. Құрама Штаттар жыл өткен сайын беделі биіктей түскен Қазақстан мен елімізге етене осы екі ірі саяси құрылым арқылы державалар арасында бірде жылып, бірде суып тұратын қарым-қатынастарын тұрақтандырғысы келетіні анық. Америкалық саясатшы әрі дипломат Генри Киссинджердің: “Сыртқы саясат жоспарларын жасау дегеніміз, егер олар өздерінің нақты орындаушысына тапсырылмаса – босқа уақыт жоғалтқанмен бірдей” деген сөзі осы ойымызды қуаттай түспек.

	Өз кезегінде Қазақстан осы сапар арқылы өзінің сыртқы саясаттағы басымдықтарының бірі саналатын көп бағытты жүйесінде төрт құбыласын түгендей түсті. Бұл жерде төрт құбыла деп отырғанымыз дүние жүзі саясатының төбе билері тәрізді Ресей, Қытай, АҚШ және Еуропа Одағы екені рас. Осы орайда Елбасы Н. Назарбаев 2005 жылы халыққа Жолдауында “Біздің сыртқы саясаттағы басымдықтарымыз өзгеріссіз күйінде қалады. Бұл – ХХІ ғасырдың қыр көрсетулеріне қарсы тұруға қабілетті әрі ұзақ мерзімді ұлттық мүдделерді қамтамасыз етуге бағытталған, белсенді, жан-жақты және үйлесімді сыртқы саясат. Ресей, Қытай, АҚШ, Еуропалық Одақпен ынтымақтастықты дамыту басым бағыттар болып қала береді” десе, биылғы жылғы Жолдауында “Қазақстан мен АҚШ арасында ұзақ мерзімді және тұрақты серіктестік қатынастар орнаған, бұлар халықаралық энергетикалық тұрақтылық пен қауіпсіздікті қамтамасыз ету, лаңкестік пен діни экстремизмге қарсы күрес, демократиялық өзгерістерді жалғастыра беру мәселелері бойынша өзара іс-қимылдың кең ауқымымен сипатталады”, деп екі ел арасындағы қарым-қатынас аясын нақтылай түскен болатын.

	Жоғарыда аталған төрт тағанның қай-қайсысы да Қазақстан сияқты қадамы шұрайлы елмен қарым-қатынасты тереңдете түсуге мүдделі. Өз тарапынан Қазақстан да жеке мүддесіне сай келетін қадамдардан қалыс қалмауда. Айталық, күллі әлем көз тіккен көмірсутегінің бай қорын әлемдік рыноктарға тасымалдауда басты стратегиялық әріптес Ресейге қарай жалпы қуаты 60 млн. тоннаны құрайтын Солтүстік Каспий мұнай құбыры тартылса, жыл өткен сайын энергетикалық мұқтаждығы артып бара жатқан Қытайға қарай Атасу-Алашаңқай желісі арна тартты, сондай-ақ соңыра АҚШ әу бастан мүдделілік танытып келе жатқан Баку-Тбилиси-Жейхан құбырына қосылдық. Отандық табиғи ресурстарды әлемдік рыноктарға шығарудағы инфрақұрылым құруда тең әрі іскерлік шешімдерді таңдаған Қазақстан басшысының мұндай қадамын сарабдал саясат деп бағалауға әбден болады.

	Сонымен, АҚШ сапарына қайта оралсақ. Елбасы ресми сапарын ә дегеннен Вашингтон қайдасың деп аттың басын Америка астанасына қарай бұра жөнелмей, қазіргі күндері Атлант мұхитының жағасындағы жасыл желекті шағын қала Кеннебункпорттағы ранчосында қамсыз қарттықты өткізіп жатқан үлкен Джордж Бушпен кездесуден бастады. Бұл шешім, біріншіден, үлкенге сәлем беру сияқты қазақы сыйластықтың шынайы өнегесін танытса, екіншіден, екі жақты қарым-қатынастың сан қырларын әуелі көпті көрген үлкен Бушпен ақылдасып алу оның белбаласының беделін арттыра түсетінін Елбасы шығыстық ұстанымның негізімен аңғарғандай еді. Айтса-айтқандай-ақ, кейіннен Мемлекет басшысының АҚШ Президентімен өткен екеуара кездесуінде Джордж Буш сөзінің басын “Мен үшін Қазақстан басшысын Ақ үйдің осы доғал залында қарсы алу үлкен құрмет. Өйткені, Нұрсұлтан Назарбаев осыған дейін менің әкем президент болған кезде осы залда келіссөздер жүргізген еді” деп бастауы сөзімізді растай түседі. Бұған қоса, тәуелсіздіктің он бес жылдығы қарсаңында еліміздің егемендігін алғашқылардың бірі болып ресми түрде таныған АҚШ-тың сол кездегі Президенті үлкен Джордж Бушқа арнайы аялдау, нышандық тұрғыдан кездесудің өзіндік мәнін арттыра түсті деуге болады. Ал осы сапардың ең маңызды тұсына тоқталсақ, АҚШ Президенті Джордж Буш Қазақстан басшысымен екеуара кездесуде Құрама Штаттар мен Қазақстан арасындағы қарым-қатынастардың одан әрі қалай өрбитіні жөніндегі өз “картасын ашып берді”. Басқа басылымдарға шолу жасағанымызда, журналист ағайындарымыз: “Джордж Буш Н. Назарбаевтың сапарының алдында АҚШ-қа келген Пәкстан және Ауғанстан елдерінің басшылары П. Мушараффпен және Х.Карзаймен өткен кездесулерінде селқос қана күнделікті айтылып жүрген лаңкестік тақырыбын қаузап отырды. Ал Н. Назарбаевпен кездесуінде оның жүзі бал-бұл жанып, энергетикалық ынтымақтастық, ауыл шаруашылығы саласы, Қазақстанның БСҰ-ға кіруіне қолдау көрсету сияқты сан салалы тақырыптарды талқылауға құлықты болды. Ақ үйде тек кез келген келіссөзге даяр және өзіне сенімді әріптестер ғана мұндай әңгімені өрбіте алмақ”, деп жазыпты. Осы жерде Дж. Буштың сол кездесуде сөйлеген сөзінен қайта үзінді келтіре кетсек артық болмас. Ол Елбасымен кездесуде өте маңызды мәселелер төңірегінде әңгімелескендерін, экстремизмге қарсы соққы беру жөніндегі ұмтылыстарды талқылағандарын айта келе, Қазақстан басшысының Ирактағы демократиялық құрылысқа қосқан үлесі мен қолдауына, Ауғанстанда демократиялық қоғам құрудағы ынта-ықыласына терең ризашылық сезімін білдіретінін жеткізді. Осы әңгімеде ол Қазақстанның өңірдегі көшбасшылық рөлін мойындады. Сонымен қатар, осы сапарда қабылданған Қазақстан-Америка Бірлескен мәлімдемесі екіжақты ынтымақтастықтың жаңа сатыға көтерілгенін айқындап берді. Егер АҚШ басшысы бұған дейін Елбасына жолдаған хатында Қазақстандағы тұрақтылық пен өсіп-өркендеу үрдісі өңірдің өзге елдері үшін үлгіге айналып отыр немесе біз Сіздердің табыстарыңызға септескіміз келеді деген тілектер аясында ғана пікірін білдіріп келген болса, жоғарыда айтылған Джордж Буштың сөзі мен Бірлескен мәлімдеме мәтіні АҚШ тарапынан Қазақстанның Орталық Азиядағы көшбасшылығын және Құрама Штаттар үшін еліміз өңірдегі ең сенімді стратегиялық әріптесі екенін мойындауы деген байламға келуге болады.

	Еліміздің АҚШ-тың терезесі тең әріптесі екені осы сапарда Вашингтон орталығындағы жаяу жүргінші үшін Ақ үйден 10 минуттық қана қашықтықта орын тепкен 16-шы көшенің бойынан Қазақстан тәуелсіздігі монументінің ашылуы дер едік. Атап өтерлігі, қолына қыранын қондырып, қос қанатты Барыстың үстінде болашаққа батыл қарап тұрған сақ жауынгерінің, яғни ұлы бабаларымыздың жиынтық келбеті кескінделген тәуелсіздігіміздің бұл символикасы шет мемлекеттер ішінде тұңғыш рет АҚШ астанасында бой көтерді. Вашингтонда Барыстың тұғырға қонуын АҚШ-тың Қазақстанды Азия Жолбарыстарымен тең қатарға қоя бастағаны деп түюге болады. Осы жерде Елбасының ұзақ мерзімді “Қазақстан-2030” стратегиясында “Орталық Азия барысы жаңа асулар мен шыңдарды бағындыруда, мақсатына жетелейтін елеусіз, бірақ сенімді соқпақтарды іздестіруде табанды да бірбеткей болуға тиіс” деген сөздері еріксіз еске түседі.

	Сапар мақсаты бастапқыда көзделгендей-ақ, екі ел арасындағы экономикалық ынтымақтастықты одан әрі нығайту, жаһандық қатерлер саналатын лаңкестік пен экстремизге қарсы күрес, Қазақстанның БСҰ-ға кіруіне АҚШ тарапынан қолдау, демократияны дамыту және басқа да келелі мәселелерге арналғанын хабарлаған болатынбыз. Жіліктеп айтқанда, экономикалық ынтымақтастық турасынан бастасақ, екі елді энергетикалық саладағы өзара іс-қимылдар тоғыстыратыны анық. Елбасы атап көрсеткендей, АҚШ Қазақстан үшін үлкен инвестор болып табылады және елімізге келген тікелей инвестицияның үштен бір бөлігі Құрама Штаттардың үлесіне тиеді. Өткенге көз жүгіртсек, АҚШ инвестициясының басым бөлігі “Шеврон Тексако”, “ЭксонМобил”, “Халли-бертон”, “КонокоФиллипс” сияқты америкалық компаниялардың Каспий қайраңының қазақстандық бөлігіндегі кен орындарын игеруге салынып келеді. Жасыратыны жоқ, тәуелсіздіктің алғашқы жылдарында жалпақ әлемге әлі бейтаныс, қаржылық қоржыны бос Қазақстан үшін өзінің шикізат қорын игеруге инвестиция аса қажет болды. Сол тұстан бері шетелдік инвестиция негізінен өндіруші салаға ғана тартылды. Ендігі жерде еңсесін тіктеп, бүкіл әлемге өзіндік келбет-кейпімен таныла бастаған Қазақстан іргелі елдер соқпағымен индустриялық-инновациялық бағытта даму жолын таңдады. АҚШ сапарында Елбасы Н.Назарбаев жоғарыда аталған шет ел компаниялары басшыларымен кездесуінде, егер Қазақстанның индустриялық бағыттағы жобаларына, яки өңдеуші салаға инвестиция салғанда ғана жаңа жобаларға қатыса алатындықтарын ашық айтты. Яғни, бұдан еліміздің ендігі жерде терезесі тең әріптестік аясында кез келген трансұлттық компанияға өз мүддесіне сай талап ете алатын іргелі мемлекетке айнала бастағанын бағамдауға болады. Сонымен қатар, сапар барысында айтылғандай, Қазақстанның Бүкіләлемдік сауда ұйымына кіруіне АҚШ тарапынан қолдау көрсетіліп, Кеңестер Одағына қарсы жасалған “Джексон-Вэник” түзетуінен шығаруға уағда жасауын Құрама Штаттардың екіжақты экономикалық қарым-қатынасты тең дәрежедегі дүниежүзілік талаптар шеңберінде өрбітуге әзір екендігін танытты.

	Естеріңізде болса, Елбасы былтырғы Жолдауында “біз тарихымызда тұңғыш рет Шығыс Азия мемлекеттерінің тәжірибесін және өзіміздің көп-ұлтты әрі көп дінді қоғамымыздың ерекшелігін ескеріп, Батыс демократиясының қағидаттарына сай келетін тәуелсіз мемлекетімізді орнаттық. Біз демократия жол басы емес, ол алдағы мақсатымыз екенін ешқашан естен шығарғамыз жоқ. Біз демократияны декретпен енгізуге болмайтынын, оны жан-жүрегіңмен түйсіну керек екенін білдік. Біздің еліміз өз саяси дамуының үлгісі жағынан Батыс демократиясына және әлеуметтік ілгерішілдігі мен саяси саналуандығы бүкіл әлемге танылған “жаңа” азиялық демократия дегенге де жақын” деген еді. Сапар барысында америкалық сенаторлар мен конгрессмендердің елімізде орныққан осы демократиялық жүйені сырттай бақылап отыратыны байқалды. Елбасымен кездескен бірнеше сенатор мен Конгресс мүшесі біздің экономикалық табыстарымызбен қатар, демократиялық қоғам құрудағы жетістіктерімізді ашық айтты. Соның ішінде Конгресс мүшесі Эдолф Таунстың Қазақстанда демократиялық институттардың дамуы дәйекті жүргізіліп, Қазақстанда саяси саналуандық және көппартиялылық орныққанын, 5 мыңнан аса үкіметтік емес ұйымдарды қоса алғанда, азаматтық қоғам институттары мен құрылымдары жасақталып, тәуелсіз сот жүйесінің негіздері қаланғанын айта келе, Қазақстанның осы “еркіндік ендігін” небәрі он жылдан астам уақыттың ішінде ғана құрып үлгергенін атап көрсетті.

	Күн мен түн алмасып, ақ пен қара жағаласып, жақсылық пен жамандық итжығыс түсіп жататын бұл дүниедегі басты тірек тыныштық пен бейбітшілік емес пе. Жалпы, статистикалық мәліметтерге жүгінсек, бүгінде әлемнің 40 елінде қарулы қақтығыстар жалғасуда. 25 млн. босқын ресми тіркелген. Жыл сайын Жер шарында 14 млн. адам, оның ішінде 6 млн. сәби аштықтан көз жұмады екен. Жаһандық қатерлерге қарсы күрес, жаппай қырып-жоятын қаруларды таратпау саласында Қазақстан әлемдік аренада өнегелі ісімен танымал. АҚШ-тағы ресми сапар аясында “Жаһандық қатерлерді азайту жөніндегі бастама” қорының ұйымдастырған алқалы жиынында еліміздің бұл қадамын америкалық дегдарлар тобы ашық мойындады. Тәуелсіздіктің алғашқы жылдарында Кеңестер Одағынан мұра боп қалған Семей ядролық полигонын және ондағы өзінің күйретуші қуаты жөнінен әлемде екінші орында тұрған ядролық арсеналды жою немесе жоймау таңдауы тұрды. Еліміздегі бәзбір саясаткерлер бұл біздің қауіпсіздігіміздің кепілі деген желеумен полигоннан бас тартпау керек деген ұстанымда болды. Бірақ Елбасы мұндай қауіптілігі орасан зор қарудың егемендігін жаңа алған елді ешқашан ұшпаққа шығармайтынын анық ұғынған еді. Бүгінгі көзқараспен өлшеп көрсек, Президенттің бұл қадамы көрегенділікпен бағамдалған тарихи шешім екеніне көз жеткізесің. Қазақстан халқы ядролық қарудың барлық залал-зардабын тартты. Семей ядролық полигонында 456 ядролық жарылыс болды.

	Бұл жарылыстар біздің мыңдаған отандастарымызға қайғы-шер әкеліп, орасан зор аумақ радиациямен залалданды, деді Елбасы аталған Қор ұйымдастырған жиында. Ол сондай-ақ бірқатар елдер тарапынан Қазақстанға мұраға қалған қаруды сақтап қалу үшін өте үлкен мөлшерде қаржы ұсыну әрекеттері де болғанын, ішкі оппозиция қарусызданудың соңы тәуелсіздіктен айырылу деп айғайға сүрең қосқанын еске алды. Бірақ біз ядролық арсеналдан бас тарттық. Президент бұл шешім Қазақстанның жаһандық қауіпсіздік саласындағы одан әргі стратегиясын айқындады, сол кезден бері адамзат тарихында тұңғыш рет қолында күйретуші қаруы бола тұра одан өз еркімен бас тарту өнегесін таныту арқылы Қазақстан әлемдегі “бейбітшіліктің кіндігіне” айналғанын атап көрсетті. Сол жиында сөз сөйлеген Т. Тернер, П. Брукс, С. Нанн сияқты америкалық қоғам қайраткерлерінің ішінде Ш. Берклидің “Президент Н. Назарбаев ядролық қарудың аса зор қорынан бас тарту арқылы өз елінің, тіпті адамзат тарихының даму бағытына өзгеріс енгізді” деген бір ауыз сөзінен-ақ Елбасының бірегей тарихи шешімінің мәні қаншалықты терең екенін ұғына беруге болады. Сондықтан да алқалы бас-қосуда Конгресс мүшесі Э. Фалеомаваеганың еліміз Президенті Нобель сыйлығына лайық деуі тегін емес. Сапар соңында Елбасы америкалық журналистерге берген сұхбатында қос мемлекет арасындағы ынтымақтастық тамаша тарихпен өрілетінін, ол ядролық қарусыздану, Семей полигонын жабу, лаңкестікке қарсы бірлескен күрес екенін атап өтті. Қазақстан үш мыңға жуық Америка ұшағының өз әуе кеңістігінен ұшып өтуіне рұқсат берді, ал елімізге салынған жалпы инвестицияның 30 %, өңірлерге бағытталған инвестицияның 80 % АҚШ-тың үлесінде. АҚШ-пен сауда айналымы жыл сайын 30 пайызға өсіп отыр. Міне, осылар біздің бір-бірімізді стратегиялық әріптес санауымызға негіз қалайды, деді Елбасы.

	Елбасының АҚШ-қа жасаған сапары жайында әлемге танымал барша ақпарат құралдары жарыса жазып жатты. Соның ішінде, “Вашингтон пост” газеті “Еуразия жолбарысының сапары” көлемді мақаласында Қазақстанның және әлемдік деңгейдегі саяси тұлға Н. Назарбаевтың державалар арасындағы бітімдестіруші рөлін айрықша атап көрсетті. Саясаттың сан тарау қырларынан қарапайым өмірге келсек, қаз қатар салынған біркелкі үйлері мен қарбалас тірлігі қайнап жатқан Вашингтон қалыпты қалалардың бірі екен. Ақ үй де Ақордадан соншалықты еңселі емес. Жалпы адамзаттық өркениет пен жаһанданудың жал толқынды ағысы бәрін тым жақындатып жіберген сияқты. Біздің әуе кемеміз аспанға көтеріліп, Астана жаққа бағыт бұрды. Сол кезде қазақстандық қарым мен америкалық арман арасы тым алшақ емес екені аңғарылды.



	«Егемен Қазақстан» 3 қазан 2006 ж.





ЕТЕНЕ БАЙЛАНЫСҚА ЕКПІН САЛҒАН ЕГИПЕТ





Бұл Мысыр Президентінің Қазақстанға жасаған тұңғыш ресми сапары барысында көрініс тапты




	Кеше елімізге Египет Араб Республикасының Президенті Мухаммад Хосни Мубарак ресми сапармен келді. Іргелі Мысыр елі басшысының Қазақстанға жасап отырған алғашқы сапары барысында екі жақты ынтымақтастықты нығайтуға қатысты бірнеше келелі келісімдерге қол жеткізілді.

	Ширек ғасыр бойы ел тізгінін ұстап, көне Мысыр елінің көсегесінің көгеруіне барынша күш-жігерін салып келе жатқан Хосни Мубарактың бұл Қазақстанға ғана емес, Орталық Азия өңіріне жасап отырған алғашқы сапары. Қарт саңлақ саясаткердің Ресей еліндегі сапарынан кейін бірден елімізге қарай бағыт бұруының өзін Қазақстанды өңірдегі қабырғалы ел, қайратты көшбасшы ретінде санағандығын аңғаруға болады.

	Елбасы Нұрсұлтан Назарбаев мәртебелі мейманды Ақордада аса құрметпен қарсы алды. Салтанатты қарсы алу рәсімінен кейін Қазақстан мен Египет Президенттері арасында екеуара келіссөздер өтіп, онда тараптық экономикалық, саяси және мәдени қарым-қатынастар мен халықаралық маңызға ие өзекті мәселелер талқыланды. Көнеден бастау алатын мәуелі мәдениет пен тарихтың сан тарау тағылымды беттері байланыстырып жатқан Қазақстан мен Египет арасындағы дипломатиялық қарым-қатынастар 1992 жылы орнығып, сол жылы республикамызда Мысыр елшілігі ашылды. Қос мемлекет арасындағы қарым-қатынастардың нығаюына Қазақстан басшысы Нұрсұлтан Назарбаевтың 1993 жылы Египетке ресми сапар жасауы негіз қалады. Сол сапарда екі жақты ынтымақтастықты кеңейту жөніндегі өзара іс-қимылдар бағыты барынша айқындалған еді. Сапар барысында сауда-экономикалық, инвестиция, ақпарат, сыртқы саясат салалары мен дінаралық байланыстарды дамытуға қатысты маңызды құжаттарға қол қойылды. Сонымен қатар, екі ел басшылары Нұрсұлтан Назарбаев пен Хосни Мубарактың 1997 жылы Давоста өткен Бүкіләлемдік экономикалық форум аясында өткен кездесулері өзара мүдделі мәселелер бойынша ынтымақтастықтың көкжиегін кеңейтті. Бұған қоса, Қазақстан Парламенті Сенатының Төрағасы мен салалық министрлердің өзара ақпарат алмасу мақсатында Египетке жасаған сапарлары да мұраттас елдерді жақындастыра түсуде. Мысыр елі Қазақстан басшысының АӨСШК шақыру жөніндегі бастамасына белсенді түрде қолдау көрсетіп келе жатқанын да атап өтуіміз керек.

	Жағрапиялық жадыны жаңғырту үшін Египет жайында азын-аулақ мағлұмат. Африканың солтүстік-шығыс бөлігінде орын тепкен Египет Израиль, Палестина автономиясы, Судан, Ливия сияқты елдермен шектеседі. Халқының саны 78,8 млн. адам. Мысыр халқының жартысынан астамы қалалық тұрғындар. Египет өзінің демографиялық саясаты бойынша халықты жаңа салынған қалалар мен енді игеріле бастаған аймақтарға қарай қоныстандыру шараларын қолға алып келеді. Мемлекеттік құрылымы президенттік республика саналатын аталған елде Президент жалпыхалықтық референдум арқылы алты жылға сайланады. Сондай-ақ бұған дейін мемлекет билігінде болған азаматтардың қайта сайлауға түсуіне ешқандай шектеу қойылмаған. Елімізге ресми сапармен келген Мухаммад Хосни Мубарак төрт рет жалпыхалықтық сайлауда жеңіске жетіп, 1981 жылдан бері Египетті басқарып келеді.

	Мемлекет басшыларының өзара кездесулері кезінде Қазақстаннан Египетке металлургия, химия және мұнай өнімдерін экспорттау жөніндегі мәселелер талқыланды. Сондай-ақ Мысырдың екі теңізге бірдей шыға алатын порттарын Қазақстан тарапынан пайдалану мәселелері екі жақты әңгіме арқауына айналды. Елбасы бұған қоса республикамыздың Египеттің жаңа технологияларды шығару жобаларына қатысуға дайын екендігін атап көрсетті. Өз кезегінде Египет инвестициясы үшін Қазақстан рыногы ашық екені де айтылды. Осыған байланысты елімізде Египет өнеркәсібі тауарларының сату көрмесін ұйымдастыру жөнінде ұсыныс жасалды. Бұл Қазақстанда Египет сауда үйін ашу жөніндегі келісім негізінде іске асырылмақ. Статистикалық мәліметтер көрсетіп отырғандай, биылғы жылдың қаңтары мен тамызы аралығында екі ел арасындағы жалпы тауар айналымының көлемі 14,5 млн. долларды құраған. Соның ішінде Қазақстаннан Египетке 12 млн. долларға бағаланатын өнім экспортталған. Бұл көрсеткіш өткен жылдың 12 айындағы тұтастай тауар айналымы көрсеткішінен екі есеге жоғары.

	Қазақстан Президенті екі ел арасындағы қарым-қатынастардың беки түсуіне берік негіз бола алатын осыған дейін қол жеткізілген отыздан астам құжаттың қатарына тағы да маңызды деген жаңа құжаттардың қосылғанын жеткізді. Атап айтсақ, Египет Президентінің елімізге сапары аясында Дипломатиялық төлқұжат иелерін визадан босату туралы үкіметаралық келісімге екі елдің сыртқы істер министрлері Қ. Тоқаев пен А. Абул-Гейт, Қазақстанның БСҰ-ға кіруі шеңберінде Қазақстан мен Египет арасындағы тауарлар мен қызметтер рыногына жол ашу туралы келіссөздерді қорытындылау жөніндегі хаттамаға индустрия және сауда министрлері В. Школьник пен Р. Рашид және Мәдениет саласындағы ынтымақтастық жөніндегі екі ел үкіметтері арасындағы өзара түсіністік туралы меморандумға Қазақстан тарапынан Мәдениет және ақпарат министрі Е.Ертісбаев пен Египеттің Сыртқы істер министрі А. Абул-Гейт қол қойды.

	Келіссөздер барысында мәдени-гуманитарлық саладағы байланысты өркендету бойынша Қазақстандағы Египет күндерін өткізу, Алматыдағы Нұр-Мубарак аталатын Египет университетінің екінші кезегін аяқтау және Каир қаласындағы Сұлтан әз-Заһир Бейбарыс мешітін қалыпқа келтіру жөнінде уағдаластықтар жасалды. Каирдегі даңқты бабамыздың мешітін қайта жаңғыртуға Қазақстан жағынан қаржы бөлу мәселесі де пысықталды.

	Қос мемлекет басшыларының кездесулерінде халықаралық және өңірлік қауіпсіздік мәселелері де қалыс қалған жоқ. Соның ішінде Таяу Шығыста өрті сөнбеген қақтығыстарды реттеу, Ирак пен Ауғанстан елдерінде бейбітшіліктің орнығуына ықпал ету және Орталық Азия өңіріндегі саяси-экономикалық ахуал мәселелері сөз болды.

	Екі жақты келіссөздерден кейін Қазақстан мен Египет Президенттері журналистерге арнап баспасөз мәслихатын өткізді. Бүгін менің шақыруым бойынша Египет елінің басшысы Қазақстанға ресми сапармен келді. Бұл Мысыр елі басшысының тұңғыш сапары болғандықтан да мұның тарихи мәні зор деп бағалауға болады, деп сөз бастаған Елбасы Қазақстан мен Египет арасындағы қарым-қатынастардың одан әрі дами беруіне барлық мүмкіндіктер бар екенін және екі ел арасында шешімін таппаған ешқандай мәселе жоқ екенін атап көрсетті. Президент бұған Египеттің Қазақстанның Азиядағы өзара ықпалдастық және сенім шаралары туралы кеңес шақыру жөніндегі бастамасына және Әлемдік және дәстүрлі діндер лидерлері съезінің өтуіне, сондай-ақ Қазақстанның Бүкіләлемдік сауда ұйымына кіруіне қолдау көрсетіп келуі дәлел бола алатынын айтты. Бүгінгі кездесулер кезінде сонымен қатар, екі жақты сауда-экономикалық байланыстарды одан әрі кеңейту мақсатында экспорттық әлеуеттің мүмкіндіктерін талдау жөнінде екі ел үкіметтеріне тапсырмалар берілді. Египет жағы біздің сауда мүмкіндіктеріміздің құрылымдық жағын сараптап, тиісті шешімдерін хабарлайтынын жеткізді. Соның ішінде банкаралық және фармацевтика, тігін өнеркәсібі салалары бойынша қарым-қатынастарды нығайтып, Қазақстан астығын Египетке тасымалдау жөнінде арнайы комиссия құру жөніндегі уағдаластыққа қол жеткізілді, деді Елбасы. Баспасөз мәслихатында Египет Президенті Хосни Мубарак өзінің бауырлас Қазақстан еліне жасап отырған сапары екі ел арасындағы достық пен ынтымақтастық тамырлары тереңде жатқандығын айғақтайтынын атады. Біздің бүгінгі кездесуіміз осы қарым-қатынастарды одан әрі нығайту жөнінде жаңа келісімдер жасауға деген ұмтылысымызды да байқатады. Мен Қазақстан басшысымен кездескеніме бүгін қуаныштымын. Біздің келіссөздеріміз екі ел арасындағы сауда-экономикалық, инвестиция, энергетика және басқа да салалардағы ынтымақтастықты нығайтуымызға серпін бермек, деді Мысыр елінің басшысы. Хосни Мубарак сондай-ақ кездесулер қорытындылары екі елдің халықаралық және өңірлік проблемаларды шешудегі ұстанымдары ортақтығын айғақтайтынын және өз елінің Қазақстанның БСҰ-ға кіруіне қолдау көрсететінін көлденең тартты. Бұқаралық ақпарат құралдары өкілдерімен кездесуінде мемлекет басшылары журналистердің екі жақты байланыстарды одан әрі нығайтуға септігін тигізетін басқа да мәселелер төңірегінде қойған сұрақтарына тиісінше мазмұнды жауаптар қайтарды.



	«Егемен Қазақстан» газеті 8 қараша 2006 ж.





ЕЖЕЛГІ КӨРШІ, ЕТЕНЕ ЕЛ




	Қазақстан Президенті Нұрсұлтан Назарбаев мемлекеттік сапармен жүрген Қытай Халық Республикасы біздің еліміз үшін Шығыстағы аса ірі стратегиялық әріптес болып табылады. Бұл сапар сол қарым-қатынасты алдағы кезде жаңа биіктерге көтереді.

	Қытаймен ХХІ ғасырдағы ынтымақтастық стратегиясына қол қойылды. Тәуелсіздіктің 15 жылдық торқалы тойынан кейін, яғни 19 желтоқсан, сейсенбі күні түс ауа Мемлекет басшысы Нұрсұлтан Назарбаев Шығыстағы ұлы көршіміз Қытай Халық Республикасына Мемлекеттік сапармен келді. Кеше ел басы ҚХР Төрағасы Ху Цзиньтаомен кездесіп, тараптар екіжақты ынтымақтастықты одан әрі тереңдетуге негіз қалайтын бірқатар құжаттарға қол қойды.

	Ғасыр төрінде төрткүл дүниеге өзін алпауыт ел ретінде таныта алған Аспан асты елімен қазіргі уақытта әлемнің қай мемлекеті болмасын тығыз қарым-қатынас орнатқысы келетіні анық. Осындайда ресми Пекин дүниенің түкпір-түкпірінен алма-кезек келіп жататын талай саясаткерлерді келісілген кесте бойынша тігісі жатқызылған дипломатиялық кездесулер шеңберінде шығарып салуды дәстүрге айналдырған. Бұл орайда еларлық саясатын ежелден екшеп-елеп отыратын қоңсымыздың қозыкөш жерде тұрған тұрлаулы стратегиялық әріптесі Қазақстанға, соның ішінде тәуелсіз еліміздің Тұңғыш Президентіне деген ықыласы ерекше. Айталық, алдын ала жасалған келісімдер бойынша ресми кездесулер кешеге, яғни 20 желтоқсанға бекітілгеніне қарамастан, сейсенбі күні кешкісін Пекинге келген Елбасы Нұрсұлтан Назарбаевты ҚХР Төрағасы Ху Цзиньтао арнайы қонақасыға шақырды. Етене көршілердің ежелгі дәстүріндей достық пейілдің кең дастарханы жайылды.

	Ежелгі дәстүр демекші, Шығыстың көне де көсегесі көгерген мемлекеті – Қытаймен еліміздің арасындағы қарым-қатынас тарихының тамыры да тереңде жатқаны ақиқат. Тылсым тарихқа көз салсақ, осы дәуірдің басындағы Хань әулеті мен біздің ата-бабаларымыз – ғұндардың араласуы, VI ғасырда Қытайдың солтүстігіндегі Вэй, Чжоу, Ци және Суй патшалықтарымен ықпалдасқанымыз көне шежіреден белгілі. Табғаш Таң патшалығының дүниеге келуі, дамудың шырқау шыңына жетуі, одан кейінгі басынан кешірген қилы тағдыры да біздің тарихымызға, қарым-қатынасымызға тікелей қатысты, ал оның бер жағында Юань әулеті кезеңінде көшпенділер Қытаймен дипломатиялық қарым-қатынаста болғаны да мәлім. Сондай-ақ біздің дәуірімізге дейінгі XXI-XVI ғасырлардағы Ся патшалығы, “Үш патшалық” кезеңіндегі жылнамаларда көшпенді бабаларымыз бен Қытай секілді көне отырықшы елдің сол кездегі байланыстары мен өмір-тіршілігі жайында толық мағлұматтар келтірілген.

	Енді осы заманғы өзара байланыстарға ойыссақ, Қазақстан мен Қытай 1992 жылғы қаңтардан дипломатиялық қарым-қатынас орнатқаннан бері өз экономикаларының дамуында айтарлықтай табыстарға қол жеткізіп келеді. Екі ел бір-біріне етене жақындай түсіп, бүгінге дейін келісімдік-құқықтық қарым-қатынастарға негіз қалайтын 140-қа жуық екіжақты құжаттарға қол қойылды. 2002 жылдың желтоқсан айында Қазақстан мен Қытай арасындағы Тату көршілік, достық және ынтымақтастық туралы шартқа қол қойылды бұл екіжақты қатынастарды әрі қарай дамытудың тарихи іргетасына айналды. Кезінде Кеңестер Одағымен арадағы бірде суып, бірде жылып тұратын сан-алуан шекарааралық байланыстар Қазақстан дербес ел атанғаннан кейін бір ретке келтірілді. 90-жылдардың басынан бері шекара бойындағы әскери қосындар азайтылып, шекаралық аймақтарда өзара сенім ахуалы орнады. Одақ кезіндегі тарқатылмаған түйін күйінде қалған мемлекеттік шекара нақты белгіленді.

	Екі ел арасындағы экономикалық ынтымақтастықтың нығайтылып, өзара сауда-саттық жыл өткен сайын өсіп келеді. Жалпы алғанда, екі елдің арасындағы тауар айналымы көрсеткішін алдағы уақытта 10 миллиард долларға жеткізу қарастырылған. Осындай жоғары қарқын сақтала берсе, болашақта Қытай еліміздің саудадағы негізгі серіктерінің біріне айналмақ. Екі елдің шекаралық аймақтары арасындағы қатынастардың нығаюына, өзара алмасудың, барыс-келістің, мәдени-гуманитарлық, ғылыми-техникалық және басқа да салалардағы байланыстардың одан әрі дамуына толық негіз қаланған. Қазақстанның Алматы облысы және Шыңжаң арасында, оның ішінде Іле-Қазақ автономиялы облысымен бұған дейін құрған тығыз байланыстар нақты дәлел бола алмақ. Былтырғы жылы құрылысы аяқталып, алтын арнаға айналған Атасу-Алашаңқай бірлескен құбыры, Шанхай ынтымақтастық ұйымы аясындағы өзара сенімділік, теңдік, бір-бірінің мүдделері мен пікірлеріне деген құрметке құрылған өзара түсіністік, тағысын-тағылар қос көрші арасындағы ынтымақтастық ауқымының аясы кең екенін айқындай түседі. Сондай-ақ Қытай Қазақстанның Бүкіләлемдік сауда ұйымына кіруі туралы екіжақты келісімін аяқтаған бесінші ел саналады.

	Елбасы кеше Қытайдағы мемлекеттік сапары аясында әуелі Пекинді жоспарлау жөніндегі астаналық мұражай және көрме орталығын аралап көрді. Қытайша Бейжің аталатын бас қала сонау біздің дәуірімізге дейінгі 770-жылдары билік құрған батыс Чжоу әулеті тұсынан бері шаһар мәртебесін иеленіп, ол кезде Цзи атанған екен. Цзи елдің солтүстік өңіріндегі стратегиялық маңызды әрі сауда орталығы ретінде мың жылдан астам сақталып келді. Ал Х ғасырдың басында қала Яньцзин деген атпен Ляо әулетінің екінші астанасына айналған. Қазіргі Пекиннің тұрғындар саны шамамен 15 миллион адамды құрайды. Сондықтан да мұражай келушілерді Қытай астанасының терең тархымен сусындатып, оның қазіргі заманғы бірегей сәулеттік жаңа жобаларымен егжей-тегжейлі таныстыру үшін салынған. Қытай астанасы мұражайының ғимараты биылғы жылдың 18 мамырында ашылған. Биіктігі 40 метрлік, жеті қабаттан тұратын нысанның жалпы алаңы 24800 шаршы метр. Құны 125 миллион АҚШ долларын құрайды.

	Нұрсұлтан Назарбаев мұражайды аралап көргеннен кейін көрме орталығындағы экспонаттармен танысты. Төрт қабаттан тұратын аталған орталықтың жалпы алаңы 16 мың шаршы метрді құрайды, соның 8 мың шаршы метріне түгелдей экспонаттар қойылған. Көзбен көргенімізді сөзбен жеткізсек, орталықтың бірінші қабатында “Пекин бұғазы” атты қоладан жасалған жарты шар пішініндегі макет орнатылған, онда жан-жағындағы алып таулардың ортасындағы жазық далада орын тепкен қала кескіні бедерленіпті. Ал екінші қабатқа көрме залы мен қала аудандары мен округтерінің жоспары кескінделсе, үшінші қабатта шаһардың ежелгі карталары, Хань әулеті билеген тұстағы шағын елді мекеннің еңселене келе ел орталығына айналуы айшықталады. Сонымен қатар төртінші қабатта орналасқан экран арқылы Пекиннің 850 жылдық тарихы он минөттік фильм аясында көрсетілді. Президент көрме залында 2008 жылы Пекинде өтетін қысқы Олимпия ойындарына арнайы салынып жатқан нысандар жобаларын көріп, орталықтағы ізгі тілектер кітабына қолтаңбасын қалдырды.

	Қазақстан басшысы кеше, сәрсенбі күні түстен кейін Қытайға мемлекеттік сапары аясында ҚХР Төрағасы Ху Цзиньтаомен кездесті. Қытай Халық жиналысы үйінде Елбасын салтанатты сапқа тұрған қарауыл қарсы алып, екі елдің әнұрандары орындалды. Салтанатты қабылдау рәсімінен кейін екі ел басшылары екеуара және кеңейтілген құрамда кездесулер өткізді. Екеуара кездесу барысында мемлекет басшылары өзара байланыстар өзегін арадағы мәңгілік достық бекітіп жатқанын және қарым-қатынастар деңгейіжоғарысатыға көтерілгенінайтты. Содан кейін кеңейтілген құрамда өткен келіссөздер кезінде екіжақты сауда-экономикалық, мәдени-гуманитарлық, энергетика, ғылыми-зерттеу салалары бойынша байланыстар, сондай-ақ шекарааралық ынтымақтастыққа қатысты кең ауқымды мәселелер талқыланды. Тараптар өзара байланыстар мен стратегиялық әріптестікті нығайтуға деген екіжақты ықылас-ниеттің зор екенін атап көрсетті.

	Ху Цзиньтао екі ел арасындағы дипломатиялық қарым-қатынастың орнағанына он бес жыл толар тұста Қазақстан басшысын өз жерінде қарсы алғанына қуанышты екенін атап айтты. Сіз біздің үлкен досымызсыз. Қытай халқы сізді жақсы таниды және құрметтейді. Біз Сіздің еліңізбен арадағы қарым-қатынасты дамытуға ұдайы көңіл бөліп, барлық саладағы ынтымақтастықты кеңейтуге белсенді атсалысып келе жатқаныңызды жоғары бағалаймыз, деді Қытай Төрағасы. Өз кезегінде Елбасы меймандос қытай жеріне тағы қадам басып отырғанына зор қанағат сезімін тудыратынына әрі бұл кездесу стратегиялық әріптестікті бекіткеннен кейінгі бірінші кездесу екеніне тоқталды. Сондай-ақ Қытай Қазақстанның сыртқы саясатының басым бағыты болып табылатынын және орныққан осы тығыз байланыстарды бағалай отырып, мақтан тұтатынымызды атап көрсетті.

	Кездесулер қорытындысында екіжақты он құжатқа қол қойылды. Қазақстан Республикасының Президенті Нұрсұлтан Назарбаев пен Қытай Төрағасы Ху Цзиньтао Қазақстан мен Қытай арасындағы ХХІ ғасырдағы ынтымақтастық стратегиясына және Екіжақты ынтымақтастықты дамытудың тұжырымдамасына қол қойды. Бұдан кейін қос мемлекет басшыларының қатысуымен екі елдің тиісті салалық министрлік басшылары Қазақстан-Қытай шекарасындағы ынтымақтастық режімі туралы келісімге, Білім, ғылыми дәрежелер мен ғылыми атақтарды өзара мойындау және эквиваленттеу, Қазақстан-Қытай шекарасы арқылы тұрба құбыры көлігімен өтетін энергия ресурстарына кедендік бақылау жасау туралы, Мұрағат ісі саласындағы ынтымақтастық туралы, Негізгі трансшекаралық өзендердің шекаралық су бекеттері жөніндегі гидрологиялық өзара ақпарат (мәліметтер) алмасу жөніндегі, трансшекаралық өзендерде ғылыми-зерттеу ынтымақтастығын дамыту туралы үкіметаралық келісімдерге қол қойды. Тараптар сонымен қатар 2005 жылғы 4 шілдедегі “Қорғас” шекаралық ынтымақтастықтың халықаралық орталығының қызметін реттеу жөніндегі үкіметаралық келісімге өзгерістер мен толықтырулар енгізіп, Қазақстан мен Қытай темір жолдарын Қорғас (Қазақстан) және Хоргос (Қытай) арқылы жалғау жөніндегі меморандумға қол қойды.

	Көршілес мемлекеттер тату-тәтті өмір сүрген кезде ғана береке орнап, әлеуметтік-экономикалық, мәдени-гуманитарлық қатынастар арқылы қосымша саяси және мәдени әлеует пен бай қазына көзі ашылатыны ежелден мәлім. Қазақстан басшысының Қытайға мемлекеттік сапары бүгін одан әрі жалғасып, Елбасы Пекиндегі Қоғамдық ғылымдар академиясында ғалымдармен жүздеспек. Сондай-ақ осы күні Қазақстан басшысының Бүкілқытайлық халық өкілдері жиналысының төрағасы У Бангомен және ҚХР Мемлекеттік кеңесінің Премьері Вэнь Цзябомен кездесулері жоспарланған.

	Нұрсұлтан Назарбаевтың Қытай еліне мемлекеттік сапары одан әрі Гонконг және Макао қалаларында жалғасады деп күтілуде. Бұл жөнінде алдағы репортаждарымызда әңгімелейтін боламыз.



	«Егемен Қазақстан» – Пекиннен 21 желтоқсан 2006 ж.





ІЗГІ СЕНІМ БІРЛЕСЕ ДАМИ БАСТАЙДЫ




	Мемлекет басшысы Нұрсұлтан Назарбаевтың Қытайға сапары табысты аяқталды.

	Елбасының жыл соңында Қытайға жасап отырған мемлекеттік сапарының қорытындыларын алдын ала сараласақ, екі ел арасындағы қарым-қатынастар деңгейі жаңа бір сапалық сатыға аяқ басты. Сапардағы салиқалы келіссөздер мен салмақты келісімдер осыны дәлелдейді.

	Кеше Елбасы Нұрсұлтан Назарбаев Қытайға мемлекеттік сапары аясында Сянган (Гонконг) арнайы әкімшілік ауданында болып, ірі бизнес орталығындағы бизнес өкілдерімен екіжақты іскерлік байланыстарды тереңдетуге негізделген бірқатар кездесулер өткізді.

	Жалпы, биылғы жылды еліміздің сыртқы саясатындағы сындарлы жыл болды деп баға беруге болады. Ел-жұртын өркениетті де өршіл ертеңіне бастап келе жатқан Елбасы, бәрін тізіп көрсетпесек те, осы жыл ішінде әлемдік саясат сахнасында салмақ дәрежесі басым саналатын алып Ресейде, алпауыт Америкада, Ұлыбританияда, енді қарымы күшті Қытайда болып, Қазақстанның келешекте дүниежүзілік деңгейде ырысы мен ықпалының артуына жол ашты.

	Алдын ала қорытындылар жасайтын болсақ, Мемлекет басшысының жыл соңында Қытайға жасаған мемлекеттік сапарының нәтижелерін үш бағытта қарастыруға болады. Біріншіден, ҚХР Төрағасы Ху Цзиньтаомен терезесі тең әріптес елдің басшысы ретінде келіссөздер жүргізіп, екі ел арасындағы ХХІ ғасырдағы стратегиялық ынтымақтастыққа қол қойылды. Бұл – аршынды елдер алға ұмтылып, ұсақ елдер ұтылуы мүмкін деп жорамал жасалып келе жатқан жаһандану ғасырында Қазақстан тап іргесінен әлемдік деңгейдегі зор мемлекетпен тең әріптестік арнасын нақты бекітіп алды деген сөз. Екінші бағытты қарастыратын болсақ, ол – Пекиндегі келіссөздер кезінде қол қойылған экономикалық қарым-қатынастардың жаңа тұжырымдамасы. Еңселі көршіміз ендігі жерде біздің көміртегі шикізатын тұтынушы мемлекет қана емес, Қазақстанның өңірдегі, қала берді дүние жүзіндегі индустриялық-инновациялық дамыған республика ретінде қалыптасуына барынша қолдау көрсететін ірі мемлекетке айналмақ. Үшінші бағыт ретінде Азиядағы ірі қаржы әрі бизнес орталығы саналатын Қытай Гонконгындағы келіссөздер негізінде инвестиция тарту жөнінде қол жеткізілген уағдаластықтарды атап көрсетуге болады.

	Бұдан бұрынғы репортажымызда біз Елбасының Қытайға мемлекеттік сапары аясында Қазақстан және Қытай журналистеріне Пекиндегі кездесулер кезінде қол жеткізілген уағдаластықтар мен оның қорытындылары жөнінде сұхбат бергеніне қысқаша тоқталып өткенбіз. Енді сол туралы кеңірек баяндап көрелік.

	Журналистермен кездесуде алғашқы сұрақ қойған Қытайдың “Синьхуа” ақпарат агенттігінің тілшісі Гэн Жуйбинь Қазақстан басшысынан ҚХР Төрағасы Ху Цзиньтаомен өткен келіссөздерге қандай баға беретінін сұрады. Елбасы бұл келіссөздер қорытындыларын өте жоғары бағалайтынын атап көрсетті. Мен Төраға Ху Цзиньтаоға және қытайлық достарымызға жылы жүзді әрі достық қабылдаулары үшін алғыс білдіремін және Қазақстан–Қытай қарым-қатынастары жаңа деңгейге шықты деп санаймын. Кездесу барысында Ху Цзиньтаоны келесі жылы елімізге ресми сапармен келіп қайтуға шақырдым. Сол кездесуге дейін ынтымақтастықты тереңдете түсетін, яғни, Қытай аумағында мұнай өңдейтін зауыт және басқа да кәсіпорындардың бірлескен құрылысы жөніндегі, сондай-ақ Қазақстанда мәшине жасау зауыты және басқа да өңдеуші өнеркәсіп орындарын салу жөніндегі жаңа жобалар әзірленіп болады деп ойлаймын. Бұл мүлдем жаңа деңгейдегі ынтымақтастыққа жол ашпақ. Біз Қазақстан–Қытай мұнай құбыры екінші кезегінің құрылысы жөнінде уағдаластық. Бұл Каспийді Батыс Қытаймен жалғастыратын магистральдық учаскені толықтай аяқтамақ. Біз бір кездері арман болып келген жобаларды нақты жүзеге асырдық. Сондай-ақ Қазақстаннан Қытайға газ құбырын тарту жөнінде келістік. Аталған ірі жобалардың іске асырылуы дүниежүзілік маңызға ие болмақ. Біз үшін энергетикалық ресурстарды сыртқы рыноктарға, әсіресе, төлем қабілеті зор елдерге жеткізу аса маңызды. Бұл мәселенің шешілуіне шикізат экспортының одан әрі өсіп отырғаны да себеп болды, деді Елбасы.

	Қазақстанды әрдайым трансшекаралық мәселелер толғандырып келді. Біз алғаш рет өзендер бөгеттерін бақылайтын бірлескен бекеттер салу жөнінде уағда жасалған екі құжатқа қол қойдық. Ху Цзиньтао келіссөздер кезінде Қытай өз көршісі Қазақстанға ешқашан залал келтірмейтінін мәлімдеді. Біз Қорғас жаңа темір жол торабын салу жөнінде де келістік. Келесі жылы Қытай тарабы өз аумағындағы учаскесінің құрылысын толық аяқтамақ. Ал біз Қорғастан одан әрі Сарыөзекке дейін құрылыс жүргізбекпіз. Яғни, бізді Алашаңқай-Достық бекетінен басқа тағы бір темір жол түйістіретін болады. Ең бастысы, біз жарғылық қоры 5 миллиард долларды құрайтын Қазақстан даму қорын құрмақпыз. Ондағы қаржы ғылыми-техникалық прогресс, инновация, инфрақұрылым нысандарын салуға бағытталмақ. Қазақстанның астығы мен ет өнімдерін Қытай рыногына шығару мәселесі шешілді. Қол жеткізілген барлық келісімдердің жүзеге асырылуы екіжақты тауар айналымының 8 миллиард доллардан 2015 жылға қарай 15 миллиард долларға дейін ұлғайтылуын қамтамасыз етпек. Мың жарымға жуық қазақстандық жас қазіргі уақытта Қытайда, ал Қытай жастары біздің елімізде білім алуда. Алдағы 2007 жыл Қытайдағы Қазақстан жылы болып жарияланды. Осы тақылеттес барлық мәселелер өзара түсіністік жағдайында жан-жақты талқыланды, деді Елбасы Қытай журналисінің сұрағына.

	Бұдан кейін Қытайдың ССТV телеарнасының тілшісі Ли Дзидің Қазақстанның Шанхай ынтымақтастық ұйымының жетекші қатысушыларының бірі болып табылатынын айтып, осы ұйым шеңберінде ынтымақтастықты алға жылжыту қажеттігі жөнінде қойған сауалына Елбасы ҚХР ШЫҰ-ға мүше елдер арасындағы ынтымақтастықтың барлық деңгейде дамуына мүмкіндік туғызып отырғанын атап көрсетті.

	Өз кезегінде еліміздің негізгі басылымдары “Егемен Қазақстан” мен “Казахстанская правда” газеттері журналистерінің берген сұрақтарына Елбасы Қазақстан КСРО кезінде одақтас республика ретінде Қытаймен ешқандай қарым-қатынас жасамағанын, ал қазіргі уақытта жоғары деңгейдегі кездесулер жыл сайын өткізілуде екенін көлденең тартты. Елбасы осы сапар тек дипломатиялық келіссөздер шеңберінде шектеліп қалмай, адами түсіністіктің бірегей үлгісін көрсеткенін мәлімдеді. Әлемнің ешбір елі бізге осы заманғы инновацияларды өздігінен әкеліп бермейтінін, сондықтан да нақ іргеміздегі Қытаймен жаңа технологиялар бойынша өзара байланыстарды өрістете беруіміз керек екенін жария етті.

	Енді Елбасының Гонконгтағы кездесулеріне қарай ойысайық. Ұзақ жылдар Ұлыбританияның боданы болып келген Гонконг – қазіргі уақытта Қытайдың інжу-маржаны саналатын іргелі қала. Дунцзян (інжу-маржан) өзенінің жағасында орналасқан қаланың жалпы аумағы 1072 шаршы шақырым. 1950 жылдары Сянганда өнеркәсіп ерекше екпін алып, ол қарапайым жүк тиеу портынан дүниежүзілік маңызы бар индустриялық орталыққа айналды. 1997 жылы Ұлыбританияның Қытаймен жасасқан 99 жылдық жалға алу мерзімі аяқталуына орай қала Қытай қарауына толық көшіп, ол арнайы әкімшілік аудан болып бекітілді. Сондықтан да Гонконг қазіргі уақытта Батыс пен Шығысты байланыстыратын алтын көпір ретінде бағаланады.

	Президент Сянгандағы сапарын кеше таңертең Гонконг қор биржасын аралап, осындағы банктік-қаржылық құрылымдар өкілдерімен кездесуден бастады. Кездесу кезінде Қазақстан басшысының назарына биржаның халықаралық қызметі туралы бейне таныстырылым ұсынылды. Өткенге көз жүгіртсек, 1999 жылғы Азиядағы қаржы дағдарысы кезінде Гонконг өз қаржы секторын реформалау жөнінде шешім қабылдаған болатын. Реформа шеңберінде осындағы үш биржа қайта құрылымданып, 2000 жылы НКЕх қор биржасының іргесі қаланды. Оның басты мақсаты өз аумақтарындағы және қытай рыногына қатысушы компаниялардың құнды қағаздарын айналым рыногына салу болатын. Бұл сондай-ақ Сингапур тарапынан жасалып келе жатқан қатаң бәсекелестікке қарсы жауап ретінде іске асырылды. Қазіргі уақытта Гонконг қор биржасындағы құнды қағаздар айналымының көлемі Азияда Жапониядан кейінгі екінші орында, қаржы көлемі жөнінен дүние жүзінде жетінші орында тұр.

	Аталған қор биржасының бас атқарушы директоры Пол Чоу Елбасымен кездесуде Қазақстанның өңірдегі аса күшті қарқынмен дамып келе жатқан ел екенін, қазақстандық компаниялар Гонконг қор биржасына өз акцияларын орналастыруға қызығушылық танытады деген үмітте екендіктерін жеткізді. Нұрсұлтан Әбішұлы Гонконгтың қаржы, инновациялық, технологиялық және ақпараттық саладағы тәжірибесі біз үшін өте бағалы дей келе, осыған орай Сянган кәсіпкерлері елімізге инвестиция салуға белсенділік танытып, Қазақстанда жаңа технологиялар мен басқару тәжірибелерін енгізеді деген үміті бар екенін білдірді. Өз кезегінде қазақстандық компаниялардың да Гонконг қор рыногына ертерек кіруіне мүмкіндіктер туғызылғаны жөн, деді. Қазақстан мен Сянган арасындағы іскерлік пен ынтымақтастықтың белсенділігін арттыру үшін тиімді жағдай туғызу біз үшін аса маңызды, деп атап өтті Нұрсұлтан Назарбаев.

	Бұдан кейін Қазақстан Президентімен Сянган арнайы әкімшілік ауданының басшысы Дональд Тсанг кездесіп, өз өңірлеріне мәртебелі мейманның келуіне орай арнайы дастарқан жайды. Гонконг басшысы Қазақстанның аз уақыт ішінде қол жеткізген табыстарын сырттай бақылап отырғандықтарын, ел тәуелсіздігінің 15 жылы ішінде бұрын-соңды кездестірілмеген ғаламат жетістіктерге жеткенін ықыласпен айтты. Сіздер әлемдегі ең серпінді дамыған экономикалардың бірін құра алдыңыздар. Қазіргі уақытта сіздер Алматыда өңірлік қаржы орталығын ұйымдастыру жобасын іске асыра бастадыңыздар. Мұның барлығы біздің инвестициялық ынтымақтастығымыз үшін үлкен мүмкіндіктерге жол ашады, деді Дональд Тсанг.

	Бұдан кейін сөзді Елбасы алды. Менің осы әсем қалаға атбасын бұруым Қытайға жасаған мемлекеттік сапарымның аясында өтуде. Қытай мен Қазақстан тату көршілер, шынайы достар, әрі стратегиялық әріптестер болып табылады. Бүгін біз елдеріміз арасындағы ынтымақтастықтың жаңа кезеңі басталғанының куәсі болып отырмыз. Бұл кезең – саяси сенімді нығайту мен өзара іс-қимыл салаларын кеңейту кезеңі.

	Біздің ынтымақтастығымыздың негізгі қозғаушы күшінің бірі екіжақты сауда-экономикалық байланыстар болып табылады. Тауар айналымының, инвестициялардың көлемі ұлғаюда. Мұнай-газ өндірісінде, сондай-ақ экономиканың шикізаттық емес секторында да өзара тиімді жаңа жобалар жүзеге асуда. Бүгінгі Сянган – Азияның аса ірі қаржы орталықтарының бірі, жоғары технологияларды қарқынды дамытып, инновацияларды енгізетін өңір. Қазақстан экономикалық көрсеткіштері бойынша Орталық Азия аймағында көшбасшы ел болып келеді. Мемлекетімізде индустриялық-инновациялық дамытудың, технопарктер мен ғылыми-технологиялық аймақтар құрудың зор қарқынды үдерісі жүріп жатыр. Біздің бүгінгі кездесуімізде қол жеткізілген уағдаластықтар қаржы-экономикалық және ғылыми-техникалық салалардағы ынтымақтастықты өрістетудің кемел болашағына жол ашады деп бағалаймыз. Біздің халқымыз “Достық деген – ұлы байлық” деп татулықты бәрінен де жоғары қойған. Біз бүгін сіздердің тараптарыңыздан осы достық парызды шынайы сезіндік, деді Елбасы арнайы қонақасыда.

	Гонконгқа сапар кезінде “Shun Tak Holdіngs Lіmіted” компаниясының төрағасы Стэнли Хо Қазақстан басшысын еліміздегі Қапшағай көлінің оң жағалауында жаңадан салынатын қаланың жобасымен таныстырды.

	Естеріңізде болса, Елбасы таяуда өткен Қауіпсіздік Кеңесінің отырысында республикамыздағы ойын бизнесін ретке келтіріп, республика аумағындағы казинолар мен басқа да ойынханаларды Алматы маңындағы Қапшағай және Астанаға таяу орналасқан Бурабайға көшіру туралы Үкіметке тапсырма бергені белгілі. Осыған орай сянгандық бизнесмен аталған жобаға қатысу жөнінде ықылас танытып, өздері жаңа үлгідегі дербес жоба әзірлеген екен. Жоба негізінде Қапшағай көлінің оң жағалауында жаңадан “Жаңа Іле” атты қала бой түземек. Осы заманғы соңғы үлгіде салынатын қалада дүние жүзінде теңдесі жоқ бірегей ғимараттар тұрғызылмақ. Мұнда ойын мекемелері салынып қана қоймай, іргелі стадион, театр, Желдер сарайы аталатын айрықша ғимарат бой түземек.

	Стэнли Хо Елбасымен кездесуіндегі сөзінде былай деді: Сізді Гонконгта қарсы алу біз үшін үлкен құрмет. Сіздердің елдеріңіз үлкен аумақты алып жатыр және әлемдегі іргелі мемлекеттердің бірі болып табылады. Біз Қазақстан қол жеткізіп келе жатқан табыстарға және оның әлеуетіне шын мәнінде таңғаламыз. Ол сондай-ақ Қазақстан қазіргі уақытта индустриялық-инновациялық бағытқа бет түзеп өңдеуші өнеркәсіпті, туризмді дамытуға барынша күш салып жатқанын, осыған байланысты өздерінің Қапшағай көлінің жағалауынан туризмді дамыту жөніндегі жоспарларын іске асыруға құлықты екенін жеткізді.

	Қазақстан басшысы таныстырылым рәсімінен кейін журналистерге берген сұхбатында жаңағы ұсынылған құрылыс жобасының жалпы құны 10 миллиард АҚШ долларын құрайтынын және бұл тек ойын орталығы болып қалмайтынын айтты. Бұл қала бүкіл әлемнің түкпір-түкпірінен туристерді тартатын болады. Бұл жерде лайықты өмір сүруге, демалуға барынша жағдай жасалады. Жаңа қала маңынан халықаралық әуежай, спорттық кешендер мен мектептер тұрғызылады. Біз Макао мен Гон-конг бизнесмендерінің инвестиция салуға шешім қабылдап отырғанына көз жеткіздік, деді.

	Елбасы Гонконгқа сапары барысында осындағы ірі миллиардерлермен де кездесулер өткізіп, жаңа инвестициялық жобаларды іске асыру жөнінде келісті.



	«Егемен Қазақстан» газеті 23 желтоқсан 2006 ж.





ТАМЫРЛАС ЕЛДІҢ ТАҢДАУЫ




	Елбасы Нұрсұлтан Назарбаев апта басында Түркіменстан астанасы Ашхабадта өткен сол елдің жаңа Президентінің ұлықтау рәсіміне қатысты.

	Әлемдік саясатта мемлекет басшысын ұлықтау рәсімі жәй ғана салтанат емес, өзара мүдделестіктің өзекті мәселелерін өлшемге салатын салмақты жиын саналады. Мұндай алқалы басқосулар мәмілелес елдердің қарым-қатынасы одан әрі қалай өрілетінін, саясаттағы басты ойыншылармен ортақ тіл табысудың тетіктерін айқындап береді. Бұл орайда Қазақстан басшысының Түркіменстандағы инаугурация салтанатына жасаған арнайы сапарын сан алуан қырымен саралауға болады.

	Біріншіден, бұл сапар Орталық Азия өңірінде көшбасшылық рөлге көтерілген еліміздің іргелес мемлекетке деген ізет-құрметін көрсетіп берді десек, екіншіден, ендігі жерде дамудың соны соқпағын таңдауы мүмкін Түркіменстанның жаңа басшысымен екі жақты тиімділік туғызатын бірқатар экономикалық, соның ішінде энергетикалық салаға қатысты жобаларды тағы да бір пысықтап алудың мүмкіндігі туды деуге болады. Сонымен бірге, дүниежүзілік қоғамдастықта қарымдылығымен, қала берді алымдылығымен танылған Қазақстан мемлекетінің басшысы, әлемге танымал сарабдал саясаткер Нұрсұлтан Назарбаевтың өзі бас болып ұлықтау салтанатына келуі жаһан түгілі, өңірде де әлі толық таныла қоймаған Түркіменстанның жаңа басшысы Құрбангулы Бердымұхаммедовтың беделін бір көтеріп тастады. Саяси астармен айтсақ, ағаның алғашқы болып ақадал ниет білдіруі ендігі кезекте інілік ілтипатқа ұласуы керек.

	Елбасы бұл сыйластық өз кезегінде тараптық ынтымақтастықтың тарам-тарам тамырларына қан жүгіруіне септесін болатынын анық аңғарғандай-ақ. Бердымұхаммедовтің ұлықтау рәсімінен кейінгі толыққанды Президент мәртебесімен елдегі салтанатқа ат арытып келген бірқатар мемлекет басшылары мен салиқалы саясаткерлердің арасында алғаш Қазақстан басшысымен кездесуінің өзі сөзімізді нақтылай түседі.

	Жалпы, жарықтық Сапармұрат Сердар кенеттен қайтыс болғаннан кейін біраз қара жамылып қалған түркімен халқы үшін ел басшылығына жаңа таңдау жасаудың жөні бөлек-тін. Жасыратыны жоқ, Мақтымұлы ұрпақтары тегін жарық пен газға жарылқанып отырды десек те, біраз жыл түнекке оранғандай өркениет игіліктерінен оқшауланып қалғаны рас. Күні бүгінге дейін небәрі бір-ақ пайызы интернетпен қамтылып келген сәйгүлік мінген халықтың енді жаһандық қоғамдастыққа кірігіп, өн бойларына өркениет өлшемдерін сіңіргілері келетіні кешегі рәсімде байқалып тұрды.

	Түркімендер инаугурация салтанатына тап-тұйнақтай дайындалыпты. Ашхабад аршыған жұмыртқадай жұтынып тұр. Сейсенбі күні кешкісін жеткен біздер Копетдаг тауының етегінде самаладай жарқыраған “ғашықтар қаласымен” (Ашық абад аударғанда осындай мағына береді) қауыштық. Қаланың бір ерекшелігін айтсақ, бір-біріне ұқсамайтын асқан ұсталықпен қашалған ескерткіштер баршылық екен. Ашхабадтағы 1948 жылдағы алапат зілзаланы еске түсіруге арналған бұқаның мүйізіне ілінген Жер шарының үстінде тұрған бейкүнә сәби ескерткіші немесе тұяқтарымен тас бүркіп, еркін шабысты аңсап екпіндеп тұрған ақалтеке сәйгүліктеріне арналған ескерткіш шаһардың сәнін келтіргендей. Әлбетте, күнге қолын созған Сапармұрат Түркіменбашының алтындатылған ескерткіштері де аз емес.

	Сәрсенбі күні ауа райы жайма-шуақтанып, сынап бағанасы 14 градус жылылықты көрсетіп тұрды. Ұлықтау рәсімінде Қазақстан, Украина, Грузия, Тәжікстан, Ауғанстан елдерінің президенттері, Ресей, Түркия және басқа да мемлекеттердің үкімет басшылары мен парламент төрағалары, бас-аяғы 30-ға жуық алыс-жақын шетелдерден мәртебелі меймандар жиналды. Таңертең Ашхабадтағы бас сарайлардың бірі – Рухыетте Түркіменстан Халық маслихатының ХІХ мәжілісі салтанатты жағдайда басталды. Сол елдің заңнамасына сәйкес президент сайлауының қорытындылары тек отырыста ресми хабарланады деп бекітілгенмен де, сарайға жиналған екі жарым мыңға жуық халық қалаулылары кімнің аты көмбеден бірінші көрініп, кімнің бағы шапқанын бағамдап-ақ отырды. Өйткені, үміткерлердің жинаған дауыс сандарының пайыздық қорытындыларын хабарлап жатқан орталық сайлау комиссиясының төрағасы Мұрат Каррыев Құрбангулы Бердымұхаммедовтің есімін атауы сол екен, халық ду қол шапалақтап, орындарынан көтерілді.

	Мұрат Каррыев мемлекеттегі 65 округтің 625 сайлау учаскесінде өткен сайлауға халықтың 98,65 пайызы қатысқанын, соның ішінде кандидат Құрбангулы Бердымұхаммедов 89,23 пайыз дауыс жинағанын хабарлады. Содан кейін ресми жиналыс бірден ұлықтау салтанатына ұласты. Түркіменстанның жаңа президенті Құрбангулы Бердымұхаммедовті ежелгі түркі дәстүрі бойынша ақ киізге шығарып, ел ақсақалы мен ақ жаулықты анасы баталарын берді. Қариялар бірлік, байлық және тұтастық түркіменнің ең киелі үш тағаны екенін, осы үш қасиет бойыңнан табылып, халқыңа адал қызмет ет деп тілектерін жаудырды. Жаңа сайланған ел басшысы халқы үшін аса қымбат саналатын дастарханға, жебеге, қасиетті Құран мен түркімендердің бас кітабы Рухнамаға тәу етті.

	Құрбангулы Бердымұхаммедов Президент ретінде алғашқы сөйлеген сөзінде елдегі 3000-ға жуық жоғары оқу орындарының санын одан әрі арттыруға, уәлаят орталықтарында жоғары оқу орындарын ашып, аймақтарда жабылып қалған ауруханаларды қайта жаңғыртуға, ана мен бала орталықтарын қалпына келтіруге, дәрігерлердің біліктілігін арттыруға күш салатынын, сондай-ақ ел аумағын түгелдей телефонмен қамтып, интернеттің еркін қолданылуына барынша жол ашатынын мәлімдеді. Қарттарды зейнетақымен қайта қамтамасыз етіп, ауыл шаруашылығының тынысын кеңейту де жаңа президенттің жоспарында бар екен. Ол сонымен бірге Сапармұрат Түркіменбашының сара жолын одан әрі сабақтастырып, елде табиғи газ бен электр қуаты, тұз тегін болатынын айтты.

	Мақаламыздың басында айтқанымыздай, ұлықтау рәсімі аяқталғаннан кейін Құрбангулы Бердымұхаммедов құтты болсын айта келген мәртебелі меймандардың ішінде ең алдымен Елбасы Нұрсұлтан Назарбаевпен кездесті. Екеуара кездесуде Қазақстан басшысы оның сайлау барысында аса жоғары дауыс жинауы ел сенімінің кепілі екенін айта келе, халқының келешегі жолында табысты қызмет атқаруына тілектестігін білдірді. Түркіменстан басшысы Нұрсұлтан Назарбаевтың және Қазақстан елінің дүние дидарындағы беделі аса жоғары екенін, сондықтан да Елбасы тарапынан берілген баға өзі үшін аса маңызды екенін атап айтты. Тараптар сондай-ақ Қазақстан мен Түркіменстан арасындағы қарым-қатынастарды кеңейтуге кедергі болатын ешқандай тосқауылдар жоқ екенін, барлық саладағы ынтымақтастықты жандандырудың толымды әлеуеті бар екенін атады.

	Асылы, Астана мен Ашхабад арасындағы өзара тиімді келісімдердің көкжиегін одан әрі кеңейте түсу мәселесі осы сапар аясында айқындала түскен тәрізді. Айталық, алдағы уақытта Каспий табанын бөлу жөніндегі келісімді заң жүзінде рәсімдеу, энергетикалық саладағы бірқатар жобаларды жүзеге асыру мәселелері тиянақталмақ. Түркіменстан әлемдік газ рыногында жетекші ойыншылардың қатарында тұрмаса да мұндағы көгілдір отын қоры аса мол. Елде 150-ге жуық газ өндірілетін кен орындары бар. Осы орайда Түркіменстан үкіметінің бұған дейін “Газпроммен” жасаған келісім-шарты бойынша жылына 50 млрд. текше метр көлеміндегі түркімен газын Қазақстан аумағы арқылы Ресейге жөнелткен жағдайда, еліміз транзиттің өзінен 1 млрд. доллар шамасында қаржылай табыс таппақ. Бұған қоса, Түркіменстанның Қытайға қарай құбыр тарту жөнінде де келісім-шарты бар. Аталған құбырдың Қазақстан аумағы арқылы өтуі де біз үшін экономикалық жағынан тиімді болмақ.

	Ашхабадта Қазақстан басшысы Украина президенті Виктор Ющенкомен, АҚШ Мемлекеттік хатшысының көмекшісі Ричард Баучермен, Грузия президенті Михаил Саакашвилимен, Түркия үкіметінің басшысы Реджеп Тайып Ердоғанмен кездесті. Кездесулер кезінде екі жақты қарым-қатынастың өзекті мәселелері талқыланып, сауда-экономикалық ынтымақтастық бойынша кең түрде пікірлер алмасылды.

	Елбасының Ричард Баучермен кездесуінде өңірдегі ахуал, соның ішінде, Түркіменстанның алдағы уақытта ашық әрі айқын жолды таңдап, өңірлік ынтымақтастықтағы белсенділігінің артуы мәселелері сараланды. Нұрсұлтан Назарбаев Қазақстанның келешекте де Орталық Азия өңірінде саяси және экономикалық салалар бойынша көпжақты ынтымақтастықты нығайтуға күш-жігер беретінін жеткізді. Ричард Баучер бірқатар америкалық делегация таяу кезеңде республикамызға келуді жоспарлап отырғанын айтты. Америкалық өкілдер қазақстандық әріптестерімен былтырғы жылдың күзінде Қазақстан Президентінің АҚШ-қа жасаған ресми сапары аясында қол жеткізілген уағдаластықтарды одан әрі жүзеге асырудың жолдарын талқыламақ.

	Сонымен, тарихы тамырлас түркімен халқы өз таңдауын жасады. Бұдан былай түркіменше байдак айының 14-і ұлт тарихындағы ұмытылмас күн ретінде қалатыны анық. Бұл күн төскейде малы қосылған түбірлес ағайындардың санасында шуақты да сәулелі күн ретінде сақталсын деген игі тілекпен біз де елге аттандық.



	Астана – Ашхабад – Астана «Егемен Қазақстан» 16 ақпан 2007 ж.





ЖҰМЫР МҮСІН


	(очерктер, естеліктер)





ӘКЕМНІҢ ӘҢГІМЕСІ


	(Қаһарман Борашевтың аузынан жазып алынды)



	Алла тағаланың адамзат баласына жіберген асыл діні исламдағы бес парыздың біріншісі иман келтіру, яғни кәлима шаһадат айту екені баршаға белгілі. Исі мұсылманға осы иманның өзінде жеті парыз нәсіп етілген. Олар Алла тағалаға шын ықыласпен ену, періштелердің бар екеніне сену, Алла тағаланың түсірген кітаптарына сену, Алла тағаланың пайғамбарларына сену, ақырет күні болуына сену, жақсылық та, жамандық та Алладан екеніне сену және өлгеннен кейін қайта тірілетініне сену. Он сегіз мың ғаламды жаратушы Алланың бар екеніне кәміл сеніп, бес уақыт намазымды қаза қылмай оқып жүрген намазхан қария ретінде айтарым, мен жоғарыда атап көрсетілген періштелердің бар екеніне бала кезімде бірнеше рет көзімді жеткізген жанмын. Сондықтан жастардың Алланың бар екеніне иман-сенімдері беки түссін деген ниетпен басымнан өткен мына бір оқиғаларды айтуды жөн көрдім.

	Ұмытпасам ең алғашқы оқиға шамамен он бір жасымда үшінші класта оқып жүргенімде көрініс берді. Анам Қалипа ол кезде Жамбыл облысы Жамбыл ауданындағы Айшабибі шаруашылығының сиыр фермасында сауыншы болып жұмыс істейтін. Сонау 1950-1951 жылдары қыс қатты болып, ел біршама қиналып жатқан кез еді. Бір күні таңертең күнделікті әдетім бойынша өгіз арбаның артына отырып, сиырларға шөп шашып болып, бүрсеңдеп үйге кіргенімде, қалтырап-дірілдеп, екі аяғымдағы жаман ботинкамды зорға шешкенім есімде. Содан екі аяғым бірдей үсіп қалып, үйде жалғыз жатып қалдым. Апам күнде таңғы бестен сиыр саууға кетеді. Күн арқан бойы көтеріліп қалған кез еді. Екі кісі үйге сау етіп кіріп келді. Маған амандасып болғаннан кейін, «неғып жатырсың?», деп сұрады. Мен екі аяғымның үсіп қалғанын, жұмысқа шыға алмай қалғанымды айтып, түсіндіріп жатырмын. Ол кісілердің біреуі бұрынғы Ақкөл колхозы, қазіргі Айша бибі ауылының сол кездегі колхоз бастығы Керімбай аға да, екіншісі өзін Алматы қаласынан келген уәкілмін деп таныстырды. Менің көзімше, Алматыдан келген уәкіл ауыл бастыққа бұйрық беріп «жаз» деді. Сол кезде ауыл бастығы әскерше тік тұрып, қолына қалам алып бірдеңелерді жаза бастады. Уәкіл «мына баланың үстіне фуфайка, аяғына етік әперілсін» деді де, екеуі сыртқа шығып кетті. Сол кісілердің үйден шыққаны сол-ақ екен, әуелі екі аяғымнан жан кете бастады да, қан шапшып жүрек тұсыма келіп тірелді. Көзім қарауытып, «шешемді көре алмай кететін болдым-ау» деген қауіппен тілімді кәлимаға келтіріп, «біссміллә, біссміллә» деп қайталай бердім. Азғана уақыттан кейін екі аяғым мен екі қолыма қан жүгіріп, ауырғаным лезде жазыла бастады. Содан шешем Қалипа сауыннан түске таман келді, мен апама «үйге бастық Керімбай мен астанадан уәкіл келіп кетті, сіздерге де соққан шығар» десем, «ондай адамдар болған жоқ», дейді. Апам ертеңінде ауыл бастықтан Алматыдан келген тексерушімен бірге үйге соққандарын сұраса, ол кісі ешқандай уәкіл келмегенін, ал өзі сол кезде орталықта басқа жұмыстармен жүргенін айтқанда қатты таңқалғанымыз бар.

	Екінші оқиға былайша өрбиді. Жалпы, жарықтық әкем Бораш менің алты жасымда дүние салды. Әкемнің түр-келбеті, кейбір іс-қимылы еміс-еміс есімде. Есімде қалғаны кешкісін бір тостақ тамақты іше бастағанымда тоқтатып қойып, «біссміллә» деп айт деді. Табаққа қомағайланып тағы қол соза бергенім сол еді қолымнан ұстап, «бісміллә» деп айт, сонда асың адал болып, Алла берген нәсіп бойыңа сіңеді» дегені жадымда жатталып қалыпты. Бірақ жаңа айтақымдай көп ұзамай дүние салды. Содан шаруаның ыңғайына қарай басқа ауылда тұратын ағайынды сағалап жүрген бізді 1951 жылы оқу аяқталған кезде ағам Шәйнүс Айша бибіден өзімнің туған ауылыма (Аманкелді колхозы Бірлесу бөлімшесіне) есек арбамен көшіріп әкелді. Ауылымыз облыс орталығына жақын орналасқандықтан мен төртінші кластан кейін қаладағы темір жол вокзалының жанындағы №38-ші Каганович атындағы мектептің бесінші класында оқи бастадым. Күн суық. Қазіргідей үздіксіз жүріп тұратын автобус мүлдем жоқ. Сондықтан қыста жаяу қатынап оқу қиынға соғып, мен Жамбыл қаласындағы Ташкент көшесінде тұратын Қоныс деген жиен ағамның үйінде жатып оқи бастадым. Ол кісі азын-аулақ діни сауаты бар, иманы берік кісі еді. Кейін сол көшенің молдасы болды. Жиен ағам үйде қарап жатпасын деп маған құран сүрелерін жаттата бастады. Ең алғаш жаттағаным «Ықылас» сүресі еді. Қолым босай қалса: «Ағузи биллаһи минаш-шайтони роджим, Бисмиллаһир рахмани-рахим, Құлху Аллаһу ахад. Аллаху с самад, Ләм иәлид, уәләм юләд, уәләм иәкул лаһу куфуан ахад», деп қайталай берем. Жүрекке бірден ұялағаны болар мен бұл сүрені тез-ақ жаттап алдым. Сонан соң жазғы каникул басталып апамның жанына оралдым. Келгеннен кейін бөлімше басшылары ауылдың қойын баққанға екі пұт бидай береміз дегеннен кейін ойынды қойып, мал бағуға кірістім. Қойлар ауыл маңындағы Маймасар төбенің жанында жайылып жатқан кез еді. Бір кезде маған «Ықылас» сүресін мың рет қайталап көрсем қайтеді деген ой келді. Сөйтіп саздың шұңқырлау жеріне жайғасып алып тоқтамай сүрені қайталай бастадым. Шамамен 700 рет оқыдым-ау дегенде жусап жатқан қойдың оң жақ шетінен қара есекке мінген, басына сусар бөрік киген, реңі келіскен қысқа қара сақалы бар кісі маған қарай келе жатты. Мен әлгі кісінің жүзі жылы екенін байқап, онша жүрексіне қоймадым. Ол кісінің оң жағынан келіп қол беріп, «Ассалаумағалейкум» деп, мұсылманша амандастым. Ол кісі жүзіме қарап тұрды да «Балам, не тілеуің бар?» деп сұрады. Баламын ғой, не дерімді білмей состиып тұрып қалдым. Ол кісі үнсіз тұрды да солтүстікті бетке алып кетіп бара жатты. Бір қарасам ізім-ғайым жоқ болып кеткен екен.

	Жалпы, Алла тағала жерге періштелерін жіберерде ең әуелі Өзінен ғана жәрдем тілеп отырған жетім-жесір пенделерінің халін аттандырады деген сөз бар. Басқа адамдардың кейпінде көрінген жаңағы оқиғалар осы сөзімді дәлелдей түседі деп ойлаймын. Аллаға шүкір, кейіннен періштелердің қолдап-қорғап жүргеніне де көзім жеткендей болды. Бұл жөнінде де бір-екі ауыз айта кетсем.

	Мен жетінші класты бітірген кезде, апам әжептеуір қартайып қалған еді. Құдайдан сұрап алған жалғыз ұлы мен болғандықтан, анамды бағып-қағуым керек деп үш айлық механизатор курсын бітіріп, бұғанам бекімей жатып, трактор айдауға кірістім. 1957 жылы біздің шаруашылық Айша бибі ауылының жанындағы Қаратау бөлімшесінен телім алып, жер жыртуды бастадық. Бір күні қалың қар жауып кетіп, ауылға қайтуға тура келді. Араға бір-екі күн салып, қар ерігеннен кейін өзіммен тұстас құрдастарым Ізтай, Ортай, Ештай, Дербіс, Бейсен Айтбай бәріміз жер жыртуды жалғастыру үшін ауылдан жаяу жолға шықтық. Жол-жөнекей Айша бибі ауылынан учаскелік милиционер кездесіп, біздің шаршап, діңкелеп келе жатқанымызды байқап сол бағытқа бара жатқан ГАЗ-51 жүк машинасын тоқтатып, бізді отырғызып жіберді. Жуалыға бара жатқан машинаның үсті тола қапталған цемент және сүт құятын құтылар екен. Отыратын орын таппай сығылысып әзір тұрғанбыз. Ой-шұқырлы жерге келе бергенімізде машинаның үстіндегі сүт құтылары саңғырлап, дүние астаң-кестең болып кеткені бар емес пе. Сасып қалған жүргізуші артына қарай берем дегенде машина аударылып бара жатты. Не болып, не қойғанын білмеймін, бір қарасам дене-басым сапсау машинаға қарап тұр екенмін. Жанымдағы жолдастарым қатты жарақаттар алып, бәрін облыстық ауруханаға алып кетті. Кейін еске алсам, бәріміз бірге отырған машина еді. Мен қалай сыртқа шығып үлгердім, қалай сау қалдым деген ой жұмбақ күйінде қала береді. Мүмкін жаңағы айтқан періштелер қаққан шығар деп ойлап қоямын. Кейіннен осындай оқиғалар бірнеше рет қайталанды. Қазақстанға өзге ұлт өкілдерін көптеп жіберіп жатқан тұс. Сол кезде түрме көріп, қаны бұзылған сырттан келушілер мен жергілікті қазақ жігіттері көп шекісіп қала беруші едік. Келіспеушіліктер соңы пышақ жұмсауға дейін баратын. Намысқа тырысып, қандастарымның арасына түсемін деп жүріп, қалың ортада екі рет қалып қойғаным бар. Екеуінде де тісін қайрап жүрген әлгілердің пышақ ұстаған қолдары әріге бара алмай, абдырап тұрып қалғандары есімде.

	Бұл әңгімелерді еске түсіріп, қағаз бетіне түсіріп отырғандағы мақсатым өзімді ерекше санап, атымды шығарып, абыройымды өсірейін деген ой емес. Менің мақсатым жоғарыдағы оқиғаларды мысалға келтіре отырып, жастарға періштелердің адамдарға келіп тұратынын, Алла тағала солар арқылы бар екенінен хабардар етіп тұратынын еске салу еді. Ала жіпті аттамай, адал еңбек етіп, Аллаға құлшылық еткен әрбір адамның ғұмыры нұрға толып, оның жан-жағынан періштелер қорғап-қолдап, желеп-жебеп жүретінін ешқашан ұмытпауымыз керек.





АНАМНЫҢ ӘҢГІМЕСІ


	(Дәметкүл Борашеваның аузынан жазып алынды)



	Адал еңбек етіп, табан ет, маңдай терін төккен пендесіне Алла тағала өз ырзығын ұсынып, тиісінше дәулет беретіні белгілі. Мұны мен жарықтық әкем Ермаханның өмірі арқылы көз жеткіздім. Бүгінде Аса өзенінің жағасындағы «Қызылшарық» бөлімшесін түгелге жуық біздің төркіндеріміз жайлайды. Неге екенін білмеймін, бір замандарда Таластың бойынан көтеріле көшкен біздің ағайындар әруақты Әулие-атаның батыс беткейіндегі осы бөлімшеге бүтін бір ауыл болып орын тепкен екен.

	Ауыл ақсақалдары кішкентай кезімізден бізді «Ермахан байдың қыздары» деп әспеттеп, еркелетіп отыратын. Айтса-айтқандай-ақ кеңестер заманының 50-ші жылдарының өзінде әкеміз алдына жүздеген мал айдаған дәулетті кісі болды.

	Енді әкеміз бұл дәулетке қалай жетті деп ойлайсыздар ғой? Ол былай болған екен. Нұралы деген немере інісінің шақыруымен Түгіскеннен Әулие-атаға қоныс аударған әкеміз қала маңындағы Тектұрмас әулиенің кесенесі қойылған маңнан уақытша үй жалдап тұрады. Үй дегенде шағын жер кепеге анамыз және үлкен әпкеміз Дүриякүл үшеуі орналасады. Содан әкеміз бала-шағаны бағу үшін екі қолға бір күрек іздеп қаладан жұмыс іздей бастайды. Бірақ нан-пұлды айыратын оңтайлы жұмыстың реті бірден табыла қоймапты. Үнемі қыбырлап, тынымсыз тірлік істеп үйреніп қалған әрі бұла күші бойына сыймай жүрген әкемізге үйкүшік болып үйде жатып қалғаны жанына қатты батады.

	Бір күні әкемізге «бабаларымыздан қалған «бейғамнан тәңірім безер», деген сөз бар еді. Шалжиып жата бергеннен ештеңе шықпас, тым болмаса бойымдағы қайратым азаймау үшін, күнделікті мына төңіректегі тастарды жинастырып ермек қылайын», деген ой келеді.

	Содан не керек, қолына кетпенін алып Тектұрмастың кірпіштей-кірпіштей қызыл тастарын үй маңына жинай береді, жинай береді. Мұндайды көрмеген көрші қазақтар «мына кісіні түлен түрткен шығар, таң атқаннан кеш батқанға дейін тас жинай бергені несі?» деп таңқалысады.

	Төбе-төбе тас жинап тастап, бір күні қалаға тағы да жұмыс іздеуге кеткенде үйімізге екі-үш өзбек сау етіп кіріп келіпті. Отағасы жоқ екенін білген өзбек ағайындар анамыз Ізтайға «жинаған тастарыңды сатыңдар» деп, қолқа салады. Құдайы қонаққа қорасындағы малының өзін ақысыз-пұлсыз сойып беріп, ырзашылығы Алладан дейтін қонақжай қазақ үшін ен далада есепсіз жатқан тасты сатшы дегендері түрпілеу естіледі. Не істерін білмеген анамыз «жақын жерде Нұралы деген туысымыз тұрады, мән-жайды содан сұраңдар» деп, жол сілтеп жіберіпті. Ол кісі де бұған онша мән бере қоймай, ағамның құрдастары әзілдеу үшін әдейі өзбектерді жіберіп отырған шығар деген ойменен келіспей қойыпты.

	Қас қарая әкеміз үйге келсе әлгі кісілер әлі де үй маңын торуылдап, отағасын күтіп жүр екен. Көре сала «қожайын мына тастарыңызды бізге қалайда сатыңыз, қаладан там салғалы жатыр едік, нағыз құрылысқа жарайтын тастар екен, еңбегіңізді жемейміз» деп, құрақ ұшады. Кешке дейін кетпей жүрген меймандарды үйіне кіргізіп, дастарханын жайып, шәйін беріп болғаннан кейін әкеміз: «тас сату деген ата-бабамда жоқ дәстүр, қаласаңдар бәрін тегін алып кетіңдер» деп кесімін бір-ақ айтады. Әлгі кісілер рахметтерін жаудырып, тастарды бір-екі күн арбаларына тиеп, алып кетіп бара жатып, шешемізге қоймастан «біз мұсылман адамдармыз, ешкімнің адал ақысын жегіміз келмейді, берген ақшамызды алыңыз» деп, бір бума ақша тастап кетеді.

	Әке-шешеміз өзекеңдердің ақыры қоймай тастап кеткен ақшасын Алланың жіберген нәсібі шығар деп қабылдап, жаңағы ақшаға қорабасы болсын деген ниетпен азын-аулақ қой-ешкі сатып алады. Құдай тілектерін қабыл етіп, сол оншақты қой-ешкіден құралған уақ мал біраз жылда мыңға жуықтады. Кейіннен әкеміз төңіректің сыйлы ақсақалы, қысылған ағайын-туыстың қамқоршысына айналды. Осы оқиғаны еске алып тұрып, дәулет берем десе ретін тауып даладағы тастан да мал құрататын Алла тағаланың шеберлігіне әрдайым таңқаламын.





ҚҰРДАСТЫҢ ӘҢГІМЕСІ


	(Сыныптасым Жандос Әзімхановтың аузынан жазып алынды)



	Тараздан Шымкентке шығар батыс қақпасына қарай бағыт бұрсаңыз оң қапталда ұзыннан-ұзын бір көшенің бойымен жалғасып жататын үлкен ауыл жатыр. Ол біздің Амангелді ауылы. Қала жұртшылығы, қала берді бүкіл облыс тұрғындары біздің ауылды әуел бастан «аэропорттағы Амангелді» деп ат қойып, айдар тағып қойған. Амангелдінің жастары қаланы да даланы да тел емген, яғни қалалықтарша киіне де білетін, ауылдықтарша атқа да отыра алатын әмбебап қазақтар. Ауылдың ауыр тірлігіне ерте бастан шыңдалып, қала балаларына қарағанда бұлшық еттері бұрынырақ бұлтыңдап шығатын біздің ауылдың балалары бір жылдары бүкіл Таразды «ерекше ерлігімен» тас-талқан ете жаздағаны бар. Содан болар, ел ішінде ауылдың атағы дүркіреп, қалалық ата-аналар қыздарына «Амангелдінің балаларына жоламаңдар, өңкей бұзылған, төбелесқұмарлар» деп, амангелділік жігіттерге онша жолата қоймайтын. Бір қызығы, қаланың нақ бүйірінде жатса да біздің ауыл балаларының ешқайсысының оңған орысшасы жоқ. Олай болатын себебі де бар. Біз ес білгелі ауылымызда ырымға табар бір ғана орыс отбасы болды. Ауыл адамдары «дядя Вася» деп атайтын жирен шаш көкеміздің өзі қазақшаға судай. Кемпірін «Шүтшура кемпір» дейтінбіз. Сөйтсек Шүтшурамыздың бастапқы мағынасы «тётя Шура» екен. Ауылдықтардың қазақы икемге келтіріп алған түрі.

	Қатарластар арасында сабақты тәуір оқиды дейтін досым Қуат Борашев екеуміздің де ағып тұрған орысшамыз шамалы. Содан 8 сыныпта жүргенімізде қала шетіндегі орыстары көп ауылдың бірінен көшіп келген Болат Жанысбаев деген жігіт ортамызға қосылды. Болат бұған дейін орыс сыныбында оқыған екен. Таңдайы тақылдап тұр. Біз өмірі естіп-білмеген орыс сөздерімен желдей еседі-ай келіп. Құрдастардың бәрі Болаттың жанында, бар ойлары орысшаларын ептеп дұрыстап алып, қалада тек орысша сөйлейтін жігіттермен ғана танысатын әдемі қыздарға қырындау. Әсіресе, әдемі қыз десе көзі жайнап кететін Мұрат оның жанынан бір елі қалмайды. Айтса-айтқандай өзінен бұрын құлағы бірінші көрінетін «озық ойлы» досымыздың келуімен бәріміз тілімізді біршама сындырып, жаңа жаргондар жаттап, бір жасап қалғанымыз бар. Содан бері орыс тілінен екіден басқа баға алып көрмеген, хирургты «құйрық» деп жүрген Қайырбектердің өзі орысшаны олай да былай қайыратынды шығарды.

	Мектепте Бейсенкүл деген әпкейіміздің балаларға тәрбие беру тәсілі басқаларға қарағанда мүлдем бөлек еді. Білімдінің жарқын болашағы жайында пафосты сөздерге бармай, тәрбиені қарапайым өмірлік мысалдар арқылы сабақтап, сабағын қызықты өткізетін. Мына бір мысалы есте қалыпты. Сабаққа салғырттау қарайтын құрдасымыз Құрманғазыға қарата: «әй, Имашев сен қазір сабақты дұрыс оқымай, күнұзақ доп қуып, мәз-мейрам боп жүрсің. Ертең қасыңда отырған жақсы оқитын Бөпетаев өскен кезде бастық болады да, сүліктей машинамен жүретін болады. Содан бір күні сен ауылдың басында ыстық күнде маңдайыңнан терің сорғалап, кетпеніңді иыққа салып, қисайып әрең кетіп бара жатқанда жаныңа аппақ волга келіп, кілт тоқтай қалады. Машинаның ішінен су жаңа қара костюм шалбар мен ақ жейде киген, тоқпақтай қара галстук таққан, көзінде қара әшкиі бар Бөпетаев шіреніп шығады. Күн ыстықта әбден қаталап шөлдеген, шаршап-шалдығып тұрған сен одан «Мақсат, бір класта оқып едік қой, ауылға дейін ала кетші» деп жалына сұрайсың. Сонда Бөпетаев тұрып: «Ей, Имашев! Бейсенкүл әпкей оқы дегенде оқымай қойып едің, енді өз обалың өзіңе» деп, машинасын «гүр етіп» оталдырып, көшенің шаңын шығарып «зыр етіп» кетіп қалады, дейтін. Сол кезде Құрманғазының қос құлағы бірдей қызарып, түрі әбіржіп, Бейсенкүл әпкейге бір қарап, ақ волганың болашақ иесі Машокқа бір қарап, көзімен жер шұқылап қалатын.

	Ауылдың тағы бір қызығын айтайын. Амангелдінің зауыт жақ шетінің тұрғындары бау-бақшаларын Аса өзенінен бізге қарай жығылатын бір арық сумен суғарады. Кезінде арқырап аққан Асаның бастауындағы Шөлдала су қоймасында ірі балықтар өтіп кетпесін деп сүзгі қойылғандықтан, әлгі бір арық суда өмірі балық атаулы жүзіп көрмеген. Ауыл балалары сүзгіден өтіп кететін арықтағы ұсақ-ұсақ шабақтарды қолмен ұстап алғанға мәз. Бір күні су жағалап келе жатқан біздің құрдастар арықта жүзіп бара жатқан білектей дәу балықты көріп көздері шарасынан шығып кете жаздайды. Бәрі жабылып батпандай ірі балықтың соңына түседі. Бұрын-соңды мұндай үлкен балық ұстап көрмеген біздің достар арық бойымен әрі қуады, бері қуады. Ауылдың ашықауыз балаларына оңайлықпен ұстата қоймаған әккі балық енді ауыл үйлерінің бақшасына да жетеді. Сол күні су кезегі көше соңындағы үйге тиген екен. Жігіттердің ойы қайткенде де балықты соңғы үйге жеткізбей ұстап алып, шеңгел-шеңгелдің арасында отқа қақтап жеп, шағын думан жасау. Бірақ бірінші үйдің, одан екінші, үшінші үйдің бау-бақшасы арасы арқылы ирелеңдеген арық бойымен бұлт-бұлт еткен балық «өліспей-берсіпей», олардың әбден зықысын шығарады. Төртінші үйдің ауласындағы тапшанның астынан ағып жатқан арыққа жетті-ау дегенде үш құрдас балықты жабылып жүріп ұстайды-ау әйтеуір. Шілденің қақ маңдайдан өтер ыстығында тапшанда шәйін сораптап отырған сол үйдегі кәрі кемпір көз алдында көрші балалардың өз ауласынан білектей балықты ұстап алып, әй-шайға қарамай кетіп бара жатқанын көргенде не істерін білмей қалыпты. Шиборбай балалардың айдың күннің аманында көз алдында қорасындағы малын айдап бара жатқандай сезінген кәрі апамыз: «Әй жүгірмектер тоқтаңдар. Ана балықты тастап кетіңдер. Бұл біздің асыранды балығымыз. Үлкейсін деп біраздан бері бағып жүргенбіз» деп, соңдарынан тұра қуған еді.

	Жазғы ауылдың бір сәні – айлы кешті жаңғыртқан той-томалақ. Сол кездегі барлық ауылдық тойларға тән үлгімен біздің ауылда да әр сенбі сайын дүркіреген той өтуші еді. Апта сайын ауылдағы жалғыз асаба Тілеп көкеміздің саңқылдаған даусы ауылдың басынан аяғына дейін естіліп тұрады. Қай той болмасын ауылдың барлық бала-шағасы мен жігіт-желеңі сонда. Ал, малын кештеу жайғаған немесе басқа себептермен тойға бара алмай қалған балалар түнгі аспанда тапшанда жатып, Тілеп көкеміз басқарып жатқан тойдың қызығын сырттай бақылайды. Айтылған тілек, сөйлеген сөздер арқылы құдалардың қай жақтан екенін, жаңа түскен келіннің қара торы немесе дөңгелек жүзді екенін көрмей-ақ біліп отырады. Апта сайын өтетін тойдың қалыптасқан сценарийін, асабаның айта-айта құлаққа сіңген әзілдерін жаттап алған кейбіреулері жаңа анекдоттар айтыла қалса елең ете қалады.

	Осындай жазғы кештердің бірінде өткен кезекті бір тойдың мына бір қызығы есте қалыпты. Құрдастар Бәке, Тұрар үшеуміз көрші ауылда болып жатқан тойдың басталуын бір көріп алып, асықпай ауылдағы тойға келсек біз келгенше қызықтың біразы өтіп кеткен екен. Ауыл жастарына арнап жайылған соңғы үстелде ине шаншар орын жоқ. Біз жеткенше-ақ ауылдың «ашөзек» балалары дастарханды түгелдей сыпырып-сиырып тастаған екен. Қызықты сырттай бақылап, тойдың бір тоқашын жемей үйге қайтамыз ба?, деп тұрғанда ауылдағы жеңгелеріміздің бірі аяғын еппен басып тысқа шықты да, қолына ұстаған дорбасын шеттегі сарайдың төбесіне қойып, жан-жағына сақтықпен бір қарап алды да, тойға қайта кіріп кетті. Үшеуміз бір-бірімізге қарап, енді не істеу керек екенін бір-бірімізге айтпай-ақ ұқтық. Ұры иттердей еңкейіп бардық та әлгі дорбаны ала қаштық. Сәл ұзап барып дорбаны ашып қарасақ, тойдың төрінде отырған ауылдың бар баласының тісіне тимеген «құдалардың сыбағасы» қазы-қарта, жал-жаяның барлығы жеңгеміздің дорбасында жатыр. Бүйірімізді томпайтып алып, тойға қайта келдік. Барсақ ошақтың жанында айқай-шу. Адуынды жеңгеміз білекті сыбанып алып, сол төңіректі жағалап жүрген балалардың апшысын қуырып: «Өй, өңкей, түк көрмегендер, жаңа мен сыртқа шыққанда көздерің жылтырап артымнан ере шыққандарыңнан-ақ ішім бірдеңені сезген еді» деп, жақсылап сыбап жатыр екен.





КУРСТАСТЫҢ ӘҢГІМЕСІ


	(Курстасым Рахат Қосбармақұлының жазғандарынан)



	Бірінші курсты бітірмей тұрып біз, біз болғанда, Сапунов Нұрхат, Аймағанбетов Базархан, Борашев Қуат, Наушабаев Дархан бесеуміз өзімізше «Қазақ қаһары» деген «астыртын ұйым» құрдық. Ол кезде кеңестер одағының көбесі сөгіле қоймағанымен, әр қазақтың қанында өз алдына тәуелсіз ел болуға деген құлшыныс, қазақ рухы қайнап жататын. Оның үстіне еліміздің солтүстігі мен батысында ақ казактар мен «Единство» сияқты сол кездегі бірқатар шовинистік ұйымдар ашықтан-ашық азуын көрсетіп, «Павлодар, Солтүстік Қазақстан, Орал облыстарын Ресейге қосу керек» дегендей пікірлер айтып, әлсін-әлсін атойлап қоятын. Осының бәрі біздің намысымызға тиіп, қалай болғанда да, қарсылық көрсету инстинкін оятты. Сөйтіп, ел аумағындағы славян тілді шовинистік ұйымдар мен қоғамдарға қарсы халықтың наразылығын тудырып, бір жағадан бас, бір жеңнен қол шығара алатындай, өз қиялымызда «ұлтты ұйыстыратындай» ұйым құру керек деп шештік.

	Хош, сонымен әуелі Нұрхат екеуміздің қауашағымызда пісіп-жетілген идеяны ортаға тастап, талқыға салған кезде ұйымның атын не деп қою жөнінде біраз талас туды. «Алдаспан», «Наркескен», «Найзағай», «Халық қаһары», «Қаһар» деген сияқты алты-жеті атаудың ішінен, айналып келгенде, «Қазақ қаһары» деген аттың мойыны озық шықты. Үш, жеті, қырық деген сияқты қазақ үшін қасиетті саналатын сандарды кие тұтатын ырымшыл халықтың ұрпағы емеспіз бе? Ұйым мүшелерінің санын жетіге жеткізуді ойластырдық. Оны да кімге сеніп өйту керектігін әрі-бері талқылап, ең жақын достарымыз екі Серіктің өзін «сенімсіз» деп есептедік. Әншейінде, одан жақын адам жоқ болып көрінетін менің Мейрамхаан жиенім мен «нағыз аузына берік», намысты азамат» деп есептелетін Нұрбол да тізімнен сызылып тасталды. Тіпті сол кезде «болашақ жарым болады» деп, қол ұстасып «жүріп» жүрген сүйген қызым Нұргүлге де сенім артуды жөн көрмедік. Он ойланып, жүз толғанып, ақылдаса келе, ақыры курстағы ең бір белсенді қыздардың бірі Жұмағұлова Ләззат пен ақын қызымыз, ақтөбелік Өтемісова Индираға тоқтадық. Оларды оңашалап шығарып алып, тап бір саяси төңкеріс жасағалы жатқан сабаздардай әр сөзімізге салмақ пен мән бере сөйлеп, он сағат бойы ойымызды түсіндірдік. Сонда сәл нәрседен шошынып, еліктің лағындай елеңдеп, дір ете қалатын жүрегі жұқа Индираның:

	– Қойшы, жігіттер, сонда біз орыстарды өлтіреміз бе, не? Мен оған қарсымын! Қорқамын ондайдан! – деп, қалшылдап-дірілдеп, жылап жібере жаздағаны әлі күнге дейін көз алдымнан кетпейді. Оған біздің ешқандай да радикалдық бағыттағы ұйым емес, тек мемлекетіміздің тұтастығын сақтау жолында халықтың санасын оятып, ағартушылықпен айналысуды ғана көздейтін ұйым екенімізді жан-жақты түсіндіріп, «саяси сауатын ашу» үшін біраз тер төгуге тура келді.

	Сонымен не керек, бәріміз кеш болса, қасымыздағы бөлмелестерімізге байқатпай, қашып келіп, Базархандардың «бытовкасына» тығылып, есікті жауып алып, сыбдырымызды білдірмей, кіріп-шығып, сыбырлай сөйлесіп, болашақта не істейтініміздің құпия жоспарларын талқылайтынбыз. Тіпті бір күні жатақхананың бұл «бытовкасы» да тарлық етіп, бәріміз жиналып, Қуаттың жездесінің саяжайына барып, ұзақты күн бойы «ұлы» болашақ туралы кеңесіп, қазақ халқының келешегі жайлы келелі ойларымызды ортаға салып, осы бір «қара қасқа» болып қалған халықты қараңғылықтан шығарып, қайтіп, қалай еткенде бір қараға жеткізудің қамын жегеніміз бар.

	Сол үлкен мақсат, «ұлы» жоспарларымыздың ақыры немен біткенін ұмытып қалдым. Бірақ, әйтеуір азғантай ақшамызға арнайылап барып, қағаз, плакат, қалам, қарындаш, бояу, желім сатып алып, екі күн бойы отырып, «Оян қазақ!», «Орыс шовинистері, Қазақстаннан кетіңдер!» деген сияқты мазмұнда ондаған ұрандар жазылған жүздеген «листовкалар» дайындап, оларды Алматының әр түкпіріндегі дүкендер мен көрнекі жерлерге бір түннің ішінде іліп шыққанымыз есімде.

	«Джентельмендігіміз» ұстады ма, «листовканы» дайындау ісіне араластырсақ та, таратып шығу жұмысына қыздарды тартқан жоқпыз. Өзімізше Алматының халық көп жүреді-ау деген маңызды аймақтарын бөліп алып, екі топқа бөліндік. Үнемі бірге жүретін Базархан мен Дархан бір топ болып, бөлек кетті де, мен, Нұрхат, Қуат үшеуіміз вокзал, әуежай сияқты стратегиялық нысандарды мойнымызға алдық. Әлі есімде, сонда «ІІ Алматы» вокзалының маңайына «листовка» жапсырып жүргенімізде, милициялардың көзіне түсіп қалып, күдігін тудырдық. Сол сәтте Қуат ептілік танытып, сумканың ішіндегі ұрандар жазылған плакаттарды жанымызда тұрған дүңгіршектердің бірінің астына лақтырып үлгерді. Тәртіп сақшылары келіп, тексерген кезде сумкаларымызың іші бос болып, бір қатерден аман қалдық. Әйтпесе, ол кезде ондай «саяси сауатсыздығымыз» үшін әрқайсымыз да оқудан шығып, тіпті сотталып кетуіміз де ғажап емес еді. Қуатты білмеймін, менің оңып тұрған орысшам да жоқ, асып бара жатқан айлакерлігім де шамалы, «Түн ішінде неғып жүрсіңдер?» – деген тәртіп сақшыларының сұрағына Нұрхаттың: «Троллейбустан кешігіп «отстойға» қалып қойдық», – деп, әртүрлі сылтау айтып, әйтіп-бүйтіп әрең дегенде құтылып, қалтамызда көк тиын ақша жоқ, сонау вокзалдан «КазГУград»-қа дейін салпаңдап жаяу келіп, қалған «листовкаларымызды» таңғы сағат 4-5-тердің кезінде өзіміздің оқу корпусымыздың есігіне жапсырып кеткеніміз бар.

	Ертесіне тап бір тау қопарып, тас шауып келгендей түске дейін талтайып жатып, таржиып ұйқыны соққан біз «саяси сауат ашу науқанымыздың» «қараңғыдағы» халыққа әсері қалай болды екен?» деп, сабаққа барып келген курстастарымыздың әңгімесіне құлақ түреміз. Бірде-бір пенде ол тақырыпта сөз қозғамайды, жан баласы «мемлекеттік төңкеріс» жасаушылардың «жанқиярлық ерлігі» жөнінде жақ ашпайды. Соған қарағанда, есіл еңбегіміз таңертең жұмысқа ертерек келген аула сыпырушылары мен қатал ұстаздардың қатаң сүзгісінен өтпей қалған сияқты. Бірақ бәрі бірдей зая кетпепті, бірлі-жарым «ұлы» ұрандарды оқуға үлгеріп қалғандар бар сияқты. Түс қайта сабақтан келген Бақытжан қасындағы курстастарымен бірге Нұрхат екеуміздің жазу мәнеріміз бен қолтаңбамызды («почеркімізді») бірден танығанын айтып келді. Уһ, бұған да шүкір!

	«Әйтеуір қанша күнгі «халық үшін» еткен еңбегіміз желге ұшпапты, бірен-саран болса да, біреулердің құлағына жетіп, ұлттық намысын оятуға септігіміз тиген екен», деп, өзімізді-өзіміз жұбатып қойдық...

	«Беу, жастық-ай, алмайтын өлмей тынып» деп ақын айтқандай, басыңды тауға да, тасқа да соқсаң да, қайтуды, қажалуды, мұқалуды білмейтін қайран жастық шақ-ай! Қазіргі күні қыңқыл-сыңқыл көбейіп, қырма сақал қырықтан асқан шағымда кейде жылы пештің түбінде, қабат-қабат қалың көрпенің үстінде құс жастықты жастанып жатып: «Ай-хай, он сегіз бен жиырма бесім-ай! Шіркін, сенің бір күніңді маған берсе!.. «алты күн атан болғанша, бір күн бура бол!» деген бар емес пе?!



	Баласы Қаратоқа Зілғара едім,

	Алмаған ата тілін бір бала едім.

	Кешегі ит жиырма бес қайтып келсе,

	Дүниенің төрт бұрышын былғар едім,-



	дегендей, ай-һай, бір алағай да бұлағай дәуренді салар едім-ау» деп ойлап қоямын.



	Ораздының баласы

	Он үшінде «баспын» дер.

	Жетесі жоқ жігіттер

	Отызында «жаспын» дер,



	– дегендей, асылы, қырықтан аспай жатып, «қыртып» кетпесек те, қазірден бастап қарттықтың ауылына қам жасап, көңіл шіркін қартаяйын дегені осы шығар...





Біз білетін ҚАЛДЫБЕК




	Өзіңмен-өзің отырғанда осы қазақта Қалдыбек Құрманәлиевті білмейтін жан бар ма екен деген оқшау ой келеді. Бұл әңгіме кейіпкері таланты тас жарған тарланбоз немесе қазақта одан асқақ жан жоқ деп абыройын жасанды түрде зорайту емес. Мәнісі мінезінде. Байқап отырсаң ол үшін бастық немесе батыр-бағлан, болмаса үлкен-кіші деген мөлшерлік шектеу жоқ. Кез келгенімен атам заманғы құдасындай салиқалы ой бөлісіп, мешін жылғы құрдасындай қалжыңдасып тұрғанын көргенде қаймана қазақтың өзі Қалдыбектің кіндігі бір ағайынындай көрінеді.

	Туған халқын мамыр кешінің майда самалындай жансаумал әндерімен сусындатып жүрген дарынды композитор Қалдыбек Құрманәлиевтің әсіресе, ұлтымыздың аз күн жалғанында атан түйе көтере алмас ауқымды істер қалдырып кеткен ардақты азаматтарының есімін жаңғыртудағы ересен еңбегі астын сызып айтарлықтай. Дәл осы жерде қолында билігі бар бәзбір дөкейлерге жалынып жүріп жасата алмайтын мұндай еске алу кештерін ақшамен самауыр қайнатып жүрмеген Қалдыбектің ақ-тер көк-тер болатындай несі бар деп ойлайсың. Шынында да шығармашылық жолдағы 15 жылдан астам уақытында ат шаптырып, ақ түйенің қарны жарылардай дүбірлі кешін өткізіп көрмеген ол бүгінге дейін өнерсүйер қауымға арналған 40-тан астам өрелі жобаларды жүзеге асырыпты. Ең бастысы тек өзіме болсын деп өңмеңдемей, өлгендердің асыл рухын тербетіп келе жатқан сазгер тындырған ісінен тиын сауып, ұпай жинау немесе азаматтың атын пайдаланып ығай-сығаймен ымыраласу жөніндегі күпірлік ойдан әсте ада. Кейбіреулер осындай топжияр тойларды пайдаланып құндыз жағалы жайсаңдармен жақындасудың жолын іздесе ол өмірден ерте озған тарландардың екінші тағдырына шыр-пыр боп жата кеп жағаласады. Ардақты тұлғаның ары мен абыройы үшін кез келгенмен ат құйрығын кесісуге әзір. Сондықтан да оның мінезі күрделі. Ашығын айтсақ оның мінезіне анау-мынау әйел, кез келген жолдас шыдай бермейді. Оның таңы тәкаппар, күні күрделі, кеші кербез. Тәкаппар таңында кездескендер өнердің талғампаз нәрімен сусындаса, күрделі күнінде жолыққандар күзгі жаңбырдың астында қалғандай малмандай халге тап болады. Ал кешінде жүздескендер кермиық ән болып тербеледі. Кей кездері әңгімені шорт кесіп, шолақ қайыратын оның күрделі мінезінің күңгірт шыт пердесінің артында шәйі көңіл, ақкөйлек адалдықтың жатқанын анау-мынау жан аңғара да бермейді.

	Ер-азамат кесек мінез, кесімді шешімімен ерекшеленуі тиіс деп есептейтін ол өз пікірін таяуда «Хабар» арнасы арқылы берілетін «Еркектің – аты еркек» бағдарламасында барынша жайып салды. Отбасындағы еркектің орны жайлы турасынан айтқан орынды ойы жеңешелеріміз бен келіндерімізден мақтамен бауыздалып, көзге көрінбес шыбыртқыларымен сабалып жүрген аға-інілеріміздің абыройын бір асқақтатып тастағандай еді.

	Оның өзгеше болмысы қашанда ақындардың жырына арқау. Бұл жайында оның: «Мен туралы жазылған өлеңдерді топтастырып бір кітап шығаруға болады» деп әзілдейтіні бар. Бірде қазақтың белгілі бір қаламгері Қалдыбек жайлы былай қалам тербепті:



	Істері ілгері,

	Мақсаты іргелі.

	Қашанда жүлделі,

	Мінезі күрделі.

	Ұраны Шәмші аға,

	Тыңдаймыз тамсана.

	Достары қаншама,

	Жаулары соншама.

	Біздің Қалдыбек.



	Шәмші демекші, Қалдыбек «Қазақ вальсі королінің» шын берілген жоқтаушысы, іздеуші інісі. Бүгінде әнсүйер қауымның жүрегіне берік орныққан

	«Ән-аға немесе Шәмші рухымен сырласу» әні Арыстың жағасы мен Каспийдің толқындарынан әуез өрген талантты тұлғаның әруағын тербетіп келеді. Қалдыбек осыған дейін Алматы мен Астанада және еліміздің өзге өңірлерінде дүркіретіп Шәмші Қалдаяқовты еске алу кештерін өткізді. Дүйім жұрттың алдында тұрып ел тізгінін ұстаған ағаларымызға еліміздің қос астанасынан біртуар сазгердің атына көше беру жөніндегі өзекжарды өтінішін айтты. Ол өтінішінің өмірден өз орнын тапқанша әлі талай есікті ашатынын да жасырмайды. Бұған қоса бас қалаларымыздағы барлық мәдениет орындары мен мейрамхана, дәмханаларға арнайы бас сұғып талантты сазгердің әндері жазылған аудиокассеталар мен дискілерді тегін таратып келеді. Сондағы мақсаты тума дарынның ән туындысын қазақтың қай түкпірінде де еркін қалықтатып, ұрпақтың жүрегіне ұялату. Жақында академик Ғарифолла Есімнің жетекшілігімен «Ұлттық мәдениеттегі композитор Шәмші Қалдаяқовтың орны» атты тақырыптағы кандидаттық диссертациясын ғылыми кеңесте бекіттіруі де ән падишасының жаңа ғұмырын жүздеген жылдарға ұзартсам деген шынайы інілік ойдан туындаса керек.

	«Жас қазақ» корпорациясының президенті ретінде ол өткізген Сидней олимпиадасында ұлтымыздың көк байрағын көкке көтерген қазақтың абзал перзенті Бекзат Саттархановты «Анадан арда туған Бекзатым-ай» атты еске алу кеші, қазақтың атын алыс шетелде жүріп-ақ аспандатқан арыстан жүректі азамат Мұстафа Өзтүрікке арналған «Атамекенін аңсаған ұл ... » атты әдеби-музыкалық кеш ел-жұрттың есіл перзенттерін шың жоқтаған тағылымды шара болды. Ол Мұстафа Өзтүрік жайлы кеш жобасын қалай қолға алғанын былай еске алады. Бірде теледидар арқылы марқұм Мұстафа ағамыздың анасы ұлының есімі жылдар жылжыған сайын көмескіленіп бара жатқанына алаңдайтынын, сом тұлғаның сол кездегі достары қайда деп өзегін өртеген өкінішін айтқанын естиді. Содан көзі тірісінде Мұстафа Өзтүрікпен етене жақын болмаса да ол қазақтың батыр перзентінің рухын қайта жаңғыртуды өз парызы санайды. Нәтижесінде ел-жұрт ерек туған ұлының рухымен қайта табысты. Қалдыбектің тыным таппай жүріп тыңдырған сауапты істерін санамаласақ тұтас бетті алатыны анық.

	Солардың ішінде дарабоз ақындар М. Шаханов, Ф. Оңғарсынова, И. Сапарбаев, әйгілі композитор Әсет Бейсеуов, өмірден ерте озған дарынды ақын Нұрлан Мәукенұлы жайлы кештер, «Жігіттің сұлтаны», «Жас алаш танытқан жұлдыздар», «Туған жерге тағзым», «Қазақ әні» атты жобалар жоғары талғамдық мазмұнымен ерекшеленіп келеді. Әсіресе «Қазақ әні» жобасының ұнжырғасы түсе бастаған ұлт өнерін ұлықтаудағы рөлі орасан екенін атап өткеніміз жөн. Оның табан тоздырып, жүйке жұқартар осынау толайым еңбегі ескерусіз қалмай, алдында Қазақстан жастар одағының лауреаты атанса, биылғы жылы Қазақстан Журналистер одағы бекіткен «Жылдың ең үздік продюсері» және «Жылдың ең үздік қоюшы режиссері» номинациялары бойынша бас жүлдені иеленді.

	Қалдыбек Құрманәлиевті ел композитор ретінде сонау тоқсаныншы жылдардың басында «Қариялар азайып бара жатыр» әнімен таныды. Даланың даналығын бойына сіңірген абыз ақсақалдар жайлы жазылған әуезі ерек ән әркімге қарттардың қатарымыздағы биік шоқтығы мен дүниенің жалған екендігінен хабар бергендей еді. Одан кейін тыңдарманын бірден баурап алған «Ән-аға», «Жайықтың толқындары», марқұм М. Ералиеваның орындауындағы «Кірмеші жиі түсіме» тағы да басқа әндері қазақ өнерінің қорына қосылған сүбелі шығармалар екеніне еш шек келтіруге болмайды.

	Композитордың самаладай жарық, самалдай жұпар әндеріне тәнті болған ақын інілерінің бірі оған мынадай өлең арнағаны бар.



	Мүмкін бе дейді жанарлар кілең жас толған,

	Бір әуен бүгін күтуге болад тастардан.

	Ғашық жандардың сезімін тербеп жүр кезіп,

	Қалдекеңдердің қанында аққан қастерлі ән.

	Тұлпар ғой шіркін көрмеген тіпә, сүрініп,

	Бір үміттен соң жетелеп кетер бір үміт.

	Шырқау көгімде қалықтап ән барады,

	Қазбауыр бұлттың қос қанатына ілініп.



	Өзі ұйымдастырып, бүгінде табанын тік бастырған «Жас қазақ» корпорациясы өнер кештерін ұйымдастыруымен бірге онда баспа, жастардың қоғамдық-саяси танымдық журналы, дыбыс жазу студиясы, баспасөз клубы, ән-би ансамблі жұмыс істейді. Алдағы уақытта ол корпорация аясында таэквондо, бокс мектептерін ашуды да көздеп отыр.

	Қазақтың біртуар ақыны Мұхтар Шаханов Қалдыбекке құты түскен жан. Күрделі мінезінің астарында күн күліп тұратынын аңғарған аяулы ақын оны жанынан бір елі тастамайды. Ақынның:



	Сен менің адал інім Қалдыбексің,

	Өрнегің өміріңе салды көп шың.

	Кесілген пенделіктің тауларынан,

	Рухың әрқашанда қарғып өтсін,



	деген өлең жолдарының өзінен Мұхтар ағамыздың әңгіме кейіпкеріне деген риясыз көңілін анық білуге болады.

	Шынында да әр қадам сайын кездесетін пенделіктің кесе-көлденең деген «Кетпен тауларынан» қарғып өтіп келе жатқан Қалдыбектің туған елге бергенінен әлі берері көп екеніне, толысқан жасында талай толайым істерді еңсеретініне ешкімнің күмәні болмайтыны анық.



	«Егемен Қазақстан» 24 шілде 2004 ж.





ІҢКӘР ДҮНИЕ оның әндерінде мөлдіреген сезім, аңқылдаған адалдық, ұя бұзбас ұяңдық бар




	Жол үсті-ән. Терезе сыртындағы тербеліп жатқан кең дала домбыраның тартылған қос шегіндей рельстермен жүйіткіп бара жатқан пойыздың дүрсілі мен іште қалықтаған қазақтың қоңыр әуенімен өзара үндесіп, әдемі табиғи үйлесім тапқан. “Кұралай” әнімен кұлақтарының құрышын қандырып, көк тұнық, аспанға көз тіккен қос жолаушы әннің әсерінен бе, әңгімені осы тақырыпқа ойыстырды.

	– Пойыздарда осы күні кілең қазақтың әндерін беріп, теміржолшылар дұрыс істеп жүр,-деді егделеу келген кісі.

	– Иә, иә, әсіресе қазақ, жастарының орындауындағы әндерді көп беретін болып жүр, – деп қостап қойды жанындағы жас жігіт.

	– Жас демекші, байқасаң осы «Құралайды» айтатын дөңгелек жүзді жігіттің дауысы ерекшеленіп тұрады.

	– Ә, Досымжанды айтасыз ба. Бұл Досымжан Таңатаров деген жас әнші ғой, аға.

	Елдің көкейіндегісін тапсам деп шартарапты шарлайтын тілшінің тынышсыз тірлігі барысында алыс сапарға шығып «ағаш қазан қайнатып» отыратын жолаушыларды көбіне жаңа өсіп келе жатқан өнерлі жастардың өмірі, шығармашылық жолы қызықтыратынын байқадым. Әсіресе талай дүлдүл дүбір салған ән бәйгесіне соңғы 4-5 жылда үркер-шоғырмен келіп қосылған жас әншілер туралы білгісі келетіндер баршылық. Солардың қатарында қалың топтан жаңа қара үзіп, көпшіліктің көзайым әншісіне айнала бастаған Досымжан Таңатаров туралы сұрайтындар аз емес.

	Қазақтың «Құралай» «Бұлбұл құсым», «Жорғатай» тәрізді халық әндерін кең тыныспен нақышына келтіріп айтатын Досымжанды әуелгіде ел «Хабар» арнасындағы «Құралай» әнінің бейнеклипі арқылы таныды. Арба үстінде жазғы жайлау аспанын жаңғыртып ән салып келе жататын келбетті жігіт көрерменге осыдан ғасыр бұрын өмір сүрген сал-серілердің сарқыты сияқты көрінгені рас. Кейіннен Қазақ радиосынан аудиотаспа арқылы берілетін оның орындауындағы «Аққуым», «Ақ сәулем» әндері тез арада-ақ жұртшылықтың жүрегіне құндақталды. Эфирдегі «Ән тыңдайық» бағдарламасында өткізілетін байқауда бүгінгі күндері де Досымжан Таңатаровтың өнерсүйер қауымның басым дауысына ие болып, үнемі алдыңғы орындардан көрінуі оның бауырын жаза бастаған шын жүйрік екенінен хабар береді. Бас аяғы үш-төрт жылда ел эстрадасынан ойып орын алған әңгіме кейіпкерін қазір ұлттық «Тамаша» «Терісқақпай», «Шаншар» театрлары өздерінің бағдарламаларына қатысуға Астанадан арнайы шақыртып жүр. Бұдан бұрын аз-кем таныстығымыз бар онымен осы жолы еркін отырып әңгімелескенімде Досымжан тек талантты әнші ғана емес, ақжүректі азамат, жүзіне иман ұялаған ибалы жан екендігін байқатты.

	Жамбыл облысының Құлан ауданында дүниеге келген дарынды жас кейінге дейін әнші болсам деп тереңдеп ойламаса керек. Бала кезінен ауданның үлкенді-кішілі жиын-тойында қоңыр домбырасын қолтықтап, әуелеген дауыспен ән салып жүрген Досымжанның өнер өңіріндегі болашақтағы өмірін тамыршыдай тап басқан белгілі өнерпаз Әскербек Еңкебаев екен. Ауданның кезекті бір мерекелік жиынында арнайы ат шаптырып, ел арасынан таланттар іздеп жүрген оның көзіне жергілікті көркемөнерпаздардың концертінде ән салған Досымжан ілігеді. Өрімтал жастың өнеріне ерекше ықылас танытқан ол концерт соңында балдырған әншіні сахнаның артына алып шығып: «Айналайын, тәңірі саған тамаша сый берген екен. Өтпелі жастан өтіп, дауысың кайта қалыптасқанға дейін бір-екі жыл ән салма. Содан кейін сен елдің сүйікті әншісіне айналасың», – дейді. Абзал ағамыздың аузына дуалы сөзді Алла тағаланың өзі салып, періште әумин деген болар, Досымжан өнерге өзі бармаса да, өнер оны өзі іздеп тапты.

	Өзі бармады деуіміз, ол мектеп бітіргеннен кейін өнерге бірден бет бұрмай Жамбыл технологиялық институтына оқуға түседі. Техникалық оқу орнында жүріп, бәлкім жастық салғырттықпен өнерін өзі тұншықтырып алар ма еді? Сәтіне қарай оқу орнының басшылары оның қайта түлеп, қалың топтан көрінуіне қолғабыс етті. Осыдан кейін Жамбыл облыстық телекомпаниясының өтінішімен жазылған жеке концерті, мемлекеттік мерекелердегі орындаулары жас талантты Тараз өңірінің танымал әншісіне айналдырды. Тағдыр сыйсыз тұрмайды. Осындай үлкен мерекелердің біріне Таразға қонақ боп келген қазақтың дарабоз әншісі Бекболат Тілеухан Таңатаровқа «құда түсіп», сол кездегі облыс әкімі Серік Үмбетовтен жергілікті жердің «сахна гүлін» аттай қалап, Астанаға алып келеді. 1999 жылдың күзінен бері ол ҚР Президенті оркестрінің белді әншісі. Досымжан жеке репертуарын құрып, ән таңдауда асқан талғампаз. Ол жайында оның өз ойы бар: «Көптеген әуесқой сазгерлер жаңа шыққан әндерін әкеп, орындап беруімді өтініп жатады. Бірақ көңілжықпастықпен келісіп, кей бір жеңіл әндерге желігіп кетсем, басты сыншы-көпшіліктің ықыласын суытып алуың бір пәсте. Көбіне халық әндерін, содан кейін елдің жүрегінен орын алады-ау деген лирикалык әндерді орындағанды дұрыс санаймын. Ал, елге танымал болуыма игі әсерін тигізген «Аққуым», «Ақ сәулем» әндерін өзіммен бірге оқыған Бауыржан Есебаев деген досым жазды».

	Халықтың алдында жүрген азаматтың көп сүйсініп, өзінен кейінгі толқын өнеге алар қасиеті болғанға не жетсін. Досымжанның ерекше қыры – кішіпейілдігі мен имандылығы. Қай жанға да қайырым көрсетіп жүретін Досымжан кандай қат-қабат шаруа болса да бес уақыт намазын қаза қылған емес. Оның: «Өнерпаздың иманы берік болғанда ғана өзгеге үлгі көрсете алмақ. Мен ел алдына бірінші кезекте атақ-даңққа бөлену үшін емес, Алла тағала берген дарынды халықтың игілігіне жарату үшін шығамын», деуінің өзінде парасатты азаматтың пайымы жатқанын түйдім.

	Тағдыр тарту еткен талантқа тоқмейілсіп, ізденіске іркіліс салған жерде кез келген шығармашылықтың тоқырайтыны анық. Бұл тұрғыда Д. Таңатаров керісінше еңбекқорлығымен ерекшеленеді. Ол өзінің «тығыз кестедегі» шығармашылық жоспарын түзген. Соған сәйкес бүгінгі күндері бір мезгілде екі бірдей әнге бейнеклип түсіру үстінде. Репертуарын мазмұнды дүниелермен толықтыру мақсатында бірнеше ұмыт бола бастаған халық әндерін өңдетуде. Осыған дейінгі әндерінің жинағы енген аудио кассеталары мен компакт-дискісін шығарды. Бұған дейін Алматыға, Алла жазса, таяу күндері Астанада тұсаукесер шығармашылық концертін ұйымдастыруды қолға алып отыр. Бұған қоса жақында көпшіліктің сұранысы бойынша Өтеген Спановтың құрастыруында «Адасқан менің маралым» атты Досымжан Таңатаровтың орындауындағы әндер жинағының кітапшасы жарық көрді. Осы топтамаға алғысөз жазған ақын Серік Қалиев: «Оның сыңғырлаған сырға толы әндерінде мөлдіреген сезім, аңқылдаған адалдық, ұя бұзбас ұяңдық бар. Әйтсе де ең бір сүйсіндірер қасиеті – бойында иненің жасуындай жасандылықтың жоқтығы», деп ағынан жарылады. Ақынның айшықты тілімен берілген мінездеме жас дарынның боямасыз болмысы мен оның өнерге деген мінсіз құрметін дәл айқындап тұрғаны сөзсіз.



	«Егемен Қазақстан» 20 мамыр 2004 ж.





АБЗАЛ ДОС




	Біздің буынның студенттік жылдары тоқсаныншы жылдардың басындағы дүрбелеңге тап келгені белгілі. Бәрімізді өліара шақтың өңменнен өтер өкпек желі ширықтыра түссе, бей-берекетсіздігі берекемізді алатын еді. Бейнелеп айтсақ, қыс пен көктемнің қырқысып жататын қытымыр тұсындағы қары жартылай еріп, қалғаны сіресіп жататын ала-құла төбелердей біздің студенттік күндеріміздің де бояуы біркелкі бола қоймағаны ақиқат. «Балапан басымен, тұрымтай тұсымен» кеткен заманның кейіпкерлері болғандықтан ба, соңғы курстарда біз етене араласып, курстас ретінде емен-жарқын бас біріктіре де алмадық. Бес жыл бойы «белуардан саз кешіп» жүріп алған дипломымызды тапсырудың салтанатты жиыны да өткізілмей қалғаны шындық. 1994 жылғы шілде айында жұмыс арасында соғып, «дәрігерден анықтама алғандай», деканаттағы қыздардың ведомствосына қол қойып, бір жапырақ дипломымды қолтығыма қыстырып шығып жүре бергенім есімде. Тимирязев көшесінің бойымен ВДНХ-ға қарай көңілім құлазып, жаяу-жалпылап келе жатқанымда алдымнан ұстазымыз Намазалы аға шықты. «Біз бес жыл оқытып тер төгеміз, сендер осылай дипломдарыңды үн-түнсіз алып кете бересіңдер», деген назы мен әзілі аралас ойын айтты. Ұстазымызға «мына өзгермелі заманда курстастарды көрудің өзі қиын екенін, соған байланысты жинала алмай қалғанымызды» айтып, ақталып жатпастан, бәріміздің жұмысбасты боп кеткенімізді тілге тиек етіп, қоштасып кете барғаным әлі де көз алдымда.

	ҚазМУ-дің әйгілі журфагында соңғы курстарда теориялық сабақтардың қатары сиреп, қолына қалам ұстаған «жазғыштардың» дені практикалық жұмысқа бейімделе бастайтыны әмбеге аян. Уағында әбжілдік танытып газет-журнал, телевидениеге жұмысқа кіріп кетпесең жалқаулық артық-ауыс қимылға жар бермей, жатақхана бөлмесінде шалқадан жатып, төбедегі дақтарды санаумен күніңді өткіздім дей бер.

	Жаңағы айтқан жалқаулықтың кесірінен екінші курста әркімнің қалауымен баруға мүмкіндік берілетін «әскери кафедраға» біздің қатарластардың түгелге жуығы жазылмай қалды. «Ертеңгі күні журналистиканың қан майданында қаламды қару ететін қарымды тілшілер үшін автоматты қолға ұстаудың, яғни әскери сала үшін уақытты зая кетірудің ешқандай негізі жоқ», деген өзіміз ойлап тапқан теориялық байламға сүйеніп, аса бір алғырлық танытқандай көңілімізді жұбатып қоямыз.

	Біздің ұғымымыз бойынша «иттің өзін итеріп алып бара алмайтын» «военкаға» жазылуда курстасымыз Еркін Жұматаев алғашқылардың қатарында белсенділік танытты. Бірінші болып жазылудың сырын сұрағанымызда Ерекең: «дәл бұл күнді өзінің біраздан бері тағатсыздықпен күтіп жүргенін және алдағы оқу-жаттығу шараларына қатысуда да асқан табандылық танытуға дайын екенін» кәдуілгі әскери қызметкерлерше қалт тұрып жеткізді.

	Сөйтсек, «даудың басы Дайрабайдың көк сиырынан» шыққаны тәрізді Еркіннің еріктілердің қатарында әскери кафедраға жазылуының да жеке құпиясы бар екен. Ұлы Абай туған асыл топырақтан шыққан Ерекең бала кезден сөз өнеріне бейім болып, қаламы қарымды журналист болсам деген балаң мұратымен 1988 жылы Алматыға келіп, ҚазГУ-дің журфагына құжат тапсырады. Алайда, сол жылы сәті түспей күндізгі бөлімнен етпетінен құлап, әупірімдеп жүріп сырттай бөлімнің студенті атанады. Алатаудай биік арманының етегіне әзер-мәзер енді жармастым-ау деген шағында Абай аудандық әскери комиссариатының өкілдері армияға алу мақсатында Ерекеңді індете іздестіруге көшеді. Қайткенде де әскерден қалып, келесі жылы күндізгі бөлімге ауысудың амалын іздеген Еркін мүмкін-ау деген әдіс-тәсілдің бәрін ой елегінен өткізіп көреді. Осындай қамау ойдың қапасында жүрген қияметқайым шағында оған аудандық ауруханада хирург боп істейтін жамағайын ағасы көмекке келеді. Хирург көкесі адам ағзасындағы «артық мүше» соқыршектің күндердің күнінде «содырлық» жасауы мүмкін екенін, сөйтіп оны бәрібір алдырып тастауға тура келетінін дәрігер ретінде жақаурата жеткізеді. Арғы жағы бәріне түсінікті деп ойлаймын. Яғни, Ерекеңе соқыршекпен операция жасалса ол бір шақырылымнан әскерден қалып тұр деген сөз. Сол аралықта Байғабыл ағамыздың байсалды баласы күндізгі бөлімге әп деп ауысып ала қоймақ. Көз алдында қолына қолақпандай микрофон ұстап, әлемнің әр нүктесінен аса маңызды халықаралық жағдайлар жайында шұғыл репортаждар беріп тұрған өзінің келешек келбетін көзге елестеткен Ерекең соқыршегімен соңғы рет бақұлдасып, тәуекел деп тас жұтады. Бұл сынақтан аман-есен өткен Еркін ендігі көрмегенім әскери комиссариат болсын, жаратқан ием бұдан былай әскерге жолымды түсіре көрмесін, деген дұғасын іштей бірнеше рет қайталайды.

	Бірінші курсты бітіріп, студенттік өмірде «тіс қағып» қалған біздің қатарымызға жаңа кеп қосылған Ерекеңнің әскери кафедраға «әуестік танытуының» құпиясы осылай ашылды.

	Сонымен, жатақхананың жылы бөлмесінде мысықша пырылдап біз ұйықтап жатқанда аптаның бір күнінде Ерекең «военкаға» асығыс кетіп бара жататын. Еркіндігін өз еркімен тапсырған досымызға біз аяушылықпен бір қарап аламыз да, қайта теріс бұрылып, тәтті ұйқыны жалғастыра береміз.

	Ерекең де ер екен. Төртінші курсты бітіргенше әскери кафедраның бірде-бір сабағын қалт жібермей, тік тұрып, тізе бүгіп, әскери дағдыны барынша бойына сіңіріп бақты. Қарап отырса енді бір ғана сынақ қалыпты. Яғни, жаз айларында Отар әскери бөлімінде бір айлық жаттығудан өтіп алса, білдей бір лейтенант атанбақ. Содан кейін Ерекеңе әскер туралы әңгіме қозғауға ешкімнің құқы да қақы да жоқ.

	Біздей сенделген серілерге не керек, думан керек. Отарға «от кешуге» жүргелі тұрған Ерекеңнің армияға аттану кешін өткізгеніміз дұрыс болады деп шештік. Кешкісін Дархан, Базархан, мен және басқа да біраз жігіттер 5 жатақхананың 417 бөлмесінен табылдық. Кеш сыпайыгершілік салтына аялдамастан бірден от алып, ақ тілектер бірінен кейін бірі ағытылды. «Біздің арамыздан шыққалы тұрған алғашқы лейтенанттың келешекте генерал болуын» тілеген тосттар көтерілді. «Отан қорғаудың жауапкершілігі аса зор екені, ер азамат боп өмірге келген соң етігімен су кешіп, елдің тыныштығын күзету перзенттік парыз екені» тағы айтылды. Ерекең біраз тебіренді, әскерге кететіндердің әнін дауысына діріл қосып шырқады, барған соң міндетті түрде хат жазатынын нығарлап айтты. Біз де әскери формада түскен суретін қоса жіберуді ұмытпауын есіне салып жатырмыз.

	Не керек, қоштасудың қиын екенін көздегі жас, көкіректегі мұңмен сезіне-сезіне бозала таңды да атырдық. Сағат тілі алтыға таяғанда ұйқының ауылынан хабар келе бастағанын бәріміз сезіне бастадық. Қоштасудың ұзақ-сонар рәсімін аяқтап, біз жатуға ыңғайландық. Ерекең «қарулас достарымен» «Сайран» автовокзалының алдында таңғы сағат 10-да жиналуға келіскендерін айтып, әскери тәртіпке әзірден ширыға беру мақсатында көз ілместен бірден сонда тартып кетті.

	Төртінші курста Қазақ теледидарының «Таңшолпан» бағдарламасында редактор болып қызмет етіп жүрген кезіміз. Түске таман әзер тұрып, ілініп-салынып жұмысқа бардым. Қас қарайғанша ақпараттық мәтіндерді түзетіп, сюжеттерімді монтаждап, түнге салым жатақханаға оралдым. Төртінші қабатқа көтеріліп келе жатып «бөлмеде самбырлап шәй дайындап жүретін Ерекең ел қорғауға кетті, енді жалғыз елегізетін шығармын», деп іштей қапаланып қоям. Бөлмеге кіргенім сол екен Ерекеңнің төсегінде дөңкедей болып, біреудің жатқанын байқадым. Жарықты жаққан бойда аузым аңтарылып, міз бақпай тұрып қалдым. Таңертең ғана әскерге әсірелеп шығарып салған Ерекеміз ақ көрпесін жамылып атандай болып ұйықтап жатыр. Жарыққа көзі шағылысқан Ерекең оянып кетті де, бір ыңырсып алып, «ә, Қуеке келдің бе» деді күндегі әдетімен түк болмағандай.

	«Ойбай Ереке, Отан қайда, Отар қайда?», деп безек қағудамын. Орнынан тұрмақ болып көрпесін серпіп қалғаны сол екен Ерекеңнің денесі үйітілген қаздай қып-қызыл боп күйіп кеткенін байқадым. Оқиға былай өрбіген екен. Ерекең сапар алдындағы сапта есінеп-құсынап тұрмау үшін Сайран көліне бір сүңгіп шығып, сергіп алуды жөн санапты. Әрлі-берлі жүзгеннен кейін жағаға шығып, сағатына қараса уақыт әлі таңғы сегіз. Жиналу уақыты сағат 10-ға белгіленгенін алдында айтқанбыз. Содан Ерекеңе «егер жағада жарты сағат мызғып алсам, бұдан гөрі де сергіп, сұлу торы аттай жайнаңдап шығармын» деген ой келеді. Жауынгер Еркін сол жатқаннан мол жатып, түстен кейінгі төртке дейін «жағаға шығып қалған ақ сазандай» тырайып, тұяқ серіппей ұйқтайды. Бір оянса аспанда күн шақырайып тұр. Шілденің аптап ыстығына әбден күйіп кеткен денесі мүлдем қозғалтпайды. Ерекең такси ұстап жатақханаға әупірімдеп жетеді. Сөйтіп, айлық жаттығу жайына қалып, лейтенант алу сапары лажсыз келесі жылға сырғытылады.

	Ерекең өзінің Отарды (Отырарды емес) алу жолындағы әскери жоспары бойынша келесі жылы тағы да «жойқын шабуылға» шығады. Бұл жолы бізбен қоштасу рәсімін жасауды басыартық шара санап, сапарға ерте бастан қамданып, темір жол вокзалының алдынан діттеген мерзімде табылады. Одан әрі белгіленген тәртіппен жалпы тізімге еніп, аман-есен пойызға отырады. Байқап қараса, іштеріндегі ересек дегендері өзімен купелес екі-үш жігіт. Бұған қоса, пойызға отырғызғанда Алматыдан аттандырушы ресми адам өздеріне басқаларға бас-көз болуды ерекше тапсырған болатын. Яғни, Отарға дейінгі қолбасшылық Ерекең бастаған шағын топтың қолына тиіп отыр. Осыны аңғарған купелес достары сапарларын нағыз сардарларша атап өтуді ұсынады. Алғашында көңілжықпастықпен аз-маз тілекпен басталған кеш қыза-қыза келе вагонды жаңғыртқан әнге, аспанды жаңғыртқан күлкіге ұласады. Дүрмекке дүрмек қосып отырған осындай думанды сәтте қасында қабақтары түюлі шабармандарын ілестірген түсі суық полковник купеге кіріп келеді. Сөйтсе, бұлар жол-жөнекей пойызға мінген әскери тексерушілер екен. Әскерилер жөн-жосықты анықтай келе, әскери бөлімшеге жетпей жатып қыл мойындарға қырғидай тиген отан қорғаушылардың осындай жауапсыз әрекетін беттеріне басып, Ерекең бастаған топты Отарға жақын маңдағы Шоқпар стансасынан тағы да түсіріп кетеді.

	Сөйтіп, біздің ермінезді Ерекеңе әскери лейтенант атағын алу нәсібі бұйырмаған екен. Бірақ қазақ журналистикасының «генералы» атанатын уақыттың таяп қалғанын анық сеземін.





	https://t.me/kzkitap





