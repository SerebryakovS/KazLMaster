	Ұзақбай Доспанбетов

	Аcылдың сынығы



	Қаратаудың қос қапталындағы ел теріскейліктерміз, күнгейліктерміз деп екі жарыла сөйлейді. Дәл мен үшін күнгейліктер ортасында қызық пен шыжық молдау көрінеді. Мұндағы табиғат бітімі де соған меңзейді, бірақ ең бастысы ауыл-ауылдағы тіршілік көңілдегі көп кірбеңді кетіріп, әлдекіммен сағыныса қауышқандай кеудеңді жылы ағынға толтырады. Оның мәні сол – осы күнгейдегі қай ауылға соқсам да балалық шағым еске түседі. Иә, біздің балалық шақ қайбір оңған дүние дейсің, соғыстан кейінгі ауыр тұрмыс, жесір әйелдердің гөй-гөйі, жетім де, жетім емес те балалардың ашқұрсақ, жаутаң көз кейіптері әлі күнге көкірек тырналайды. Сонда да сол қайғы-қасірет, тапшылық жайлаған ауылдарда да сағынып еске алар нышандар баршылық екен. Оны мен осы Қаратаудың күнгей бетіндегі ауылдарды аралағанда терең түйсіндім.

	Иә, таза қазақы ауылдардың қайталанбас өзіндік ажары, салтсанасы, дағдылары бар. Қай үйге кірсең де төрде киіз, көрпе төсеулі, дастархан жаюлы, шай дайын, үйдің салқындау бұрышбұрыштарында айран, сүт, қатық дегендерің іркілдеп тұр. «Бұл тентіреп жүрген кім мезгілсіз уақытта» деп, саған қабағын ажырайтатын ешкім жоқ, «кір, кіріңіз, аяқкиіміңізді шешіңіз, төрге шығыңыз, әй, балам, ағаңа жастық әпер, әй, Ұлбала, үйге құдайы қонақ келді ғой, шайыңды қайта демдеп жібер» деген тәрізді сөздерді ғана естисің. Міне, соғыстан кейінгі аш-арық ауылдарда осындай лебіздерге құлағымыздың құрышы қанған ғой. Одан бертінгі жылдарда ғана мұндай салт-дәстүр өшіп, ізі суи бастады. Қонақжайлылықты қытымырлық тықсырды. Тек осы Қаратаудың күнгейінде ғана, сондағы ауылдарда ғана қазағымның сол пейілі қаймағы бұзылмаған қалпында сақталып қалыпты. Бұл сенің алыстап кеткен балалық шағыңның басын қайырып әкеп алдыңа неге тоспасын?

	Бұл жолғы сапарым әуеле Шымкентке әкелді де сонда күтпеген жерден сәл тығырыққа қамалғандай күй кешіп, ақыры бір үлкен бастық «бұл кісіні Шаянға апарыңдар» деп бұйрық берді. Шаян ол кезде Қаратаудың бір бүйіріне еміне біткен Алғабас ауданының орталығы. Мұнда да бас-аяғы жоқ үлкен күйбең-сүйбеңнің үстінен түстім. Бұрындары іссапармен ел-елді көп кезген жанмын ғой, облыс, аудан, ауыл орталықтарында жазушы-журналистерді қалай қарсы алады, бәрі маған мәлім, тек осы жолы ғана бұрынғы көргендерімнің бәрінен адасып қалғандаймын. Себебі, адамдардың мінез-құлықтары өзгеріп, бұрынғы ілтипат атаулыны әлдебір тасқын су, алапат ағын жуып-шайып кеткендей. Өзіңмен амандасқан ишарат жасап, қалай теріс бұрылып, жота көрсеткенін сезбей де қаласың. Бұл тіпті жота көрсеткендік те емес, көзіңе тура қарауға қымсынғандыққа да ұқсап кетеді. «Әкем-ау, неге бұлай, мен бұлардың ешқайсысына қарызға ақша берген жоқ сияқты едім ғой».

	Осылай үш-төртеудің алдынан өтіп барып, жүзі «мұсыл манға» келіңкірейтін бір өрімдей жас жігітпен тілдесе алдым. Бұл аудандық атқару комитеті төрағасының орынбасары екен. «Аузында ана сүті кеппеген бұл сығыр мынадай жоғары лауазымға қалай қол жеткізіп жүр» деген сауал да басымды дың еткізді. Ол да амансаулықсыз:

	– Сізді қазір осы Шаянға таяу бір кеңшар орталығына апарады. Сонда зейнеткер, соғыс ардагері, бұрын сонда көп жыл директор, парторг қызметтерін атқарған Естемес деген кісі бар, соның үйіне түсесіз, сонда қонасыз, ол кісі көп әңгіме біледі, ал таңертең кеңшар басшылығына жолығасыз. Одан арғы шаруаны солар ұйымдастырады.

	Бұл өрімдей жас орынбасардың атаған ауылына дейін жарты сағаттық қана жол екен. Шофер жігіт төбесі шиферлі, қабырғасы әктелген, ескілеу қора-қопсылы бір үйдің ауласына кіргізді де:

	– Әне, ана кісі, – деп, мен жолығуға тиісті адамды алыстан нұсқады да өзі кейін қарай жалт бұрылып кете барды. Шофер жігіттің бұл мінезі де маған ұнаған жоқ. Бөтен біреудің ауласына көктен топ етіп, жалғыз қалғандай сезінгенім әлі есімде.

	Мен жолығуға тиіс адам өз ауласының ең арғы түкпірінде ағаш сәкіде ши қалпақты басын төмен салыңқырап отыр екен. Үстінде көнетоз сұр костюм, үйге кісі келгенін сезді-ау дейтіндей бір қимылқозғалыс білдірмей қатып-сенген күйде тапжылмады. Өзім ентелей басып жақындағанда аңғардым, үй иесі ши қалпақ көлегейлеген көздерінің астымен мені жіті бақылауда екен.

	– Ассалаумағалайкөм!

	– Әлік салам! – Мұны ернін жыбырлатып қана тым ақырын айтты, әрі сәл басын изеңкіреді.

	– Естемес деген аға сіз боласыз ба?

	Бұл алпыстың мол ішіндегі адам еді, сақал-мұртын қырып жүретіні байқалады, тек соңғы кезде ғана оған қолы тимеген сыңайлы. Күнге күйіңкіреген қара торы бет терісінің екі самайдан төменгісін, иегін, мұрнының астын пышақ қырындай ғана бар ақ қылшықтар жыпырлап дендей бастапты. Әжім сызықтары қадалып қарасаң ғана назарыңа ілігетіндей тым жіңішке. Өңі салыңқы, көңіл-күйінің пәстігі бірден көзге ұрды. Маған қасыма отыр дегендей белгі берді. Портфелімді жерге қойып, ағаш сәкіге мен де жайғастым.

	Оң жақта қабырғасы әктелген еңселі үйдің сыртқы есігі бізге тым жақын еді. Бір кезде бала-шаға көп өрбіген, келімді-кетімді, олардың ішінде тым мәртебелілері де көп меймандар табалдырығын тоздырған үлкен үй болғаны айтпай-ақ түсінікті сияқты. Тек соңғы кезде ғана күтімсіздіктен құлази бастағаны сезіледі. Сыртқы табалдырықтан берідегі екі-үш сатылы ағаш баспалдақтың сулы шүберек көрмегеніне, сірә, біраз болған. Қурай, шөп, сабан қалдықтары сияқтылар ыбырсытып-ақ тастапты. Тіпті сыртқы есіктің өзі де дұрыс жабылмай тұр, әлде оның да топсасы босаған ба? Сол жақтағы қора-қопсы да солай. Ашық-шашық болмыстарымен келген кісіге жетімсірей қарайды.

	Мен жөн айттым. Естемес енді мүлдем төмен қарап тұқырды.

	«Апырай, бұл зейнеткерлікке шыққан адам, өз заманында өз ортасында көрнекті атанғандардың бірі, бала-шағасы, әйелі жөнінде аудан басшылары еш жаман сөз айтқан жоқ, сонша салы суға кететіндей мұны ненің соққысы есеңгіретті екен» деймін ішімнен. Қалайда, алыстан келген адаммын ғой, үй иесінің көңіл-күйімен аса санаспай бұл дұрыс ұқпады ма деген де күдікпен өз шаруамды қайталай, әрі нақтылай баяндадым. Бәрібір селт етер емес. «Қап, жаңағы мені әкелген машинаның кетіп қалғанын қарашы, мұны білгенде сол машинаға қайта мініп аудан орталығына қарай тартып отырар ма едім» деген де ой ішіме үңгіді.

	Бірақ мен үшін пәлендей асығатын да ештеме жоқ еді. Өзімді өзім саябырлатып, сәл-пәл басқа әуенге көшкенсідім:

	– Бұл Қаратау қазағымның қатпар-қатпар шежіресіндей тұнған қасиетті мекен ғой. Оны азсынсаңыз бұл Қаратау қазақ тарихының алтын қазығы іспеттес. «Қаратаудың басынан көш келеді» деп басталатын зарлы өлең қай қазақтың сай-сүйегін сырқыратпайды? Ол ненің белгісі? Ол арғыда, бергіде қазақ жұрты ұшыраған небір нәубеттің аша тұяғы осының қыр арқасына тигендігінің белгісі. Оған көзжұмбайлық жасап, айналып өткенге еш кешірім жоқ, – деп бұлар жайлаған өлкеге, сол арқылы бұл Естеместің өзіне көпшік тастағандаймын. Сірә, көп жылдық басшылық тәжірибесі анау-мынау жағымпаздыққа берілмес мінез қалыптастырған ба бет-әлпетінің тоңы жібитін емес. Бірауық бұдан күдер үзе де бастағандаймын. Аудан басшыларының «көп әңгіме біледі» деп әспеттеген адамы аузын буған өгіздей қырыс мінез біреу боп шыққаны ап-айқын.

	Кенет бұл кісі тарс жарылды. Тарс жарылғаны соншалық басындағы ши қалпағы ұшып түсе жаздады:



	– Осы сендер, қағаз бен қаламды айналдырғандар, неменесіне соншама бұрынғының жыры десе отқа қойған сары жездей еріп сала бересіңдер? Бүгінгінің жырына бірауық неге құлақ тоспайсыңдар? Жаңа ауданнан звандағанда да айтқамын. Олар мәймөңкелетіп жатыр, «ағасы, бұл кісі Алматыдан келген жазушы, «Ақтабан шұбырынды, алқакөл сұлама» заманынан ақпар теріп жүр екен, білгеніңіз болса аямай төгіңіз, таусылса қалай күн көрем дейтін пұл емес қой» деп, әзілкештенеді. Әй, айналайын, Қаратаудың өткендегіден белі қайысса бүгінгіден мүлдем опырылып түскелі тұрғанын неге көрмейсіңдер? Әрі-беріден соң сендер сол өткендегінің шашбауын тым желбіретіп, аспандатып жүрсіңдер!

	Қазақта көп болады батыр деген

	Батырлар бермегенді тартып жеген.

	Көшпелі, салып қойған мешіті жоқ,

	Қазақты бір уақытта кәпір деген,

	– міне, осы өлең қай қазақтың көкірегін жарып шықса да тауып айтылған. Өткеннен жел сөзден өзге із қалмауы да содан. Ал бүгінгі қазақ бәрін жасады. Әрине, тек өз қолымен емес шығар, басқалар да болысуда, өнер, ғалым не тудырды, бәрін басымызға әкеп үйіп-төгіп жатыр.Өзің Алматыда тұрасың, ал өзіңнің ындының құрып отырған, өзің әспеттеген осыдан үш ғасыр бұрынғы заманда сондай шаһар сол орында тап осылай жарқырап тұр ма еді? Иә, бәрі кейін жасалған нәрсе, бүгін жасалған нәрсе. Ал енді бүгінгі мемлекетіміз қандай, бұрын сондай мемлекет болып па еді? Ал енді осының бәріне топырақ шашқансып, баяғы-баяғы, күні әлдеқашан озған, тозған замандарға жұтына қарап, тамсана берудің баланың тірлігінен несі артық? Шырағым, сен менен бір жарым мүшелдей кіші шығарсың деп шамалаймын, өзің газет оқисың ба? Әсіресе, мына «Известия» газетін оқисың ба? Бүкіл Кеңес елінің «Правдадан» кейінгі аға газеті. Тіпті кейбір мәселені көтергенде оның енесін ұрып жіберетіні де бар еді. Ал қазір сол газет не боп кетті? Не деп тантиды? Бетін ашып қарасаң тұлабойыңды аяз қариды, өз көзіңе өзің сенбейсің! Кеңес Одағы атты ұлы мемлекетте әкесінің құны кеткендей әрқайсысы әр жақтан тиісіп, жүндей сабап, ит сілікпесін шығарып жатыр. Апырау, сол кебініңді кигірлер аспаннан салбырап түстік деп ойлай ма, ақыл-естері қайда кеткен? Әй дейтін әже, қой дейтін қожа және жоқ. Бір сенетінім «Правда» еді, ол да «Известияға» еліктей ме, әлде соның көлеңкесінде қалып бара ма, түкірігіне шашалып, арзан фәлсафаға салынып, оның өзін де жеткізіп айтпай ығыр қылады. Шамданатыным сол – ол да кейде «Известиямен» бет жыртысқансып, ал көмекейінің ар жағына үңілсең екі көзі екі жақта сатқынның бет-бейнесін алдыңа келтіреді. Біреуді мінеп-сынап, сондағы өз мақсаты не, онысы да күлдібадам, әр тілшісі әр жаққа лағады. Тура әлгі «Тартады аққу көкке, шаян кейін, жұлқиды суға қарай шортан шіркін» дейтіннің кері. Осыны оқып, біліп отырған мына ел қалай оңсын? Ең қуатты мына Кеңес мемлекеті ертең қай жартасқа барып соғылады, кемесі қай жағалауда қайырлайды? Қазақ бүгінгіге өз бетінше жетсе бұған дейін ай қарап жүрді ме? Осы сауалдар сендерді ойландырмай ма, қабырғаларыңа батпай ма? Жазғыш болсаңдар осыны неге жазбайсыңдар?

	Иә, мен бұл сапарға 1990-жылдың жаз айларының бірінде шыққан едім. Ол ел тарихындағы бір өліара шақ-тұғын. Белоруссияның Беловежье атты қалың жынысты орманында осы және тағы екі славян республикасы – Ресей, Украина басшылары құрған үштіктің атышулы кездесуі әзірге өте қоймаған. Кеңес Одағы атты ұлы мемлекет сөз жүзінде әлі өз тұғырында, тек күннен-күнге іргесі қаусап, сөгіліп, қақырап бара жатқаны көрер көзге айқын еді. Ал мына Естемес айтқандай «Правда», «Известия» сияқты газеттер бастаған күллі баспасөз бұйда, ноқталарын үзіп, бетімен кетіп, әрқайсысы заманауи мәселелерді өзінше түсіндіріп, өңештерін кергілеп жатқан кез. Коммунистік режим жағдайында тәрбиеленген жандардың оларды жинақтап, әңгелектей ғана бар бастың ішіне сыйғызуы екіталай еді. Көбінің өздеріне терсіңді қоғам тағдырына іштері удай ашып, тарс жарылудың аз-ақ алдында жүретін. Мына мен келген үй иесінің де тап солардың бірі екенін тануға көп ақылдың керегі жоқ еді.

	Мен қайтейін, Естеместің тағы біраз ағытылуына ерік бердім де сәл саябырсытуға тырыстым:

	– Ағасы, сіз де газет-журналды көп оқисыз, кітапты да солай шығар, демек білесіз, әр жазушының өз бағыт-бағдары, тақырыбы бар. Бірі сіз қалағандай бүгінгінің әуселесіне қоян-қолтық араласады, екіншісі осыдан жүз жыл, бес жүз жыл, тіпті мың жыл бұрын өткен замандарға көз тігеді. Қайсысы қайсысының оң жамбасына келеді, соған байланысты. Екі қоянды қабат қусаң бірін де ұстай алмайсың дейді ғой орыстар.

	– Екеуін бірдей қуып, не жының бар, қайсысы қоңдылау соның соңынан түс.

	– Ол үшін екеуін алдымен безбенге салып, өлшеп көру керек шығар.



	Төменнен жоғары маған бұрыла қарағанда қос жанарының уыты молайып, іштей «мысқылыңа болайын» дегені көзіме оттай басылды. Өзінен гөрі бетіндегі пышақ қырындай ғана бойлары бар ақ қылшықтар елгезектеу екен, солар мәз-мейрам болып, шаттанысып, биге басқандай. Аузындағысы да іле төгілді:

	– Бәрін безбенге салып, мықшыңдасаң қысқа ғұмырың қай шаруаның басын қайыруға жарайды? Мына маңдайыңның астындағы қос шырақ құдайдың қай рахымымен жаратыл ған? Оған қоса ой өлшемі деген де бар емес пе? Отырған үйіңнің шаңырағын шайқалтып, ортасына түсіргелі жатқанда мың жылдық бұрынғының әуенін тірілтем деп, қобыздың шанағына жабысуың ақылға сыя ма? Қайсысының кезек күттірмесін болжау үшін де Аристотельдің даналығы керек пе екен?

	Жоқ, мынауың оңай-оспаққа алдыратын емес. Әбден тоңмойынданып алған. Бұл тектес адамдар Алматыда да аяқ алып жүргізбейді. Бірақ менің осынау қиырға іздеп келгенім ондайлар емес қой. Енді қайттім? Кеңшар басшыларына ертең таңертеңгісін жолығасың деген, демек бір күнім текке өлетін болды ғой.

	Біз осылай аулада күн батқанша отырдық, осы уақыттың ішінде Естеместің кемпірі бір-ақ рет көрінді. Сыртқы есіктің әндете созылған даусынан көңлім бөлініп қарағанымда ескі сұрғылт халаты бар ол кәрі үйрекке ұқсаған ауыр денесін бізге бір қырынан беріп, табалдырықтың екі-үш сатысының өзін санап тауысқандай бері жерге әрең түсті. Бізге мойнын да бұрмады, аяғындағы көне кебісті тырп-тырп еткізіп, үйдің сыртына қарай кетті. Кері қайтқанында да солай. Басына тартқан сарғыштау орамалы тап төбесінде тар тақияға ұқсап, жел үрсе ұшып кеткелі тұр. Есесіне мұрнын көтере ұстаған етжеңділеу қоңырқай жүзінде кепкен ағаштың діңіндей беріктік бар. Көздерінің қандай екенін, әрине, байқамадым. Өзімнің осы аулада жіпсіз байланғанымды енді тереңірек түйсіндім. Естеместің кемпірінің еңғұрмаса иек қағып амандаспауы жынымды тіпті қоздырды. Рейстегі автобустардың біріне мініп кете салатын қала іші емес, таңды осы үйде атырмақ мәжбүрлікке ұшырауым өзімді енді шындап-ақ езгілей бастады. Әлде Естеместің кемпірі мені күнде кіріп-шығып жүрген көрші-қолаңның біріне балай салды ма? Жоқ, мүмкін емес. Менің осында келетінімді мана ауданнан звандады ғой. Әрі қалаша киінгенмін, жұқа сұр костюм, жағасы ақ шағаладай жейде, галстук. Басымдағы шалғайы кең, ол да аппақ ши қалпақтың өзі-ақ алыстан адағайлап, мені бөлектендіріп тұрғаны анық. Қолымда күнге жылтыраған су жаңа былғары портфель. Күнделікті кіріпшығатын көрші-қолаң да осылай жасанып келе ме екен? Тіпті сол көз үйреншікті көрші-қолаңның өзіне де үй иесі түстеп бір қарайды ғой. Сірә, мынанікі бөлек.

	Ал Естеместің өзі ондайға мән беретін емес, «Правда» мен «Известиядан» оқыған мақалаларын бірінен соң бірін талдап, ой көкелерін көрістірді-ау! Сол мәскеулік тілшілердің екі-үшеуі жазатайым осы аулаға табан тіресе мына оқымысты қазақ зейнеткерімен төбелессіз ажырамас еді.

	Кешкі асқа Естеместің кемпірі қуырдақ әзірлеген екен. Артынан бір самауыр шай келді. Төбеден кішкене люстралы электр шамынын жарығы төгілгенмен қабырға, едендерінің бәрі кілемкиіздермен сықай қапталған кең зал күңгірттеу еді. Біз қазақша аласа дөңгелек стол басында отырмыз. Естемес шай құйған кемпірінен сәл жоғарырақта жастыққа жантайған күйі әңгімені одан әрі соқты. Бірақ мені қызықтырған ештемесі жоқ, қалай қызықтырсын, бәрі манағы сыртта, күндіз құлағымды жауыр қылған жайлардың жалғасы. Кеңес елінің бұрынғы басшыларын рет-ретімен сөздің небір шұрайлысын артынан қуып жүріп іздеп тауып, марапаттың астына алды. Қай-қайсысының да бастарына алтын мен күмісті үйіп-төкті. Мойындаған дұрыс, жаңа тарих жөніндегі білімі бір көрімге жарайтын-ақ екен. Ара-арасында, әттең, бұл кісі бейбіт заманда туып, ешқандай соғысқа ұрынбай, мектеп пен жоғары оқу орнын уақытында бітіріп, ғылымға бой ұрса адаспас та еді деп те қиялдаймын.

	Ал Кеңес елінің кейінгі басшыларына келгенде арбасы жолдың ой-шұңқырында салдыр-гүлдір еткендей өзінің де, сөзінің де берекесі кетті. Іштегі ыза түйдек-түйдегімен көтеріліп, тамағына кептелгендей түйіліп, түкірігі шашырап, басын бұлғақтатты. Кемпірі осы кешкі ас үстінде де маған түстеп қарамай, әрі аузын ашпаған еді. Кенет шалының сондай шағында оған мойын бұрып, мен келгелі бірінші рет тіл қатты:

	– Әй, сорлы бейшара, қылқынып өлейін деп пе едің? Бүйтіп күнде өліп жұртты қорқытқанша бір-ақ рет өлмейсің бе? Кілетте арқан, шылбыр дегендерің үйіліп жатыр ғой?

	Естемес шашалғаны басылғасын кемпіріне жаман көзімен бір қарады да оған сөз шығын етпеді. Ал маған кемпірдің қағытпасы тым одағай көрінді. Қазақы ортада, ауылдық жерлерде әйелдер өз қосағына, әсіресе, алыстан келген қонақтың көзінше бүйтіп сөйлемес еді ғой.

	... Ертеңіне таңғы сағат тоғыз шамасында мен кеңшар кеңсесіне бас сұқтым. Мұнда да менен көзін ала қашқандар, жота көрсеткендер табылды. Сірә, кеше ауданнан соғылған қоңырау бұлардың бәрін Алматыдан жазушы келгендігінен мықтап хабардар етсе керек, артық жұмыс кімге керек дейсің, бірі екіншісіне сырғытып, бас сауғалап қалудың қамында. Тек мен табандылық көрсетіп, соңдарынан қуып жүріп, өзіммен дұрыстап тілдесуге көндіргендеймін. Ақыры, осындағы кәсіподақ ұйымының төрағасы, орта жастардағы мосқалдау адам бір жігітті кабинетіне шақыртты.

	– Жазушы жолдас, міне, мына жігіт, мамандығы ветврач, осының алдында ғана мына менің орнымда отырған, тек өз мамандығыма барайын деп қыңқылдай бергесін басшылар солай жіберді. Енді қайтсін, қоғамдық малда да, жекеменшікте де әртүрлі ауру көбейіп тұр ғой. Бұл жігіт сізді Қаратаудың төбесіндегі малшы ауылдарына апарады. Сонда Манабай дегенмен жолықтырады. Ой-бой, ол деген бір құдай жаратқан адам. Күй тартқанда қара жердің өзі қайысады-ау. Ескінің әңгімесіне де солай. Сізге керек «Ақтабан шұбырындының» хикаяларын бұл маңда одан артық ешкім білмейді. Анау Қаратаудың қандай шоқысында қандай оқиға болды десеңіз түгел көзінен тізіп береді. Дұрыстап бопсаласаңыз одан артылатын дүние жоқ. Жақсы, сөз бітті, барыңыздар, машина дайын!

	Жерден портфелімді көтере беріп едім, мені апармақшы жігіт кәсіподақ ұйымының төрағасына:

	– Манабайдың сонда екенін анық білесіз бе? – деп қадала кетті.

	– Е кеше жайлауға қатынаған автодүкеннің меңгерушісі сөйдеді емес пе? Қайда жоғалады дейсің ол..? – Кәсіподақ басшысы өзі әспеттеген Манабай жөнінде тосын бір теңеуді қыстыра жаздап, тілін тартқанға ұқсады. Бұл көкірегіме күдік ұялатты.

	Сорыма қарай ауылдан шыға бере машинамызға тағы екеу мінгесті. Жайлауға қарай көлік баратынын бүгін таңертең кеңшар кеңсесінде естіп, өздерін жолай ала кетуге көндіріпті. Екеудің бірі аяқтары әрең бүгіліп-жазылатын, сүйек-саяғы саудыраған жетпістегі шал да, екіншісі алпыстың о жақ, бұ жағындағы, ешкі сақалды томпиған біреу. Жетпістегінің бабы қиын болған соң оны шофермен қатар алдыңғы орындыққа жайғастырдық та, ал екіншісі ешкімнің рұқсатынсыз-ақ арт жаққа ветврач екеуміздің ортамызға күмп берді.

	Мені кеңшар кеңсесінен алып шыққан мал дәрігері жігіттің ныспысы Бозтай екенін әрең біліп үлгерген едім. Ал Манабай хақында қосымша ақпарларды сұрауға әлі уақыт бар ғой деп, ұзын арқан, кең тұсауға салғансып едім, мыналардың сығылыса кеткенін қарашы. Жарайды, бұлар да ауыл тұрғындары ғой, мен сияқты өткен-кеткеннің аңыз-хикаяларын теріп жүргендерге зияны тимес, қайта бірді-екілі өзіме керек дүниелерді ауыздарынан қағып түсірермін деп дәмелендім. Мына Қаратау да менің күнде көріп жүрген аймағым емес, осының шоқылары, қуыс-қолтықтары жайлы да тосын бір қызықтарды естірмін, бәлкім.

	Бұл Қаратаудың тап баурайындағы ауыл ғой, көп ұзамай-ақ машина тар асфальт жолмен биікке қарай жұлқына көтерілді. Бозтай осы күнгейдегі елдің барша жастарына тән арық тотығыңқы өңді бойшаңдау жігіт еді. Машина ішінде бірінші сөйлеген сол:

	– Қазір экономика күннен-күнге құлдырап барады ғой, маған уайым салатын мына өзіміз келе жатқан асфальт жолдың жайы. Ертең осы жол бұзылғанда оны жөндеуге ақша табылмасы қазірдің өзінде айқын. Сосын жайлауға, қыстауға қалай қатынаймыз, малшыларымыз не күйге ұшырайды?

	Кенет алдыңғы орындағы жетпістегі шал қырқ-қырқ күліп берсін. Мен соның тап қыр желкесінде, оң жақтағы шыға беріс есікке иық тиістіріп отыр едім. Оның күлгендегі бет әлпетін көре алмадым, тек ойша елестеттім. Себебі, қырқ-қырқ күлкі дегенмен құлаққа түрпідей тиетін қатқылдау еді. Сосын ол сәл тыйылып, мыжырайған көнетоз қалпағын басынан сыпырып, арт жаққа бар кеудесімен бұрылуға әрекет жасады.

	– Әй, Бозтай жаным, Алматыдан келген жазушы, саған да өтінішім, сендердің бізден гөрі саясатқа құлақтарың түрік қой, түнде мен қонған үй бала-шағалы екен, солар улап-шулап, әрі телевизорды да босатпады, алдыңгүнгі Мәскеудегі екі дөйдің сайысы немен аяқталды? Бірін-бірі алып жеуге жақындады ма өздері? Алып жемей тынатын түрлері жоқ қой, пақырлардың. Бірі бұрынғы социалды құрылысты сақтап қаламын деп, шыр-пыр болғансиды, бірақ сөз саптасы маған ұнамайды, ал екіншісі бүлдөзір секілді ашықтан-ашық оның ірге тасын қазып қопарып жатыр.

	Сөзді Бозтай екеуіміздің ортамыздағы ешкісақалды, томпиған неме іліп әкетті:

	– Кеше кешкісінгі олардың жаға жыртысуын мен тамашаладым-ақ, әзірге ит-жығыстан өзгеге ұқсамайды-ау! Бір аңдағаным біріншісінің жақтастары түбі бостау бірдемелер-ау, шамасы, тіпті қай жеңгенің менікі деп, әліптің артын баққанға да келіңкірейді. Қайта екіншісінің жақтастары өз істеріне сенімді ме деймін. Бұл екіншіге күш бермей қайтсін! Әрі желқұйын дақпыртпен жұртты қарадай әуліктіретін де мәселенің осы жағы ғой, ақсақал!

	Иә, КСРО атты ұлы елдің астанасы Мәскеуде екі қошқардың басы бір қазанға сыймай жатқан кез еді. КСРО-ның өзінде бір Президент, оның құрамындағы Ресейде екінші Президент сайланып, енді екеуі бір-біріне қанды шоқпарларын үсті-үстіне сілтеп жатқан.



	«Он кедей бір төсекке сыяды, екі патша бір елге сыймайды» деген мақалдың ерекше күш алған шағы. «Ұлттық тәуелсіздік» атты ұғым әзірге қазақтардың санасына ұяламаған. Менің осы сапарымнан бір жыл өткен соң ғана славян республикалары ұлы одақтан өздері бөлініп, біз бас иесіз қалғасын есігіміздің алдына жетім баладай мөлиіп өзі кеп тұрған оның жалына жармасуға ақылымыз жетті.

	Ешкісақалдың пікіріне жетпістегі шал бас шұлғуға жоқ. Мұның білуінше кіші Президентті шетелдік дұшпандар құтыртады, ақша берген бе, жоқ, сөйтеміз деп, уәдемен қарық қылған ба, ол жағы беймәлім. Иығыма иық тигізген ешкісақал да өлермен. Бұл да өз білігін сол шетелдік жауларға тіреді, тек мұның пайымдауын ша олар, керісінше, үлкен Президенттің алдына қармақ тастаған. Мынау оны бірде қауып, бірде қаппай тыстағыны де, іштегіні де екіұдай етіп, әуре-сарсаңға салуда.

	Осы бағдардағы екеуінің таласы ащы ішекше созылды. Әрқайсысы өз тұжырымына адамның басына келмес дәлелдер табады. Мысалы, бір шетелдік басшы екінші бір шетелдік басшыға барып, келіссөз жүргізеді. Мынадай мезгілсіз уақытта ол неме керек еді? Еуропаның қақ ортасындағы аса қуатты мемлекет басшысы жер шары ның екінші жартысындағы өзінен де қуатты екінші ел Президентімен бір күн емес, екі күн тәжікелеседі, одан ненің исі аңқиды? Олар бөлісе алмайтындай тап осы аралықта не бар еді? Машина ішінде Қаратау жотасында бізбен бірге шайқалған мына екеудің болжамынша Мәскеу үшін аса алмағайып күндерде оның басшыларына өздері үшін тиімді ұсыныстарды өткізіп қалудың амалын қарастырып, тек оны қалай өткізу керек, сол жөнінде ортақ мәмлеге келе алмай, ары-бері сабылғандары, әрине.

	Кеше күні бойы, әрі кешкілік Естеместің қаңқуынан ығыр болып, бүгін таңертеңгілік одан құтылып шыққанда бойым жеңілейгендей еді, енді қарасам мойнымдағы бір тастың орнына екі тас байла на кетіпті. Саясат төңірегінде мына екеудің салғыласуы қасында Естеместікі бұйым емес сияқты. Көп сөйлеп, көбігін сапырады дейтіндердің нағыз өзі. Екеуінің пікірталасы тиянақталар емес, қайта тамырын тереңге салып, одан әрмен мол дүниені қарпып барады. Естеместі дәміл-дәміл көз алдыма келтіремін. Оның кешегі бір шумақ өлеңі де ойыма оралды. Иә, «қазақта көп болады батыр деген». «Ал мынадай ұлы елдің шаңырағы шайқалып, іргесі сөгіліп, ол жағдай үлкен-кішінің тегіс қабырғасына батқанда сенің бұл дүрмектен сытылып шығып, қаңқасының өзін табу қиын ескі заманның ырғалаң-шырғалаңын іздеуіңе не жорық» деп, екінші біреу бүйіріме біз сұққылағандай. Кішкентай машина ішінде сығылысып, Қаратаудың ірілі-ұсақты шоқылары көз алдымда көлбеңдегенде бірінші рет өзімді сұйық жүрісті пендеге баладым.

	«Өткеннің ызыңын іздегенше бүгінгінің тауды бұзып, тас жарған шындығына неге мойын бұрмаймын» деп, талайдан бергі санасезімімді билеген тақырыптан жалт бұрылып, бас сауғалап қашуды ойлағандаймын.

	Ойпырай десеңші, адамды бетінен қайтару оңайдың оңайына ұқсайды-ау. Қаратау шоқыларына көз салып, осылардан әрқилы сыр ұшығын іздеген басым енді олардың баурына бүккен дәнемесі жоқ, құр қарайған топырақ, тас үйінділері ғана, егер тап қазір келген ізіммен кері қайтсам ештемені жоғалтпаймын деген ой іш-баурыма дендеп-ақ енді. Кері қайтар да едім, тек мына машина мені күштеп өз бағытымен әкетіп бара жатқандай. «Кәне, аттың басын кері бұр» деп бұйрық беруге дәрменім жоқ, себебі мен мұнда жалғыз емеспін. Бәрінің өз бағыты бар, адасқан жалғыз мен ғана.

	Алдымыздан бір ауыл көрінді. Шофер жігіт Бозтайдан:

	– Кірейін бе, жоқ, төте жолмен тарта береміз бе? – деп сұрады.

	Бозтай:

	– Бұл не мыжығаның? Кіреміз! Мүмкін Манабай осында шығар!

	Оның жүрмейтін жері бар ма? – деп зеки сөйледі.

	Бұл да мені елең еткізді. Іздеп келе жатқан осы өңірдің ең білгірі Манабай хақында осымен екінші мәрте кекесін естігендеймін. Құдайым-ау, неге оның жүрмейтін жері болмауға тиіс, әлде ол ұшарын жел, қонарын сай білетін ел кезбе біреу ме? Көкірегіме қадалған осы сауал да осы жүрісімнің мән-мағнасын кертіп жегендей одан әрмен құлазытты.

	Кездескен ауыл қақ ортасында бір ғана шаңдақ көшесі бар, үйлері қиқы-жиқы, айналасындағы бау-бақшалары да мардымсыз кішкене ғана елді мекен екен. Адам мен мал қарасы да көрінбейді. Бозтай машинаны тоқтаттырып, өзі ғана түсті де бірер үйге бас сұғып шықты. Машинаға қайта кіре:

	– Кеттік! – деп зілдене дүңк етті. Сірә, мендегі көңілсіздік бұған да орнағандай. Алдыңғы орындағы жетпістегі шал:

	– Мінәйдің үйіндегі қымыздың дәмі таңдайдан кетпейді. Қымыз ашытудың хас шебері сол ғой, – деп артқа бұрыла Бозтайға көз тастады. Бозтай оның емеурінін танып:

	– Ақсақал, мына кісі Алматыдан арнайы келген қонақ. Қымыз іздеп, қыдыруға мұршамыз жоқ. Қайтсем де бұл кісіні Манабаймен бүгін жолықтыруым керек, – деп оған да қыр көрсете жауап қайырды. Жетпістегі шал қырқ-қырқ күліп, қыр желкесін менің көз алдыма әдейілеп тосып, бүлк-бүлк еткізгендей. Шалдың ойын айна-қатесіз түсіндім, ол өзгеге емес, біздің Манабай дегенді іздеген жүрісімізге күлді. Бұл оңай танылды. Енді мыналар маған өздері тұс-тұстан тас атқылағандай.

	Алдымыздан тағы осындай, бірақ одан да жұпыны, әрі сәл шағындау ауыл кездесті. Жетпістегі шал мен ешкісақал осында түсіп қалды. Машина алға қозғалғанда арса-арса жүздері күнге шағылыса соңымыздан ол екеудің күле қарағанын көзім шалды.

	Одан ары қарай жайлау басталады, шамасы. Әрқайсысы әр қиырда үштен, төрттен ақшыл, сұрғылт киіз үйлер тіккен малшылар қоныстары көрінді. Әрі жол да қиындады. Тас төгілген, бірақ бұрылыс, өр мен еңістері жиі ұшырасқасын машина да тоңқаңдаған қоңыздай бізді өзімен бірге селкілдетіп, берекемізді кетіре бастады. Бозтай жас болғанмен де әлденеден қитығып, екеуара әңгімеге зауқы соқпай қалғандай тұнжырап кетіпті. Бұл өзі өзге ауылдастарынан гөрі киімді ұқыпты киетін сырбаз жігіт екен. Жұқа ақсұр костюмі арық та бойшаң денесіне қонып-ақ тұр. Бүгін таңертеңгіліктің өзінде әлдебір қамқор қолдың мұқият тазалап, үтіктеуінен соң ғана иыққа ілінгені байқалады. Ақ жағалы жейдесі мен мықтап тартылған көк галустігі де сол костюмнің бітімін одан әрі жарастырып тиянақтап тұр. Ал аяғында ұшы үшкір, су жаңа қызыл туфли. Мұның да Бозтай үйден шығарда таза шүберекпен сүртілгені ап-айқын. Бозтай осы киім киісімен мал дәрігерінен гөрі адам дәрігеріне көбірек келіңкірейді.

	Мен Бозтайдың тұнжыраған түрін байқамағансып:

	– Бозтай, шырағым, сыр ашшы, осы біз іздеген Манабай әйелі, бала-шағасы бар, ақылы түзік адам ба осы? Ныспысы тіл ұшына іліксе кім-кімнің де тамағына күлкі кептелетін сияқты ғой, – дедім. Бозтай өз жүзін сілкіп қалып, кірбеңнен арылтып, жадырай, тіпті күлімсірей маған бұрылды:

	– Ағай, тегін адам таз бола ма? Әйелі, бала-шағасы бәрі бар, бірақ өзінің әуселесі көп, бабы қиын кісі. Бара көрерсіз. Құдай бірін берсе, екіншісінен кенде қылады ғой. Мана кәсіподақ ұйымының төрағасы айтты ғой, бәрі бопсалауға байланысты. Бопсалай алсаңыз одан бәрі шығады.

	Бір сайлау тұста бұлақ басында екі адамды көрдік. Бұл сәске түстің кезі, машина ішінде пысынағасын сыртқа мен де шықтым. Бұлақ басындағы екеуге Бозтай жақындады:

	– Ассалаумағалайкөм!

	– Уағалайкүміссалам, молда бол, балам! – Екеуі де егде адам болғасын мен де жақындап сәлем бердім. Бозтай таныстырып жатыр. Соңында:

	– Бұл тұрыстарыңыз не? – деп сұрады. Екі шалдың бірі тақпақтап:

	– Қотыр ат пен соқыр ат, намазшамда жолығад, қотыры қотырын қасиды, соқыры сорасын ағызад! – деп салды.

	Бозтай екеуміз езу тартқансыдық. Бозтай:

	– Осы маңнан Манабайдың онда-мұнда өткені көздеріңізге түсті ме? Ол қазір қайда, хабарларыңыз бар ма? – деді.

	– Е, осындағы малшы ауылдардың бірінде де, қайда жоғалады ол..? – Екі шалдың бірі осыны айтты да бұл да өз кезегінде Манабай ныспысына бір жағымсыз теңеуді жапсыра жаздап, алматылық менің тұрғанымды есіне алғандай көзінің бір ұшын маған қадай ол да тілін тартты. Сәл бөгеліп, жаймашуақтата қайта сөйледі. – Кеше осында автодүкен келіп, жалғыз Манабай емес, басқа да ындыны кепкендердің біразын жайратып, біразын кекіреге тойған текедей бақылдатып кетті ғой.

	Қолына таяқ ұстаған, сақал-шашының ағы молдау екінші шал сәл естияр-ау, шамасы, өз тұрғыласының мақамын орынсыздау көргендей:

	– Жә, не керек, Манабайдың қоразданып, өкіреңдейтін мінезі жоқ, осы малшылардың бірінің үйінде қисайып жатқан шығар! – деді.

	Алғашқы шал бір тісі жоқ аузын кере ашып, қызыл иегі мен тілін бері ақтарып тастардай тамашалатып, тапалтақ кеудесін селкілдете күлді:

	– Е, ақ сайтаны ұстаса алдымен сонікі ұстасын!

	Біз тұрған бұлақ басында аласа бұталар өскен екен, олар өсімдік дүниесінің қай тобына жатады дегендей соларға тесіле мыналардан көзімді ала қашқым келді. Онымды Бозтай да аңғарды ма:

	– Ағасы, кеттік! – деп, маған да қатқылдау үн қатты.

	Машинаға қарай беттеген біздің соңымыздан екі шалдың бірі айғайлады:

	– Әй, айналайындар! Біз мына екі қырқылжың манадан ырғасып-жырғасып, түбіне жете алмадық. Бір сауалымызға жауап бере кетіңдерші. Кеше Мәскеудегі екі Президенттің кішісі үлкеніне жаман кекесін білдірді. Ондайды олар түгіл мына біз сияқты қара борбайлар басымыздан асырмаймыз. Ал анау үлкені бір қарымта ойлап жатыр ма екен?

	Мен екі саусағыммен екі құлағымды бітеп, тез машинаға мініп жоғалуға тырыстым. Бозтай да солай, ол да жауап қатпастан жүрісін тездеткенде аяғындағы әлі де қылау тимегендей қызыл туфлиі күнге шағылысты. Машина ішінде өз аузыма ие болудан қалып едім:

	– Бозтай інім, ағыңнан жарылшы, бұл өңірдің қотыр аты мен соқыр атына дейін үлкен саясат дегенде таңдайлары тақылдай жөнеледі. Бұл не, дағды ма, жоқ, ауру ма? Осы елді бір індет жайлағаннан сау ма?

	Бұл сауал іш дүниемнен өзі атылып кеткендей еді. Бозтай біраз күмілжіп барып қана тілге келді.

	– Енді қайтеміз, қазір Ұлы Отан деп әсірелеген еліміздің кемесі суға батып бара ма қалай? Оны қотыр ат та, соқыр ат та көріп отыр. Үміт артқан мәскеулік басшылар нақтылы мәселе шешудің орнына бір-бірімен жаға жыртысуда. Сөздері де бір түрлі. Түйеден түскендей. Қазір ел ішінде соғысқа қатысқандар, еңбек ардагерлері, басқа да аққаптал, қарақапталдар тезекше ыбырсып жатыр. Бәрі осы қоғамды өз қолымызбен құрдық деп есептейді. Бірдеме десең мына орден, медальдарды әкемнің көз құны үшін берген жоқ деп, тіптен басқа шауып, төске өрлейді. Енді шыны да сол ғой. Өз қолымен орнатқан үйді құлату кімге ұнасын? Тұрмыс төмен, ашынған ел. Өзгеге менің де ақылым жетпейді, жазушы аға! Бозтай арық тотығыңқы өңін маған бұрғанда әлденеден оған жаным ашыды. Бұған, жалпы осы жұрттың үлкен-кішісіне әлдекім зорлық жасап жүргендей көрінді. Өзімнің осыдан үш ғасыр бұрынғы қалмақ шабуылы кезіндегі оқиғалардан құрастырып, көлемді шығарма жазбақ ниетім енді шын мәнінде көз алдымда ыдырағандай. Себебі, бұларға зорлық жасаушылардың қатарына өзім де қосылғандаймын. Кешегі Естемес сияқтылардың зарына құлақ аспай екі бірдей адамды жұмыстан бөліп, машинасын қоса пайдаланып, мына тау қырқаларында адастыруым зорлық емей немене? Тап қазір «кәне, Бозтай, сендерден кешірім өтінемін, келген ізімізбен кері қайтайық» десем жас жігіт қарсы болмас еді. Тек, ақыр келдім ғой, әлгі атышулы Манабай дегенді көре кетейін, тарихи тақырыпты тәрік етсем де ол өз білігімен бүгінгі шындыққа үлкен бір саңлау ашып берер деген үміт меңдеді. Тіпті осы жүрісімнің өзі де бүгінгі шындықтың бір жұрнағы емес пе дегенге сайдым.



	Тау үсті жазаңдау да айналадағы көрініс мол. Қызғылт, қара қоңыр түсті беткейлер алыстан мен мұндалайды. Ара-арасында тік жартасты шатқалдар да әрқилы сызық тартқандай. Қойнауларда, аласа жоталарда селеу, көде сияқты шөптер кейде қалыңдап, кейде селдіреп, күнге жылтырайды. Ара-тұра бұлақ суларының бойында бір-ақ уыс болып, ұйысқан кішкентай тоғайлар да көз тартады.



	Біз Манабайды оңаша отырған, екі-үш үйден ғана тұратын малшы аулынан таптық. Үй иесі кіп-кішкене қияқ мұртты, сақалы да бір шөкімдей, өзі алпысты алқымдаған жұдырықтай ғана шал екен. Кемпірі де өзі құралпылас, белі бүгіңкілеу, бірақ алып-ұшып тұрған қимылы тез жан.

	Біз киіз үйдің есігін ақырын ғана ашып, иіліп бас сұққанымыз сол еді екеуі де орындарынан атып түрегеліп, асты-үстімізге түсе бастады:

	– О, құдайы қонақтар, төрлетіңіздер, төрлетіңіздер! Жақсыда жаттық жоқ! Бәрі де құдайдың берген сыбағасы, сыйы! – деп, кішкене шал алакөлеңке қос ішін даңғаза етіп жіберді. Бұлардың түскі шайды ішіп бола берген кезі, шамасы, ортадағы дастар хан әлі сол қалпында. Төрге қарай қадам басқанымызда іргеде түс ауғанша жиылмаған бір жертөсекті көрдік. Әлдекім осын да ұйықтап, жақында ғана тұрып кеткен тәрізді. Әрине, ол мына шалдың өзі емес.

	– Несібелі, алдымен мына қонақтарға сусын бер, шайыңды сосын тездет! Шырақтарым, қойдың қою айраны ма, жоқ, қымыз ба, қайсысын жандарың қалайды? Өйдейтінім кейбір келімдікетімділер осы үйдің айранына құштар, ойда сиырдың көк сүтінен жери ме, әйтеуір, солай!

	Кемпірі Несібелі құрақ ұшып, алдымыздағы дастарханды тез жаңартты. Жез самауырды тұрған орнынан сыртқа қарай жұлып әкетіп, орнына аппақ мәрмәр тастай үлкен кеселерді ала кірді. Біз Бозтайдың қалауымен қойдың қою айранын іштік. Мұндай бал татыған айран тек жайлауда, қойлы ауылдарда ғана болатынын бала кезімнен білетін едім. Шал мен кемпірдің ажарына, киіз үйдің кілем, оюлы сырмақ тұтылған керегелеріне қарап отырып, кешелі бері осы өңірден іздегенімді енді ғана тапқандаймын. Ол қаймағы бұзылмаған қазақы ауылдың салт-дәстүрі, қонақжайлылығы еді. Ол күнгейдегі елдің ортасынан ығыса-ығыса тауға көтеріліп, осы қан жайлаудың ортасында ғана іркіліп қалғандай.

	Қойшы шал бір кезде сыртқа қарай айғайлады:

	– Әй, Шәкітай, айналайын көз нұрым, жаным, шырағым, отарды ары суатқа қарай құлатшы, сосын сары беткейге өргізші, көп иіріліп қалды, уақыты асып барады! Бұл да бір тілазар.

	Шәкітай бұл шалдың не баласы, не немересі, мына төрдегі жиылмаған төсек сонікі деп, мен өзімше топшыладым. Себебі, ол қайтсе де бір шолжаң адамның жатқан орнына келіңкірейтін еді. Екі-үш көрпе бір-біріне мінгесіп, тым қолапайсыз біткендей.



	– Біз Манабайды осы ауылда деп естіп, аттың басын осы лай бұрып едік, мұнда Манабайдың исі де білінбейді ғой, сол сығырды іздеп тау үстінде шоқалақтағанымызға біраз өтті, одан хабарыңыз бар ма? – Бозтай қою да тәтті айраннан соң аржағына ел қонғанын білдіре даусын көтеріңкі етіп сөйледі. Ал қойшы шал, есімі Нұрқас, көзін сығырайтты, әрі күлімсірей Бозтайға бір түрлі қызық қарады:

	– Иісшілдігіңнан айналдым, жаным! Айтпасыма болмады, тап өйтіп, мақтанатын жөнің жоқ екен. Аржағыңдағы өлікше сұлаған сол Манабайың емес пе?

	– А?! – деп, Бозтай арт жағында іргедегі жиылмаған жертөсекке жалт бұрылғанда шалқасынан түсе жаздады. Мен де сөйттім, сірә. Даладағы ақ шаңқан жарықтан соң алакөлеңке үй ішіне кіргенде көзіміз тұмшаланған ба, ол жиылмаған төсек емес, кәдімгі адам жатқан төсек болып шықты. Нобайын енді ғана ажыраттық, күннің ыстығына қарамай қалың көрпемен бет-аузын бүркемелеп, үш-төрт бүктеліп жатқан біреу. Нұрқас бізге басу айтқандай:

	– Кеше осында райпотребсозюдың автодүкені келіп кетіп еді.

	Оның ізінде осындайлар қирап жатпаса сәні келісе ме?

	Үй иелерінің қонақжайлылығынан жаңа ғана көтерілген көңілім әп-сәтте су сепкендей қайта басылды. Бүкіл ауданның ел-жұртын, ойдағысын, қырдағысын түгел кезіп іздегенім осы маскүнем бе? Бәсе, мұны әркімнің мойнына қарғы таға атауынан-ақ шошып едім, бұл нені ырғап жарытпақ? Қоянның түрін көріп қалжасынан түңіл деген.

	Бұдан кейін өзара әңгімеміз сәл-пәл жараспады. Менің көңілкүйім Бозтай мен үй иесі, қойшы шал Нұрқасқа да көшкендей, олар өздерін сәл-пәл жазықты санағандай қипақтаған сыңайда. Бірақ Нұрқастың іш пейілі мол, көздерін маған қарай жансар жылтыратып алыстан келген қонақтың көңлін табудың әуселесі айналдырды. Кенет біздің әңгіме, сөз іздеп жүргеніміз есіне түсті ме, сыңқсыңқ күліп, бір шөкім сақалды иегін шаңыраққа қарай екі-үш атып:

	– Менен бір тәбәрік, – деді. – Осы маңда Сақан, Пішенбай атты екі пұшық бар. Сақан үлкендеу, қария кісі, мұрны әлдекім кесіп әкеткендей теп-тегіс, ал Пішенбай жасы кішілеу, оның мұрнын түбірімен жұлып әкеткендей орны үңірейіп қалған. Бірде Сақан маңқылдап: «Әй, Пішенбай, мені құдай жанамалап ұрған екен, ал сені былш еткізіп, тікесінен тік ұрыпты ғой депті.»

	Бозтай мырс-мырс күлгенсіді, ал мен қитығып, оған мүлдем жаман көзбен қарадым, білем:



	– Бұл қиырға, мынадай әуе айналып жерге түскендей шақта қотырлардың, соқырлардың, пұшықтардың жатыпатарларын іздеп келген жоқ едім!

	Бозтайдың бетінде ұят белгісі білінді. Сосын Нұрқас екеуі күбіркүбірге басты. Манабайдың масаңдығы қаншалық, қашаннан бері ішуде, мұндайда айығуы қаншаға созылушы еді деген сияқтылар. Осы күбір-күбірден бір ұққаным, мына Нұрқас мана таңертеңгісін біз аттанып шыққан кеңшардың емес, өзге көрші шаруашылықтың малын бағатын адам екен. Бұл да мені сәл-пәл тосырқатып, аяғымның астындағы тіренішті әлдекім жұлып әкеткенге ұқсады. Әрі-беріден соң бұл шал бізді төрінде шалжитып, жағдай жасауға міндетті де емес қой. Жүзіндегі имандылық қана мен қармар талға ұқсайды. Бірақ ол талым түбі берік тал екен. Нұрқас төргі іргеде екі-үш көрпе астында келісімсіз кейіпте бүктетілген шежірешіге айғайлады. Бұл шалдың мал қайырғандағы даусы екені ап-анық:

	– Әй, Манабай! Сонау Алматыдан ат арытып, зиялы қонақ келіп отыр! Тұр былай! Басыңды көтер! Сенімен тілдесетін шаруам бар дейді. Немене соншама?! Қарын ұйқысын ұйықтағандай болып жатуын қарашы мұның!

	Осындай екі-үш айғайдан соң іргедегі Манабай жастықтан басын көтеріп, ыстық күнде үстіне мінгескен жамылғыдан тұлабойын әрең аршып, аяғын да босатып, талтайтып бізге қарап отырды. Оның болмысы енді ғана маған толық күйінде ашылды. Ашылғаны құрысын, әлдене басымды дың еткізді. Кенет кешегі Естемес елестеп, ол бет-әлпетіндегі қатқан мұзды шытынатып, жадырап, көз алдымда қарқ-қарқ күлкіге басқандай. «Саған керегі осы еді ғой, сардалада елес қуған батырым» дегені құлағымды жара жеткендей. Мұның бәріне себепкер Манабайдың шашы дудыраған, қарны қампиған, бұты тыртиған ұсқынсыз түрі екенін бара-бара түсіндім. Иә, шынында Манабай бір көрімге жоқ жан екен. Бәрінен де жаманы талтайта созған екі аяғы тым қысқа көрінді. Шалбары одан да мардымсыз ба, жоқ, балағы жоғары ысырылған ба, әйтеуір, сол қысқа аяқтың өзі жартылай жалаңаштанып тұр. Дудыраған қара шашы маңдайға құлап, қас-қабағымен бірігіп кеткен, бірақ көздерін жаба алмапты. Алакөлеңкелеу үй жағдайында да майша жылтыраған қос жанар өзіне тесіле қадалған Бозтай екеуімізден оқтай өтіп барып, алдымызда жаюлы дастарханды тінткілей бастапты. Сірә, ол бізді арақ ішіп отыр деп ойлаған. Нұрқас шалдың даусынан басын көтеріп алуы да соның айғағы. Нұрқас қайта дауыстады:

	– Әй, Манабай, алыстан алты жасар бала келсе алпыстағы шал сәлем береді дейді. Кәне, есіңді жи!



	Манабай дастарханды тінткілеп, одан түк таппаған көздерін бізден асыра Нұрқасқа қарап:

	– Ағасы, құлың болайын, маған енді бір бие сауымдық ұйқыны қи! – деді де ары қарай қайта аунап түсті.

	Бұдан кейінгіде Бозтай жастық алдырып, ол да қисайды да мен үй иесі Нұрқаспен бірге сыртқа шықтым. Күнде келіп жатқам жоқ, еңғұрмаса Қаратаудың келбетіне көз құмарымды бір қандырайын деген дәмем бар. Біз үй маңынан ұзаңқырай шықтық. Алыста сары беткейге қарай жайылған бір отар қой көрінді, шалдың көзі сонда, бұл манағы Шәкітай деген бала айдап кеткен мына шалдың малы екені анық. Көңілім пәстеу. Шал соны сезді ме:

	– Енді қайтейін, бұл Манабай ұйқысын бұзғанды қасқырдың артқы сирағынан жек көреді. Ал еркіне көнбесең ақ сайтаны ұстайды, онысы тіпті қиын! – деді. Сол сәтте мен:

	– Нұреке, сізге арызым бар, сіз ара ағайын іспеттісіз, өкпенараз сізге жүрмейді, бір жайды ашыңызшы. Жаңа Бозтай да сізге түсіндірді ғой, маған керегі осыдан үш ғасыр бұрынғы қалмақ шапқан кездегі, әлгі «Қаратаудың басынан көш келеді» деген өлең туған кездегі осындағы оқиғалар, оған қатысқан би-батырлар жайы. Содан мына Манабай бірдеме біле ме? – деп қадала сұрадым.

	– Білгенде әбден біледі! – деді Нұрқас жалма-жан. – Бұл жеті атасынан бері шежіреші. «Қасқа айғырдың баласы қасқа тумаса да төбел туады». Бірақ мұны екінші өнер қоса иектеген ғой. Бұл бармағынан бал тамған домбырашы да! Жаңа байқадыңдар ма, іргеде көрпе астына домбырасын да тығып, оны қоса құшақтап жатыр. Бірер мәрте сондай аспабын ұрлатып, содан жапсырған ауруы ма, итім білсін ол жағын, әйтеуір домбырасын құшақтап жататын дағдысы бар.

	Манабайдың домбырасы көзіме ілінбепті, оның шыжыған күнде мол жамылғыны пайдалануы өзі үшін емес, сол домбырасы үшін шығар, бәлкім. Иә, өнер адамдарында әртүрлі қызық мінездер бола береді. Сәл бөгеліп, Нұрқас қайта тілге келді:

	– Оңашада сыр ашайын. Бұл Манабай тілін тапсаң шұбырынды заманды шемішкеше шағады. Мұның екі пірі бар, бірі дулат-жаныс Төле би Әлібек баласы да, екінші пірі Сүгір. Бұл Манабай қаршадайында сол Сүгір күйшіден тәлім алған ғой. Сүгір өлгенде үш күн жер бауырлап жылапты. Төлеген Момбеков деген дүлдүл күйшіні естіуіңіз бар шығар?

	– Ау, Нұреке, мені кім деп тұрсыз? Төлеген Момбеков деген күйшіні Алматыда талай көргенмін. Мұхтар Әуезов атты ұлы жазушы бар емес пе, соның музей-үйінде Момбековтың домбыра тартқанын қол созым жерде отырып тыңдағанмын. Ол бүгінде көзі тірі адам ғой.

	– Иә, көзі тірі адам. Мына Манабайдың сол Төлеген Момбековпен де бірге жүргені бар, бірақ екеуінің тұзы жараспай екі бөлініп кетті. Қазір бірі отырған жерден екіншісі ат шаптырым айналып өтеді. Екі қошқардың басы бір қазанға сыймайды ғой.

	Нұрекеңнің осы соңғы сөзі тұсында манағы машина ішіндегі екеудің Мәскеудегі екі Президенттің жаға жыртысулары хақындағы лепірмелері ойыма оралып, мырс күлгенім. Сосын мына қонақжай үй иесінің астына көпшік қойғым келді ме:

	– Ақсақал, сіздің сөзіңіз маған ұнайды. Ал осындағы өзгелерді түртіп қалсаңыз үлкен саясат төңірегінде ақтарыла кетеді. Бұл да жаңағы өзіңіз айтқандай жабысқан ауру ма, не өзі? – деп салыппын. Нұрқас менің қолпашымнан жалы күдіреймей, керісінше, онсыз да жұдырықтай денесін екі бүктей кішірейтіңкіреп, жерге тұқырды. Бетінің екі ұшынан әлдебір ауыр ойдың тамшылары жерге тырстырс тамғандай енді соны жасырғансып, көзін жерден алмады. Жүрісіміз онсыз да сылбыр еді, оны тіпті баяулата мен енді өзімді өзім жазғыруға кірістім: «Нем бар еді өйдеп, ондай ауру, әлде дағды бұл кісінің өзінде де бар шығар, сосын да ауыр тиді-ау, жанды жара секілді бірдемесі ме, кім білсін?». Шал басын көтергенде екі көзі екі жаққа алақтап, қияқтай мұрты мен бір шөкімдей сақалы да табандары тайғанақтағандай өз орындарында жыбырши бастапты:

	– Жаным, сол құралпылас бір сауал менен де туындайды. «Дауыл соқса құйын артын қысады» деген мақал бар. Кеше Мәскеудегі үлкен патша «арақ ішпеңдер» деп, арақ-шараптың бәрін жиып әкетті. Жә, оны дұрыс дедік. Бірақ одан жұрттың аузы құрғап қалған жоқ, ана Манабай күйшінің жатысын көрдің ғой. Енді сол үлкен патша осынша малдың қажеті қанша деп, тағы жарлық шашты деп жатқандар бар. Қазір өзің сияқты өкілдердің бұл малға деген көзқарасы бір түрлі. Шыны керек, сосын да бұл мал күннен-күнге жидіп барады. Құдіреті күшті құдайым-ау, бұл мал дегенің ел-жұрт ішпесе де болатын әлгі арақ-шарап емес қой. Немене, отызыншы жылдың ашаршылығын басымызға әкеп, тағы таңбақ па? Жұрттың аузындағы саясат емес, содан шошынғандағы ойбайы ғой. Жұртқа өйтпе деп, қалай айтасың, таяқтасаң ойбайына аттаны қосылады. Қойшы шалдың мұнысы басқа, көзге қабат тиген қара тастай әсер етті. Қалың елді алапат дауыл басқанда әлдеқайда кетіп жоғалған құйынның ізін жоқтағаның не сасқаның дегені тайға таңба басқандай айқын. Мен өзім қолға алған тақырыптан біржола бас тартуға да таяу едім. Иә, қалың елдің көңлі күпті. Сондайда елмен бірге болудың орнына өткен замандардың жықпылдарына сүңгіп, бүгінгінің зобалаңынан бас сауғалап қашқан терісі жұқа біреудің қылығын қайталағаным қалай? Мен көпке дейін жақ аша алмадым. Нұрқас шалда қонағымды бір оқпен атып құлаттым-ау де ген еркөңілділік жоқ, қайта қас-қабағына кірбең ұялап, алматылық қонаққа обал болды-ау дегендей менің қас-қабағымды барлай бастапты. Мені сөзге тартқансыды. Ақыры, ештеме шығара алмағасын осы Қаратаудың аң-құсы, өсімдік дүниесі хақында үзік-үзік сөз қозғады. Кенет әйгілі Қаратау аңыздарына көшті. Әлгі Келіншек тас оқиғасын бір қайырып тастады. Оны бұрыннан білгесін аса ықыластана қоймап едім. Сосын осындағы Қатынқамал аңызын құрықтады. Ерте-ерте заманда сол Қатынқамал маңында бір патша билік құрыпты. Ол түстіктегі Бұхара ханымен әмпей-жәмпей екен. Кенет Бұхара қаласына күші әлдеқайда басым жау шауып, бұлар қанша тірескенмен шапқан жау аларман болғасын Бұхара ханы Қатынқамал маңындағы патшалықтан көмек сұрапты. Бұл патша «егер мен болыспасам ол жау өзімді де шабады ғой» деп қауіптеніп, еркек кіндіктіні мұздай қаруландырып, Бұхараға аттандырыпты. Олар біржола қайтпай қалыпты. Сосын ол патша көресісін сырттағы жаудан емес, іштегі жаудан көріпті. Ол не қылған жау! Ол осындағы әйелдер еді. Еркектерінен айрылған әйелдер лаңның көкесін бастайды. Өзгесі былай, олар түздегі жабайы аңдармен «махаббат ойынын» ойнайды. Бұдан қатты түңілген патша бір ойға келеді. Осындағы құл біткенді жұмылдырып, төрт бұрышты терең ор қаздырады. Табанына киіз төсеп, қабырғаларын әр қилы өрнектермен әрлеп, әшекейлеп, «мен мұнда әйелдер үшін үлкен той жасаймын, сөйтіп, олардың көңілдерін көтеремін» деп жар салады. Шынында, абажадай үлкен-үлкен ыдыстарға шарап толтыртып, әрі сойыс малдарын әкелдіреді. Ал көздің жауын алатын тәтті жеміс-жидектердің тіпті шет-шегі болмаса керек. Той болады деген күні қызық іздеген қатындар ой мұнда ағылады-ау! Төрт бұрышты ордың табанына жайылған дастарханды көргенде олар естерінен танады. Дәу-дәу ожаулармен шараларға шарапты толтыра құйып, бәріне жомарттықпен таратылады. Аш қарынға құйылған шарап қандай? Одан кейін татып жеген жеміс-жидек қандай? Ал қорғанның сыртында үлкен-үлкен жерошақтарда асылып жатқан мал етінің исі оларды шараптан әрмен мас қылады. Кенет, қатындар біржола естерін жоғалтты-ау дегенде патшаның құлдары алдын-ала жермаймен, мал майымен әбден қанықтырылған киіз-көрпелерді қатындардың төбелеріне лақтырып, әрі тұс-тұстан от тастайды. Сөйтіп, құлындағы дауыстары құраққа шыққан қатындар сол төрт бұрышты терең ордың табанында түп-түгелімен жанып кетіпті. Сол ор кейін «Қатынқамал» атаныпты.

	Шалдың сөзін жерде қалдырмайын дегендей мен де аздап білгішсіндім:

	– Нұрқас аға, сіздің осы хикаятыңыздың тарихи негізі бар. Сегізінші ғасырдың басында арабтар осы Бұхара қаласының тұрғындарын мұсылман дініне енгіземіз деп, мұнда үлкен күш әкеп төгіпті. Бұхара халқы жан-тәнімен қорғаныпты. Арабтардың алғашқы екі шабуылын тойтарып, үшіншісінде ғана тізе бүгіпті. Қаратау бойын жайлаған елден көмек сұрағаны сол жолы шығар?! Қойшы шал мұныма ләм-мим демеді. Бұдан әріде тым ұсақ әңгімелер кетті. Киіз үйге оралғанымызда бір бие сауымыңдай емес, екі бие сауымындай уақыт өтіп еді. Ішке бас сұққанымызда төрде, дастархан басында Манабай домбыра ұстап отыр екен. Қасындағы Бозтай екеуі шақ-шұқ етісіп, өзара керісіп те үлгергендей. Бозтайдың алабұртқан жүзі, түйілген көздері соны айғақтайды. Манабай дудыраған шашын сәл жөнге келтіріп, ала жолағы әрең шалынатын ескі қысқа жеңді жейдесін де түзеп, шалбарының балағын да төмен түсіріп, сәл дұрысталып қалыпты. Майша жылтыраған көздері де манағыдай емес, онда сәл «мұсылманшылық» басым, жасқана сыпайылықпен қарайды. Тек мұрны қолағаштай зор екен, соған орай қап-қара бет терісі де қалың етті көрінді. Өзімнен сәл үлкендеу, шамамен алпысқа таяған жан. Тек бала мінезді қалпы көзге оттай басылады. Сәл күлгенде қампиған қарны қоса селкілдеп, бала мінезділігін тіптен арши түседі. Біз жоқта Бозтайдың, әрі осы Нұрқас шалдың кемпірінің көмегімен біраз сусын ішіп, әл жиғаны да білінеді. Қолындағы домбырасы бағзы заманғы әдіспен ағаштан тұтас ойылып жасалған аспап екен. Бір кездегі әсем нақыштары шет-пұшпақталып қана сақталған. Басына бір тұтамдай ғана көк шүберек байланған. Қара күңгірт шанағында тырнақ ізі екені анық алақандай ғана ақ сарғыштау ағаш реңі жалаңаштанып тұр. Иә, бұл дүние көненің көзі екені айтқызбай танылады. Тек қос ішек, перне, тиек сияқтылары ғана жаңаның туындыларымыз дегендей бөлектене қарайды.

	Біз жайғасып үлгерместен Манабай маған бұрылып:

	– Мына Бозтай манадан бері сіздің шаруаңыз хақында менің құлағымды мүжіді. Бірақ бүгін менің күй тартатын күнім еді, – деді. Мен аса түсінгем жоқ, немене күй тартудың да алдын-ала белгіленіп қойған кестесі болатын ба еді дегендеймін.

	– Әй, Манабай! – деген үй иесі шалдың даусы бәріміздің көңілімізді бөлді. – Анау-мынау күнде ораза-намаз да бұзылады!



	Сен қасарыспа! Қазақтың қара сөзіне бас! Бұл жігіт өзі әңгімені жақсы тыңдайды екен! Кәне, райыңнан қайт!

	– Жарандар! Мұндайда зорлық жүрмейді. Бүгінше күй тартайын. Кеудемді кернеп барады, шарт жарылсын демесеңдер сендер де райларыңнан қайтыңдар! Ара-арасында азын-аулақ әңгімесі де ере жүреді ғой.

	– Мәке, бұл кісінің нақтылы тақырыбы бар ғой, қалай ұққыңыз келмейді! – деп, манадан осы Манабаймен ырғасып-жырғасып тауы шағылғаны білінген Бозтай оқыған адамның тілімен нығарлай сөйледі. Манабай төрде сол Бозтай екеуміздің ортамызда еді. Екі жағына жалтақ-жалтақ етті де:

	– Жоқ, зорлық жүрмейді, бүгін тек күйдің кезегі! – деп быртық саусақтарымен домбыраның шанағын қағып-қағып жіберді. Дастархан басында, төменіректе шофер жігіт те отыр еді. Соны бір барлап, Бозтайға «әй, інішек, осыларыңа да рахмет, уақытты рәсуа етпейік, сендердің де шаруаларың күтіп тұр, айда, кеттік» деуге оқталып едім. Манабай домбыраның шанағын екі-үш рет қақты да кілт үзіп, құлағына жармасты. Құлақ күйін келтіру үстінде үзік-үзік үндерді төгіп-төгіп жіберді. Осының өзі құлазыған көңіліме су сепкендей еді. Сол тіл-жағымды қарыстырып, қол-аяғымды байлағандай. «Жарайды, еңғұрмаса екі-үш күй тыңдап кетейін» деген ыңғайға жығылдым.

	Манабай ең алдымен күй емес, үзік-үзік ырғақтардан тұратын бірдемені шертті. Быртық саусақтары ішек бойлай жүгіргенде шаңдақ көшеде асық ойнаған қара домалақ ауыл балаларын еске түсіреді екен. Бірақ асыр салған балалардың айғай-шуындай емес, быртық саусақтар домбыра шанағынан құлаққа жағымды бір дыбыстарды теріп-теріп бері ытқытып жатқандай көрінді. Жоқ, бұл шынында көп-көрім күйші деген қортындыны көкірегіме түйгенсідім. Басын көтеріңкіреп, есік жаққа сүзіле қарағанда көздері қайтадан майша жылтырап, алакөлеңке киіз үй ішінде де бір ерекше жарықпен шағылысқандай қос жанары сәулелене түсіпті. Қолағаштай мұрны мен қалың етті қап-қара бет терісі әлдебір қаһар, зорлық сияқтымен беттескелі тұрғандай керіле түйілген.

	Байқаймын, бұл Манабай едәуір қайраттың адамы. Манағы алғаш көргенімдей шашы дудыраған, қарны қампиған, бұты талтиған біреу емес, екі иығына екі кісі мінгендей зор тұлғасы бірте-бірте мен мұндалағандай әсер етеді. «Көзіңді шел қаптамаса дұрыстап барлап ал» деп, ызғар шашқанға да ұқсайды.

	Бұл тыңқыл біразға созылып барып, кілт үзілді.

	– Бұрынғы аталарымыз мұны «Құлақ күйі» атаған екен, – деді. Сөйдеді де басын аямай сілкілеп-сілкілеп жіберді. Осы тұста маған бір ұнамағаны басындағы шашы манағыдай қайта дудырап шыға келді. Сосын қас-қабағын төмен салбыратып, қолындағы домбырасына шұқшиып, осы менің аспабым ба, әлдекім ауыстырып кеткен жоқ па дегендей тұралады. Қайта көтеріліп, қойшы шалдың қосы ішіндегі адамдарды ілкі назарымен түгендеп, әсіресе, Нұрқас пен қасындағы Бозтайды нысанаға алғандай. Не қатер болса да сол екеуінен келер дегенге ұқсайды. Олардың тарапынан тыныштықтан өзге дәнеме жоқтығын таразылап барып жұмсарғандай. Сөйтіп, домбыраға қайта қол соқты. Алғашқыда дуылдаған бір үн шыққан сияқты, кенет ол бұлқынып арнасын өзгерткен судай тереңге салды.

	– Манабайым Қорқыттан бастады! – деп үй иесі қойшы шал Нұрқас елгезектеніп, қасындағы самауырға құлап кете жаздай ырғалды. Самауырдың екінші жағында қарама-қарсы шөккен кемпірі оған оқты көзін қадады. Қойшы шал ол оқты қарастан одан сайын ырғалғандай. Бозтай да, шофер жігіт те бұл шақта ауыздарына біржола құлып салғандай еді. Иә, әсіресе, Бозтайдың ашулы жүзі жадырап, күй ағынына бой алдырғандай тым бейбіт қалыпқа көшкен.

	Манабайдың домбыраға қол соғысы бара-бара түрленді. Быртық саусақтар енді асық ойнаған қара домалақтар емес, олардан гөрі ересектеу, тай-құнанға мініп, өлер жерін аңдамай шапқан жас бозбалалар қылығын еске түсіреді. Бірақ оның бәрі қиялдың суреті, домбыраның шанағынан күмбірлеген үн ол суретті тез өшіріп, одан гөрі ызғырық жел есіп, қап-қара бұлттар жер бауырлап, суық әкелген табиғат құбылысы бойыңды тоңазытады. Ерте-ерте замандарда құба жонды керім далаларда жойқын ауа қозғалысы киіз үйлерді қаңбақша ұшырып, бас-көзге қаратпай дүние-мүлікті тарыдай шашып, адам мен малды қорғансыз қалдырады деген хикаяттар естуші едік. Мына Манабай сол ортада өмір сүріп, болған жайды көзімен көріп, құлағымен естіп, осы заманға көшіріп әкеле алмаса да сондағы үн біткенді мына қос ішекті домбыра шанағына сыйғызып, енді құдықтан қауға тартқан жансебілдей соны бірбірлеп там-тұмдап, бізге естіртіп жатқандай.

	Кенет күй арнасы тағы бағыт өзгертті. Енді мұнда ысқырған жел де, азынаған адам мен мал да жоқ, есесіне әлденені іздеп, аспан мен жер арасын толтыра күңіренген, шарқ ұрған әлеуетті біреудің кең көмекейінен шыққан дауыс алас ұрғандай. Ол жай алас ұрмай, оны тыңдаған адам, жан-жануар, жабайы аң түгілі сол маңдағы тау мен тастың, қарағай мен қайыңның, шілік пен тораңғының қабырғасын қайыстырғандай. Жансызға жан бітіріп, көздерінен жас ағызғандай. Апырау, бұл неткен сұрапыл үн?! Қол тоқпақтай ғана бітімі бар домбыраға тағылған қос ішек кәдімгі қазақ атаулы майын тамызып етін жейтін қойдың ішегінен жасалған дегенге мынадай жойқын ағын үстінде кімді сендіре аласың?

	Қорқыттың күйін бұрын да естіген едім, музыкаға шорқақ басым кезінде дұрыс қорыта алмағам ба, оның мүншалықты құдіреті барын, көз алдымда бас-аяғы жоқ дүние кейпін аударылыптөңкерілген қалпында мың құбылтарын білмеген екем. Енді бірауық сол аударылып-төңкерілген дүние мен қарапайым екі аяқты, екі қолды кішкентай адамның арасындағы тайталасты елестететін үн дуылдады. Адам тым болмашы, ал дүние тым зор, екеуара тең мүмкіндік жоқ, есесіне адамның өмірге, тіршілікке деген құщтарлығы оның қос қолына қара шоқпар болып жабысып, оның күшіне күш, жігеріне жігер қосқандай. Қараңыз, ақыры сол кішкентай жұмыр басты пенде өзінен мың, миллион есе зор алпауытпен текетіресте жеңіске жеткендей. Бұл жай жеңіс емес, қан мен тер аямай төгілген ұзақ майдандасудан соңғы мәңгілік өмір салтанаты.

	Күй аяқталғанда әлдебір тұңғиыққа батып бара жатқан өзімді қандай да бір құдірет иесі жұлқып шығарып, онымен қоймай әлдебір хан-патшаның алтын, күміс, гауһармен безендірілген, мол әшекейлі тағына қондыра салғандай көңілімнің өспесі бар ма? Мен енді Манабайдың болмысына мүлдем басқаша көзбен қарадым. Ол да соны сезді ме, әлі де домбыра шанағын алақанымен сыйпалай маған мойын бұрды да бір сөзді менің өзіме арнады:

	– Алматылық жазушы жолдас, сіз Қорқыттың әкесі Қарақожа көне заманғы оғыздардың Қамы деген атасынан туғанын, ал шешесінің қыпшақ қызы екенін білерсіз. Қорқыт үш хан тұсында ғұмыр кешіп, оларға уәзірлік қызмет атқарып, оғыз бен қыпшақ атты екі елдің ішінде асқан күйші, ақын, мәмлегер, әділ қазы, шешен, данышпан атанғаны жайында да тасқа басылып қалған ғой. Бір кезде оның өлімнен қашып, бірақ өлмес өмірді тек өнерден тапқаны жайлы да әңгіме бесіктегі балаға дейін аян. Оларды созғылап, сіздің миыңызды шірітпей-ақ қояйын. Бірақ мына жай сізге беймәлім болар. – Осыны айтты да домбырасын үш-төрт мәрте қағып-қағып жіберіп, қайта үзіп, әңгімесін жалғады. – Қорқыт ата өлімнен қашып, мәңгілік өмірді іздеп, желмаясымен желіп жүріп, құдай жаратқан жұмыр жердің жартысына жуығын кезіп, ақыры Сырдарияның жағасына тоқтаған. Сосын сумен ағып, сонау төменде қазіргі Қорқыт ата стансасы тұрған жерде жағалауға шыққан ғой. Міне, сол маңда өлмес өмір туралы соңғы күйін тудырыпты. Бұл мамыр айының орта шені екен. Сол жағалауға таяу, аса таяу да емес Жүзқұдық атты бір сулы кеңістік бар. Ол да бір құдайдың көңілі түскенде жаратқан дүниесі. Сонда бір-бірінен қозыкөштей қашықтықта бақандай жүз құдықтың суы тереңде бірбірімен жалғасып жатады. Суы тіпті керемет мол, сізге өтірік, маған шын, оның суының молдығы сонша Алматыда, өзіңіз күнде көріп жүрген бір ғалым сол жүз құдықтың суымен Аралды толтырам деп әуреленіпті. Иә, ол басқа жыр. Сол Қорқыт ата заманында осы өңірдегі ел сол жүз құдықтың айналасына көктемде көшіп келіп, малын төлдетіп, жүн қырқып, әрі көп қып тары егіп кетеді екен. Сосын жаз жайлау іздеп, малын айдап, сонау алыс теріскейдегі Құсмұрын, Шерубай-Нұра жаққа беттеп, күзде тары піскен кезде қайта оралады екен. Сосын тарысын орып, сәл аялдап, қыстауға жылжиды, шамасы. Мамыр айының орта шенінде осында, Сырдария жағасында Қорқыт ата тоқтап, соңғы күйін тартты дедім емес пе? Мұнда Бесқонақ деген бар. Сол Бесқонақ өтпей мұндағы ел үйінің іргесін көтермейді. Міне, мамыр айының ортасы туды, Бесқонақтың беті қайтты, ел киіз үйлердің іргесін көтерді. Сол шақта жастардың да делебесі қозбай ма? Іздегенге сұраған деген. Тап сол шақта Сырдария жақтан Қорқыт аңыратқан қобыздың үні жетеді. Қорқыт қобызының үнін, мейлі ол алыстан, мейлі жақыннан шықсын барша жұрт дәл айырады. Сондай да бір қасиет арқалаған деседі. Кенет сондағы қырық қыз «Қорқыт атаның күйін тыңдап қаламыз» деп, үй-үйлерінен атып шығып, Сырдарияның жағалауына қарай жүгіреді ғой. Сондағы бір ақсақ қыз «мен де күй тыңдаймын» деп, әлгі қырық қыздың соңынан ол да жүгіреді ғой, бейшара бірақ оларға ілесе алмайды, бәрібір жүгіре береді. Жолай екі төбе бар екен. Бірі дарияға таяу да, екіншісі кейінірек. Қырық қыз сол дарияға таяу төбеге көтеріліп, сәл демдерін басып, күйге құлақ түреді. Ал ақсақ қыз да одан кейінгі екінші төбеге көтеріледі. Ол күні аспан бұлтты екен. Кенет қырық қыздың төбесінен жай ұрып, қырқы бірдей жайрап түседі ғой. Оны көзімен көрген екінші төбедегі ақсақ қыздың да қорқыныштан жүрегі жарылып өледі. Сол екі төбе әлі бар, бірі «Қырыққыз», екіншісі, «Ақсаққыз» аталады.

	Манабай бұл хикаятты тауысты да түсін тез өзгертті. Онсыз да қолағаштай мұрынды, қалың етті бет-жүзі адам қарамастай сұстанып, аузынан көбік шашардай еріндерін дүрдитті. Мұнысы ұзаққа созылған жоқ, сол қолының быртық саусақтары ішек бойлап жүгірді де, бір мезгілде оң қолы домбыра шанағын қаққылады. Алғашқыда құлаққа жайсыздау, жүректі тітіркентетін үн шықты да бара-бара адамның еңсесі кетерлік басқа бір әуенге ұласты. Қарапайым тіршілік қамындағы ел-жұрт, бейуақ шақ, кенет аспаннан төнген қара бұлт жер бетінің апшысын қуырып, дауыл болып соққандай. Бұл дауыл кәдімгі ауа қозғалысы емес, аспандағы қара бұлттың қаһарынан туған дүлей соққының екпіні сияқты. Сол соққының ара-арасында адамның алпыс екі тамырын балқытар басқа бір үн құлақтан кіріп, бойды алады да ол тез үзіліп, әлгі дауыл сойқанына кезек береді. Мұндайда көк тәңірісінің жер бетіндегі тіршілік иелеріне деген долылығы еселеп артады. Апырау, қарабайыр ғана тірлік иесі адамдар сол көк тәңірісінің алдында қай қылығы үшін күнәлі болды екен деген сауалға ұрынасың.

	Манабайдың домбыра қағысы тіптен үдеді. Енді күй мүлдем өзгеше ауан алды. Кенет көз алдымда басқа суреттер өрілді. Сыр бойында қобыз аңыратқан Қорқытқа қарай жүгірген қырық қыз, олардың соңынан елпектеген ақсақ қыз, аспаннан шатырлаған найзағай, бір төбеде жай отынан құлындағы даусы құраққа шыға жанып, қап-қара көмірге айналған жаңағы қырық қыз, бұл сұмдықтан жүрегі жарылып құлаған жаңағы ақсақ қыз – бәрі-бәрі қолмен қойған суреттердей көз алдымда зуылдады. Мана Нұрқас баяндаған «Қатынқамал» аңызы да қабаттасты. Апырау, ел іші болғасын анау-мынау күнәкарлар болар, ал солардың ортасынан суырыла жүгірген сол он екіде бір гүлі ашылмаған жас арулардың не күнәсі бар еді, көк тәңірісі неге оларға соншама қатыбастанды деген сұрақ тап өкпе тұсымнан қадалғандай. Мұнымен екінші сұрақ қосарласты. Апырау, бұл Манабай сонау Сыр бойында, Қорқыт ата өзінің соңғы күйін тартқан тұста, Жүзқұдық атты берекелі қоныста болған, жаңа ғана өз аузымен ежіктеген жайды енді домбырасының қос ішегі арқылы жеткізіп отыр ма? Сонда бұл күй кімдікі, өзінікі ме, басқа біреудікі ме? Бұл сұрақтарды тап қазір Манабайға қою мүмкін емес еді. Күй аяқталғасын жүзі алабұртып, қап-қара көмірден әрмен қарауытып, аузынан көбігі аға бастады, білем. Жарайды, сәл бір сабасына түскен шақта анықтармын деп, ол жағын кейінге қалдырдым. Соған қосымша тапқан бір олжам кешелі бері мені бетімнан қайтармақ, өткен заманның жырын жырлап неғыласың деп кері кетірмек жандардың әрекеті тым сұрықсызданды. Мейлі, Манабай шерткен күйлер, олардың қалай туғаны жайлы аңыздар өзім тақырып етіп алған кезең туралы болмасын-ақ, соның өзінде де сол өткен замандардың келбет-кескінін сомдауға себі тиерлік нақыштар емес пе? Ондай нақыштар өздігінен көгендеулі қозыдай менің алдымда үнемі тізіліп тұрмайды ғой.

	Бұдан кейінгіде Манабай біршама құлаққа таныс Ықылас пен Сүгір күйлерін төкті. Құрманғазы, Дина, Соқыр Есжан, Дәулеткерей тарапынан бір-бір күйден сыбаға тастады. Бірақ Сүгірге қайта айналып соға берді. Ал ол кезде көзі тірі, осы өңірдің түлегі дерлік, ол да атағы жер жарған композитор, ол да Сүгірдің шәкірті Төлеген Момбековтен бір күйге де мойны жар бермеді. Сірә, үй иесі Нұрқас шал да қара жаяу емес. Манабай Сүгірдің «Боз інген», «Ыңғай төк» атты екі күйін қабат орындағанда ол жағасы жайлауға кеткендей жайқала күлімсіреп:

	– Біздің Манабай Сүгір Әли баласының өнерін бойына сіңірудей-ақ сіңірген ғой. Оны азсынсаң, шәкірттік парызды жұрт осы Манабайдай-ақ атқарсын. Асылдың сынығы, шұғаның қиығы ғой бұл. Асылына тартпай тұра ма? – деді. Үй иесінің мүндай қолпашынан Манабайдың желке жүні күдірейген жоқ, керісінше, қабағына күш түсіре кіржиді:

	– Сүгір әулие күйші еді ғой. Ол өлгенде мен тура жиырма бесте едім. Болар бала үшін ол аз жас емес, бірақ қу құдай мені туа бітті желаяқ еткен емес пе? Желдей жүйткіп жүріп, Сүгірдің өнеріне мейірімді аса қандыра алмаппын, – деп, мойнын төмен сылқ еткізді.

	– Сүгір Әли баласының өнеріне мейірін қандырған Төлеген Момбеков қой, – деп, Нұрқас шал отырған орнында қайта қозғалақтады. Манабай бұл сөзге де қабағын кіржиткендей көрінгенмен сөз жарыстырмады. Сірә, мұның Төлеген Момбеков десе қолының да, аузының да тұсаулы бірдемесі бары көпе-кернеу еді.

	Бұл кезде сыртта қараңғылық орнап, үйде керосин шам жағылып, ортамызға үлкен жайпақ табақпен қазақша ет те келіп еді. Мен үшін ат басындай алтынға баларлық нағыз үлкен сыбаға осы кешкі астан кейін тартылды. Манабай ет жеп, сорпа ішіп, қолын майлы сүлгіге ұзақ сүртіп, қолына домбырасын қайта ұстағанда әуелгідей алыпжұлып бара жатқан ештемесі жоқ, жұмсарып имантаразы қалыпқа келді. Әсіресе, маған пейіл берісі бастапқыдан айқынырақ шалынды. Отырысын да соған лайықтап, мойнын көбірек бұрыңқырап, қара майша жылтыраған қос жанарының ағы молайықырады. Мынау маған анық бірдеме айтпақ райдың белгісі. Жаңа еттің алдындағы үзілісте Бозтай оңашалап, «ауызша әңгіме ертең, бүгін мені оған қинамаңдар, тек күй, күй» деп бұл Манабай тағы зартілек білдірді, қорықпаңыз, таңертеңгілік мұның көмекейінен бал тамыздырмасам Бозтай атым құрысын» деп қарғанды. Жарайды, бүгінше мына күй де жарайды. Тек Манабайдың алабөтен ықыласы оның бәріне өзгеріс енгізетін де секілді, әлде бұл бүгін сөйлеп бермек пе, жоқ, оған ұқсамайды, тыңқылдатып, домбырасын аттай жаратуға кірісті. Әлден уақытта көнтек аузын құлағыма тақап:

	– Бірер ескілікті халық күйлерін тыңдаңыз, – деді. Сол-ақ екен, домбыра қайта күмбірледі. Кенет жұпыны ауыл, түңдігін жел желпілдеткен киіз үйлер, қара қостар елестеп, асауға құрық салғандай шыңғырған дауыстар жеткендей еді. Әлдебір қара ниетті біреулер жұпыны ауылдың астынан ит жүгіртіп, үстінен құс ұшырып, бәле айдақтағандай. Сәл-пәлден соң оқиға орны құладүзге ауысып, онда үн де басқа, қақпанын сүйреткен қасқырдың бірде қыңсылағаны, бірде ұлығаны құлақ жаратындай. Сол қасқырдан жапа шеккен даланың еліктері мен қос құлақ қояндары жиылып кеп, «ап, бәлем, сазайыңды тарттың ба» деп, табалағандай. Бірақ бұл табалау ұзаққа бармайды, құладүздің шығысынан қасқыр, елік, қоян, тағы-тағысына ортақ қатер, бөлек дүрбелең бұрқ береді. Ендігі кезек бас сауғалап қашуда. Сол қашу үстінде қасқыр, қоян, елік, тағы басқалардың бастары бiрiгiп кетедi. Ендi қайтсiн, өзгеге орын қалмады.

	Манабай арасын көп үзбей бір күйден соң бір күйді тоғытып еді. Кенет, иә, кенет, мені дүр сілкіндірген үндер тоғысы бастал ды. Апырау, бұл не әуен? Күй емес, көп көмекейден шыққан ащы зар, жоқтау, тұлабойыңды түршіктірер зар. Бет албаты аңыраған емес, құлаққа таныс қайырымдары әлсін-әлсін айналып соғатын, әрі өзге де дабыр-дұбыры мол, бірақ нақтылы бағыты айқын зар. Әлденуақытта әлдебір тылсым дүниенің бет пердесі ашылып, келесі үндер тоғысы естіген жанның жүрек тұсын шымырлатпай қоймас қаһарға мінгендей. Кәне, бұған еңсеңді бермей көрші. Бұл соңғы үндер тоғысының бір қуаты сол – мұнда да әлдебір таныс әуендер қайырымдары бой көрсетіп тұрды. Мен өз-өзімнен іштей күбірлеп, «Қаратаудың басынан көш келеді, көшкен сай ын бір тайлақ бос келеді» деген жолдарды қалай айтқанымды білмей де қалыппын. Бара-бара ес жиып, «апырау, бұл Манабай «Ақтабан шұбырынды, алқакөл сұлама» заманының күйін шертіп отырғаннан сау ма» деген сояудай сұрақты дік еткізіп өзіме қойыппын. Енді қалай? Қаратаудың теріскейін, күнгейін алашұбар етіп жөңкілген қазақ көші елестеді. Жай көш емес, жаудан қашқан көш, оңайлықпен есе бермес, ымырасыз, әрі отқаруы бар жаудан қашқан көш. Ұшан-теңіз мол көріністің бел ортасында әлгі көшкен сайын бос келе жатқан тайлақ та ағараңдайды. Бас бұйдасы жоқ, тіпті иесіз десе де болады, адам мен мал қарасының көптігінен ол ешқайда сытылып шыға алмайды, жойқын ағынның ортасында табаны жерге тимей кетіп барады.

	Бір шақта Манабайдың көзімен көзім ұшырасты. Оның көзіндегі ағы бұрынғыдан да молайып, әрі тіпті айқындала түсіпті. «Міне, іздеген керегің» деп, мысқыл оғын да атқандай. Құладүзде елес қуғандай жүріп, термек дүниеңді алдыңа көлденең тостым, одан әрі қайт дейсің, «шайнап берген ас болмас», бұдан әрі езгілесем мұның да қадірі кетер, кәне, осы дайын суретті қағазға түсірмей көрші, бауырым, өйтсең оныңды құдай да, аруақ та кешірмейді деп, енді Манабайдың домбырасы ғана емес, бет-жүзі, көзінің ағы қоса қабаттаса саңқылдап тұрғандай.

	Иә, бұл шақта менің ішімде азулы аң оянғандай, ата-баба киесі қызыл жолбарыс жұлқына түрегелгендей. Енді бұл елдің қотыр аты мен соқыр аты түгіл, тілінің безі бар, «жез топшы» саясаткерлері де бұл тақырыптан менің бетімді қайтара алмайды. Амандық-саулық күнде солай.

	Нұрқас шалдың кемпірі бәрімізге төрге төсек салып, ұйқыға қисайғанымызда көпке дейін кірпігім ілінбеді. Манабай күйлерінің әсерінен бір түнде, бір күнде арыла алмастаймын. Апырау, бұл Манабай бұған дейін неғып танылмай жүрген адам? Шаян, Созақ қазақ ән-күйінің бір ошағы деуші еді, әлде бұл осындағы көп күйшінің бірі ме? Оған ұқсамайды. Күндіз үй иесі Нұрқас мұны «асылдың сынығы» атады ғой. Демек, бұған бұл өнер арғы атабабаларынан дарыған. Ал олар кімдер? Ныспылары қағазға түсірілген бе, тасқа басылып, жарыққа шығарылған ба? Манабай домбыра үні арқылы «Ақтабан шұбырынды» заманы хақында көп суретті көкірек сүйегіме ойып түсірді, ал таңертеңгілік ол жайында сөйлеп берсе бұл өңірден көтеріп әкете алмас ауыр жүктің астында қалмаймын ба? Міне, құрақ көрпе емес, осындай сауалдардың астында көпке дейін пысынап жаттым.

	Түн ортасы ауа оянып кетіп, үй ішіндегі тастай қараңғылыққа біраз көз сүздім. Сосын түрегеліп, қипақтап жүріп өз аяқкиімімді әрең таптым да сыртқа шықтым. Ай әлі туа қоймаған, мұнда да қараңғылық. Тек жұлдыздар жиі екен. Олардың жарығы сәл пәл себелегенмен Қаратау жондарын біржола аршып көрсетуге дәрменсіз. Оған өкінер мен емес, алдағы уақытта өзім суреттемек Қаратаудың түнгі келбетіне көз құмарымды қандырсам ол да кәдеге асары анық. Қала адамына табиғаттың осындай қолдан жасалған жарық көздерінің ықпалынсыз түнгі қалпы да таңсық қой.

	Манаурап сәл тұрыстан соң қараңғылыққа көзім үйрене бастағандай еді, кенет өзіме қарама-қарсы түн түнегінен бір адамның сұлбасы өсіп шыға келді. Әрі ол бері жылжып келеді екен. Менқорыққам жоқ, сабыр сақтадым, себебі, оны қой күзетшісі деп ойлағам. Әлгі кісі тіпті жақын келді де:

	– Не, ұйқыңыз бұзылды ма, тұрысыңыз бiр түрлі ғой, – деді ақырын ғана. Даусынан да, сырт нобайынан да таныдым, бұл Манабай.

	– Өзіңіз неғып сыртта жүрсіз, ұйықтамайсыз ба? – деп қарсы сұрақ қойдым.

	– Е, мен кеше күндіз ұйқының түбін түсіріппін ғой. Таң жақын, сәл далада жүре тұрармын.

	Әлдебір түсініксіздік тамағыма кептелді. Екеуара әңгіме өрбімеді. Мен үйге кіріп, төрдегі орныма қайта жайғастым. Бірақ Манабай жайы ішіме сыймай қасымдағы Бозтайды түртіп ояттым:

	– Бозтайжан, мына Манабай далада жүр ғой, онысы несі? Ертіп әкеп орнына жатқызсаңшы!

	– Е, ол лунатик, жүре берсін! – деп ары аунап түсті. Қонақ қойдан жуас, қайтпекпін, мен де тынышталдым, бірақ ішімді мазасыздық тырналады. Әрқилы сауалдарға сауалдар жамалды.

	Таңға жуық қатты ұйықтап кеткен екем, әлдекімнің шаж еткен ащы даусынан ояндым. Басымды жастықтан жұлып алып қарасам уақыт ай-жай болған екен. Түрулі түңдіктен де, есіктен де жарық дегенің молынан құйылып тұр. Оннан-мұннан күн сәулесі де жылтырайды. Табалдырық алдында Бозтай мен үй иесі Нұрқас өзара шат-шәлекей болысып жатыр. Нұрқас:

	– Біздің үйде арақ жоқтығын біліп, таң атпай тайып тұрған ғой. Бозтай:

	– Е, тайып тұрса өсіте ме екен? Нұрқас:

	– Жарайды, енді қайтеміз, ұят бізден, үйіңе жеткенше жарайтын бір шоңқайманы тауып берерміз.

	Бұлардың шат-шәлекейі Манабай хақында екенін бірден-ақ сезгенмін. Сонда да «не болды, не болды» деп сұрастырып жатырмын. Сөйтсем, сөздері шынында Манабай туралы екен, ол таң атпай бұл қойлы ауылдан кетіп қапты, әрі жай кетпей Бозтайдың кеше менің көзіме түскен қызыл туфлиін киіп кетіпті. Ал ендеше... Нұрқас шал үй иесі болғасын шынында өзін ұятты санай ма:

	– Ол дегенің артынын машинамен қуып іздейтін де пенде емес. Ана тас жолға шығып, попуткамен не күнгейге, не теріскейге тартты ма, кім біліпті? Әлде осы Қаратаудың бір қуыс-қолтығында бұтабұтаның арасында бой жасырды ма? – деп жатыр.

	Ол Манабай өзімді де тақыр мұзға отырғызғандай көрінгенмен тап осы жолы «ішім майлы» еді. Менің Қаратау бойына жасаған бір сапарым осымен аяқталды.

	* * *

	Осыдан бес жылдай өткенде осы оңтүстік өңірге тағы жол түсті. Бұл тарихи шығарма жазуға басы бүтін берілген уақытым еді. Қазақ тарихының кіндігіндей Қаратауға қайта соғуға тура келді. Әлі де көптеген деректер керек. Бұл 1995-жылдың жаз айларының бірі. Таңғы сағат тоғызда Шымкент вокзалында поездан түскен бетте шөл басарлық бірдеме іздедім. Қарасам, вокзалдың сырты үлкен базарға айналып кетіпті. О ғажап! Тап осында соңғы бес жыл бойы күндіз есімнен, түнде түсімнен кетпеген әлгі Манабайды ұшыратпасым бар ма? Қолында бір үлкен түйіншегі бар, бірақ домбыра емес, жейдесінің жағасы алқа-салқа, бір кездегі қолағаштай мұрны мен қалың етті бет-жүзі әбден-ақ жұқарған. Қырық жылғы тозығы жеткен ши қалпағының астынан дудыраған шашы мықтапақ ағарыпты.

	– Мәке! Мәке! Манабай аға! Ассалаумағалейкөм! Хал-жағдайыңыз қалай?

	Менің сәлеміме осқырая қарап, көнтек еріндері қыбыр етпеді. Тіпті табаны тайғанақтағандай үн-түнсіз жалтарып кетуді де ойлаған ұсқыны бар. Мен жалма-жан баяғы Қаратаудың төбесінде қойшы Нұрқас шалдың киіз үйіндегі кездесуді баяндап, есіне салуға жанталастым. Есіне түскен де сияқты, бірақ ол жүзіндегі күдікті молайтқандай. Тіл-жағы іске қосылар емес. Ал мен оны-мұныны үсті-үстіне төкпелетіп жатырмын. Тіпті болмағасын:

	– Мәке, Манабай аға, сол Шаянның түбіндегі кеңшарда тұратын Естемес деген кісі аман-есен бе? – деп қадала сұрадым. Манабайдың енді ғана даусы гүжілдеді:

	– Е, ол қуарған тақуа, мәжнүн неме Кеңес Одағы құлағанда өз жекеменшік үйінің шаңырағы ортасына түскендей қапаланып, қан қысымы көтеріліп, содан күйреп тырайып жатыр!

	– Әлгі қойшы Нұрқас шал бар ма?

	– Е, ол бар! Тек қазір шаруашылықтар малдан ажырады емес пе? Нұрқас шалың, бір кездегі передабой шопан, қу таяғын құшақтап қалды!

	– Әлгі Бозтай ше? Бозтайдың халі нешік? – Мен де шетелге елшілікке жіберуге болмайтын адаммын ғой, осы сауалды қойыппын да бірден Манабайдың аяғына шұқшиыппын. Мұным «баяғы Бозтайдың қызыл туфлиін әлі киіп жүрген жоқсың ба» дегенмен бірдей шықты. Манабай да солай қабылдады білем, бірден шарт кетті:

	– О, ол антатқыр Бозтайды ант атсын, ант атсын! Оның қайда екенін білмеймін, білгім де келмейді, бес-алты ай бойы менің соңымнан күндіз шырақ алып түсіпті ғой, ол антатқырың!

	Осылай қарғанды да жалт бұрылып, маған желкесінің шұқырын көрсетті. Мен соңынан қуа алмадым. Не деп қуамын? Қуғанмен де қайыру бермесі анық еді. Тағы да «қырық сұрақ» зіл көтерем болып басыма үймеледі.





