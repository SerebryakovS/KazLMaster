ҚАҒАЗ ҚАЛА


	Өзім жап-жаспын және болашақтан өте үлкен үмітім бар. Ел қатарлы несиеге болса да баспана қарастырдым. Анау-мынау емес, ақыр алған соң осы жөн ғой деп ең қазыналы, ең таңдаулы, ең... ең... ең... қаладан ойып отырып үш бөлмелі үй алмаққа нық бекідім.

	Әңгімені аш ішекше созып қайтем, қысқасын айтқанда, жиырма бір жасымда берген өтінішіме қырық жеті жасымда бір бөлмелі құжыра келді. Қымбат қаланың қақ ортасындағы отыз қабатты үйдің жиырма тоғызыншы қабатынан тиген хан сарайыма әке-шешем, үш ұл, үш қызым, туған әйелім, әйелімнің бір сіңлісі мен әпкесi, менің бір-бірден іні-қарындасым бар – барлығымыз әне-міне дегенше, аспаннан түскендей топ ете қалдық. Қабырғалары әлі толық сыланбаған немесе сыланған жерлері көтеріліп кеткен, жә, оны қойшы, жаңбырлы күндері төбе мен терезелерден су өтіп, әрқайсысымыз бір-бір шүберекпен соны құрғатып ойнаймыз демесеңіз, алаңдайтын түк те жоқ. Бөлмемізде айқасып жатып ұйықтаймыз. Екі-үштен кезек күтіп тұрып... ауысып-ауысып тамақ ішеміз.

	Қаланың аптасына жеті рет соғатын мінезі қызық желі кейде бір шындап буырқанғанда, біздің отыз қабатты үйіміздің басы балқурайдай майысып барып, жерге тиер-тимес, қалыпта тербеліп тұрып, қайта орнына келеді. Ә дегенде затымыздың астында қалып, ауырлауы кез бола кетсе талып қалып әтуеріміз кетіп жүрді, кейін уақыт өте келе әдісін тауып алдық та, лып етіп жұмсақтау жерге түсетін болдық, ең бастысы, теңселмелі үйге де үйреніп қалдық. Содан қойшы, күндердің бір күні қайдан тапқанын білмеймін, кіші балам қойдың құмалағындай ғана бір қорғасынды ұстап жүр екен. Ары-бері домалатып, лақтырып ойнап отырғанын байқадым да, бұл не қылған пәле екен деп, қолыма алып, тістеп көріп едім, тісім батпады. Салмағы тәп-тәуір-ақ ауыр екен, лақтырып, қағып алып, лақтырып, қағып алып, ерігіп отырғанымда, көзім төбеде жарбиып тұрған қара шыбынға түсе қалды. Өз үйімде отырмын ғой қорқамын ба, қолымдағы қорғасынмен әлгі шыбынды періп кеп жібердім. Дәл тиді ме, тимеді ме, оны шыбын айтпады, ал, қорғасын әлгі жерді тескен күйі үстіміздегі көршіміздің үйіне өте шықты. «Ойпырмай, мынау ұят болды-ау» деп, әлгі үңірейіп қалған тесіктен сығалағанымша болған жоқ, қорғасыным төбенің тағы бір жерін тесіп өз үйімізге қарай түсті. Екі тесікті бірдеңе қылып бүтіндерміз, ең бастысы, қорғасыны құрғырды таптым-ау дегенімше болған жоқ, әлгі төбеден сорғалаған күйі келді де өзіміздің еденді де тесіп өтіп төменге кетті. «Қап, бір абыройсыз іс болды-ау» дедім де, емпеңдеп мен де ұмтылдым. Бізден төмен тұратын көршіммен ауыз жыбырлатып амандасатыным бар еді, өйтіп-бүйтіп бірдеңені түсіндіріп, үйіне кірдім. Қорғасыны түскір бұл үйге де аялдамапты. Үй иесін ертіп, одан төмен тұратын қоңсыма бардым. Қорғасын бұл үйге де келген, бірақ тоқтамаған. Әр үйдің есігін қағып, үйіне басып кіріп жүре беретін әкім-қара немесе қарақшы емеспіз, қорғасынды подвалдан бір-ақ тосып алмақ болып құлдыраңдап төменге тарттық. Қашанғы біз қателесе бермекпіз, үмітіміз ақталыпты. Құмалақтай ғана қорғасынымыз аман-есен подвалда жатыр екен, еденге құйылған цементті жартылай тесіп барып, бір жамбастай қисайыпты. Көршілер қорғасынмен ойнаған мені жазғыра ма, қатты бір қадам жасасаң өзіңді де осы подвалдан бір-ақ шығаруы мүмкін өз едендеріне кінә арта ма, осыны ұға алмай аңтарылып ұзақ тұрды. Сосын, үйге ауыр заттар кіргізбеуге, айғайлап сөйлемеуге, қатты жүрмеуге, секірмеуге, мүмкін болып жатса, еденді мүлде баспауға серт берісіп, үйді-үйлеріне тарады.

	Айтпақшы, мен сіздерге үйге қақаған қыста көшіп кіргенімізді айтпаппын ғой: қыс бойы жылудың болмай қалуы, газдың жиі өшуі, су құбырларының жарылып кетуі сияқты кез келген отбасын айналып өтпейтін проблемалардың бізді де ешкімнен кем тұтпай мазалап жүргені көңілге кәдімгідей-ақ мақтаныш сезімін туғызып, адамға біз де енді ешкімнен кем емеспіз, ел қатарлы өмір сүріп жатырмыз деген бір тәтті көңіл-күй сыйлайды екен. Сондай күндердің бірінде балаларымыз ойнап отырып бойынан жылуы қашқан жылу жүйесіне тілдерін тигізеді ғой, сөйтсе бұл үйге, бұл жылу жүйесіне әрең жеткенімізді тіл қайдан білсін, құрғырың аяздан тікенектеніп тұрған темір құбырға жабыса кетеді. Олай қараймыз, бұлай қараймыз, құбырдың түрі жаман, тілді өз еркімен жіберетін емес. Амал жоқ, бір амалын осылар білер деп әкімшілікке хабарластық. «Үй жылымаса жылымай-ақ қойсын. Енді сол жылу жүйесінің жанынан жүрмейік. Бізге баламыздың тілін қайтарып беруге көмектесіңіздерші». «Бұл біздің міндет емес. Оны өздеріңнің жергілікті мекемелеріңе айтыңдар» дейді әкімшілік. Жер-көктен іздеп жүріп, жергілікті мекеменің басшысын әрең дегенде қолға түсірдік. «Бұл үйге жылуды келесі жылдан бастап беретін шығармыз» дейді ол. «Оған дейін баланың тілі емес күллі тұлабойы жабысып қалады ғой». «Онда жазға дейін шыдаңдар, үш-ақ ай қалды ғой». Басшылардың алтын уақытын бөліп, тілдескеніне тәуба айттық та, өзіміз іске кірістік. Үйдегі жағуға жарайтын құрғақ дүниенің бәрін тұтатып, баламыздың тілінің айналасына от қойдық. Қара тас болып қалған құбыр да жылыды, үйге де бір ыстық леп тарады, тіпті, көршілер де «Үкімет өлтірмейді ғой. Жылу беріпті» деп қауқылдасып қалды. Қысқасы, ұл байқұс қана бірнеше күн быды-быды деп былдырлап жүрді. Тәп-тәтті көңіл-күй сонда да сол бір алғашқы әсерден арылған жоқ. Негiзi, қалалықтар бiр үйде бiрнеше адам тұрғанын жақтыра бермейдi ғой. Ал бiз үшiн сонша адамның қуықтай ғана бiр бөлмеде өмiр сүрiп жатқаны, әсiресе, осы қыста өте жақсы болды. Бiрiмiзге-бiрiмiз тығылып, бір қырындап, ел түнде шешiнiп жататын болса, бiз керсiнше үйдегi бар киiмдi киiнiп, көрпе ғана емес, кiлем-паласқа дейiн жамылып алып бір-ақ ұйықтаймыз...

	Мұның бәрін қойшы, қыс бітіп күн жылынғанда, қара жермен бірге біздің үй де ери бастады. Алдымен, қақаған қыста құйылған іргетастар еріді, бірте-бірте үйдің күллі қабырғаларынан айғыз-айғыз болып тер ақты. Артық судың бәрінен арылған соң үйіміз кәдімгідей аласарды. Бірақ алыстан қарасаңыз, шапанының бір түймесін жоғары түймелегендіктен бір етегі ұзын, бір етегі қысқа болып тұрған шал сияқты біздің үйдің де бір қабырғасы биік, бірі аласа болып қалды. Бұған да шүкір, енді осымен болған шығар деп отырғанымызда әбден кепкен үйлердің қабырғаларына сызат түсіп, әр-әр жерден қақырай бастады. Кәдімгідей, шәй ішіп отырып, терезеге қарағандай керегеге қарасаңыз, саңылаудан сізге қала қарап тұрады. Немесе тура үйіңізбен үйі бір көршіңіз өзінің жарылған қабырғасынан сізге «Бүгін де ыстық болатын сияқты, ә?» деп қояды. Ауа райы жылы болған соң бірте-бірте бұған да көніп алдық. Енді жауынды күндері үйіміздің сыртындағы әлем-жәлем ою-өрнек пен түрлі суреттері бар мың сан бояуға малынған әшекейлер көшіп түсе бастады. Көп ұзаған жоқ, үйіміз кәдімгі қара сылақпен ғана қалды. Е, бұ да дұрыс. «Мынандай үйді қаншаға алдыңыз? Үндемей жүріп, үймек-үймек ақша жинап алған екенсіз ғой» деген сөздерді азырақ еститін боламыз деп шешкенбіз. Сол сол-ақ екен, жиырмасыншы қабаттан аяқ астынан өрт шыға қалды. Газ құбыры ашық қалған дей ме, найзағай түскен бе, кім білген, өртіңіз енді анау-мынауға бой берер емес. Ең қиыны, бар бала-шағамызбен шырылдап жиырма тоғызыншы қабатта біз тұрмыз. Хабарлай салып, бір сағат болмай өрт сөндіргіштер, бір жарым сағат болмай сақшылар мен жедел жәрдем де келіп үлгерді. Бұл уақытта жиырмасыншы қабатыңыз өртке толықтай беріліп, өз міндетін түгел орындап бітіп, а-у-п деп шөге кетті де, аяқ астынан біздің астымыздағы үй жиырма жетінші, біз жиырма сегізінші қабат болдық та шықтық. Үйді айнала шұрқырап көрші-қолаң жүр. Оларды былай бір мыжып өтіп, олай бір мыжып өтіп, өрт сөндіргіштер мен жедел жәрдем жүр. Өрт пен халық бір-біріне қарсы келіп қалмасын деп әр-әр жерде қара таяқтарын салбыратып сақшылар тұр. Алдымен өрттен де қызыл көліктер тізіліп келіп тұрды, сосын құлаш-құлаш құбырларын өрт шыққан жаққа қаратып қойып, ақ көбікті шашты дейсіз. Қайран ғана ақ көбік қанша ышқынса да тоғызыншы қабатқа жетер-жетпес, жетер-жетпес жерден қайта қайтып, босқа ысырап болды. Өз көбіктеріне өздері малынып жаны қысылған өртсөндіргіштер енді керегенің әр тұсынан сатырлатып отырып сатыларын қойып шықты. Олардың болымсыз тірлігіне анда-санда бір жалаңдаған тілін шығарып, мазақтап қойып от шіркін де өз жұмысын атқарып жатыр. Ол тағы бір а-у-п дегенде біз өзімізден-өзіміз жиырма жетінші қабаттың тұрғындары болдық та қалдық. Өртсөндіргіштер қарап отырған жоқ, енді сатыларға өрмелей бастады. Саты шүкір деп айтайық, оныншы қабатқа еркін жетті. Қызды-қыздымен арсалаңдап оныншы қабатқа шығып алған өртшілер ары қарады, бері қарады, өздерінің бойынан өрт сөндіре қоятын ештеңе де таба алмады. Ең болмаса қызыл көліктердің біреуін неге ала шықпаған. Ойбай-ау, мен де ақымақпын ә?! Оларды бұл жерге дейін көтеріп шыға алмайды екен ғой, құбырдың өзін ғана алып шыққаннан еш пайда жоқ, ал бұлар әрең жеткен оныншы қабаттың тұрғындарында өмірі бір машина көбік болған емес. Енді не істеу керек? Реті келіп тұрған осы бір тұста айта кетейікші, бұлардың бастықтары өз пайдасын білетін, бір ақылды адам еді, шетелден пәленбай миллионға, Елбасы араласқан жерде ғана көрсетем деп, кран тәрізді, он бес-он сегіз қабатқа мойны еркін жететін бір өртсөндіру машинасын сатып алып қойған. Бірақ оны бұл жерде пайдаланайын десе қара бұқарадан басқа ешкім көрмей қалады. Мемлекет басшысы мүлде естімейді. Қайдағы бір жиырма тоғыз қабаттық үй үшін оны қозғап не керек. Бопты, пайдаланбай қоя тұрайын десе, жақын уақытта үкімет үйі сияқты қымбат ғимараттар өртенетін емес. Техника болса текке тозып барады. Шынымен-ақ енді не істеу керек? «Басекең не десе сол болады ғой» – деп, құйрығын бұлғаңдатып қарап тұратындай өрт жағымпаз үкімет емес, «Құрсын, не болса сол болсын» – деп, көзін тарс жұмып алып отыра беретін депутат та емес, әне-міне дегенше, бізді өрт жиырма алтыншы қабаттың тұрғындары етіп үлгерді. Өртсөндіргіштер енді бір көліктің құбырын бір көліктікіне жалғап, сатыға саты қосып, жаңа ойын түрін бастап кетті. Минут пен секунд санап біз төмен қарай құлдырап келеміз. Осындайда құр тұрғанша деп мен бір ой ойлаймын ғой: біздің мына үйлер қандай мықты есеппен жасалған. Түгел өртеніп кетсе де бір машина күл шықпайды екен-ау. Бұрынғы өкімет жынды ғой, бес қабат үй салса да іргетасын бір жыл құяды, оны бір жыл кептіреді. Сосын әр керегесін зеңбіректің оғы өтпейтіндей етіп қалайды, шеге кірмейтіндей етіп сылайды, бір үйді бес жылда әрең салып бітеді. Өңшең ақымақ! Қазіргілер ғой, қаңтардың бірінде іргетасын құяды, екісінде қанша қабат болса да керегесін көтереді, үшінде іші-сыртын сылап бітіп, төртінде қолыңызға кілтін береді. Қаңтардың бесінен бастап үйлі болдым деп күнде тойлап, басыңызды көтере алмай алшиып сiз жатасыз.

	Ойым әлдене солқ ете қалғанда үзіліп кетіп еді, аман-есен тағы бір қабатқа төмендеп алыппыз. Өртсөндіргіштер ғой өйтіп-бүйтіп он бесінші қабатқа жетіп қалыпты. Бұлардан күдерін мүлде үзді ме, жаңа ғана мен жиырма тоғызыншы қабатта тұрғанда жайнап тұрған табиғат жарықтық қабағын түйіп, қатуланып-ақ келе жатыр екен. Ә дегенге келтірмей дауылдатып, жауындатып, арнайы тапсырыспен келген таңдаулы сарбаздардай есік демей, тесік демей шелек-шелек жаңбырды бас-аяғымыздан армансыз-ақ құйды. Тіпті, бас сауғалап қажеті жоқ екенін бағана бір айтып едім ғой, ең бастысы, бірдеңенің астында қалып қоймай немесе керегенің жарығына қыстырылып қалмай бір жерден мықтап ұстап тұрсаң болғаны. Бұл сендерге аз дегендей, үйді алай бір ала қашып, бұлай бір ала қашып, жауынның тиюіне лайықтап үйді майыстырып беріп, жел де өз парызын өтеді. Сақшы біткен шапқылап өз көлігіне қашты, малмандай болған өртсөндіргіштер түкке керегі жоқ құбырларын жинап әуре, түк бітірмесе де бақырып-шақырып мені көрдіңдер ме деп жедел жәрдем жүр. Ұзын сөздің қысқасы, айналасы он-он бес минуттың ішінде өрт те сөнді, жауын мен дауыл да демін алды. Дүние өз қалпына қайта келіп, абыр-сабыр басылғанына анық көздері жеткенде ғана алдымен өртсөндіргіштер, сосын барып жедел жәрдем жерге түсті. Ә дегенде «Ауа райына хабар берген кім? Ақпаратты таратқан қайсысың?» деп бірін-бірі қағып-соғып жөн-жосықсыз жосып кеткен сақшылар ауа райының ешқандай министрлікке қарамайтынын естігенде «Қой, рас па?» деп қатты-ақ таң қалды. Сосын барып, сол маңдағы халықты қуып жүріп жинап, құжаттарының бәріне өртсөндіргіштер бұл жерге өрт шықпай жатып келіп алған. Ал жедел жәрдем кешелі бері осында. Сақшылар бұрыннан осы үйлерде тұрып жатыр. Кісі өліміңіз не, бұл маңда өрт болған жоқ. Үй бұрыннан жиырма алты қабатты болатын деп жазғызып, әр қайсысына жеке-жеке қол қойғызып алған соң қиқулатып кетті де қалды. Мені ғой енді бұдан былай жиырма бесінші қабаттан тауып қаларсыздар...





БӘРIН БАСЕКЕМ БIЛЕДI...


	Бiздiң ауыл тым үлкен емес. Бiрақ мал-жанға өте бай. Ең қызығы, мұндағы аң да, сол мал да, жан да, әркiм паналап отырған там да – Басекемдiкi. Асырып айтты демеңiз, астыңызға жақсы ат тисе, бiр күн мiнесiз бе, мiнбейсiз бе, Басекем көрдi, алды. Үстiңiзге жақсы шапан iлдiңiз бе, Басекемнiң көзiне түскенше ғана сiздiкi. Сiздi есiркеп, Басекем үйiңiзге бас сұға қалса, «басқаларға көз болсын» деп ең тәттiңiздi алдына тартасыз ғой. Ұнамаса, дастарханыңызда қала бередi – бала-шағаңыздың несiбесi. Ұнаса, құрыдыңыз. Басекем «тойдым» дегенше тәттi тасып жүргенiңiз. Мен «Басекемнiң айбынын асырам» деп отырып ауа жайылып кеттiм-ау деймiн. Одан да ол кiсi басы-қасында болған бiр оқиғаны баяндап берейiн.

	Таң ағарып атып қалған кез едi. «Шыбын-шiркей оянып кетпей тұрғанда сиырларды сауып, мал-жанды өрiске жiберейiк» деп қам жасап жатқанбыз. Малдыбайдың әйелi ауылды азан-қазан қылып Басекемдiкiне қарай тартты. Даусынан шошып, таудың иығынан күн сығалады, «Бүгiн шығам ба, жоқ қоя тұрамын ба?» дегендей өңi қашып-ақ тұр. Тек мұндай айқайдың талайын көрген Басекем ғана еш сыр берер емес. Екпiндеп барған Малдыбайдың әйелiнiң айтқанынан ұққанымыз – туған күйеуi үш күннен берi жер-көкте жоқ екен. «Басекем бәрiмiз ауылға тұз әкелемiз» деп кеткеннен бері үйге келмептi.

	Басекем Сәндiбай мен Қалдыбайды – батысқа, Барлыбай мен Жарлыбайды – шығысқа, Мәндiбай мен Мәңгiбайды – солтүстiкке, менi Бәкiрге қосып оңтүстiкке аттандырып жiбердi. Бiз ауылдан көп ұзамай-ақ бiр қаңқаға кез болдық. Екеумiз де жақсы бiлемiз, бұл – Мәндiбайдың әйелiнiң артынан келген сәйгүлiктiң сүйегi. Кезінде Басекем оған қатты қызыққан. Қасынан кете алмай төңіректеп ұзақ жүрген. Әдетіне басып, бiр-екi рет қолқа салғандай болып едi, Басекемнiң мiнезiн көп бiле бермейтiн төркiнi мықты жас келiн ештеңенi түсiне қоймады. «Дiңкесi қатқан Басекем ендi не ойлап табар екен?» деп бәрiмiз iштен тынып жүргенiмiзде ол мәлiмдеме жасады. Өзiнiң айтуынша, жануарға ерекше ықыласы түсiп, бір көріп қайтайыншы деп жем әкелген екен, сәйгүлiк Басекеме қарап тұрып iшегi түйiлгенше күлiптi... Сосын... «Жемiңдi ұрайын, Басеке, одан да маған бiр үйiр байтал берсеңшi» дептi... Бұл сөздi «ауыр алып қалған» Басекем бiраз күн үйiнен шықпай жатып алды. Ақыры, «Қайтсек көңiлiн табамыз?» деп төңiректеп жүргендерден: «Заманақырдың малы елiмiзге жамандық әкеледi. Мен десеңдер көзiн жоғалтыңдар», – деп сәлем жолдапты. Басекеме қарсы келiп өле алмай жүрмiз бе, көп болып, күңкiлдеп жүрiп, сәйгүлiктi ауыл сыртына алып шықтық. Бiздi адам құрлы көрмедi-ау деймiн, әлде «Айтарымды Басекелерiңе айттым ғой, сендер менің теңім емессіңдер» деп ойлады ма, «О заманда бұ заман, мал сөйлеуші ме еді?..» деп бір-бірімізге таңдана сыбырлап, «Әлде шынымен сөйледі ме екен?» деп үлкен үмітпен оған жаутаңдап, әгәрки ол «Жігіттер, жібере салсаңдар қайтеді?» дей қалса қоя бермекке бейіл көңілмен амалымыз таусылып, оны шұрқыратып құрықтағанда да, қимай қасында ұзақ күн отырғанда да, тiптi, көзiмiз қиып, бауыздағанда да қайран жылқы бізге бiр ауыз тіл қатпады...

	Сонымен, арада екi-үш күн өткенде жоқ iздеген сегiзiмiз ауыл сыртында тоқайластық. Сәндiбайлар Бәкiрдiң алдыңғы жылы жоғалып кеткен құмай тазысының сүйегiн тапқанын айтты. Ақымақ ит ет берсе де, сүт берсе де Басекеме көнбей, бұрынғы иесiне қашып келе беретiн. Битiн сығып, қанын жалап отырған Бәкiрде итке берер не бар дейсiң, тышқаншылап кеткеннен Ақтөс қайта келмедi. Сабылып жүрiп, сүйегiн тауып, бiрдеңенi қиратардай болып Басекеме көрсеткенбiз. Ол ары-берi қараған болды да, аузына жөнi түзу сөз түспедi ме, «қаңғыған немені жылан шағып алыпты» дедi де қойды. «Желтоқсанның басында не ғып жүрген жылан? Сіздің көмекшіңіз оған ішінде инесі бар қазы тастапты ғой» деуге шынын айту керек қой, ұялғанбыз... Ал, Барлыбайлар былтыр ғана өзiмiз сияқты шауып жүрген Телiмбайдың сүйегiне жолығыпты... Е, деңiз... негізі, Телiмбай сiз бен бiздей емес едi. Басекеме аузын ашқаны да, ауа жұтқаны да, елге жаққаны мен айтқаны да ұнамай-ақ қойған. «Менiң бiлгенiмдi бiлсең жетер, қалғаны бекер» дейтiн оған Басекем. «Өзiмiздей көршi ауылдарда бәрiн халық өзi шешедi екен» деп Телiмбай езеурейтiн. Соңы не болды дейсiз ғой, «Сен онда сол ауылдарға барып, бірдеңе үйреніп келе қойшы» деп бәрiмiздiң көзiмiзше Телекеңнiң астына ат мiнгiзiп, қалтасына ақша салып, Басекем бiр-ақ күнде шығарып салған. «Ертең келем» деп Телiмбай айта алмады. «Қашан келесiң?» деп бiз сұрай алмадық. «Жаның аман болса, түбi бiр келесiң ғой» дедi Басекем...

	Ұзын сөздiң қысқасы, иығымыз салбырап ауылға келдiк. Күллi жұрт бiздi тосып отыр екен. Бiрi қалмай жиналды. «Таба алмадық» дедiк бiз. «Әрине, таба алмайсыңдар. Оны өздерің де біліп кеткен шығарсыңдар?» дедi көпшiлiк. «Енді не істесек болады?» деген жауабы жоқ сұрақты әркім өз кәлләсінде тербетіп, үнсіз ғана тұрғанымызда иттер шуылдасып кеттi. Дәл менiң тауыққорамның алдында ұли ма, қыңсылай ма, жетi-сегiз төбет тыным таппай шыр айналып шауып жүр. Тауық бiткен жақын маңнан қонатын жер таба алмай қоқылдап аспанға шығып кетіпті. «Не де болса бара көрейiк» деп бәрiмiз тобымызбен солай жылжыдық. Барсақ, сiздерге өтiрiк, бiзге рас, Малдыбай ағам шалқасынан түсіп тауыққораның төрінде жатыр... Ана жаққа кетіп қалғанына да біраз уақыт болған сияқты ма, қалай өзі...

	Әйелдер жылады. Сосын «Бiздiң жылағанымыз кiмге керек?» деп, өздері біліп сабырға келдi. Сәлден соң құр тұрғанша деді ме, сықсыңдап қайта жылады. «Бұл ауылда жыламай жүрген кiм бар? Болды қойыңдаршы» деп бiр-бiрiне қайтадан басу айтты. Мұның бәрiн қойшы, ол қалыпты жағдай ғой, ендiгi ең қиыны, қазаны Басекеме қалай естiртемiз? «Мен тауып алдым» деуге ешкiмнiң батылы бармайды, оны жақсы бiлесiздер. «Бiз тауып алдық» деп тауықтар мен иттер өмiрi мойындамайды, мұны да бiлесiздер ғой деймін. Бас әбден қатты. Күн ойландық, түн ойландық, ештеңе таба алмадық. Ақыры, осы ауылдағы жалғыз мектепте еңбекке баулу пәнiнен дәрiс берiп жүрген мұғалiм бала: «Мен бiр мультфильм көргем. Ақсақ құлан туралы... Сонда ханға домбырамен естiрткен. Бiз де солай iстейiк те», – дедi. Бәрiмiз қуанып кеттiк. Дегенмен бұл ауылдан домбыра табу айдың бетiнен сүюден қиын еді. «Ескiлiктiң қалдығы» деп Басекем қобыз-сыбызғы, сырнайдың бәрiн өртетiп, ауылда ешкiм ойнай алмаса да флейталарды қаптатып жiберген кез болатын... Әйтеуiр, бір уақытта ел iшi емес пе, бiр домбыра табылды. Жалғыз iшегiн дыңылдатып, оны бәрiмiз көрiп шыққанымызбен, «жарықтық» деп еміренгенімізбен, «мен тартамын» деген ешкiм болмады. «Сен тарт, мен тартпен» тағы бiр күн өтiп, келесi күнi ең үлкенiмiз – домбыра, қалғанымыз оқтау ұстап Басекемнiң ауласына бардық. Басекем есiк алдына шыққаннан домбыраны қаңғырлатып, оқтауымызды тырнағымыздың сынғанына қарамай сабалап қоя бердiк. Тегi, қайтер екен, дәл осы жолы бетiне айтайыншы, Басекемде күй тыңдайтындай қайбiр мәдениет немесе күй түсiнетiндей қайбiр сұңғылалық бар дейсiз. Оған бiздiң арамызда домбыра тарта алатын бiр адамның жоқ екенiн қосыңыз. Ұзаққа созбай у-шуды Басекемнің өзі тиды. «Чо за мамбетство? Андағыларыңды мұражайға тапсыратын уақыттарың жеттi ғой. Еһ, сендер ме, сендер...» деп терең күрсiнген Басекем бiз кеткен соң да шуы басылмаған тауыққораға қарай өзі-ақ жүре бердi. «Бұл өлiмге Басекемнен басқа ешкiм кiнәлi емес» деген бір батыл сенім көңілімізде гүл жарып, сол гүлдің иісі мен көркі бойымызды балқытып, нық басқан әр адымымызбен бірге шындық салтанат құрып бiз де iлесiп келемiз. Басекем Малдыбайды ары қарады, берi қарады. Сосын «Бұл кiм өзi?» деп бiзге бұрылды. Танып тұр ғой. Өмiр бойы киiп жүрген көнетоз қоңыр шалбары мен күн оңдырып жiберген көк шапаны-ақ «Бұл Малдыбай ғой» деп шырылдап жатыр. Басекем оны естiсiн бе, «Бұлар не дер екен?» деп аңысын аңдып тұр. Талай жерде үстiнен түссең де тайқып жүре беретiн Басекем, «Өзiңiз жазған заң былай дейдi, сiз былай деп тұрсыз» десең, «Онда заңды өзгерту керек екен» дейтiн Басекем, бұл жолы да ұстатқысы жоқ. Жалғыз айтуға жүрегiмiз дауаламай, бәрiмiз бiр ауыздан «бұл Малдыбай» деп шу ете қалдық. «Қойыңдар қай-қайдағыны айтпай! Бұл Малдыбай болса, мұнда не қылып жатыр? Мен оны тұзға жiберiп едiм ғой» дедi Басекем. Қайтсiн ендi, осы арада «Тұзы құрсын, тұзсыз да күнімізді көрерміз. Байымның аман жүргенi олжа едi ғой» деп қайран Күлпәш кемсеңдедi. «Жөні жоқ сықсыңдама, Күлпәш. Сен бiлесiң бе, мен бiлем бе, бұл Малдыбай емес. Малдыбай денелi, мығым жiгiт емес пе?» дедi Басекем. «Күлпәш Малдыбайды жақсы тануы керек қой... Не дегенмен, жиырма жыл отасты, бір қазаннан ас ішіп, бір төсекте қатар жатты дегендей...» деп осы ауылдың жасы үлкенi сөз бастап едi, «Қойшы-ей осы, жоқ жерден көсемсiмей. Мен жақсы бiлем ғой, Малдыбай намысты жiгiт. Ешқашан ол тауыққораға кiрiп өлмейдi» деп Басекем шорт кестi. Ал ендi бiреуiң бiрдеңе деп көр, жаңа ғана көңілде бүршік жарған гүл солып, басқа жер таба алмай қалғандай аяқтың астында салтанат құрып жүрген шындық аң-таң болды. «Ең болмаса осы қылмысын мойындайтын шығар» деп үмiттенiп тұрғанымызда Басекем тағы да уысымыздан шығып бара жатыр. Ол аз дегендей маған қарады да: «Сен не, қораңа елдiң сүйегiн жинайтын болғансың ба? Қане, үстiңнен iс қозғалсын демесең мынаны апар да көм» дедi. Сосын көпшiлiкке бұрылып: «Бiреу өлдi екен деп бәрiң құрығыларың келе ме? Бар, шаруаларыңды iстеңдер! Онысы несі-ей?!» – деп айғай салды. Көпшiлiк тарап кетудiң де ретiн таба алмай, айта қояйын десе жiбi түзу сөз де ауыздарына түспей лажы таусылды. «Бопты енді» деп кете берейін десе, күнiне бiреуi өлсе де «Мұным қалай?» дейтiн Басекем жоқ. Қысқасы, бiзден қайран болмасын сездi ме, көз жұмғанына үш-төрт күн болса да Малдыбайдың өзi қарғып тұрды. Әйелдердiң бiразы талып қалды, жүрегi әлсiздер (ондайлар бiзде өте көп болатын, жалпы бiзде бiр жаста – СПИД, екi-үш жаста нашақор болу немесе сiз әлi атын естiп көрмеген аурулар таңсық болудан қалған) ана дүниеге жүрiп кеттi. Басқа дiнге өтiп үлгермегендерi «Аллалап», «О, боженi» мiсе тұтпағандар «О, май гад....» деп, жағаларын ұстады. Ал Малдыбай болса, «Ендi маған не iстеп аласың?» дегендей алшаң басып барды да, Басекемнiң жағасынан ұстап сiлкiп-сiлкiп жiберiп: «Мен Малдыбаймын!» – деп бар даусымен айғай салды. Қуанып кеттi ме, ауылдың маңындағы тау бiткен «Иә, иә, ол Малдыбай» деп Басекемнен сүйiншi сұрағандай жарыса қайталап жатты. Жаңағы сұмдықтан тiрi қалғанымыздың көзiмiз жасаурап, тамағымызға өксiк тығылып, «Ақиқат өлмейдi екен-ау» деп айналамызға шын сүйсiнiп, сүйiнiп, жүзiмiз бiр қызарып, бозарып, сұрланып, «Ендi Басекем не бетiн айтар екен?» деп масайрай қарағанымызда, Малдыбай марқұмның бiр әрекетiне де ең болмаса қабағы дiр етпеген қайран менiң Басекем: «Тәйт, бәтшағар! Қайдағы Малдыбайсың сен? Малдыбайымнан садаға кет. Ей, бейбақтар, сақ болыңдар! Бұл сендердiң көздерiңе Малдыбай болып көрiнiп тұрған шайтанның нақ өзi. Сенбесеңдер, оны Малдыбай тұздан келгенде өзiнен сұраңдар», – дедi де, бөгелместен үйiне қарай жүрiп кеттi. Шарасы таусылған халық «Жаңа сенде қуанып едің ғой» дегендей тауға қарады, тау «Бірдеңені қиратардай қарғып тұрып едің, енді қайтер екенсің?» дегендей Малдыбайға қарады, Малдыбай ешкімге қарамастан екi иығын бiр көтердi де, бағана жатқан жерiне барып қайта қисая кеттi...





ЖҮЗ ОТЫЗЫНШЫ АТАМАН


	Еліміздегі ең, ең, ең үлкен адамнан бір-екі ауыз сөз:

	– Құлболған мырза, алдағы күндерде қазақ тілін дамыту үшін нақты қандай қадамдар жасамақсыз?

	– Осы сендер қызықсыңдар! Жалпы, қазақ халқына мен қатты таң қаламын. Бірде тілдеріңді бұлдайсыңдар, біресе өздеріңді саудалайсыңдар. Сонда қазақтан басқа ел тоқалдан туды ма? Туса да теңдік алатын кезі жетті емес пе? Мәселен, дәл қазір мемлекеттік тіл – қазақ тілі, ресми тіл орыс тілі деп бекітіп қойдық. Мұны аз күнде сауда тілі – ұйғыр, дөңайбат тілі – шешен, құрылыс тілі – түрік, мыстың тілі – кәріс деп немесе 365 күнді екі күн татарша, екі күн немісше, екі күн дүнгенше сөйлейтін етемін. Бұл ортақ үйіміздегі, айтпақшы, осы сөзді де өзгерту керек, бұдан былай жатақханамыздағы татулық үшін де, 130 ұлттың намысы тапталмауы үшін де өте орынды болмақ. Айтпақшы, осы 130-ға шүйлігіп жүргендер де бар. «Қазақ қана ұлт, қалғаны ұлыс», «Ресейді ғана көпұлтты мемлекет деп айтуға болады» деген сыңарезу пікірлер жиі кездесіп жүр. Бізге ұлтшылдықты қоятын уақыт жетті емес пе? Ұлтшыл болам деген Тұрар не болды? Әлихан мен Мағжан қайда қалды? Одан да жылы үйіңде, бала-шағаңның ортасында отырып, өзің бас болып, мүмкіндігіңнің барында қалған тілдерді үйреніп алмайсың ба? Бар-жоғы 129-ақ тіл ғой...

	– Талай жылдан бері жоғары қызметте жүрсіз. Осы уақыт ішінде қиналып жүрген көптеген адамдарға көмегіңіз тиген болар?

	– О, әрине. Мәселен, жақында маған бір еврей жігіті жолықты. Алдыңа келіп жағдайын айтып тұрған соң жүрегің тас болмаса көмектесесің ғой. Өзім қолдап, көп болып қолғабысымызды тигізіп, дүниежүзінің ең алдыңғы қатарлы миллиардерлерінің қатарына қостық та жібердік. Тәуба, әлі күнге сол жерде отыр. Еліміздің мақтанышы, айбыны, абыройы. Басқаларда ғана емес, бізде де сол бір ерекше жаратылған ұлттың барына нақты дәлел. Өз ағамыз ғой, бір өзбекті де сол биікке шығардық. Кімнен кем? Отырсын! Негізі, қазір бізде байлар өте көп.

	– Сонда біздің елде 130 ұлт бар дегенге сіз расымен сенесіз бе?

	– Сен не, мені мазақтап отырсың ба? Әуелі, керек десең біз қазір жүз отыз емеспіз. Жақында мен Чукотияда болып қайттым. Кәдімгі тірі чукчамен көзбе-көз кездестім. Жаным-ау, мұздағаны сонша, иттің терісін етік, иттің терісін малақай, иттің терісін тон қылып, байқұстарда жалпы иттен басқа не бар дейсің, дірдек қағып зорға жүр. Ұзын сөздің қысқасы, әлгіні отбасымен Көктөбенің төріне көшіртіп әкелдім. Шағын ғана үш қабатты үй ұсындым, балаларының әрқайсысына бір-екіден таңдаған көліктерін бергіздім. Сосын, тағы бірде шетелдіктер қуалап жүріп қойдай қырған, бұл күнде қызыл кітапқа енген үндістердің біреуін қоймай жүріп Африканың бір түкпірінен тапқызып алдым. Ақшам кетті дегем жоқ, уақытым шығын болды деп тағы міндетсіп жатқан жоқпын. Сол үндіске қазақтың бір таңғажайып аруын алып бердім де, Астананың қақ ортасынан бес бөлмелі үй сыйладым. Сондықтан қазірдің өзінде біз, шүкір деп айтайық, жүз отыз беске жетіп қалдық. Алдағы күндерде, көзім тірі болса елдегі ұлт санын екі жүзге жеткізбек ойым бар. Сен де, сен сияқтылар да қазақ, қазақ деп қақсай бермей, осындай жанкештіліктерді де бір уақыт насихаттап тұрсаңдаршы.

	– Қалай дегенмен де...

	– Қоя тұр, ең бастысын айтпаппын ғой, біз тәуелсіздік алған он бес жылда елімізге келіп, күйеу бала болып үйренген және үлгерген қытай, шүршіт, ағылшын, үнді сияқты таңсық ұлттарды да өз санатымызға қосып, алдағы уақытта араларынан президенттік сайлауға үміткерлер табуымыз керек. Әрине, олардың көбі қазір құрылыста, медицина саласында немесе оқу орындарында жүр. Дегенмен, әділдік үшін бізге осындай қадамдарға да бару керек. Олар неге өз елдерінен басқа жерде ел басқаруға, жақсы тұруға немесе өз тілінде сөйлеуге құқылы емес.

	– Енді алға қойған жоспарларыңыз жайында айтсаңыз?

	– Жоспардан бұрын айта кетер бір нәрсе бар. «Біздің ұлан-байтақ жерімізде 130 ұлт тату-тәтті өмір сүріп жатыр» дегенімізбен әлі де теңдік жоқ екен. Бізде бір ғана ұйғыр ауданы бар. Сонда орыс ауданы, кәріс ауданы, неміс, шешен аудандары қайда? Жалпы әділдік қайда? Парламент пен Сенаттан әр ұлтқа бір орын беру мәселесі де енді-енді ғана сөз болып жатыр. Сол жерде отырған қазақтарыңды да көріп жүрміз ғой. Мұрындарының астынан міңгір-міңгір еткеннен басқа сен айтқан қазақ үшін солар не істепті? Олардан көрі менің 129 ұлтымның марғасқалары артық.

	Енді жоспарға оралайын. Мен қазір бір киім тіккізіп жатырмын. Қалпағы жүз отыз қырлы, әр қырға жүз отыз ұлттың ою-өрнегі салынған. Жейдесі мен шалбары да осындай. Ал қыздардың көйлегі – өздерің айта беретін қазақтың қос етек көйлегі болушы еді ғой – дәл сол көйлектей жүз отыз етекті, жүз отыз өрнекті, жүз отыз бояулы болмақ. Мемлекеттік туымызды да дәл осылай өзгертпек ойым бар. Бұл біздегі ұлттардың саны өскен сайын өзгеріп отыратын болады. Яғни, көйлекке етек, қалпаққа қыр қосыла береді. Ал әнұранды мүлде қайта жазғызам. Әнұран кез келген шағын салтанаттың өзінде жүз отыз тілде айтылатын болады және жүз отыз ұлттың арғы-бергі тарихынан толықтай сыр шертетін зарға, мұңға, қуаныш пен толғанысқа толы болмақ.

	– Сонда қазақтар тағы да шетқақпай қалмақ па?

	– Тоқта, тоқтай тұр енді. Сөзді бөлме. Қазақтарың жайлы көп әңгіме жоқ. Немене, кішкене күндеріңде ата-аналарың сендерге «қонақ кеткен соң жейсің», «қонақ кеткенше ойнай тұр» деп ескертпеп пе еді? Әлде қонақтың аяғына оралғы болма деп қабағын суытып, жаз болса далаға, қыс болса бір бөлмеге тырқыратып қуып тықпап па еді? Сонда қонақтар аста-төк дастарханнан қарбыта асап жатқанда есіктің саңылауынан сығалап, жұтынып қана тұрмап па едіңдер? Аспаннан енді түскендей бола қалатындарың не осы? Бізде ата көргенбіз, бізде бір кезде қазақ болғанбыз. Дәстүр сабақтастығы дегенде менің ойыма бабаларымыздың осы бір қасиеті орала кетеді және өте қатты ұнайды. Қазір де дәл осылай болуы керек. Өз жеріңде отырсың, сендерге ешкім бір жаққа көш деп жатқан жоқ. Не болды сонша сұғанақтанып? Не болды басқа ұлттардың көзінше қайта-қайта күбір-күбір етіп? Басқа ұлттар тойынсын, ішсін-жесін, қалағандарынша алсын, апарсын алғандарының бәрін апаратын жақтарына. Қалады ғой, бәрін көтеріп кетеді ғой дейсіңдер ме? Сол қалғаны да жетеді. Тәуба десеңдерші осы күндеріңе. Тәуба! Баяғыдай қалаға кіргізбей қойса, қалаға кіре қалсаңдар баққа маңайлатпай қуса қайтер едіңдер? Қызық, ей, осы қазақтар...

	– Қазір құлақ кесу, қуалап жүріп адам ату, көзі қарайған келімсектердің ұл мен қызды айыра алмай қалуы, Қошқарбай айлыққа он екі мың теңге алып жүрген кезде Шынароғлының айлыққа он екі мың доллар алуы көбейіп барады...

	– Осы жерден қоя сал. Ей, айналайын, бір құлағыңды кессе екінші құлағың, бір көзіңді ойса екінші көзің бар. Құлағың мен көзің түгел болғанда не қиратып едің? Алдыңды көресің бе, дыбысты естисің бе, болды емес пе? Ал, екеуін бірдей кесіп алса қайтер едің? Бәріңді бір-ақ қырып тастады ма? Кетсе, бір-екі адам о дүниеге кеткен шығар, яғни, ажалы жетіп тұр, соған бола ұлтаралық татулыққа сына қағамыз ба? Басқалардан қазақ ақшаны аз алса, ол өз елінде отыр. Шынароғлы біздің жерде қай жетіскенінен жүр дейсің? Нан тапсақ, бала-шаға бақсақ деп қаңғуда. Қарайық та жағдайларына. Жалпы, осындай сөздерді қоймасаңдар, дәл осылай күңкілдей беретін болсаңдар өз обалдарың өздеріңе! Ұқтыңдар ма?!





ШОЛАҚ МЫЛТЫҚ


	Маған біздің қазіргі қоғам көзі суқараңғы соқыр, құлағы тас бітелген керең, мұрыны мүлде иісалмас, тек үңірейген өте қорқынышты қап-қара өңеші ғана бар үлкен мылтық болып елестейді.

	Арғы ата-бабаларымыз осы жарақты көрмей-ақ өмірден өтті. Бергілері өлген-тірілгеніне қарамай қарсы шауып, мылтығыңыз не, зеңбірегіңіздің өзін турап тастады. Біраз жұрт тарс еткен даусы естілсе, екі құлағын жауып жата қалатын әдет тапты.

	Тәуелсіздік деген жақсы екен, бұл күнде бәріміз иығымызға бір-бір мылтықтан асып алатын болдық. «Сахнада ілулі тұрған мылтық қойылым аяқталғанша бір атылуы керек» дейді ғой білетіндер. Сахнадағы мылтық өз-өзінен атылып жатқан кезде иықта жүрген мылтық қарап жата ма? Бір-ақ күнде белгілі, белгісіз себептермен тарс-тұрс атыс басталды да кетті...

	Күндердің бір күнінде шолақ мылтық соқыр көзін тырнап ашты. Ғайыптан тайып жанары шырақтай жанған Мылтекең өзінің мүлде ел назарынан тыс қалғанын, жападан-жалғыз көліктің артында жатқанын көрді. Алдыңғы орындықтағылар мәре-сәре болып, өзді-өзі гу етеді. Мылтық бұған қатты арланды, намыстан күйіп кете жаздады, мұны баста көтеріп қастер тұтпай, бос әңгімемен келе жатқан жандарды тап қазір жер жастандырғысы келді. Жазушылар біреудің біреуге кектенген тұсын «атарға оғы болмады» деп суреттеуші еді ғой. Мылтықта, Құдайға шүкір, оқ дегенің жеткілікті едi. Оқ болғанда да атан түйенің тұяқ серпуге шамасын келтірмейтін адуын оқтары бар болатын. Соған сенген Мылтекең «бұлардың қайсысын атам?» деп ұзақ ойланып тұрмады. Араларындағы серкесі, өз ісінің білгірі, біреулер үшін көзге шыққан сүйел болған жас банкир, жас та болса бас банкир, осы арадағы ең бір аяулы жанды ол шүйде тұстан көздеп тұрып, шүріппені басып кеп қалды. Одан арғысы саңырау мылтықтың да, кімнің қолынан опат болғанын өзі ғана білетін, мүмкін білмейтін жанның ұзын сапарға бірге шыққан сенiмдi достарының да есінде жоқ. Бәрі келісіп алғандай не болғанын, кім атқанын ұмытты. Тек көз алдарында көліктің алдыңғы терезесіне шашылған қып-қызыл қан мен мидың суреті ғана мәңгілікке қалып қойды...

	Күндi қуып түн өтті, түннен қашып талай күн өтті, бұл оқиға да ақырын-ақырын көптің көңілінен өше бастады. Бұл жағдай ылғи назарда жүргісі келетін мылтыққа мүлде ұнаған жоқ. Ол енді қайтадан нысанасына ілуге лайық алып адам іздей бастады. Талай жерді тынымсыз кезді, талай есiктерден рұқсатсыз өтті, талай терезелерден зымиян оймен сығалап тұрды, менмін деген ерлердің ту сыртынан тың тыңдады. Ұлтшыл болғансып, елдің қамын жегенсіп, өзі де сенбейтін бiр сөздерге көпті ұйытпақ болып жүрген біреулерге ол оқты шығын қылғысы келмеді. Үкіметке жақпай, ұлтшылдарды жақтырмай, үлкен билікке келе алмай, біржолата қол сілтеп тағы кете алмай, не адамға, не заманға күйлерін білмей, байына ренжісе, төркініне барып жатып алатын, төркіні көңілін қалдырған күні сығырайып қайта келіп ту әтуерсіз әйелге ұқсап, бірде қосылып, бірде ажырасып, бастары әңкі-тәңкі болып жүрген оппозициядан атуға лайық адам табылмады. Біз елдің қаймағымыз дейін десе қаймақ түсетін сүті маңызынан айырылып, су болып кеткен, айтса сөзі өтпеген, үйге де, елге де қадірі қалмаған, ұлтына жанын садағалай алмаса да, сөзі Толағайды тауымен бірге көтеріп алардай ірі, бірақ жеме-жемге келгенде іріп ала жөнелер тым жайдақ, бірін-бірі әспеттеп «зиялы қауым» деп қоятын топтан лайығыңыз не, көз тоқтатып қарайтын біреуді кездестіре алмай ол қатты қиналды. «Жаман иттің атын бөрібасар қояды дегендей, зиялысын бұлардың» деп тісін шықырлатып қойды. Сөйтіп жүргенде, кенеттен, ақпанның аппақ түнінде, мүмкін, көңілсіз бір күнінде оның көзіне еңгезердей бір қазақ түсе қалды. Қазақ болғанда қандай?! Нағыз марқасқаның өзі. Айтсаң ауызың толатын, атсаң оғыма обал болды-ау демейтін мықтының мықтысы, халыққа жасаған сансыз жақсылықтары мен көпке ұнаған батыл қадамдары үшін бұл кісіден қанша оқ болса да аямаған жөн. Сонымен, мылтық терезеден ұрлана басып кірді де, ақырын барып ол кісінің жұп-жұмсақ орындығының үстіне жата кетті. Батыр аңғал деген емес пе, «Бұл не қылған мылтық? Оны мұнда кім қойды? Жалпы, бұл мұнда не қылып жүр?» деген сауалдарға маңқиған ерің жауап іздеп жатпады. Жас баладай алаңсыз көңілмен, саятшылыққа деген асқан құмарпаздықпен ол мылтықты қызықтап, аударып-төңкеріп ұзақ қарады. «Осымен мені атып қалса, өлер ме екенмін?» деп те ойлады. «Е, өлсем өлермін, өлмесем тағы көрермін. Соны да сөз деп... Осы мен қартаяйын дегенмін-ау өзі» деп, өзін-өзі бір жазғырып алған қазақ коп ойланып жатпастан мылтықты бүйіріне тақап тұрды. Сосын, «Қой, қатын-бала естіп қойса, қанды көріп жылап есті шығарар» деді де, мылтықтың ұңғысына дауысты естіртпейтін шұлық кигізді. Кигізді де «ұрыста тұрыс жоқ» деген емес пе, осы жер лайық-ау деген жерден ақырын ғана тырс дегізді. Алыптың аты – алып. Бір оқ оған маса шаққандай да әсер еткен жоқ. Мылтық болса намыстан жарылып кете жаздады. «Мұны қара» деп аң-таң болған батырымыз жанын қинап, өз қолын өзі қайырып апарды да арқа тұсынан тағы бірді басып қалды. Еріңе бұл да сөз емес екен. «Бұл күнгінің қаруын қойшы, билігінде де қауқар жоқ. Алпысты алқымдаған мені ала алмаған сендер де ұзаққа бармассыңдар» деп кеңк-кеңк күліп, ойынның қызығына біржола кіріп алған алаңғасар ұл енді мылтықты дәл басына кезеді. Ызадан жыларман болып, қалш-қалш етіп тұрған мылтық осы сәтті құр жібермеуге қатты-ақ бекінді. Дегенмен, бұл қоғамның былығы мен шылығы қат-қат болып жатқан басқа оқ түк те істей алмады. Амалы таусылған мылтық ұнжырғасы түсіп сілейді де қалды, ал арда қазақ «таң атқанша қансырап өлсем, өлдім. Болмаса мына мылтықты алып барып ел-жұртты бір күлкіге қарық қылайын» деді де көрпесіне оранып жатып қалды...

	Тағы да талай күн өтті, түн өтті. Ол өзіне лайық адамды іздеуден шаршаған жоқ. Осы дұрыс-ау деген талайлардың тізімі жасалды. Қайта сызылды, қайта қаралды. Кейбіреуінің тұсына сұрақ белгісі қойылды. Ұзын сөздің қысқасы, ол асықтың ішіне нағыз құлжаның алтын сақасын көрді. Мылтық оны жәй ата салғысы келмеді. Асықпай сөйлесіп, есептеспек болды. Иліктірсе, аяғына жықса, ең болмаса, өзімен санасатындай, айтқанына көнетіндей етсе, ол өзін жердегі «Құдаймын» деп ұялмай мәлімдейтін еді. Мойнына қарғыстан алқа таққан мықтының бар арманы орындала берсін бе? Ойлағаны іске аспады. Сонша күн торып, оңашада олжалап, адам құқын қорғаушыларға адам құқын қорлатып алып келген жаны қасқайды да тұрды. Оның көзіне тура қарауға мылтық екеш мылтықтың да жүзі шыдамады. Сарғыш өңі күнәдан қап-қара болып, кісі қарағысыз күйге түскен бетін жасырған қалпы есіл ердің ту сыртына шықты да, оқ жұмсады.

	Мылтық өзіне қарсы тұрады-ау деген шоқтығы биік ұлдың бәрін атып тауыстым деп ойлады. «Енді мені ешкім де тоқтата алмайды, мен – теңдесі жоқ билік иесімін» деп масайраған ол айдың-күннің аманында тыныштығын күзетіп тұрған біреуді тарсылдатып тұрып атты. Сосын, көпшілікке қарады да: «Маған не істей аласыңдар. Сендерді ұрғаным бар ма?» деп доқ көрсетіп, жырқ-жырқ күлді...

	Мылтекеңнің әрбір қадамы біраз жұртты расымен-ақ құлағын жауып жата қалуға үйретті... Басым бөлігін тым қатты ашындыра бастады.





ШРЕКТІҢ ҚАЙЫНЖҰРТЫ


	Шректің тағдыры тым ауыр болды, табиғат оған түр-келбет те бермеді. Ол талай жерлерде көзге шыққан сүйелге ұқсап, ешкіммен араласа алмай сопайып оңаша отырды, басқаларға жұғыса алмай көп ішінде қиналып, жап-жасыл болып, өзімен-өзі саяқ жүрді. Оны жақсы түсінген, қайғы мен қуанышта қасында болған жалғыз ғана жан бар еді. Ол күл түстес кәдімгі ақымақ есек болатын...

	Күндердің күнінде сол ақымақ есек бір патшаның қызы құзар шыңның басындағы айдаһардың қолына түскенін, кімде-кім сол сұлуды құтқарса, арудың жары сол болатынын естіп қалды. Патшаның шексіз байлығы мен бұрымдының көз тартар ажары есекті де қатты-ақ елітті. Бірақ, бойжеткенді құтқару қолынан келе қалса да, мәңгілік қосағы бола қою тым қиын екені біз ақымақ десек те есектің басына келді. Сонымен, ол көп ойланып жатпай-ақ өзіне қимаған асылды Шрекке сыйламақ болып, жалғыз аяқ жолдың шаңын бұрқыратып досына қарай шаба жөнелді...

	Қазір қоғам Шрек күлсе жалаңаш отырғанына қарамай қарқылдап тұрып күледі, алда-жалда ашулана қалса кез келген тесікке кіріп кетуге арланбас көңілмен құты қашып қалтырай жөнеледі. Шрек қалаған күні – той, қабағын шытқан күні елдің бәрінің жүрісі – мысық аяң. Ол жүз отыз басты айдаһарға күніне бір рет жергілікті ұлтты апарып беретін болып, айдаһар құрбандығына не істесе де өзі білетін болып екіжақты келісімшартқа отырған. «Олар өлсе сұраусыз, құл қылса да, күң етсе де бәрібір. Бұдан әрі-беріден соң патша ағзамның елі саяси астар іздеп сандалмасын» деді Шрек. Сонымен, оғлан күйеу қызды құтқарып, тым-тым алыстағы қайынжұртына қонаққа келіп жатқалы талай жылдар өтті. Үйіме қайтайын немесе ата-енемнен ұят-ау сәл аяғымды тарта жүрейін дейтін Шәкең жоқ. Алшаң-алшаң басады, күндіз демей, түн демей ойына келгенін қылады.

	Бұл өңірде Шрек тек есекке ғана қарыздар, есекке ғана ықыласты. Есек айтқан тілек пен арыздың аяғына жетпей қалғаны жоқ. Мәселен, ол «Гүлмайсаны таптадың!» деп жылқы мені теуіп жіберді. Бұған не дейсіз?» дейді. Шрек жылқыларды шырылдатып жүріп, жал-құйрығы төгілген ең таңдаулы сәйгүліктерді ұстап алады да айдың-күннің аманында ішек-қарнын жарқыратып тұрып, сойғызып тастайды.

	Тағы бірде «Туған інім жұмыссыз жүргелі талай болды» дейді оған күл түстес есек. «Есекжан, осындай ұсақ-түйек үшін мені мазаламай-ақ қалаған орныңа өзің отырғызсаңшы» дейді жасыл денесіне арасанның қара батпағын жағып ерігіп отырған Шрек. «Құр жүргенше деп, білім саласын басқартып қойдым. Ол жерде басқаратын да не қалды дейсіз?» деп есек келіп тұрады. Болмаса «Жиенім оқуды бітіріп еді» дейді кәдімгі есек. Шректің «Туу, сен де...» дегенінше болмай, «Не айтпағыңызды түсіндім. Өзім-ақ қатырам» дейді де есек тепеңдеп ұзай береді. «Үкімет басшысы еттім, кім отырмаған жер» деп есек көп ұзамай қайтып келе жатады.

	Шрек патшаға күйеу бала болғалы бері есек Шрекке неше мәрте кіргенін ешкім білмейді. Санап жүргендердің өзі жаңылып қалды немесе бостан босқа атылып кетті. Өйткені, кейінгі кезде есек тым кінәмшіл болып алды. Қит етсе «Ата салайын ба осы?» деп шыға келеді. Қысқасы, «Күйеу балаға жиі кіргенім қалай болады өзі?» деп есек ойламады. «Қойсаңшы енді» деп Шрек айтпады. «Ойыңа келгеннің бәрін істе, бірақ билікке араласпа» деп Шректің жары да, қайын атасы да тіл қатпады.

	Қазір Шректің төрт дүниесі түгел. Қайран қазақтар баяғыда барып-қайтқан жерін әспеттегісі келсе «Құстың сүтінен басқаның бәрі бар екен» деп қоюшы еді ғой. Еш жерде кездесе қоймайтын сол құс сүтінің өзі Шәкеңде түр-түрімен тұр. Ол қазір аптасына бір рет осындай сүтпен шайынып тұруды әдетке айналдырған. Қысқасы Шректе, менмін деген ерлерден алған үлкен базарлар, сауда орындары, әсем ғимараттар, патшаның қызынан да әдемі арулар, түрлі басшылық қызметтегі есектер дейсіз бе, бәрі бар. Ең қызығы, кәдімгі күлге аунап жататын, сиыр мен жылқыдан қалған шөпті талғажу ететін, ауыл-үйдің арасында оны-мұны шаруа атқарып, арқасының жауыры кетпей, көшедегі кез келген тентек баланың тақымында жүрген дәл осы есектер қазіргі күні құлағына қол апартпайтын болған. Қалаған жерінен тістейді, қаламаса басыңнан төмен қарай шаптыра салады. Сені бұл маңнан көргеніне жыны ұстап қалса жынысыңа қарап жатпастан артыла кетеді. Кімнен, неден қорқады? Қос құлағына тізілтіп бес жүзге тарта сырға таққан, ми қонбаған қазандай басына алыстан алдырған қымбат бөрік қондырған, тұяғына алтын жалатқан, есек біткеннің төресі – күл түстес сұр есек Шрек мырзаны үкі таққан құйрығымен желпіп отырғанда олар кімнен ықсын.

	Күндердің бір күнінде Шрек пен есек тағы жолықты. Бұл өзі алдын ала жоспарланған кездесу ме, жоқ әлде, күтпеген жерден ұйымдастырылған басқосу ма, ол енді біз сияқты қарапайым жұрт үшін аса маңызды емес қой. Бірақ осы отырыста есек сөзге көп араласпай, өзін өзі тежеп ұстағысы келсе де еркінен тыс миығына күлкі үйіріліп, жүзінен нұры төгіліп, тым жайнап отырды. Бұған дейінгі кездесулерде дауысын бәсеңдете сөйлейтінін, айтылуға тиіс сөздерінің басым бөлігі өтініштен тұратынын, есіктен кіргеннен еңсесі еңкіш тартып шыға келетінін дәл бүгін ұмытқандай... «Бауырларың қалай?» дейді оған Шрек. «Бәрі жақсы, Шәке» деп мұртынан күледі есек. «Таусылуға айналды-ау деймін. Кейінгі кезде көп келе бермейтін болдың ғой» дейді Шрек. «Бауыр таусылушы ма еді? Орын таусылып барады. Көлденең көз өтпесін деп айтайын. Қазір бізде басшылықта отырған есектер жетеді» деп қояды ол. «О, тоба! Орын таусылуға айналды ма?» дейді Шрек жеті қат көкке шығып кеткен қиялын қайта алдырарын, болмаса, тиіспей еркіне қоя берерін білмей. «Бұл елдегі барлық тиісті орындарға ең сенімді деген есектерімнің бәрін отырғызып болдым» дейді өзіне-өзінің көңілі тоқ есек шырт түкіріп қойып. «Сонда бос орын жоқ па?» дейді әлі де бұл іске онша көп араласқысы келмей отырған Шрек марғау ғана қимылдап. «Патша ағзамның орнынан басқа жердің бәрі біздікі» дейді есек тағы да тәтті жымиып. «Оны әзірше қоя тұр. Уақыты келгенде өзім айтам» дейді Шрек дәл осы тұста амал жоқ ұзай жайылып кеткен қиялдарын жинап алып. «Е, оны өзім де білем ғой. Дегенмен оны жылы орнынан қозғамасақ та болады» дейді есек ештеңеге алаңдамастан. «Е, неге?» дейді Шрек үлкен таңданыспен. «Өйткені, ол маған ұнайды. Оның үстіне ол да дәл өзіміздей күл түстес» дейді есек.





РЕЗЮМЕ


	Әй, ол кісі қанша қолқаласаңыздар да сіздерге өз еркімен ағынан жарылып, өмірінің ағы мен қарасын жіпке тізгендей тамылжытып айтып бере қоймас. Білем ғой, ол кісіні мен көптен білем һәм өте жақсы түсінем десем де болады. Егер қарсы болмасаңыздар, Басекеңнің жүріп өткен жолынан азды-көпті мәліметтi мен-ақ жария қылайын. Мұны енді өмірбаян дейсіздер ме, резюме деп қабылдайсыздар ма, өздеріңіз біліңіздер.

	1953-жылы дүниеге келді.

	1960-жылы орта мектепке барды. Ең алғашқы болып пионер, ең алғашқы болып комсомол қатарына кірді. Мектептегі ең белсенді оқушы және отряд кеңесінің төрағасы болды. Ең басты ерекшелігі, он жыл ішінде бірде-бір рет мұғалімге қарсы келіп немесе олардан сөз естіп көрген жоқ.

	1970-жылы ең таңдаулы ЖОО-на түсті.

	1973-жылы ЖОО-да жүріп «Негізі, дін апиыннан да улы екен ғой» деген тақырыпта диплом жазды. Ең таңдаулы деген бес газет пен үш жорналға «Құдайды қойшы, кім ол сонша», «Құлшылықсыз да аманбыз», «Діншілдігіңнен тіршілігің мықты болсын», «Он сегіз мың ғалам комсомолдың табанының астында», «Жұмақ партия белсендісінің үйінде» атты әр қайсысы атқа жабу болатындай көлемді-көлемді сын мақалалар жазды. Өзі бас болып, көненің көзі ретінде кейбір ауыл, аудандарда сақталып қалған мешіт-медреселерді, тарихи орындарды бұзу шараларын ұйымдастырды. Ел сыйынып, шүберек байлап кететін оқшау тұрған тал-дарақтардың бәрін кескізді.

	1974-жылы «Бір кезде әлем сөйлеген латын тілі де өлді. Оның қасында бұған дейін малшы мен жалшының тілі болған қазақ тілі өлексесін сүйретіп әлі жүр. Түбегейлі орыс тіліне көшетін кезіміз жетті. Бір одақта бір ғана тіл салтанат құруы керек» деп бастама көтерді.

	1977-жылы коммунистер қатарына кірді.

	1978-жылы «Қазақ пен иттің айырықша ұқсастықтары және қоғамда алатын орны мен маңызы» деген тақырыпта кандидаттық қорғады. Онда ол қала көшелерінде қаптап кеткен иесіз қаңғыбас иттер мен үлкен қалаларға ауыл-аймақтардан тіршілік іздеп ағылып келіп жатқан қазақтардың тұрмыс-тіршілігін салыстырып отырып жазды. «Қазақ, мамбет, калбит, баран деген сөздерге «қаңғыған ит» деген атауды еш ойланбастан қосуға болады» деп, ол одақтың үлкен мінберінде тұрып 14 тілде емін-еркін сөз сөйледі. «Қазақша бір ауыз бірдеңе айтуға арланам» деп әзіл айтты.

	1980-жылдан бастап еріктілерден құрылған «Ал, қане, құртайық» деген топ құрып, ауыл-ауылды аралап, ел ішіндегі діни сауаты бар адамдардың бәрін қудалады. Екеуара отыра қалғанда сіріңкенің талымен немесе кәдімгі ойын картасымен «сүйеді, сүймейді», «келеді, келмейді» деп пал аша қалған қарапайым жұрт басымен қайғы болып, қаңғып кетті. Қара суды теріс ағызатын, атан түйені аяқ-қолын жерге тигізбей алты сағат көк аспанда қаңтарып қоятын айтулы әулие-әмбие, бақсы-құшнаштардың қадірі қашты.

	1986-жылдан 1988-жылға дейін желтоқсанда алаңға шыққан жастарды қаралаумен, оларды орға жығатын істерге куәлік етумен, олар – арандатушы, олар – ұлтшыл, олар – алқаш, олар – нашақор деген құжаттардың бәріне қол қоюмен айналысты. Сол кездегі деректерді, болмаса, басылымдарды ақтара қалсаңыз оның аты-жөнін оп-оңай тауып ала қоясыз. Есімі басқаша болып тұруы да ғажап емес. Бірақ аты-жөнінің астында «Бәлен газеттің бас редакторы» немесе «Халық әртісі», болмаса, «Бәленше атындағы оқу орнының ректоры» деген аты дардай лауазымы міндетті түрде тұрады. Е, дейсіз.

	1991-жылы бұл кісі қаншалықты қалады-қаламады, қоғам ол кісімен қаншалықты ақылдасты, оны бір өзі ғана біледі, әйтеуір ол уақытта елдің сөздік қорында көп кездесе бермейтін ТӘУЕЛСІЗДІК келіп жетті. (Ол осыдан үш-ақ жыл бұрын өзін қазақ емеспін деп мәлімдеп, ұлтын өзгерткен болатын. Осы арада айта кетейік, оның бала күнінде ел ішіндегі бір бұзақылар ұстап алып, «араларында қазақ болса, оңдырмаймыз» деген кезде «қоя беріңдер, басқаларды білмеймін, мен – сығанның баласымын» дегені де әлі есімізде).

	1992-жылы бір жыл есеңгіреп және жаңа өмірдің аңысын аңдып жатқан Басекең «Жап- жаңа заман және ұлыдан да ұлы ұлт болашағы» деген қозғалыс құрып, қазақтардың мәселесін көтеріп, батыл-батыл пікірлер айта бастады. Осы шыдағанымыз да жетер», «Қайтер екен десе бастан ұратынды шығарыпты», «70 жыл езгіледің, енді менің кезегім», «Тіл құрыса мен де құримын», «Қазақсыз Қазақстан: ойбай, ол ақырзаман ғой» деген сериялы мақалалары аяғын жаңа ғана тәй-тәй басқан жас қоғамның көзінің жасын көл қылды. Көңілі босаған қоғам ыстық жастан көзі мұнартып, қалталақтап-ақ кеткенде бір кісілер осыны пайдаланып, оған «бәрібір орыс тілінің орны толмайды» деп сыбырлап үлгерді.

	1993-жылдан бастап ол «Маған су да, құрлық та ыстық», «Қос тіл – қос қанатым» атты екі мақалалар жинағын шығарып үлгерді.

	1994-жылы «Құшағыңды аш, ислам әлемі» деген екі томдық шығармалары жарық көрді. Онда ол пайғамбарлар мен сахабалардың ерен ісі мен Құдайдың мәңгілігі туралы, ислам дінінің басқа діндерден ерекшелігі жайлы жеке-жеке тарау қылды. Осы жылдан бастап Құдай деген сөзді тек бас әріппен ғана жазатын болды.

	1995-жылы қажылыққа барып келді.

	Аталмыш жылдан бастап «Ақтаңдақтарды көкорайға айналдыру» атты қоғамның төрағасы болып бекіді. Қазақтың ұзын тарихында ұлт үшін көз жұмғандардың бәрін жіпке тізіп, солар жайында деректер жинауды бастады.

	1995-жылдан-ақ «Желтоқсанға он жыл: қайран да менің боздақтарым-ай» деген акцияны бастап кеп жіберді.

	1996-жылдан бастап «Әулие кейіпті халық емшілері» бірлестігін құрып алды. Қай жерде мешіт ашылса немесе аруақтарға арналған ас беріле қалса, қалғып-мүлгіп дегеніміз қаридың намысына тиіп қалар, құран мақамына елтіп, сол жердің төрінде отыратын болды. Қазір оның «Ислам әлемінің көрнекті өкілі», «Дін және біз» ислам ұйымының құрметті төрағасы деген атақ-абыройы бар.

	1991-жылдан күні бүгінге дейін «Тәуелсіздікке секунд сайын тәу етем», «Нұрлы жүзіңнен күні-түні айналдым», «Жаса, жаса, жарқын күн», «Еңсесі биік бәйтерек, бәйтерек болмаса, қайтер ек» деген жыр жинақтары жарық көріп үлгерді.

	Ең қызығы, 2004-жылға дейін осы қарқынымен құйындай ұшып келген ол сәл ентігін басқан соң күтпеген жерден бір өнер шығарды. Қай албасты басқанын кім білген, таңертең тұра сала «Елімізде қанша тіл бар болса, соның бәрін білуге міндеттіміз» деп ұран көтерді. Осының алдында ғана «Давай, бәріміз төлқұжатымызға «қазақстандық» деп, жазып алайық. Ұлттың енді бізге не керегі бар» деп ескі әнін қайта қозғаған болатын. Енді «ақпатсамның билігі мәңгілік болсыншы, а» деп таңдайы тақылдап жүр еді, оны да аз көрді ме, осы екі-үш күндікте «орыс тілі мен ағылшын тілін кез келген қазақ өз тілінен кем көрмеуі керек» деп сайрап отыр. Оған не дерсіз...

	Жалпы, 2008 жайлы ештеңе айтпай-ақ, осы жылмен қоя тұрсақ қайтеді...





ӨГІЗГЕ ТУҒАН КҮН...


	Естеріңізде бар ма, жоқ па, бала күнімізде бір орасан дәу өгіз жайлы ертегіні жиі айтушы едік қой. «Баяғыда бір өгіз әбден өсіп, жетіліп, үлкен болған кезінде кеудесіне нан пісіп, өзінің табынын менсінбей, жылқылардың үйіріне барып қосылады. Қамбар атаның ұрпағындай оттағысы, дәл солардай су ішіп, солардай пысқырынғысы келеді. Күндердің күнінде ол арманына да жетіп, «менің теңім қылқұйрықтылар ғой» деп паңдана басып жүргенде үйірге қасқыр шабады. Жылқы біткен желмен жарысып құйғыта жөнеледі де, құйрығын қадап алып біраз жерге дейін қалмай жүгірген өгіз байқұс көп ұзамай-ақ кеудесі сырылдап қалың абалақтың ортасында жападан-жалғыз қала береді. Оның жан дауысы сәйгүліктерді селт еткізбегенімен, келесі қырдың астында жатқан табындастары өре түрегеліп, біріге қайрат көрсетіп, әупірімдеп жүріп өгізекеңді құтқарып алады. Ол солай тәубесіне келеді». Ұмытпасам, әңгіменің ұзын-ырғасы осылай.

	Е, одан бері қанша мезгіл өтсе де мінез шіркін тұқым қуаламай тұрмайды екен? Сол өгіздің төртінші, әлде, бесінші, мүмкін, алтыншы ма екен, әйтеуір, бір ұрпағы – ақ бұзау дүниеге келді. Оның тым аппақтығы себеп болды ма, әлде өзінің бір ерекше сүйкімділігі бар ма, сол бұзауды табындағы бар ірі қара қатты-ақ жақсы көрді. Мүйіздемеді, теппеді, оған қарап жөні жоқ алакөзденбеді. Тіпті, бұзауын емізіп тұрған сиыр ол келіп қабаттаса кетсе де жүріп кетпеді. Бар ынты-шынтысымен емізді, құйрығынан иіскеп, сауырынан жалап, еміреніп қоюды да ұмытпады. Қазақ мұндайды «семіздікті қой ғана көтереді» деп қояды. Жүрген өрісі бір, жатқан қорасы қатар, кейде бір көңілі түспеген кездерде қағып-соғып өте беретін сол бір қойларды неге екені белгісіз ақ бұзау көп жақтыра бермейтін. Бірақ ол сол қойлар құрлы болмады. Күллі табынның әлпештеуі көңілін көтеріп, мас қылды ма, тым ерте бұзыла бастады. Бұзаудан баспақ шыққанда менмін деген бұқалардың бүйірінен балғын басымен түйгіштеп қоятын болды. Сабырлы бұқалар оған да мыңқ демеді. Баспақтан тана болдым-ау дегенде ұлттық маңызы бар шаруамен жүрген бұқаларға ілесіп, тіпті кедергі келтіріп десе де болады, келсін-келмесін сиырларға артыла кететінді шығарды. Бұған да маңғаз бұқалар мен сылқым сиырлар «баламысың деген, қайда әлі саған» деп жымиды да қойды. Күндер өте келе аппақ тана-бұқа тағы бір өнер шығарды. Айдың-күннің аманында өздерін бағып-қағып отырған кәдімгі бақташыларға өзінен-өзі тап беретінді шығарды. Аузынан сілекейі ағып, жүн басқан көзін әрең ашып, алартып, қазандай басын оңды-солды шайқап-шайқап қояды да, алдыңғы тұяқтарымен қара топырақты шымымен қоса қарпып алып арқаға қарай шашып кеп жібереді де ыңырана мөңіреп, оны да толық орындап шықпай, тамағына өксік тығылғандай, болмаса, демі жетпегендей үзік-үзік қылып, мөңіреудің де мәнісін кетіріп, ішін тартып тұрып алады. Шынымен-ақ, күні бүгінге дейін еміп жүрген ақ бұзау өте зор болып өсіп келе жатыр еді. Осы қарқынды өсуінен сескенді ме, әлде әл-әзір бізге бұқаның керегі жоқ деп шешті ме, бір күні оны бақташылар жиналып келіп алып ұрды да піштіріп тастады. Пішті екен деп тоқталып қалатын ол ма, құнан өгіз күнінде-ақ алты жасар бұқаны ықтыратындай болып өсіп, жетілді. «Әй, осы бақташыларды-ай» дейсіз ғой, кейде. Істеріне көңіліңіз толмағасын, кейімеске амалыңыз қайсы? «Ойбай, не болып қалды?» дейтіндеріңізді ішім сезеді. Қаншалықты нән болса да өгіз болып қалғаннан кейін маңқиып, өзімен-өзі тиесе жүгін тартып, болмаса күйісін қайырып қойып жүре беретін бе еді, кім білген?.. Қисыны қашып тұр емес пе, бақташылар оны шала пішіпті. Бойында сәл де болса еркектік сезім мен сол сезім сыйлайтын алапат бір күш қалған аппақ өгіз, мүмкін аппақ бұқа дегеніміз дұрыс шығар, бала күнінде «ақ бұзау» атанып еді, енді олай деуге ешкімнің дәті бармай бұл күнде «ағеке» болды. Ағекем қызық болғанда ұрғашы біткенді маңынан шығармайтын бір қырсық мінез тапты, еркек біткенді жас-кәрісіне қарамай табынға жолатпайтын болды. Дәл осы арада айта кетейік, өзінің туған енесі «ағекем» емуін қойды-ау деген кезде әупірімдеп жүріп ауыраяқ болып, тағы бір бұзау тауып ала қойып еді, «бұл тұқымнан шыққан тұңғыш бұқа да, соңғы бұқа да мен боламын. Тарих менен басталуы, ол тарихтың бетінде менен басқа ешкім болмауы керек» деп шуынан енді арылып, «осы мен қайда тап болдым» деп төрт аяғын зорға басып тұрған тағы бір ақ бұзауды күллі сиырдың көзінше тапап-ақ тастағаны...

	Осындай бір адуын көңіл-күймен жүрген ақ бұқаға-ағекеге қарсы келер табын біткенде ешкім болмады. Бұқакөңіл өсе-өсе тау болуға айналды, көз ештеңені көрмейтін, құлақ естімейтін дертке ұшырады. Бұл өмір шіркінді қойсаңшы, қисынын табам десе оп-оңай-ау, сондай бір паң қадаммен жүрген оның көзі жанары мөлдіреген бір байталға түсті. «Құдай-ау, осындай да сұлулық бола береді екен-ау» деп ойлады ол көптен ештеңе ойламаған шойындай ауыр басымен. Сосын оған тәуекелі жетіп, жақындап барып көрмек болды. Бірақ тәкаппар да көркем жылқы үшін мың жерден аппақ болса да Зеңгі бабамен тұмсық түйістіру тұрмақ маңына жақындату жуса кетпейтін күнә емес пе, ол жел ғана тарап, күн ғана сүйіп жүрген құйрығын бір бұлғаң еткізді де, осқырынып қойып, үйіріне қарай самғай жөнелді. Бұған дейін бір рет болса да кеудесі пәсейіп көрмеген ақ бұқа да мұны бір сәт болса да көңіліне алмастан мүсіндей байталдың артынан тұра жүгірді. Кезінде арғымақтарға арғы ата-бабасы ілесе алмағанын бәріңіз жақсы білесіз, күллі денесін май басып, өрескел семірген «ағеке» қайдан жетсін. Алқынып, алаөкпе болып, шаты ақ көбіктеніп тұрған бұқаның өзіне-өзі қатты жыны келді. Дәл осы жолы ғана, тұңғыш рет ақ бұқа үшін бұл үлкен қорлық болып көрінді. Байталдың ең болмаса назар да аудармағанына қатты қапаланды. Сосын, «мүмкін ол асығыс болған шығар» деген ойды өзіне азық етіп, ол өзімен-өзі жусап жатқан үйірге келді. Басын шұлғып, оқшау ғана шыбындап тұрған сұлу байтал көзіне анадайдан-ақ шалынды. Ешкімді көзге ілмей, жолымды біреу кеседі-ау деген ойды қаперіне де алмай бірден солай тартқан өгіздің ірілігі жылқылардың біразына кәдімгідей-ақ әсер етті. Тай-құнандар ығысып жол беріп, биелер құлақтарын жымырысып, жақтырмаған кейіп танытып, сәуріктер оқыранып айбат көрсеткенімен жақын баруға бата алмай алыстан ғана қожаңдасып қалды. Өздері сасыған ірі қара деп есептейтін ашатұяқтыдан мұндай батылдықты күтпеген көркем байтал кәдімгідей-ақ таңданды. Сосын, бұқаны тым жақындатпай тағы да ойнақтап алыс кетті. Осы шаруаны мықтап қолға алған «ағеке де» мұрны пысылдап, оның соңынан қалатын емес. Бұлай жүре берсе көзге түсіп, сөзге қалатынын бірден сезген ерке байтал талай үйірді түрлі қиындықтан алып шыққан, талай үйірді тырп еткізбей ұстап жүрген алаяқ қарақасқа айғырдың қасына барып паналады. Айғыр байталдың бұл батыл мінезін қызық көріп, әлденеден оқыс дәметіп, иіскелесіп тұр еді, өздеріне төніп келіп қалған менмен бұқаның пысылы селк еткізді. Енді болмаса жарып тастайтындай болып, ентелеп келіп қалған өгіздің ай мүйізінен ол тікке шаншыла қарғып аман құтылды да, жалын күжірейткен қалпы, құлағын жымырып, көлденеңдеп біраз жерге дейін билеп барып, төрт аяғын тең басып тұра қалды. Осы ғұмырына дейін сиыр тұқымынан мұндай ақкөзді кездестірмепті, оны айтасыз, ол жаққа «барсыңдар ма?» деп назарын да салмапты. Енді мына қызыққа қараңыз. Қателесіп қалған болар, немесе, ойыны шығар дейін десе, басын шайқап қойып ол тағы төніп келеді. Байтал болса осыны пана тұтып, шыр айналып қасынан шығатын емес. Қарақасқа бұған қатты-ақ шамданды. Бұл оқиғаны ол заманның бұзылуы деп бағалады. Есікте жүрген, бізден қалғанды жейтін, жаман қарасан басынған соң азбаған неміз қалды деп терең күрсінді. Сосын, жерді тарпып-тарпып жіберді де құйғытқан күйі бұқаның ту сыртына шықты. Бұқа бұрыламын дегенше көкжелкеден қарбыта тістеп, бар пәрменімен сілкіп-сілкіп жіберді. Бұған дейін бірде-бір тегеурінді қарсылықты көрмей, еркімен кеткен өгіз бұл оқыс қимылға дайын емес еді, өз денесін өзі ауырлап, он екі мүшесін меңгере алмай желкеден басқан салмаққа шыдас бермей ол тізерлеп қалды. Бұл уақытта желкені қоя беріп, айналып қайта алдыға шыққан қарақасқа қайта орнынан көтерілгенімен енді қандай әрекетке барарын әлі болжап болмаған ақ бұқаның қара тұмысығын ала бере көсіліп тұрып тепті. Бұл егер бір-біріне ескертіп айтар болса, бұқаның күллі тұқымына сабақ болар соққы еді. Таудай болып тұрған өгіз үн шығаруға шамасы келмей, сол тұрған жеріне гүрс етіп құлады. Алаяқ қарақасқа үйірін соңына ертті де бір кезде тастап кеткеніндей тағы да зеңгібабаны жалғыз қалдырып ұзап кетті. Күн жатты, түн жатты, екі күн, екі түн дегенде өгізге жан бітті. Өзін шыр айналып, азан-қазан болып, өкіріп-бақырып жүрген табынды көрді. Басын қозғай алмайды, аузын ашуы тіпті мұң, үні де шықпайды, пұшайман болған бұқа табынға қарар беті жоқ, айтайын десе жібі түзу уәжі жоқ, мелшиді де қалды. Бірақ, көз алдынан сол бір байталдың бейнесі әлі де кетер емес...

	Күндердің күнінде өзіне-өзі келген бұқа айды аспанға бір-ақ шығарды. Енді біздің бұзаулардан бастап барлық сиыр атаулы жылқы тілін де үйренетін болсын, одан қалса күнде таң ертең бәріміз он шақырымнан жүгіретін болайық. Бұл біздің болашағымыз үшін, басқа малдармен тіл табысуымыз үшін, солардан кем болмауымыз үшін аса қажет деді. Бұл күнде бұқаның ұсынысы талқыланбайды, орындалады деп айтып па едім, айтпасам міне енді айтып отырмын. Зеңгі баба тұқымы елде жоқ есірік мінезді, өздеріне тумысынан жат қылықты бастады да жіберді. Таң атпай азан-қазан болып, буындары сыртылдап, сүйектері сықырлап буаз екеніне, кәрі екеніне қарамай, бұзау, тана демей бәрі алашапқын болып жүгіретін болды. Арада ай өтпей-ақ сауын сиырдың бәрінің желіні суалып, кексе сиырдың бәрі көксауға айналып, жаңа туған бұзаудың бәрі сүт жетпей іші өтіп, көздері алайды да қалды. Іріқара біткен көкмайса маусымда-ақ көтеремге айналды. Бұған енді өмірін мөңіреумен өткізіп келе жатқан мүскіндердің кісіней бастағанын қосыңыз. Ақ бұқаға жақын жүрген жағымпаздау сиырлар кәдімгідей-ақ кісінейтін болды. Олардың даусынан жылқы үнінің сәл де болса ұқсастықтары табыла қалса көзі жасаурап, тебіреніп, ақ бұқа кәдімгідей-ақ шалықтайтын болды. «Бұл ұлттық менталитетке қарсы, біз сиыр болып қалуымыз керек» деп күңкілдеп жүрген басқа бұқа-өгіздерді ағеке бір-ақ күнде тентіретіп жіберген. Бірақ соңғы кездерде оның өзі де табынынан оңашаланып, көркем байтал көрінетіндей жерге барып жататынды шығарды. Оның бұл қылығын табындағылар теріс көргенімен мазаларын алмай солай аулақ жүргеніне кетары емес.

	Әл-әзір үйір де, табын да қасқырдан аман... Алда-жалда аты жаман абалақ үйірге не табынға шаба қалғандай болса дәл осы жолы «ағеке» жалғыз қалады-ау...





ҚҰТИПАШ ПЕН САҚЫШ


	Осындайда әңгiме болсын, құр отырғанша айта отырайын, жүрiп-жүрiп жасым отыздан асқанда барып отбасын құрдым. Онда да алпысқа қараған апам қайта-қайта сөйлей берген соң амал жоқ, он бiріншінi аяқтағанына бiр-ақ жыл болған Құтипашты қағып түстiм. Қалаға оқуға барғанымен түсе алмай, ауылдағы мектепте тәрбиешi болып жүрген тәмпiш қыз ендiгi уақытын оқушылармен бiрге менi де тәрбиелеуге жұмсайтын болды. Қазір осы үйде отыздан асқан адам мен емес, Құтипаш сияқты. Бір-ақ күнде өзімнен-өзім он бірді жаңа бітіріп, танымайтын алыс туыстарымның қолында тұрып жатқан балаға ұқсадым да қалдым. Жалғыз жатып әбден жаман үйренген басым бір төсекте екі адамның жатқанына да бiраз уақытқа дейін үйрене алмай, оны кәдімгідей жатырқап-ақ жүрдiм. Мәселен, кейде түннің бір уағында оянып кетсем айдың жарығында, жүзі бозарып, қара шашы төгiлiп қасымда бiреу жатады. Ал айсыз түндерде қарайған сұлбасы ғана көрініп әлдекім дәл жанымда пыс-пыс дем алады. Ә дегенде осының өзі денемді билей алмай дірілдеп-қалшылдап, бәріне іштей мойынұсынып, сұлқ жатып қалуыма еркін жетіп жүрді. Уақыт өте келе бұл үрейден арылып, бойыма бір батылдық бітіп, ол қай-қайдағымды қозғап, Құтипашты құшақтап жататын дәрежеге жеттім. Түнде бір мейірімім оянып, сергек кезімде қамқорсып бауырыма басқаным, оның да қылық шығарып, қолы мойныма тұншықтырардай оратыла кеткені немесе алқымымнан ала түсердей болып кеудемде жатқаны ұйқымнан оқыс оянған сәттерде тарс есімнен шығып кетеді де өз қосағымнан өзім үркіп, көзіме шәйтан ба, жын ба, түсініксіз бірдеңелер елестеп, баж етiп секiрiп тұрамын. Мұндайда шамаң келсе жарықты жағып төңірегіңе бажайлап бiр қарайсың, өзіңе-өзің келесің, есіңді дер кезінде жисаң, біреу-міреу көріп қойып масқара болмайын деп, айналаңа ұрлана қарап аласың да төсегіңе қарай баяу жылжисың. Оған шыдамың жетпесе шапқылаған күйi апаңның бөлмесiнен бiр-ақ шығасың. Е, апам байқұс ненi көрмеген дейсiң... «Балам-ау, пыссымылда дешi, пыссымылда» – деп, таңдайыңды көтерiп, түннің бір уағында не үшін жүргеніңді айтқызбай-ақ біліп, «Өзiңнiң Құтипашың ғой» – деп бар өткен-кеткенді есiңе салып, орныңа дейiн қайта жетелеп әкеп тастайды. «Құтипашы кiм едi? Қозғалып кетпесе екен» деп ұйқылы-ояу мәңгiрiп бiраз отырасың да отағасы болғаның ойыңа түскенде барып «Е-е» дейсің де еріксіз жымиып қайта қисаясың. Сол Құтипаш, он сегiзден жаңа асқан Құдай қосқан Құтипаш, менi қатты-ақ қолға алды. Жұмысым жоқ болса да таң атпай өзiмен бiрге оятып алады. Қуыршақпен ойнағандай асықпай отырып киіндіреді, жуындырады, iшпесiңе қоймай тамақтандырады. Кiр жуса сығысып жiбер, самауыр қойса отын жаңқала, сиыр сауса бұзауды ұстап тұр, аула сыпырса қасында жүрiп су сеп, әйтеуiр жанынан бiр елi тастамайды. Шынын айту керек, мен Құтипашқа тәп-тәуiр-ақ ермек болдым. Iштерiңiзде қалсын, мұнысы маған да ұнап жүр. Ес бiлгелi түк бітірмей апамның қасында сораңдап босқа жүре бергеннен басқа мен сорлы ненi көрдi дейсiздер. Сонымен қойшы, Құтипашқа күндердiң күнi мен аздық еттiм-ау деймiн, есiктiң алдында өзiмен-өзi жатқан Ақтөстi айналдыра бастады. Өмiрi шынжырдан босамаған басына азаттық бердi, алдындағы табағын жаңартты, иттiң өзiн де жақсылап жуындырып, маған айтақыр болып жатқан астын тазалатып, су шашқызды. Сосын отырып-отырып, «Ақтөстi бұдан былай Құтжол деп атайықшы. Үйге мол құт әкелсін» дегенi. Маңқиып жатқан төбетке дәл қазір Құтжол деп ат қойсақ, ол тұра салып үйге бір жақтан құт тасумен айналысатындай өзімнен-өзім алабұртып, қатты елегіздім. Өзімнің де «Қайтсем осыған жақсылық жасаймын» деп Құтипашқа бiр ерекше елжiреп отырған шағым едi. «Өзің біл, жаным. Құтжол болса, болсын» деп апама бiр ауыз да айтпастан бекiттiк те жiбердiк. Көп ұзамай кезек қара сиырға келдi. Ел кинодан көргендерiн iстеп, сиырларына «Мурка» немесе «Марта» деп ат қойып жүргенде мен оларға ерегiсiп, «аз да болса мемлекеттiк тiлiмiз дами берсiнші» деген жарқын тiлекті ұстанып қара сиырды «Қамажай» деп атаушы едiм. Құтипаш оны «Қамажай да жаман ат емес, дегенмен Құтайсын деп қойса тiптi қатып кетер едi» деген соң бiр-ақ сәтте, тағы да апама ескертпестен өзгерттiк те жiбердiк. Қо-ош. Сонымен, ит – Құтжол, сиыр – Құтайсын, құнажын – Құтшыл, бұзау – Құткелдi, осы үйдегi жалғыз аяқ артар қасқа атымыз Құтқасқа болып шыға келдi. Мен ғой, Құтжолмен бірге алғашқылардың бірі болып, атымды өзгертіп алғам. Ұзын сөздің қысқасы, үй iшiне аз күннiң iшiнде осыншама өзгерiс әкелген төңкерiсшiл әйелiме риза болып мен жүрмiн. Тек апам ғана, «Айналайындар, құт деген жақсы ғой, ниеттерiңе жетiңдер. Тек басқа ат құрып қалғандай құттан алыстамай қойғандарың қызық екен» дедi де қойды. Осы байлықтың бәрiне, инеден бастап түймеге дейiн құттан ат қоям десе, сәл ойланбастан қос қолымды көтерiп шауып жүргенде апамның азғантай ғана сөзi менi ойланта алсын ба?.. «Несi бар екен?» деп кiржiң ете қалдым. «Отырмай ма тыныш? Кiрi жуулы, тамағы пiсулi, келiнi анау «құтты апам менiң» деп құрдай жорғалап жүрген. О несi екен тегi»...

	Құтипаштың тапсырмасымен шауып жүргенде күн батты, Құтипаштың ойыны қанғанша таң атты, алмакезек аунап түсіп сiзбен-бiзге бiлiнбей арада бiраз жыл өттi. Тек екеуміз қосылғалы апам тiлеген бiр шарана дүниеге келмей-ақ қойғаны. Бұл ендi әңгiмемiздiң онша қызық емес жерi. Көңiлсiз әңгiменi созып, сіздердің алтын уақыттарыңызды алып, немесе өзімнің көңіліме қаяу түсіріп қайтейін, күндердiң күнi Құтипаш өз-өзiнен жоқ болды да кеттi. Құрбы боп жүрген бiр қыздар: «Құтипаш сонша жыл ақша жинап жүрдi. Ендi қалаға оқуға кеттi», – дедi. Кейбiр көршiлер: «Құтипаш кейде бiр қаракөлеңкеде бөтен бiреумен тұрушы едi», – деп қалды. Тек апам ғана: «Қайран қыз саған бiр алданыш тауып бере алмаған соң амал жоқ кеткен ғой», – дедi. Мен ғой ешкiмге ештеңе дей алмадым...

	Арада тағы бiраз мезгіл өттi. Уақыт өте келе жалғыз жатуға қайтадан үйрене бастадым. Тек сексенге қараған апам «балам-ау, менің көзімнің тірісінде...» деп тағы да қыңқылдай бастады. Содан не керек, «ендi бiзге он бiрiншiнi ендi аяқтаған қыз ауыздық салдыра қоймас» дедiм де, көрші ауылдан қырықты алқымдап қалған Сақышты алып келдiм. Мен сияқты Сақыш та бiр майданды көрген тәжiрибелi жан емес пе, бар өнерi iшiнде жүр екен. Оқыс оқиғаларды Құтипаш сияқты бірте-бірте жасамай, өзгерістерді көпке созбай, келін болып түскен күннiң ертеңiнде-ақ іске асыра бастады. Ол «Ендiгі күніміз не болар екен?» деп, есiктiң алдында отырған менiң мойныма асыла кеттi де: «Қара божбаным менiң! Мына Құтжол қартайды. Не қораға үрмейдi, не берген тамақты iшпейдi. Бiр жаққа апарып тасташы. Мен саған керемет бiр күшiк тауып қойдым. Атын не деп қойғанымды бiлесiң бе? Атының өзi керемет», – дедi де, жүгiрiп барып қораның аузын ашып, «Саққұлақ, Саққұлақ, кә-кә» деп айғай салды...





АҚЫШ ПЕН ТӘТІШ


	Түнгі он екілер шамасы еді. Ұйқым келе қоймаған соң ермек болатын ештеңе таба алмай есіктің алдында ерігіп отырғанмын. Көрші ауладан шыққан айғай-шу орнымнан жұлып алды да екі аяғыма ерік берместен дедектеткен күйі шарбаққа әкеліп бір-ақ тіреді. Қашаның түбіне жүрелеп отыра қалдым да саңылаудан қоңсымның үйіне көз жібердім. Егер Тәтіш Ақыштың арқасына шығып алып секіріп жүрсе бұл біздің ауыл үшін үлкен жаңалық болар еді. Өкініштісі, тағы да Ақыш Тәтіштің өзі де түсіп бітуге айналған шашынан ұстап алып ары-бері сүйреп жүр екен...

	Енді аздаған «лирикалық шегініс» жасайық. Әрине, бұл оқиғаны лирика деуге сіздер келіссеңіздер... Алдымен көршілерімді таныстырып алайын. Ақыш осы ауылдың әкімі. Ал, Тәтіш мектеп директоры және Ақыштың әйелі болып екі жерде жұмыс істейді. Ақышты әкім қылған мол дәулет пен тамыры тереңге кеткен таныстық. Тәтішті директор еткен Ақыштың пәрмені. Осы ауылдағы ең үлкен екі орындықта отырған Ақыш пен Тәтішке сонда не жетпейді дейсіздер ғой. Бар гәп осы жерде болып тұр. Яғни, Тәтіштің директор болғысы келмейді. Директор болатын жөні де жоқ. Мектепті жақсы бітіргенімен жоғары білім алмаған Тәтіштің расымен де білім саласын басқаруға құқы бар ма? «Мен ғана емес, сенің де әкім болуға қақың жоқ. Ел-жұрттан ұялсаңшы. Сен келгелі күллі ауыл қайыршы болып кетті ғой» дейді де Тәтіш байғұс Ақыштан таяқ жейді. Осы қылығы үшін ол талай рет қораға да түнеп шықты. Саяси баспана сұрап біздікіне де келді. Қысты күндері жалаң аяқ қар үстінде сағаттап тұрды. Менің ең қатты таң қалғаным, Тәтіш сонда да тілін тыймады. Ал, ең қызығы, маған Ақыш Тәтіштің ғана байы емес сияқты көрінеді де тұрады. Әңгіме міне осында! Өйткені, әкімнің орынбасары – өзінің немере інісі. Ауылдағы жалғыз дүкеннің меңгерушісі – қарындасы. Аурухананың бас дәрігері – жеңгесі. Клубтың бастығы – нағашысы. Моншаның бастығы – бөлесі. Ең аяғы, осы мекемелердің қарауылы жетпісті желкелеп қалған әкесі екенін бәріміз де білеміз. Бірақ мұны жария түрде мәлімдейтін де, сол үшін оңдырмай сыбағасын алатын да жалғыз Тәтіш. Тәтіштің аудандық газетке жазған мақаласын тексеріп келген комиссия Ақыштың мал дәрігері болып жүрген туған інісі Бұтыштың үйінде үш күн аялдап қалды. Екі аяғымен жерді нық басып, денелерін тым тік ұстап кірген тексерушілер «Ақыштың өзіне адырайып отыр екен, өзгелеріне көз тоқтатып та қарамапты» деген лақапты теріске шығарып, түс ауа табалдырықтан төрт аяқтап түсіп жатты. Бұтыш оларды қолтықтап тұрғызуға да ерініп, еңбектеп жүрген жерлерінен ұстап алып ауыздарына арақ-шарапты армансыз-ақ құйды. Тағы бір лирикалық шегініс...

	Дәл осы Бұтыш кеше ғана менімен бірге жүрген жалаң аяқ бала еді. «Ойбай, бізде бәрі әділетті өтеді. Келіңдер, қатысыңдар. Мал дәрігері болатын маман керек» деген соң, осы ауылдағы үш-төрт бала құжатымызды көтеріп жетіп барғанбыз. «Оған несіне әуре болдың, балам. Ондай майлы жілікті басқаға беретіндей Ақыштарды жын соқты дейсің бе?» деген әкемнің сөзі жөн ғой деп алдында бір тартынғандай да болғанмын. Оған есікпе-есік отырған Ақыш әкімнің өзі де ерік бермеді. Әшейінде қарсы келе жатып қолыңды алуға ерінетін қоңсым дәл осы жолы ерінбей-жалықпай қашаға дейін келіп, артылып тұрды да «көрші бала, бір көмегіңді бер. Облыстан арнайы келіп жатқан бақылаушылар бар. Орынға үміткерлер мол болды деген сөз бәрімізге де абырой. Сөйте ғой» деп қиылып тұрып алды. Бұған да иліге қоймас па едім, алып-ұшып Тәтіш келді. «Елдің бәрі жемқор болып кетті дейсің бе? Осы бақылаушылардан бір үміт күтіп отырмын. Бағың жанып өтіп кетсең, сәл де болса қатарымыз толығады ғой» деді ол. Сонымен, қайдан шықса онан шықсын дедім де сынақ қабылдаушылардың алдынан бір-ақ шықтым. Өзіміз алты үміткерміз, алтаумыз да орта мектептен кейін мұғалімнің алдын көрген жан емеспіз. Бақылаушыдан гөрі құдалықтан шыққан меймандарға көбірек ұқсайтын төртеу кекірігі азып, көздерін ашып-жұмып қана манаурап отырды. Әрқайсысымыз өз кезегімізбен төрт түліктің төңірегінде біраз әңгіме өрбіттік. Дәл осы отырыста Бұтыш сиырдың желіні үлкен бе, биенің желіні үлкен бе деген сауалға қатты тосылды. Маңдайынан тер домалап, асып-сасып тұрып, «бұл сұраққа дайындалмай келіп едім» деді... Әй, Бұтыш-ай, оның оқитын несі бар? Алдында жүрген малына ең болмаса бір рет еңкейіп қарамаған оған не дерсің? Ұзын сөздің қысқасы, Тәтіш тағы да шырылдап қала берді, біз ғой құжатымызды қолтықтап үйге қайттық, Бұтыш мал дәрігері болып шыға келді.

	Қ-о-ш, сонымен, қай жерге келдік. Айтпақшы, бағана бір лирикалық шегініс жасаған жерде басталған оқиға аяқталмай қалып қойған екен ғой. Шегіне-шегіне тым артқа кетіп қалыппын, енді шамам келгенше лирикалық ілгерілеу жасап көрейін. Ақыш Тәтіштің өзі де түсіп бітуге айналған шашынан сүйреп жүргенін талай мәрте көрсем де дәл осы жолы шыдай алмай шарбақтан қарғып өттім де араға түстім. Ақыш мені итжеккенге айдатуға уәде берді. Уәде орындалып жатса өкінбей кетейін деп ойладым да мен оны ешкім ұрмаған тек жағымпаз еркектер жауынды күні де, желді күні де сүйіп-сүйіп жарып жіберген күрең бетінен салып кеп қалдым. Сосын Тәтіш екеуміз бораған боқтық сөздердің ара-арасымен жүгіріп отырып, осы ауылға сыйлы деген ең үлкен ақсақалдың алдына келдік. Ол ақсақалдар алқасын жинап, жиын өткіземін деп осы ауылдағы алпыстан асқандардың бәріне кісі жіберді. Біз бір санағанда олардың саны үш жүзден еркін асатын, бірақ дәл осы отырысқа олардың бірі де келмеді. Бірі төсек тартып жатыр екен, бірі малға кетіпті, бірі ауылда жоқ екен, бірі «ерлі-зайыптының» арасына түскісі келмепті. Ұзын сөздің қысқасы, абыройлы ақсақал өзінің абыройы үшін амал жоқ бірінші болып қол қойып берді, үй-үйді аралап жүріп, молданы тозақпен қорқытып, ұяты барын сөзбен шымшылап 130 шалға қол қойғыздық та Ақыштың үстінен алты бет арыз жазып, Тәтіш екеуміз жоғары қарай жолдап жібердік. Бұл жоғарыға жолданған алғашқы арыз емес. Қазір арыздардың өзі «Бармай-ақ қояйықшы. Бізді бәрібір барсыңдар ма, не мәселемен жүрсіңдер деп көзге іліп жатқан ешкім жоқ» деп азар да безер болады. Е, ауданнан көңіліміз қалған оны білесіздер, облыстан да бір кісілер келіп-кеткенін айтып өткенбіз, ендігі бар үмітіміз – республикалық тексеріс. Оны да Ақыштың пәрмені басып кетсе, қайтеміз енді, ана дүниеге барғанда бірдеңесі болар...





АУЫЛ КӨРГЕН АЛТЫ ҚАЗА


	Шамамен өткен ғасырдың 90жылдары Ауылдың денсаулығы қатты сыр берді. Тынысы тарылып, бір орнынан қозғала алмай жатып қалатынды шығарды. Ешқайда бара алмайтын, ешкіммен қатыспайтын мүскінге айналды. «Жығылған үстіне жұдырық» болып, кейде бір қинала қалғанда бас сұғып, дамылдап қайтатын Аурухана мен Дәріхана деген егіз қызы көз жұмды. Онсыз да денсаулығы болмай жүрген қарт осыдан кейін қатты теңселіп кетті. Көп ұзамай Мәдениет үйі қайтыс болды. Ол кейде бір осы үйде отырып, ақжарқын ұлының әндерін тыңдайтын, әртүрлі киноларды қарайтын, кәдімгідей көңілі көтеріліп, желпініп, кеңккеңк күліп қайтатын. Енді міне, екі иығы салбырап, сақалынан тарамтарам жас тамып, оны ешкімге көрсеткісі келмей, шал тағы бір ұлын о дүниеге шығарып салып тұр. Мәдениет үйімен тете өскен Кітапхана да ағаәкпелерінің ізімен аттанып барады. Әкей мүлде тұралап қалды. «Жұт жеті ағайынды» деген емес пе, осы үйдің еркесі хәм кенжесі Балабақша да бірақ күнде шетінеп кетті. Дәл осы қаза қабырғасына қатты батты ма, бұған дейін сыр беріп, үн шығармаған ақсақал «Кенже де кетті. Менде енді болашақ бар ма, жоқ па?» деп кемсеңдеп тұрып жылады...

	Ауыл қазір сүзектен тұрғандай құпқу. Ол, жүрген жері мереке мен берекеге толы Дүкен деген қызынан да айырылды. Ең бастысы, Дүкеннен бірекі бала қалды. Олар дәл анасындай ас та, төк жомарт болмаса да, аталарының аздыкөпті қыжалатын айырып беріп отыр. Оның ендігі жалғыз тірегі, осы күнге дейін талай рет қалталақтап кетсе де құламай келе жатқан бірденбір үміті – Мектеп. Ауыл енді бәрінен күдерін үзіп, бар көзқуанышы Мектеп болып, соны ғана алданыш тұтып, тұрып жатыр.

	Күндердің күнінде ғайыптан тайып, Қаладан «Ауылды қолдау жылы» деген бір сәлем келіп жетті. Қала ертеректе алысқа кетіп қалған тұңғышы еді. Кеше өзінің құшағынан шыққан, бұл күнде тасбауыр болып кеткен Қаладан қанша қол үзіп қалса да, шал кәдімгідейақ елеңдеді. Амал нешік, Қала алаулатыпжалаулатып келгенімен ел еңсесін көтеретіндей ештеңе де жасаған жоқ. Бірақ «қарап жатырмын» деп елді тура үш жыл дүрліктірді. «Біреуміреу көрсе өзіме кесірі тиер. Сөз болып жүрмесін» деп ойлаған Қала қарияның ел көредіау деген жерлерін өйтіпбүйтіп түзеген болды да, сосын, бар байлығын өзіне заңдастырып алып, басқа да, өзі де жалыққан кезде Ауылды тағы да назардан тыс қалдырып, жайына кетті...





МӘДЕНИЕТ ПЕН МОНША


	Ауылдағы жалғыз монша жұмысын тоқтатқанымен төрт дүниесі түгел қалпы, өзімен-өзі оңаша ғана тұрған болатын. «Дүкенді бұзып әкеткен бастықтың баласы қаладан қатырып тұрып үй салып алыпты» деп жұрт шулап жатқанда ол «артық-ауыс» тақтайлары мен қоршауынан айырылып қалды. Клубта соңғы рет кино мен концерт қашан болғанын ешкім есіне түсіре алмай өзара дауласып жүргенде монша шатыры мен тіреулерінен де көз жазып қалды. Ауылдағы үйлердің алды тозып, біразы қаңырап бос қалып, кейбірі дүкеннің ізімен қалаға аттанып кеткенде, шөп басып қалған тас жолмен «биыл мәдениетті қолдау жылы екен» деген оқыс бір хабар жетті. Халық бұл жаңалықты қалай қабылдарын білмей, «Құдай-ау, мәдениет әлі тірі ме еді? Азаматым-ай, ол да біз жаққа мойын бұрған екен-ау» деп, абыр-сабыр болып тұрғанда қолға ілігер ештеңесі қалмаған моншаның жалаңаш қабырғалары гүрс етіп құлап түсті...





Қ-НЫҢ ҚАСІРЕТІ


	Біз білгенде Қның Ө, Ң, Ғ, Ұ деген қолдың саласындай туған інілері мен Ү, І атты көздің жауын алатын қарындастары бар еді. Осы бір отбасы өзіөз болғалы еш жақсылық көрмеді, бағы жанбады. Өз үйінің төрінде отырып қыспаққа түсті, теперіш көрді. Бұлар да бір ел екенау деп оларды елепескерген, санасқан ешкім болмады.

	Өзінің аяқ асты болған көңіліне Қның кейде бір көнгендей де райы байқалатын, тек бәріне мойынұсынған, құл екенін бар болмысымен мойындаған сананың бір түкпірінде қалған жасудай ғана жарықтан боларболмас намыстың қозда қалған шоқтай боп, бір сынық сәулесі көрінеді. Көрінеді дегеніміз әрине көбейтіп айтқанымыз. Ол сәулені Қның қалған бағын көп көрген кезкелген көлденең біреу үп еткізіп үрлеп немесе шырт еткізіп бір түкіріп, ерінбесе «сарылған сенікі, сарыған менікі» деп, асықпай отырып дәрет сындырса да шыж етуге шамасын келтірмей өшіре алады. Оған талап қылып, бізге бұлардың енді не керегі бар деп, дөңайбат көрсетушілерді кешегі тарихтан да бүгінгі қоғамнан да көптеп кездестіруге болады.

	Ақиқатын айту керек, негізі, Қның көңіліндей көңіл, Қның даласындай дала ешкімде жоқ. Оның дархандығы мен даласының кеңдігі, байлығы, бірбірімен астасып жатыр, мынау Қ, ал мынау оның жері деп ол екеуін айыра алмайсыз. Керек десеңіз екеуін жеке дара көре қалсаңыз қайсысы Қ, қайсысы жер деп аңтаң боласыз. Өйткені, екеуі де етекжеңі кең, жоқ деуді білмейтін патша-көңіл, ақадал, қойнықоншынан қазынасы төгілген, ол төгіліп қалдыау, одан кедейкепшікті қойшы – несібесі ғой, ұры-қары да аузымұрнынан шыққанша алып жатырау демейтін ақпейілдер.

	Сонымен, сол Қның, Қның ғана емес бірге туған іні-қарындастарының басына күн туғалы біраз ғасыр алмасып үлгерді. Қны ешбір ғасыр аямады, өкшесіне темірден нәл қаққан етігімен де, нәжіс мыжып кеткен табанымен де жаншып өтті. Ғасырмен бірге келген зауалдардың бәрі осының көрген зәбірі аз емес қой, ең болмаса біз мазасын алмайықшы деп, Қны айналып өтпеді. Дәл қазір құр сүлдері ғана қалған, жанын шүберекке түйіп жүріп жинаған абыройынан күн өткен сайын айырыла бастаған Қның жүрегін езген қайғыдай қайғы, жанын азапқа салған мұң мен шердей қасірет жер бетіндегі бір тіршілік иесінің басында жоқ екеніне мен бәс тігемін.

	Қ, Қ болғалы талай азапқа да, қорлыққа да, келемеж мазаққа да қалды. Оған күлмеген, оны әжуаламаған, оны бір сәтке болса да жайына қалдырған ешкім болмады. Тіпті кейде, кейде ғана емесау, осы бір тірі қуыршаққа айналғанына өзі қашан көніп кеткенін ұмытқан күннен бастап Қның өзі де айнаға қарап отырып, әне жерін бір, мына жерін бір шұқып, өзінөзі күлкі қылатын болды. Он екі мүшесінің біреуі артық сияқты көріне ме, әні ән емес иесінен адасып қалған аш иттің ұлығаны сияқты ма, ұлттық киімі үстіге қона кетпей өрескел ербиіп тұра ма, қалай өзі, әйтеуір бәрінің де әтуері кетіп тұр. Осының кезкелгенін күлкі қылам десе басқалардың құқы бар және мазағы өте орынды сияқты көрінеді де тұрады. Ол бірдеңені айтсам дұрыс болмай қалып, бәрі ду ете қаладыау деумен, әлденені қолға алсам бүлдіріп алып, бәрі жағамнан аладыау деумен, ел өткен замандарға тастап кеткен жаман әдеттердің, күлқоқыстың, ескі, керексіз нәрселердің ішінде жарбиып әлі отыр. Ал оны сол жерден шығарып алайынау, осы біз кезінде қаңғып келгенде бәрімізді кең етегінің астына сыйдырып едіау дейтін тірі пенде жоқ. Қайта Қны біражола сол күлқоқыспен бастырып тастауға бар күшжігерлерін жұмсап жатыр. Сен басқа, мен басқа демей, дәл осы істе бәрі де, жүз отыз ба өздері, әлде жүз жиырма тоғыз ба еді, қойшы әйтеуір олардың көп екені даусыз, қолдарында жүз отыз тас, мүмкін жүз отыз мылтық бар, тарсылдатып атқалы жүр. Атқалы жүр деппінау, жанжақтан тарсылдатып атып жатыр.

	Айтпақшы, жылады деген осы екен деп, еңіреп, езіле беріппіз ғой. Жақсылықты да айтайық. Жақында Қның бағы ешкім күтпеген тұстан лау етіп жана жөнелді. Бұл деген бұған дейін еш жерде болмаған, әй бұдан кейін де бола қоймайтын ерен қуаныш еді. Қызық болғанда, бұл шаттық Қның ағайынтумаларын да, қарсыластарын да қатты қайран қалдырды, тіпті, есеңгіретіп кетті десе де болады. Қның еңсесі езіліп бітті, жұлыны әнеміне дегенше үзіліп кетеді деп, енді оның өлексесін сасып кетпей тұрып тез арада жеп алайық деп жаланып, тырнақтарын қайрап, тұмсықтарын тазалап отырған қарғақұзғын да, айналама күлкі болып, еріккенде ермекке айналып, солардың аз да болса көңілін көтеріп, әлі де біраз күн жүре тұрсам ба екен, әлде үндістерден қай жерім кем, бірақ күнде жер бетінен жоғалып кетсем бе екен, қайтсем екен деп екі ойлы болып, әрісәрі күй кешіп жүрген Қда елең етіп, көңілінің түбінде қалған тамшыдай ғана үмітпен, жердегі басын көтеріп алды. Жақсылық пен жамандық Жаңа жыл сияқты емес, дабыраны онша жақсы көре бермейді. Сондықтан болар, екеуі де үй иесін сынағысы келген қадірлі қонақтай апақ-сапақта сап ете түскенді жаны сүйеді. Бұл жақсылық та дәл солай болды. Қның ойламаған жерінен, Қны мүлде керек етпейтін ортадан бір арда азамат келді де ең қымбат жердің, екінің бірінің қолы жете бермейтін қазыналы орынның кілтін ұстады. Ұстап қана қойған жоқ, өзі келгенге дейін шығып қойған құнды қағаздың – теңгенің бәрін сапырып отырып қарап шықты. Құдая тауба, сол теңгелердің біреуінде не өзінің, не өзі танитын қадірлі жандардың, досқұрбыларының суреті жоқ екен. Қайдағы бір молда ма, құшнаш па, мүмкін сопы шығар оны кім біледі, басына сәлде ораған бір шалдың – ең болмаса тура қарап түскен 3/4 суреті болса бір жөн ғой – жақтырмағандай бір қырындап түскен суреті тұр. Әлгі ыза мен намыстан жарылып кете жаздады, сонда бұл келмесе бәрі осылай тұра бермек пе? АҚШтың долларына суреттерін салғызам десе қолдарынан келіп тұрған мына заманда бұл дегенің сұмдық масқара ғой. Жоқ, бұл тірі тұрғанда оған жол жоқ. Ол бірден іске кірісті. Алдымен ең жоғарыда отырған ағайға барлық жағдайды түсіндіріп хат жазды. Сосын, осылардың ішінен өзіңіз біреуін ұсыныңыз деп ол кісінің жеке түскен суретін, бірнеше кісімен топтаса түскен суретін және өзі бойтұмардай сақтап жүрген ағай екеуінің оңаша түскен суретін салып жіберді. Біраз уақытын жүгенноқтасыз кеткен қиялына беріп қойған ол жаңа теңгенің бетінен ағайы екеуінің тәтті жымиып отырғанын көрген кезде өзіненөзі шалықтап, денесіне діріл жүгіріп, жүрегі толқыпбасылып қатты балқып кетті. Ол осы бір ойдың таңғажайып елесінен айыға алмай жүрген күндердің бірінде ағайдан «Қазірше оны қоя тұр» деген үшбу сәлем жетті.

	«Ақыры менің немесе оның, ойбай, қатты кетіп қалыппын ғой, ол кісінің суреті тұрмайды екен, атамзаманда ана жаққа кетіп қалған айдаладағы бір шалдың да теңгенің бетіне барып шалжиып жатып алар жөні жоқ». Дәл осы тұста айта кету керек, бұл теңгенің бетінен бұған дейін де біраз шал кетіп үлгерген. Біреуі домбырасын, біреуі кітабын құшақтап, енді бірі мұң мен «умға» толы сақалын тарамдап бірақ күнде жоқ болды да кетті. Олар аяқтарының ұшынан басып ақырынақырын шығып кеткені сонша, байқамай да қалдық па, әлде бір елге бір шал да жетеді ғой деп сабыр шақырдық па, (сабыр етпегенде не қиратар едің десеңізші) тіпті болмаса, басқа шалдардан гөрі осы дұрыс, қай жүз екені онша белгісіз деп ойладық па, көп шамырқана қоймап едік. Осы бір шал да аяқасты жоқ боп кеткелі, бейтаныс үйге тастап кеткен жас баладай қатты жаутаңдап, біртүрлі құлазыдық та қалдық. Қап, мен тағы бірді айтып бірге кетіп, ескі әніме салып, жоқтау айта бастаппынау. Барды айтайық та, барды.

	Сонымен, әлгі тосыннан келді де Қны жарылқады дедік пе? Е, әңгімеміз сол арада үзілген екен ғой. Ол келе салысымен бар жағдаймен жақсылап тұрып танысты. Әсіресе Қның ағайынтуғанының қасіретін бар ынтышынтысымен тыңдағаны сонша, олардың маңдайына жазылған күллі қайғыны өз бойына сіңіріп алды. Ұзын сөздің қысқасы, Қны дәл осылай түсінген, оның азасын, талай ғасырларға азық болатын зарын ұққан бұрынғысоңғыда ешкім болмаған еді. Сөйтіп ол тым ерте тұрды да, игі іске кіріспек болды. Бірақ бір жапырақ қана қағаздың бетіне не жазасың, не сыйдыра аласың. Оның үстіне, алдынала жоспарлап, өлшеппішіп қойған қағаз бетін түнде бір көзі ілініп кеткенде балашаға қойсын ба, армансызақ шимайлап тастапты. Біреуі қолының суретін бастырыпты, біреуі өлген өгіздің ит тартқан терісіндей умаждалған қартаның суретін, ес біліп қалғандары өздері тұратын жердегі құрылыс нысандарын салып үлгеріпті. Енді не істеу керек? Қайта жасауға уақыт тығыз. Бұл енді сылтау, расына келсек, мойын жар бермей тұр. Екіншіден, еңбектерін ескермесең балашаға да жылап-еңіреп мазаны алады. Ол, осы ақшасы құрғырға кім қарап жатыр, осылай тұра берсінші деп шешті. Ал, қалам тимей таза қалған аз ғана жерге «Ұлттық банқы» деп ойып отырып жазып қойды. Бұл оның Қға жасаған ең үлкен жақсылығы еді. Ақыры сені ел елепескермейді екен, ендеше амалсыздан болса да ақшаны алғанда көздері бір түссін. Міне керек болса! Енді ең қызығын айтайын, ол алдында Қның барлық тумаларына қарасқысы келді. Қағазға «Ұлттәқ бөңқі» деп жазып көрді. Сосын, ойланып ұзақ отырды. Қой, бұным ұлтаралық татулыққа сына болып қағылар. Алдымен, Қны көрнекі жерге әкеліп алайын, сөйтіп біртебірте басқаларын да көтеремін ғой деді. Ол айтқанында тұрып, көп ұзамайақ жаңа теңгені жарқ еткізді. Мұны көрген Қның өлімін тілеушілер қатты тіксініп қалды, мыналарың не, түсі адам танығысыз бірдеңе ғой, бұны бірбірінен қалай ажыратамыз, ең бастысы, алақандай екіақ беттен ертең о дүниелік болатын Қға неге орын бердіңдер деп шу ете қалды. Бұлардың шуы түк емес екен, шудың атасы Қның өз арасынан бұрқ етті. Саяси сауатсыз, арғы тегі надан болған соң осы ғой. Әлгінің астыртын жасаған оң қадамын түсіне алмады, аяқ астынан намысы қозып, бізді қорлады, бұл ұлы қателік деп шуды шуға қосты. Қағынан жерісе де су ішіп жүрген құдығым ғой деп қарасқысы келген ардақтыны бағалай алмады. Шашетектен жақсылық жасадым деп жанары жасаурап, өзінің ісіне өзі сүйсініп отырған есіл ер амал жоқ, бұны істеген мен емес, балашаға мен жоқта жазып жіберіпті деп жалтарды. Осындай ұсақтүйек үшін айдың күннің аманында сыбағаластарын жарға жыға ма, аттарын атауға болмайтын, құрығы ұзын, ұлтаралық татулықты, тыныштықты жаны сүйетін, сол тыныштық үшін Қны құрбан етуге бар, Қның бірге туған қандас ағайыны, бірақ ағайын екенін өлтірсең де мойындағысы келмейтін бір шоғыр ғана қожайын Қ қасқайып тұрған теңгені бірақ күнде жоқ қылып жіберді.

	Ал, құнды қағазға қорықпай қадам басқан Қның тағдыры не болды дейсіз бе?.. Қның ендігі күні не боларын бір Құдай ғана біледі...





ЖАҢА ЖЫЛДАҒЫ ТҮС


	(Әзиз Несиннің ізімен)

	Шаршапшалдығып, түнделетіп жол жүріп, таң ата әрең дегенде ауылдан келіп жеттім. Әйтеуір, ең бастысы, сабаққа үлгердімау. Мен де кірдім, лекция да басталып кетті. Қоңыр дауысты дәріскердің құлаққа жағымды баяу үнмен оқыған дәрісі ұзын жолдан қиналып келген көңілге бір жайлылық сыйлап, тұлабойға толық дамыл беретіндей. Көзім ілініп бара жатып, бір көзімді бір көзім жетелей жөнелмесін деп, партаға соғылуға аз ғана қалған басымды жұлып алам да, бетімді уқалаймын. Бойымда оған көне қояр, еңсемді тіктеуге атсалысар күшқуат жоқ сияқты. Қысқасы, іштей ұйықтап қалмайын деп өзімдіөзім қыстап қоямын, бірақ қалғып бара жатқанымды анық сезіп отырмын.

	...Үлкен бір салтанат сарайы ма, әлде әдемі бір үйдің кең бөлмесінде ме, бұрын өмірі болып көрмеген бір еңселі ғимаратта, мен мүлде танымайтын, жүрістұрыстары сондай маңғаз, киім киістері өте келісті, тым маңызды адамдардың арасында жүрмін. Қолыма қызыл шарап құйылған мойыны ұзын тостақ ұстап, бір шетке көлденеңдете жайып қойған ауқымды дастарханнан киви мен бананды шұқып қана жеп айналама тамсана қарап қоямын. Сәлден кейін бір жез қоңырау сыңғырсыңғыр ете қалып еді, көпшілік ортадағы үлкен дөңгелек стөлге қарай аяңдады. Маған ешкім қал демеген соң, мен де ел қатарлы орындыққа жайғастым. Мұнда қайдан жүрмін, не үшін отырмын және қай жердемін?.. Оның бірін де біліп болмаймын. Жанымдағылардан жөн сұрай қояйын десем, «Сонша жерден келіп, осындай үлкен мәселені шешуге жиналып отырсақ, не үшін келгеніңді де білмейсің бе?» деп, өзімді сөге ме деп қысыламын. Не болса да мәжілістің аяғына дейін шыдайын, сөз саптастарынан аужайды байқармын, қайда отырғаным да белгілі болып қалар. Жаңылмасам, өте қатты дамыған елдердің біріндемін...

	– Елімізге қош келдіңіз, – деді төрде отырған біреуі маған суық қарап. О тоба, осыншама адам отырған жерден мені тауып алғанын қарасаңшы.

	– Рақмет, – дедім мен де салмақтанып. Бір сыр беріп қойсам, одан кейін бұлар мені адам дей ме?

	– Ауылелге барып қайттыңыз, не көріп, не білдіңіз, айта отырыңыз. Жайлары қалай екен?

	Бұған не десем екен? Көргенбілгенімнің бәрін ақтарып берсем, бірдеңені бүлдіріп алмаймын ба? Жоқ, дегенмен, әліптің артын бағайын. Бөтен ел, бейтаныс жерде отырып, ауылдың қайғықасіретін жырламайақ қояйыншы. Айтпақшы, бұлар менің ауылға барып келгенімді қайдан біліп алған? Иә, дамыған елдің аты дамыған ел ғой.

	– Сіздердің ауылдарыңыз мүлде тозып бітуге айналған, ешқандай жағдайы жасалмаған мүшкіл халде дейді ғой. Сол сөз рас па?

	Қап, шынымды айтып қойсам, кілең ығай мен сығайдың ортасында отырып елімнің беделін түсіремінау, ә? Оның үстіне мына тесіле қарап отырған қызкеліншектердің көзінше зар жылап, мұң шағып отырғаным жараспас. Одан да бөсе берейін де, кім біліп жатыр...

	– Олай деп сіздерге кім айтты? – деп даусымды ызғарландырып, түсімді сөз бастаған кісінің кейпіне көшірдім де, сұстана қалдым.

	– Біз солай деп естідік, – деді әлгі кісі.

	– Бұл ақпарды сіздерге кім айтса да, қатты қателескен. Меніңше, ол көре алмаушылықпен айтқан. Бізде ауылдағылар қаладағылардан да жақсы өмір сүріп жатыр. Олар жоқшылықтың не екенін ұмытып қалғалы қаншама уақыт өтті.

	– Біз сіздердің кез келген ауылдарыңыздан, әрбір үйден жұмыссыз отырған жандарды көруге болады деп естіп едік.

	– Жала, бұл жала! Таңғы тамақтарын ішерішпестен, әр бір үйдің алдынан жұмысшыларды бастықтардың өздері жинап алады. Керек болса, мен сіздерге нағыз шындықты айтайын, олар астарын жұмыс орындарынан ішіп, кешкі алты болмай әндетіп ауылға қайтады.

	– Ал мәдениет үйлеріңіз бен дүкендеріңіз көшедегі жылқы, сиырдың ыстық пен суықта паналайтын қорасына айналды деп еді, оған не дейсіз?

	– Не? Сол өзі рас сөз бе? – деп қалды жаңағы әдемі келіншектің бірі маған көк көзін төңкере қарап. Ойбай, тұлабойым шымырлап, қара тырнағымнан бір сезім күллі денемді қыттықтай жүгіріп, басыма бірақ шықты. Ер болсаң осындай сұлулықтың алдында «Сиыр мен жылқыға қора болса жақсы ғой. Оның бәрін қолы жеткендер бұзып қалаға алып кетті» деп айтып көрші.

	– Әрине... жоқ... Шылғи өтірік. Бұл біздің дамуымызға іштарлықпен қараушылардың шығарып алған өсегі. Мәдениет үйі ауыл адамдарынан босамайды. «Айналайындар жұмыстарыңа барыңдар. Ең болмаса бір уақыт үйлеріңе бас сұғып шықсаңдаршы» деп есіктен итеріп шығарып жіберсең, сынған терезеден немесе құлаған қабырғадан... жоқ, қосалқы есіктен қайта кіріп алып ішулерін жалғастыра береді ғой... Жожоқ, ішкені несі, дайындықтарын тоқтатпайды. Бір қараңғы, бір жарықта әуелеген әнмен басталатын үйірме жұмыстары күні бойы бір дамыл таппайды. Иә, иә, онда әртүрлі үйірмелер жұмыс істейді, сауық кештері өткізіледі, түсте балалар фильмі көрсетіледі, кешкісін үлкендер жиналады. Апта сайын ауыл елі ұйымдастыратын концерттер қаншама. Ал енді дүкендерге келетін болсақ, сөреден не аларыңызды өзіңіз білмейсіз. Сіресіп тұр ғой, сіресіп тұр. Бірін тартсаң сонымен бірге бәрі де сау ете қалайын деп тұрған соң бірдеңені бүлдіріп алып, ұят бола ма деп ешқайсысына тиіспейміз. Ұзын сөздің қысқасы, ауылда қу жаныңа керектің бәрі де бар...

	– Ауылауылдың арасына қатынайтын бірдебір қоғамдық көлік жоқ, ел арыбері жаяу сабылады. Жолдың бәрі шұрықтесік. Жасалмағанына он шақты жылдан асып кетті деп естіп едік. Кейбір ауыл, аудандарда жарық пен ауыз су да, телефон да жоқ деп еді?

	Шынымды айтайын, дәл осы кезде оң жағымда отырған бейтаныс біреу мырс ете түскендей болды. Мәдениеттің бәрін бір жаққа ысырып қойып, әлгіге тым өрескел болса да бұрылып тұрып қарап едім, өзіммен қатар оқитын ұлты күмәнді қалалық студентке ұқсайтын біреу маған мүсіркей қарап отыр екен. «Қап, мыналардың қорлығынай, ә»

	– Сіздер мұндай жалған ақпарды кімнен алып жүрсіздер? Әлде мені мазақ қылғыларыңыз келе ме? – деп жұлқынып-жұлқынып қойдым. Келіншектің қарағаны тым кербез екен, оны қойшы, маған мынаның қарағаны өтіп кетті. Сол шамданған көңілкүй қатты әсер етті ме, осы өтірік-ау, біліп қойса ұят боладыау деген ой жайына қалды да, әбден арқаланып алған намысшыл басым жалған сөйлеуге намыстанбайақ сайрай жөнелді.

	– Жожоқ, біз мүлде ондай ойда емеспіз. Сіз бізді дұрыс түсініңіз, – дейді олар кезеккезек.

	– Ендеше, тыңдаңыздар. Менің ауылдан келгенім жаңа ғана. Көрші ауылға қарай трамвайдың жолын жасап жатыр екен де, қанша қаламасам да метромен келуіме тура келді. Ал, ұшақты мен о бастан ұнатпаймын. Кеме дегеніңіз тым баяу жүре ме, поезд екеуі тербетіліп адамды тез шаршатып жібереді. Күніне бес уақыт жүретін автобус та, тролейбус та трамвайдың жолы жасалып біткенше іске қосылмайды. Айтпақшы, сіздердің сөз тасығыштарыңыз соны айтып жүрген болар. Оны өздеріңіз білесіздер. Ал әр үйдің алдында жүрмесе де елге айбар болып тұрсын деп, соңғы малын саудалап алып қойған Кеңес одағынан қалған су жаңа жеке көліктер тұр. Баласы есігінің алдындағы мектебіне атпен сүйресе де сол көлікпен барып келеді. Әр ауылдың арасында бос сабылып жүрген автокөлік қаншама? Кез келгеніне отыр да, кете бер. Бір тиын да алмайды. Ал жарыққа келетін болсақ, оны айтып жатудың өзі ұят. Күнітүні қаңқылдаған радио мен теледидардан құлағың сарсиды. Электр шамының жарығынан көзің қарығады. Сондайда, өздеріңіз айтқандай, шыныменақ атабабаларымыз сияқты бір уақыт шамды өшіріп, қараңғыда тыныш отырғымыз келеді.

	– Керемет! Мынау ел естімеген жаңалық қой. Біз мүлде қате пікірде болған екенбіз. Сіз кешіріңіз, сонда да біз тағы бір естігенімізді айта кетсек...

	Мына отырыстан, сансыз сауалдан және үзіліссіз өтірік айтудан жалығайын дедім. Қиялым да таусылуға айналды. Осындай үлкен адамдар мынандай алқалы жиынға біздің елдің жағдайын білу үшін ғана жиналған ба? Сонда бұлардың басқа жұмыстары жоқ па? Мен бұлардың орнында болсам, осы қызметті пайдаланып сауда орындарын, мейрамхана, сауықханалар ашып, болмаса, туыстарымды жақсы орындарға отырғызып, біраз жерлерді жекешелендіріп алар едім. Ал бұлар «Ондай екен ғой, мұндай екен ғой» деп ұсақтүйекке бас ауыртып отыр.

	– Сіздер қарсы болмасаңыздар, мен қайтайын. Асығыс едім...

	– Сіз ең алдымен жауап беріңіз. Елдеріңізде жергілікті жұмысшылардың жалақысы ештеңеге жетпейді. Зейнеткерлер күнін әрең көріп жүр дейді. Бұған не дейсіз?

	Осыдан кейін жер басқа жұлдыздарға соғылып қалар болса да шынымды айтсам ба екен? Мүмкін, бұлар бәрін біліп келіп, мені сынайын деп отырған шығар?.. Жоқ, басы қалай басталды, соңы да солай аяқталсын. Қазір қызды-қыздымен ағымнан жарылып, бәрін айтып берер болсам, бұлар бірден біздің басшыларға «ауылдарыңыздың жағдайы өте төмен екен, ел тозып бітуге айналыпты. Міне, бәрін мынау тізіп отырып айтып берді» десе, қолы ұзын билік бір жерге апарып қылдырықтай мойнымды екі бұрап жұла салмай ма? Басқалардан кемсің бе деп, ата салса немесе бір жерге көміп кетсе жоғымды кім жоқтайды. Менен он есе зор, әнеміне ел басқарады деп отырған ірілер қолды болып кетіп жатқанда «Жарайсың, шындықты айтыпсың!» деп менің басымнан кім сыйпай қойсын. Кем дегенде қолым әрең жеткен оқуымнан шығарып жіберсе, қайда барып күн көрмекпін! Қой, «пәледен машайық қашыпты» деген.

	– Қателесесіздер! Біз жайында мүлде басқа пікірде екенсіздер ғой. Жаңағыдай жағдайы бар ауылдарда ақша көрмеді деген не сұмдық! Мұндай дәлелсіз дәйекті қайдан алып жүрсіздер? Ауыл халқы деген ақша ұстаудан жалыққан. Оны айтасыз, ауылымыздағы жыпырлаған валюта айырбастау орындары ұсақ долларларды алмай, ит қылмай ма?

	– Сұмдық! Мынау не деген керемет!

	– Тамаша, нағыз бай мемлекет...

	– Не деген мықты ел! – деп, айналамда отырғандар дуылдатып тұрып қол соқты. Аяқ астынан үлкен қошемет-құрметтің астында қалдым. Айтқанымның бәрі өтірік болса да мына жағдай маған қаттыақ ұнады. Кәдімгідей еңсем көтеріліп, жанжағыма қоқилана қарап қоямын. Кенет, мұның бәрі түсім екені есіме түсті. Көңілімнің арғы бір түкпірінен арым әлде мені ылғи түртпектеп жүретін ақ сайтаным: «Ең болмаса түсіңде шындықты айтсаңшы, ел жайын ең болмаса түсіңде ойласаңшы. Ауылдың қайғы-қасіретін ұмытып кететіндей бастық та емессің ғой», – деп тынымсыз түртпектеп жатыр.

	– Демек, ауылдарыңыз өзінөзі толық қамтамасыз ете алады ғой. Ештеңеге де мұқтаж емес қой? Солай ма?

	– Әрине, солай!

	– Олай болса, сау болыңыз. Біз – дамыған мемлекеттердің ең ірі өкілдері жиналып, сіздерге инвестиция бөліп, ең төменгі пайызбен несие беруді және еш қайтарымсыз материалдық көмек көрсетуді қолға алмақ едік...

	– Немене? Қалай дедіңіз? Сіздер мұны неге ертерек айтпадыңыздар. Мен кішкене басқарақ...

	– Көріскенше! Ауылдарыңызға сәлем айтыңыз.

	Мен бойымды буған ыза мен өкініштен жылап жібердім. Зәулім ғимаратты да, зиялы адамдарды да есімнен шығарып, бар даусыммен зарлана айғай салдым. Осы дауыстан оянып, осы дауыстан есімді жисам дәріс аяқталыпты. Мені арыбері жұлқылап оята алмаған студенттер есікке қарай беттепті. Ал, мен расыменақ жылап отыр екенмін...





«ДЕДІМ-АЙ-АУ»


	Атақ пен даңқты кім жақсы көрмейді дейсіз. Кейбіреулерге ұқсап, «мен мақтанғанды сүймеймін» деп көлгірси алмаймын. Кәдімгідей абыройға ие болып, ел көзіне түсіп, әнжырым халық арасына кең тарай бастаған кез болатын. Өнерімнің арқасында өрісім ұзарып, алысжақынға барып келетін, кейде реті келіп жатса шекара асатын дәрежеге қолым жеткен. Бір топ қадірлі жанмен бірге шет елдерді аралап, кездесулер өткізіп, елге келгенім сол еді, қайдан естіп қойғанын кім білсін, кезеккезек бұқаралық ақпарат құралдары шақыра бастады. Оларды өтірікті тым көп айтатын өсекші деп менсінбегенсіп жүргенімізбен, көздеріне түсе қалсақ немесе олар елепескере қалса бірдеңеден дәметіп, тәптәуірақ елеңдеп қаламыз ғой. Сондықтан, осы мүмкіндікті жіберіп алмайын деп, сәті келіп тұрғанда оларды бір аралап шыққым келді. Сонымен, алғашқы кездесуді баспасөзден бастадым. Ол жерде мені шашы шұбатыла төгіліп, құлағына дейін жетіп жығылған бір бойжеткен қарсы алды. Әр нені бір сұрап, үстімдегі киім-кешекке дейін ұстап көріп, жанымды суырып алғалы тұр. Сонымен қойшы, әңгімемізді бастадық та жібердік. Оның ұзын ырғасы былай болды:

	– Атыжөніңіз? Аа, ол белгілі ғой. Туыпөскен жеріңіз және қысқаша өмір тарихыңыз? Жоқ, ол да қызықсыз. Қазіргі оқырманды бұл сауалдар қызықтырмайды. Сүйікті әндеріңіз қандай десем тағы болмайды, ә. Бірден оған кетіп қалсақ тағы пәле. Не десем екен? Е, жаңа есіме түсті ғой.

	– Осы уақытқа дейін неше ән жаздыңыз және неге жаздыңыз?

	– Алты, жеті әнім бар. Алдағы күнде...

	– Алдағы күнді қоя тұрыңыз. Сосын, алты, жетіңіз не сіздің? Республикалық газетке шыққалы отырсыз, күллі елге насихатталудың мүмкіндігі туып тұр. Ал сіз?.. Мұныңыз тым аздау ғой. Кішкене ойлансаңызшы, қосаңызшы. Ең болмаса, он алты, он жеті деңіз. Келістік пе?

	– Келіскенде енді... Көпшілікке өтірік айтып, газет деген киелі...

	– Ой, қойыңызшы. Өмір бойы өтірік айтпай келе жатқандай. Отырыңыз онда бесалты деп...

	– Енді...

	– Ендіні қоя тұрыңыз. Одан да әнді неге жазасыз, соған келейік.

	– Неге жазасыз емес, ән қалай дүниеге келді, не түрткі болды деп сұрасаңыз жөн болар еді.

	– Қызықсыз. Мені түзеткенше, берген сұраққа жауап қайтарып тыныш отырмайсыз ба? Әндеріңіздің көбі ғашықтық жайында екен ғой. Соның ішінде басым бөлігі бір қызға ғана арналыпты. Немене, ғашықсыз ба?

	– Енді ғашық болғанда, тірлік болған соң...

	– Тоқ етеріне көшіңізші.

	– Сүйгенім тұрмыс құрып кетті. Соған деген сағыныш, үміт, аңсау көңілден ән болып...

	– Тоқтаңыз. Сүйгенім тұрмыс құрды дегеннен гөрі, өліп қалып еді дегеніңіз жөн болар еді. Кімнің қызы тұрмысқа шықпай жатыр. Жалпы, қыз болған соң күйеуге шықпағанда қайда шығады. Бұл сөзіңіз оқырманды селт еткізе алмайды екен. Ал өлді десеңіз халық сізді аяйды, сізді ойлап, мүсіркей бастайды, ұмытпайды. Әңгімемізді де жақсы қабылдап, тағы кімі өліп қалды екен деп соңына дейін оқып шығады. Болмаса олардың санасына қозғау салу оңай емес.

	– Шындықтан тым ауытқып кеткен жоқпыз ба?

	– Ол жағын маған қоя беріңіз. Сонымен, келесі сұрақ. Әнді қай уақытта жазасыз және ән жазар алдында қандай сезімде боласыз?

	– Ән өзіненөзі жазылмайды ғой. Кейде бір толқып, бірдеңеден әсер алғанда...

	– Ой, сіз де. Өйтіп бір сарынға түсіп алып шұбалта жөнелсеңіз, сіздің басқалардан еш айырмаңыз болмай қалады ғой. Кішкене құбылтсаңызшы. Тіпті, жазғым келгенде кез келген жерге отырамын да жаза салам десеңіз, қандай тамаша болар еді. Бұл сіздің өзгеге ұқсамайтын бір ерекшелігіңіз болар еді.

	– Шындық керек қой, шырағымау.

	– Оны кім тексеріп жатыр дейсіз. Сізге ұқсап «толқып, балқып» деп отырсақ елді жалықтырып алмаймыз ба? Бір селт еткізетін әңгіме айта алмайсыз ба? Мәселен, құлағыма белгісіз бір әлемнен керемет бір әуендер келеді де тұрады. Кейде сол әндерді біреулердің аузынан естимін. Мәселен, Шәмшінің әнін бұрын тусам мен шығарар едім ғой деген сияқты бірдеңе айтсаңызшы.

	– Қарындасымау, бұл сөзің ақылға сыймайды ғой.

	– Не деген сексеуіл сияқты тырбиып, илікпей қалған адамсыз. Жарайды, құрысын. Келесі сұрақ, ән жазар алдындағы әсеріңіз?

	– Енді ол әркімде әр қалай ғой. Мысалы мен жалғыз қалғанды, кейде таң ата бақта оңаша жүргенді ұнатам.

	– Сәл өзгеріс енгізейік. Кішкене қызықтырақ болсын. Ән жазар алдында кейде бір өлгім келеді десеңіз...

	– Немене? Сіз біресе қызымды, біресе...

	– Шошымаңыз. Бұлай десеңіз қайта халықты өзіңізге тартасыз ғой. Елдің назары сізге ауады, сізді сүйіп тыңдайтын болады. Таң ата, кейде түн қараңғысында тауға қаңғып кетем де бірнеше әнмен бірақ ораламын десеңіз, тіпті қатып кетер еді. Біз осы салада жүрген адамбыз, білеміз ғой, жаным ашып қолғабысымды тигізейін десем, ер-тоқымыңызды бауырыңызға алып тулайсыз. Өзіңіз біліңіз, маған бәрібір. Дегенмен, әңгіменің тым бірсарынды болып кеткенін өзім қаламаймын. Жарайды, енді соңғы сұрағыма көшейін, осыған келістім деңізші. Е, келіскеніңіз жөн ғой. Сонымен, сүйікті тамағыңыз?

	– Айналайын, оны да бірдеңе қылып өзің жаза салшы.

	– Не? Өзің жаза салғаны несі? Сіз бізді кім деп ойлап отырсыз? Мен қайдан білем сіздің нені жақсы көретініңізді. Қойыңыз, біз өйтіп әлдекім үшін жауап бере алмаймыз, біреу айтты екен деп өтірік жаза салып, ертең басымызға бәле тілеп алар жайымыз жоқ.

	– Жанымау, бағанадан бері мың бұрмаланған шындық енді тамаққа келгенде неге керек болып қалды?

	– Сіз өйтіп бізге жала жаппаңыз. Мен сізге тек түзетулер ғана енгіздім. Айтыңыз, нені жақсы көресіз? Ет, кеспе, күріш, ботқа. Атасаңызшы біреуін.

	– Бәрін жаза бер, шырағым. Не деп жазсаң да өзің біл. Тіпті жуынды ішеді десең де еркіңде. Тек мені босатшы...

	Тағы не сұрағаны, одан кейін не болғаны толық есімде жоқ. Баста жатталып қалған жоспар бойынша, теңселіп радиотілшіге барғанымды ғана білем. Ең бастысы, ол жердегі қара баланың жүзі шындық іздеген әлгі қызға қарағанда жылылау көрінді. Қазіргі балалар білімді ғой. Бәрін де өзі біліп отыр. Мені де көп сөйлетпейді. Радио жарықтық та жақсы емес пе, елге әлемтапырақ болған түрім де көрінбейді. Алдымдағы столға жантайып алып, басы артық сөз де айтпастан басымды шұлғып қана отырдым. Сонымен, әнеміне дегенше екеуміз радио толқынында тікелей эфирге шықтық та кеттік.

	– Бүгін біздің студиямызға қонаққа жас әнші, сазгер Әншырқар Таусылмасұлы ағамыз келіп отыр. Көптеген әндері ел аузында екені бәрімізге белгілі. Оның бәрін санамалап жатпай, біз ағамыздың қазіргі шұғылданып жүрген жұмыстарына тоқталайық. Сонымен, аға, жақын арада ғана шет елдерде болып қайттыңыз. Шығармашылығыңызға оның әсері болды ма?

	– Әрине, басқа ел, басқа жұрт...

	– Иә, ел көріп, жер көріп, бір шабыттанып қайттым дейсіз ғой. Мына заманда ел аралаудың өзі қиын болып кетті дегендей.

	– Солай десе де болады. Тіпті...

	– Онда келесі сұрағымызды қоялық. Елімізге танымал болғаныңызбен, шет елдің аты шет ел ғой. Олар сізді қалай қабылдады?

	– Мен жалғыз емес едім. Оның үстіне...

	– Аа, сіздің бір топ белгілі өнер қайраткерлерімен бірге кеткеніңізді, жақсы абыроймен оралғаныңызды, тіпті, бір ән жазып қайтқаныңызды естідік. Енді алдағы жоспарыңыз қалай? Қандай ән жазғалы жүрсіз?

	– Еліміздегі жүз отыз ұлттың бауырмалдығын негізге ала отырып...

	– Иә, әрине. Не дегенмен ол жақта да дәл біздікіндей болмаса да халықтар достығын көріп қайттыңыз. Бір ән шығару парызыңыз ғой. Өйтіп шет елге баратын болсақ, біз де ештеңеден аянбас едік. Айтпақшы, тағы бір сұрақ. Мәселен, қазір ауыл өмірі қиындап кетті. Ел талай нәрседен хабарсыз қалып отыр. Міне, өзіңіз де басыңызды шұлғып растап отырсыз. Қиын ғой, қиын. Сонда сізді де қазіргі тірлік алаңдата ма?

	– Сұрағыңыз қызық екен... Мен сол...

	– Ауыл өмірі алаңдатып отыр дейсіз ғой. Ол рас. Ауыл өмірі бәрімізді де алаңдатады. Бірақ амал қайсы, бүгін біздің тақырыбымыз ауыл жайлы емес. Ал қазіргі өзіңіздей сазгерлерге көзқарасыңыз қандай?

	– Енді өнер адамы болған соң...

	– Аа, түсінемін. Өнер адамы болған соң бәсеке, талас, тіпті, көре алмаушылық деген болады ғой. Несіне жасырасыз. Сосын, өзіңіздің біреуден ән ұрлаған кезіңіз болды ма?

	– Жожоқ. Ол не дегенің?

	– Неге қызарып кеттіңіз. Қысылмаңыз. Халық бәрін де аңғарады. Сүйікті ұлқыздарының әр қадамы ел көзінде. Ал, әңгімеңізге рахмет. Алдағы күндерде табыс тілейміз. Қазір сіздің құрметіңізге... Кешіріңіздер, бізге хабарласушылар бар екен.

	– Алло, біз сізді тыңдап тұрмыз.

	– Сәлемет...

	– Сәлеметсіз. Бірден сұрағыңызға көшсеңіз.

	– Мен Әншырқарды бала күнінен танушы едім...

	– Сұрағыңыз. Сұрағыңыз бар ма?

	– Сұрақ болғанда енді... Әншырқар қай шетелге барды дедіңдер?

	– Батысты аралап қайтты, батысты...

	– Ой, тоба. Оның әкесі мына тұрған Алматыны көрмейақ ана жаққа кетіп қалып еді. Бұл қалай батысқа барып жүр?

	– Талантының арқасында...

	– Талант, қайдағы талант. Ондай бірекі ән осы ауылдағы бәрімізде бар ғой. Айтпақшы, менің де бір...

	– Кешіріңіздер, байланыс үзіліп кетті. Енді құрметті қонағымыздың құрметіне... Тағы да кешіріңіздер, бізге тағы біреу хабарласып жатыр. Алло, біз сізді тыңдап тұрмыз.

	– Мен бірден өз ойымды айтайын. Сіздер Әншырқар деген сазгерді студияға шақырғандарыңызбен біз оның бірдебір рет дауысын естіп те жарытпадық. Теледидар болса ғой ең болмаса түрінің қандай екенін көретін едік, радиода отырып...

	– Сауалыңызды түсіндім. Сіз Әншырқармен оңаша сөйлескіңіз келсе хабар аяқталғаннан кейін ол өз телефонын берер. Ал, қазір сіздің ең танымал әндеріңіздің бірі «Дедімайауды» берсек пе деп едік, әттең бізге берілген уақыт аяқталып қалыпты. Әуе толқынында келесі кездескенше хошсау болыңыздар.





