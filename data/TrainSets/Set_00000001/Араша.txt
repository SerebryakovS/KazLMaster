	Тәкен Әлімқұлов

	Араша





	Хикаят





БІРІНШІ ТАРАУ





І


	Ол жылдар бір-біріне ұқсас-ты. Биыл да Әріп Шу-дың сыңсыған қамысын паналаған. Ну қамыс дауылда жапырылып, шулап, қақ ортада отырған ауылға ызғар өткізбейді.

	Шудың іші қоқты, қоғалы, ажырықты. Оған жылқы мен түйе жайылады. Әріптің уақ малы – осы арадан екі көштік Мойынқұмда. Ол жерде інісі Зейнел-Нәби қыстайды.

	Әріп ауыл арасының алшақтығын ұнатады. Айында бір құмға барғанда:

	– Жал-жаядан ішім майланып келді. Серкенің көк етін астыр, келінге! – деп, Зейнел-Нәбиге ежірейе қарайды. Туған ағасының бұл шыны ма, немесе әзілі ме, оған Зейнел-Нәби түсіне бермейді. Әріпке керегінің өзі осы. Оның байқауынша, осы күнгі інілер усойқыланып бара жатыр. «Ақыл жастан» дейтін мәтел тозған тәрізді.

	Зейнел-Нәби де ағасына соншалықты ырза емес. Қырсыққанда көрінген ауылды шауып, елсізге ауып кететін шақ алыс қалған. Осыны түсінбейтін Әріп баяғы көкірекпен жүр. Ол кезде Бетпақдаладағы ел өкіметке бағынбай босап жүретін-ді. Енді көшпелі ел түгелге жуық есепте! Есеп бар жерге ақыл-айла керек. Енді найзадан қалам мықты. Зейнел-Нәби «Заманың түлкі болса тазы боп шал» – деген сөз – сөз!» деп ойлайды. Уақыттың ағымына үйлеспекке ұмтылады. Осы себепті ол Мойынқұмның қақ ортасында отырған Ноғайқұлмен құда болды. Оның әлі сүндетке отырғызылмаған баласына өзінің сол құралпас қызын атастырды. Қазақта: «Қызыңды бер», – деу бар, бірақ «Қызымды ал», – деу жоқ. Сөйте тұра, Зейнел-Нәби Ноғайқұлға талақтай жабысып жүріп, ақыры көндірген.

	Бұл хабарды Әріп кейін естіді. Ойлана келе Ноғайқұлдың әкесі Торанғұлды еске түсірген. Торанғұл Әріптей бай болмаса да, еліне беделді кісі еді. Жөгілер мен көзтаңбалылардың арасын біріктіруге септігі тиетін адам еді. Және ол барда екі елдің арасындағы бұрынғы барымта-қарымта тыйылған да! Тегінде, дәулеттілер барымтадан пайда таппайды. Әріптің бөтен елмен тату тұруға тырысуында осындай шарасыздық бар...

	Әріп бірауық Ноғайқұлды да ойдан өткізген. Оның дәулеті құдды Зейнел-Нәбидің дәулетіндей. «Тең теңімен, тезек қабымен» деген сол! Әріп: «Мейлі, екеуі жараса берсін. Құдай қарғағандай, біздің елде еркектен ұрғашы көп боп жүр ғой!» – деп бір қойған.

	Ноғайқұлдың Зейнел-Нәбиден айырмашылығы оның орысша оқығанында. Ертеде бір жылдай болысқа писарь боп, кейіннен болыспен шекісіп, қызметін тастап кетті. Бірақ соның өзінде ел ішінде беделді кісі боп жүр. Бұл жақта болыстан кейінгі мықты – ауылнай... Елу басы, жүз басының қолында билік жоқ. Оған бұл күнде бағынатындар да шамалы.

	Әріп жігіт кезінде болыстыққа туған әкесі Шотпен таласқан. Ағайын, жекжаттар екі жаққа бөлініп, дүние шашып, бәсекені асқындырған. Сайлау жақындаған шақ еді, бір күні Әріп өзінің үш жасар баласын мойнына мінгізіп, ауылдың сыртында қыдырып жүргенде әлдеқайдан әкесі сап ете қалсын. Шот атынан түспей:

	– Әй, Әріп, сені үш жасыңда мен де дәл осылайша мойныма мінгізіп, еркелетіп едім. Алдыма келді! – деген.

	Сонда Әріп өкіріп қоя берген.

	Кейін ойласа сол кезде әкесімен бәсекеге түскеніне өзі іштей өкініп жүр екен. Бірақ шығасыға жұмсалған малдың өтеуін немен қайтарарын білмей, дағдарысқа ұшыраған екен. Әкенің бір ауыз сөзі Әріпті омақаса құлатты.

	Бұл күнде Әріп шаруа қамынан басқаны ойламайды. Өткен-кеткенді айтып, сырласып, шер тарқатарлық адамның да қатары селдіреп барады. Заман билейді. Әріптің кейбір теңдесі малын пұлға ауыстырып, қалаға орналасты. Біреуі қымызхана ұстап, саудамен айналысты. Біреуі делдал болды. Әйтеуір, қалада жұтқа ұшырамайтын кәсіп тапты.

	Осының баршасын ой елегінен өткізе келе, ол:

	«Қаласы не, даласы не? Тіршілік итшілеп өтеді-дағы!» – деп, ағаш кереуетте аунай түсті. Содан ол етпеттей жатты. Ол жатыс ойына әлдеқайдан Абылайды түсірген. Ол Сабалақ атанған түйеші бала кезінде, бір күні айдалада етпеттеп, екі қолын алға созып жатқанда үстінен түскен сыншы шал:

	– Мынау бала көңілім қалап, қолым жеткен жерді жаулап аламын деп жатыр ғой! – деп сүйсініпті.

	Әріп ағаш кереуеттен аунап түсіп, бір қырын жатып, жымиып күлді. Былтыр жазда ит арқасы қияндағы сонау Түркістанға түйемен тұз артып бара жатқан біреулер Әріптің жалпақ қоңыр ордасына кірген. Әріп төсектен түспей:

	– Қай ел боласыңдар? – деп сұраған. Сонда көн шоқайлар:

	– Біз – төреміз! – дескен.

	Әріп бәйбішесін шақырып алып:

	– Сен мені «төрем-төрем» деп қолпаштаушы едің.

	Сондағы төрең мынау тұзшылар ма?! – деп сұраған.

	Әріптің көңіліне медеу тұтатыны – тоқалдың төркіні тым алыс. Сайқын тауына осы арадан еркектің жүректісі ғана сапар шегеді. «Әйелі құрысын! – деді Әріп. – Сұмдықтың тереңі кісінің кісіні алдауынан тарайды». Осыдан барып ол Зейнел-Нәби мен Ноғайқұл жайында ойлап кеткен. Зейнел-Нәби Шоттан туса Торанғұлдан туған Ноғайқұлға есесін жібермес. Бірақ ана антұрғанның білімі артық. О да шот емес-ау, ол ант атқанның көзі сұсты. Тіпті, сұсты да емес, шүңірек! Ал, шүңірек көздің сырын ашу оңайға түспейді. Әріптің сауаты шамалы болса да, осы күнге шейін жан сақтап келген – сұсты көзі. Анау-мынау адам оның бетіне тура қарай алмайды. Егер Әріпке әкесінің мол дәулеті қалмаса, ол найзагер боп кетер ме еді, кім білсін?! Тегі, Жөгі найзагерлікке жаралған, – деп ойлайды ол. – «Жөгі тымақ» деген не? Құдды дулыға! Осыдан барып ол өзінің арғы тегі турасында ойға шомады. Бұл тайпаның Орал-Жайық бойынан ауып келгені рас. Аузы шайпау жұрт, бәлкім, ішінен көре алмайтындар: «Жөгінің түбі – жөйіт!», – деп қиыспайтын нәрсеге телиді. Сондағы тілге тиек ететіні – бұл тайпаның ораза тұтып, намаз оқымайтыны! Әріп жымияды. Ол: «Аллаңнан ойбайым тыныш» – жаман сөз бе екен?» – деп ойлайды. Осыдан соң ол: «Асадан найза жақсы», – дегенде, көзі шатынап, мұрты жыбырлаған.

	Осылайша ол оңаша ой кешіп жүрді. Кейін Ноғайқұлдың ауылына келгенде, бел шешіп сөйлескен. Ноғайқұл шежіреден хабардар екен. Дес бермей ұзақ сөйледі. Бірақ бұның сөзінде әкесі Торанғұлдай қара тіл ділмарлық, таңсық тапқырлық жоқ. Әншейін, зиялы адамның лебізі. Бұнымен әзілдесуге Әріп бармады. Бір орайда ғана:

	– Ә, құдай қосқан құдамыз сен екенсің ғой! Шөп сындырайын, – деп әмиянынан аршаның шырпысын алды. Бірақ оны сындырмай, тісін шұқыды. Сәлден кейін:

	– Құда бала, сойғаның тырна ма, немене? Тісімнің арасына тұрып қалды ғой! – деп, жорта аузын ашты.

	Ноғайқұл анық көрген. «Аузы алты қарыс» дейтін пәле осы! Бір тісі түспеген. Тек астыңғы тістерінде қара дақ бар. Ноғайқұл: «Шамасы, насыбайдың зардабы-ау?!» – деп болжады.

	Әріптің сөзден жеңгенін Ноғайқұл түсінді. Келеке-әзілден жыққанын және түсінді. Сондықтан ол оған қайырарлық өткір жауапты ойлап жүрген. Бір күні басқа бір үйдегі отырыста тамам жұрттың көзінше Ноғайқұл бүйдеген:

	– Уа, Әреке! Сіздің арғы шешеңіз бәйге күреңге айырбасталған деген сөз бар. Енді ініңіздің аяғын апыл-тапыл басқан қызы үшін киітке не лайық? Көтібар батырдың бәйге күреңін біз қайдан табамыз?

	Әріптің сирек, мысық мұрты жыбырлады. Көзі бұзылған. Бірақ сыр бермеуге тырысты. Бұл жерде шырық бұзуға, әрине, болмайды. Енді ол намыстың екінші жағына көшіп:

	– Бәйге аттың бодауына келген – Алшындардың шешесі. Олар біздің жеті руға кірмейді! – деген.

	– Жеті ру кім? – деп сұрады Ноғайқұл, түздіктің көзірі шежіре екенін ойлап.

	Әріп таратып айтқан. Ноғайқұлдың есінде қалғаны: Тама, Табын, Керделі, Керейт, Рамадан және біреулер. Ол:

	– Құдамыздың төркінін енді білдік! – деп, қазақы әңгімеге қарай ауысып кетті.

	Ноғайқұлдың ыңғайын ұнатқан Әріп енді өзінің бір кездегі үзеңгі жолдасы Торанғұл жайында сөйлеп отырды. Өзі сөзге сараң. Ноғайқұлдың ұққаны:

	«Торанғұл жарлы еді, бірақ ақылының арқасында ел биледі», – дейді; «Мұсылманша оқыған оның өз баласын орысша оқытуында зейінділік бар», – дейді; «Біз қапыл қалдық», – дейді. Қойшы, әйтеуір жақсылықты Торанғұлдың басына үйіп-төгіп жатыр.

	Әріпке бәрінен де Торанғұлдың елден асқан шешендігі ұнайды екен. Соны еске алды. Жақсы мен жайсаң бас қосқан бір мәжілісте Торанғұл шешіле сөйлеп, жұртқа дес бермепті. Сонда Әріп оның сағын сындырмақ үшін:

	– Әй, жалғыз да жарлы Торанғұл. Құлағы шұнақ, құйрығы шолақ Торанғұл. Сен суырылып, жалғыз өзің сөйлей бересің бе, жоқ бізге де кезек бересің бе? – дейді. Жөгірлер жамырап мәз-мейрам бола бастағанда,

	Торанғұл табан астында жауап қайырды:

	– Сен мені жалғыз десең құдайға тілің тиеді, жарлы десең пайғамбарға тиеді. Құлағым шұнақ болса сұңқар шығармын, құйрығым шолақ болса тұлпар шығармын. Біз құлағы ұзынды есекке теңейміз, құйрығы ұзынды итке теңейміз. Ешкі егіз табады, шошқа сегіз табады. Сенің арғы атаң сегіз еді, өзіңмен тоғыз болдың. Арыстанның жалғыз күшігін неге кемітесің?!

	Ноғайқұл Әріптің әділдігіне қайран қалды. Бәсекелестің уәжден ұтқанын жасырмайды-ә?! Біз болсақ, «Атаңды Қаратауда бір жығып емге» басамыз ғой.

	«Жоқ, бұрынғының адамдарынан да ғибрат аларлық мінез бар екен!» деп түйді ойын Торанғұл...

	Осы ойын Әріпке айтқан. Әріп: «Сыпайы сырын жасырмас» деген мәтелді тілге тиек етіп, шұбырта ұзақ сөйлеп кетті. Көңілі бір ауыз сөзден қалады, бір ауыз сөзден оңалады. Кей-кейде дәмнен сөз тәтті. «Жақсы сөз – жарым ырыс» деген мәтел содан шыққан.

	– Бірді айтып, бірге кетіп қалдым ба, қалай?! – деді Әріп бір уақытта. – Әрине, Торанғұлмен менің қақтығысым, уәждесуім – қаздауысты Қазыбектің, Тәукенің, Төлебидің тапқырлығы емес. Дуалы ауыздығы да емес. Бірақ олардікі де бұрынғылармен салыстырғанда бір батпан, жарты батпан кем түсіп жатады.

	Ол өршелене түсті.

	– Сен Зейнел-Нәби екеуің әуелі бізге жетіп ал.

	Немесе өз өнеріңді көрсет!..

	Ноғайқұл осы арада Әріптің ыңғайына көшкен. Ол Әрекеңнің Торанғұлды сөзден жеңген бір тұсын айтып өтті.

	– Қандай тұс? – дейсіз ғой.

	Және бір мәжілісте Әріп Торанғұлдың руын сұрайды. Торанғұл өзінің Көзтаңбалы деген тайпадан екенін айтқанда, анау:

	– Құдай мені неге алмай жүр десем, көзді көрсетпекші екен ғой! – деп жылайды.

	Әрине, өтірік жылаған.

	Күлеміз-ау, шіркін! Ал, өткен оқиғаны еске түсіргенде, Әріп болмашы жымың еткен. Артынша:

	– Үзеңгі жолдасқа әзіл-оспақ жарасады, шырақ! Әйтпесе сенің туған тайпаң жаман емес. Қолға түскен батырдың көзіне қалмақтар қарықтық басқан. Содан ол Көзтаңбалы атанған, – деп, шежіре айта бастады.

	Ноғайқұл шежірені селқос тыңдаған. Ішінен: «Рас-өтірігін кім білсін?!» – деп отыр. Осыған шамданған Әріп бір кезде Торанғұлдың қулығын айтып өтті.

	«Зымиян» деуге аузы бармады.

	Торанғұл бір аста бір рудың бәйгеден келген жүйрігін екінші руға ұстатады.

	– Неге ұстатады? – деп сұрады Ноғайқұл. Әріп таңданды.

	– Әй, сен «тұлпар түбін табар» деген мәтелді білмеуші ме едің?

	– Білемін, – деді Ноғайқұл.

	– Білсең нұр үстіне нұр. Осы мәтелмен сенің әкең екі ру елді ұрыстырған.

	– Неге ұрыстырады? – деп сұрады Ноғайқұл. Әріп миығынан күлді.

	– Сабаласқан екі ру ел әкеңе жүгінді, әкең екеуіне билік айтып, бітістіріп, олжа тапқан!

	– Құтты олжа? – деп сұрады Ноғайқұл. Әріп тағы да жымиып күлді.

	– Ішің білетін шығар?! Тақыр жерге шөп шыға ма? Бір ішек адамның ішіне шыр біте ме? Бәрі-баршасы атадан қалады, құда бала!

	Ноғайқұл күлкісін жасырған. Ол:

	– Отағасы, біз де біраз жерге келіп қалдық. Бірақ сізге қарағанда, мүмкін бала шығармын?! – деген.

	Бұл уәж Әріпке ұнады. Оның ойына әлдеқалай:

	«Арам жесең тойғанша же» деген мәтел түсті. Осыдан кейін ол ойда жоқ байламға мегзеді.

	– Ақыр араласқан соң шындап араласайық. Сенің қызыңа менің немере інім Махамбетті үйлендірейік, – деген.

	– Менің қызым әлі жас қой, – деді Ноғайқұл.

	Әріп ойланып отырып-отырып, еңсесін тіктеді. Ол қыр елінің салтын, жастардың әдетін, «жасырынбақ», «бастаңғы» тәрізді ойындарын айта келіп:

	– Уақыттың қалай өткенін білмей қаласың. Күйеу бала қалындығынан үлкен болса, кейін тату-тәтті боп өседі! – деген.

	Ноғайқұл өзінше ойланып, келісім бермеді. Бірақ көп ұзамай Әріптің немере інісі Махамбет қыз көре келген. Қасында серігі бар.

	Осыдан кейінгісіне Ноғайқұл өзінің әйелінен қанған. Несібелі жігітке кесемен шай бергенде ішіне күміс теңге салады. Анау жауабын қағаз ақшамен қайырады.

	Пұлдың құны кеміп кеткен кез еді. Кесенің беті сары шұбар қағаз ақшаға толады. Сақара салтында «алым» алысудың ерсілігі жоқ. Бірақ қыз көруші тек тұрмай:

	– Құдаша, кесе деген не пәле? Шайынды шыныаяқпен беріп менің ептілігімді сынамайсың ба? – депті.

	Бұл да бір сәрі. Махамбет аттанарында кішкентай Несібеліні белінен құшақтағанда, Ырысбекке :

	– Кет, әрі! Саған қыз берсем, мені көк соқсын! – деп тұлданады.

	Осы оқыстықты естігенде, Әріп:

	– Махамбет, сенің бір ноқатың кем! – деп кінәлаған. Бір ноқаты кем! Нақұрыс адам мұсылманша оқыса, дүмше молда болады. Орысша адам мұсылманша оқыса, дүмше молда болады. Орысша оқыса, тілмаштыққа жарайды. Осындай ойдан кейін Әріп немере інісін

	Әулиеатаға аттандырады. Жүрерінде оған:

	– «Қарға қарғаның көзін шұқымайды». Оязға тілмаш Бәзелбек жиенің оқуға орналастырады. Тым құрыса тіл сындырып қайтасың! – деп өсиет айтқан.

	Махамбет патша заманында адам өлтірген Шоттың есімінен қашып, басқа фамилия алды. Жетінші атасында Мәлігаждар деген біреу болған. Сол адамның есімін қалады. Сонымен, ол қалаға Махамбет Мәлігаждаров боп барған.





II


	Ноғайқұл Торанғұлов бір күні орталық қалаға барған.

	Сол қалада ол ойында жоқ уақиғаға кезікті:

	Бұрынғы атаумен айтқанда, Түркістан уәлаяты бойынша мәжіліс өтпекші боп жатыр екен. Оның осы уәлаяты жаңаша, советше басқаратынынан Торанғұлов хабардар болатын. Сондықтан ол сол Тұрармен дидар көріспек боп, губисполкомға барды. Торанғұлов мекемеге именбей кірді.

	Сол жолы ол Тұрар Рысқұловпен танысты. Өзінің Сәкен Сейфулинмен бірге өткізген кезеңін, істеген ісін, атқарған қызметін қысқаша айтып шыққанда, анау кәдімгідей іш тарта бастады. Ол жуырда осы шаһарда жауапты съезд болатынын, онда «Түркістан коммунистерінің бүгінгі таңдағы міндеті жайында» Куйбышев жолдастың баяндама жасайтынын айта келіп:

	– Сіздің жиналысқа қатынасуға правоңыз бар. Сөйлеймін десеңіз сөз алып беремін! – деді. Артынша күдіктенгендей:

	– Орысшаға қалай едіңіз?! – деп сұрады.

	Ноғайқұл Торанғұлов өзінің білім мөлшерін айтып өтті. Бірақ Рысқұлов оның білімін тексермеді.

	Тұрар Рысқұлов Қаратаудың теріскей жағын көрмеген екен. Ол жақтың жай-жапсарын, хал-ахуалын сұрап отырды. Бірте-бірте әңгіме әдет-ғұрыпқа, ел үрдісіне ауысқан. Осындай бір орайда Ноғайқұл:

	– Біз, задында, кірмеміз. Арғы атамыз Еділ бойынан көшіп келген, – деп Бестерек дейтін руды таратып айтқан.

	Тұрар Рысқұлов қазақша шежіреге жоқ-ты. Бірақ Бестеректі біледі екен. Сөздің бір кілтеңінде:

	– Мен орыстың семьясында өскенмін. Бірақ сіз айтқан рудан хабарым бар! – деген.

	Бұл екі арада Тұрар орнынан тұрған. Деңгел мұрт қойған дембелше ақ сұр жігіт:

	– Съезден кейін және ұшырасайық, маған соқпай кетпеңіз! – деді.

	Сол съезден кейін Тұрар Рысқұлов губисполкомға тапсырма берген:

	– Ноғайқұл Торанғұловты өз еліне болыс етіп назначение беріңдер! – деген. Осы сапардан Ноғайқұл өз еліне болыс боп оралды. Қалтасында знак-мөрі. Онда араб әрпімен жазылған оймыш жазу бар.

	Сонымен, Ноғайқұл Торанғұлов сол кезгі Қаракөл – Жылбұлақ болысын басқарып шыға келді. Ол кезде белгілі кеңсе жоқ. Торанғұлов Құмкенттегі дүкен жанынан бір тамды кеңсеге айналдырды. Көлденең жұртқа оны «мекеме!» деп, қыр көрсетеді. Осы «мекемеден» ол семьясын сағынғанда өзінің көшпелі үйіне келіп қайтады.

	Ноғайқұл өз үйінде отырып сөз тыңдайды. Билік айтады. Ақырында: «Ал, енді осы тойғандарыңмен барыңдар!», – деп құр ауыз шығарып салады. Осындай бір ұсақ даудың үстінде Ноғайқұл: «Ал, бұның билігі не болады?» – деп жүгінушілердің өзінен сұрап еді. Сөз тыңдап отырған кішкентай баласы: «Қой серкеш болсын!» – деп салды. Шәукен аузына түскенін айта сап еді. Жүгінушілері көніп қалды. Аузы уәлі баланың осы билігі елге тарады.

	Осыдан кейін Ноғайқұл «тіл сындырсын» деп Шәукенді молдаға берді. Бірақ Шәукен оқымады. Суға тал шыбық салып қойған молда Шәукенді ұруға бата алмады. Оның есесіне оны өзінің шешесі ұрды. Бауымен мойнына асатын әптиекті алдына салбыратып, ойнап жүр еді. Ырысбике: «Бұның не, Шәукетай?» – деп сұрады. Шәукен «күйек» деді. Ырысбике шапалақтың астына алды. Шәукен оны әке-шешеден боқтап, өзі егін басында отырған Назарқұлдыкіне қашып кетті. Келген бойда Зияшқа болған оқиғаны асығыс айтып өтті. Зияш:

	«Қатты ұрды ма, қарағым?» – деп сұрады. Шәукен:

	«Ой, Зияш, өзің қызық екенсің, біреудің баласын, біреу аяушы ма еді?!» – деп жауап берді. Ырысбике болса Шәукеннің сөзінен шошынып, Ақкөзге барып беті-қолын жуды. «Құдай өзі кешірер!» – деп күбірледі.

	Бір күні Ноғайқұл Торанғұлов газет тігіндісінен «Советская степь» газетінде жарияланған бір мақаланы қайта оқыды. Мақала орыс тілінде жазылған. Оның авторы Қ. Тимаев көшпелі елін Сырдария губерниясына бағындырудың керегі жоқ деп жазады. Бұл Сарысу – Шуға келіп қайтатын көшпелі ел. Сол елді советтендірушінің бірі – Ноғайқұл Торанғұлов. Ол жорта мақаланы қазақшаға аударғанда былайша болып шықты. «Балқаш көлінің батыс жағы мен Шу өзенін, Мойынқұмды қамтитын географиялық картада Бетпақдала деп аталатын, жеріне бүкіл Швеция, Норвегия сыйып кететін Сарысу болысы деген ел бар. Бұл болыстың елі жазда Бетпақдаланы, Сары-арқаны жайлап, қыста Шуды, Мойынқұмды қыстайды. Басқаруы қиын. Сондықтан бізге, Сырдарияға, Сарысу болысын қосудың керегі жоқ».

	Ноғайқұл Торанғұлов:

	– Атаңның басының керегі жоқ! – деп, қиындыны әмиянның түкпіріне салып қойды.

	Оның өзі губерниялық газетке хат-хабар, мақала жазып тұратын. Араб әрпімен маржандай тізілтіп, парақты ұзына екі бүктеп жазар-ды. Бұның өзі газеттің талабына сай тәсіл-ді. Бұл арада бөгде мақаланы әмиянына салғанда: «Қалаға барсам керек болады», – деп ойлады.

	Көп ұзамай ол қалаға мал айдады. Баяғыдан келе жатқан ата үрдісі осы. Шаруалар қалаға мал айдап барып, көйлек-көншек, қант-шай алып қайтады. Бірнеше адам тізе қосқандықтан, қора-қора қой айдалады. Атқамінерлер озып кетіп, белгілі жерден тосып алады. Қарға тамырлы қазақта жекжат-жұрат көп. Солардың біреуіне түстеніп, біреуіне қонып, тамақ ажыратып кете барады.

	Осы жолы Ноғайқұл қалаға сол атқамінерлердің бірі іспетінде барған. Бірақ қасындағы үзеңгі қағысқан жолдастарынан өзін биік ұстайды.

	Сонымен Ноғайқұл губернияға шаруакештермен үзеңгі қағысып келді. Ежелгі заманнан бері сарқылмай ағып келе жатқан Сырдария өзені қапталдасып өтетін болғандықтан, губерния Сырдария аталған.

	Сонымен, сонау Қаратаудың теріскейінен келген бір шоғыр шаруакеш шымнан соғылған қалада делдал, шіріңкешілер арқылы малын сатып, пұл ғып, базар базарлап жүрген. Әрқайсысының түскен үйі – әртүрлі. Біреу жекжат, біреу тамыр-танысқа, енді біреу делдалға түскен. Оқта-текте бас қосатын жерлері – шайхана.

	Осы шайхана Арқадағы қымызханадан айнымайды. Бұған да көбінесе жақсы мен жайсаң кіреді. Жаман-жәутік бас сұқса шайханашы: «Астыңды сыпырамын!» – деп, қуып шығады. Әрине, шайханашының да өзінше әкімгершілігі бар!..

	Сонымен, осы шаһардың бір қызығы осы шайханада өтеді. Ал шайхананың бір қызығы – бөдене соғыс. Бөденені өзбектер жеңіне тығып, баптайды. Бұл Ноғайқұлға қырдағы қаршығаны еске түсіреді. О да бап тілеуші еді-ау! Бұл жерде екі бөдене жұлысқанда қауырсыны жұлынғаны жеңілгенге баланады. Қырда қаршыға ілерде қаздың қауырсыны ұшады. Айырмашылығы бар! Қырда қаршыға құр қызыққа жұмсалса, бұл жерде бөденеге ақша тігіседі. Тіпті, бүйірі қызғанда көлденең жұрттың өзі төңкерілген тақияға ақша тастатады.

	Тағдырдың тәлкегі бар! Ноғайқұлдар қызықтайтын шайхана осы күнгі «Шығыс» ресторанының орнында еді. Сол шайхананың сыртындағы тамда 1920 жылы 13 аугуста «Коммунистердің Сырдариялық Бірінші съезі» өткен. Онда Валериан Куйбышев баяндама жасаған. Күмәндансаңыз, барып көріңіз! Айтылған ресторанның қасында В. В. Куйбышевтің мәрмәрдан қашалған ескерткіші тұр. Ескерткіште тілсіз шежіре бар. Бірақ бұл арада басқа уақиғаны айтуға тура келеді.

	...Ноғайқұл елден келген жолдастарымен бірге шайхананың сәкісінде, сырмақ үстінде отырған. Жантаярлық жер жоқ. Нағыз сыпайыша малдас құрып, мүлгіп, ақырында, есінеген. Есінеу сырын жолдастары түсінбей:

	– Нақа, ұйқыашар жасаймыз ба? «Көк мойынмен» қалайсың?! – десті.

	«Көк мойыны», әрине, арақ. Ноғайқұл оны ішпейді... Ол Тұрар Рысқұловпен бір үйде коньяк ішкен. Бірақ оны аузына алмайды.

	Бұдан хабары жоқ жолдастары осы арада арақ ішіп, бүйірі қызғанда Ноғайқұлға тиісе бастады. Біреу:

	«Болыс-еке» – десе, біреу «Орыс-еке!» деп қағытады.

	Осы кезде кейбіреулер бөдене соғыстырып, оған ақша тігісіп жатқан. Ауылда Ноғайқұлдан картадан ұтылғандар енді оған:

	– «Жиырма бір» ойнап, сенен есе қайтаралық! – десті. Ноғайқұл:

	– Сендерді құртқан «жиырма бір емес», жиырма екі, яғни шама-шарқыңнан асып түсуі, – деп көзін сығырайтты. Артынша байсалды қалыпқа ауысып, орыстың: «Не бойся проигрыша, а бойся отыгрыша» деген мәтелін еске түсірді. Бірақ бұны құмарпаздар түсінбеді.

	Бұл екі арада Әлтай гармонын қолына алды. Ол гармонның ырғағына қосылып ән шырқағанда, көшедегі көлденеңдер естіп, шайханаға кіре бастады. Ақырында, жұрт топырлап кеткен. Осы сәтте Әлтай құндыз бөркін аударып, ортаға тастады. Оған пұл түсе бастады. Алғашында күміс теңге, содан кейін қағаз ақша түскен. Әлтай әнін үдеткенде, біреуден біреу асырмақ боп:

	– Мен пәленшемін. Міне пәлен сом тастадым! – деген тәрізді сөзбен қырланады.

	Ақырында, бөрік ақшаға толып қалды.

	Сіз осыған күмәнданасыз, ә?! Күмәндансаңыз, осы күнгі ел дәстүрін көріңіз! Сиқырлы жырдың қасында «беташар» деген не, тәйірі?! Сол «беташар» айтқан адам осы күні ақшаның астында қалады. Оның ортаға қоятыны, әрине, шляпа! Соған жұрт:

	– Міне, мен пәлен сом тастадым! – деп мақтанады. Осының бәрі молшылық арқасы! Қой үстінде бозторғай жұмыртқалағандай дерлік бейбітшілік заманда қағанағы қарқ, сағанағы сарқ жұрттың жомарттығы! Бірақ бұл арада әңгімені баяғыдан бастамасқа лаж жоқ. Әйтпесе заманының желісі үзіледі. Желісі үзілсе, жағалайтын шебер таптырмайды.

	Сонымен, сол жолы шайханадан шыққан бойда мынадай оқыс уақиға болған.

	Қоржыны тоқ аттылар кең көшенің бойындағы кеңсенің жанынан өтерде біреу дауыстап шақырды.

	Бұлар барды.

	Губисполкомның төрағасы Бексұлтан Қожалақов ойланбай шақыра салған. Рабайсыз дөңкиген дәу қоржындарды көргенде нілдей бұзылды:

	– Әй қулар, Қаракөл, Жылбұлақ болысын сорып, қандаладай тырсиып тұрсыңдар ғой. Соңыра мәжіліс болады, соған келіңдер!

	Мәжіліс болатыны рас еді. Оған бұлардың қатысы шамалы. Тек жуырда елге шығашақ есепшілерге көмек көрсету керектігін ескертпек болды. Ал, «қандаладай тырсиып тұрсыңдар» деген сөздің аузына қалай түскенін аңғарған да жоқ.

	Бұны атқамінерлер өзінше түсінді. Оқыс үрпиісіп, жорта жаутандасып қалды. Қарсы тіл қатушы табылмады.

	Құты қашқан қоңдылардың әужайын таныған Қожалақов келемеждеп сөйледі:

	– Көліктеріңді қорыққа қойып, жаяу келіңдер. Гәп бар!

	Атқамінерлер қаланың шетіне шыққанда ошарылды. «Мәжіліске кіреміз бе, жоқ осы бойда кете береміз бе?» – дескен. Байлам таппай дал болды. Ақырында Зейнел-Нәби Ноғайқұлға қолқа салды.

	– Сен баяғы ревком, бұл күнгі болыссың ғой, бәріміздің атымыздан өзің барсаңшы!

	Ноғайқұл әзілге жүгіртті:

	– Жоқ сенікі.

	Зейнел-Нәби шынына көшті:

	– Мен «покажи мандаттан» басқаны білмеймін.

	– Орысшаның керегі жоқ, – деді Ноғайқұл. Енді Рәш Зейнел-Нәбиге жармасты.

	– Сенің қоржының жоқ. Ішің майлы. Осы сен тәуекел етсең қайтеді? Көз қысып, бармақ басқанға жүйріксің ғой...

	Зейнел-Нәби қашқақтаған. Ноғайқұл қасына Әлтайды ертіп мекемеге қарай аяңдады.

	Атқару комитетінің алды сап түзеген теректер еді.

	Екі ат екі терекке байланды. Басқа да аттар тұр.

	Ноғайқұл екі нәрседен хабарсыз еді. Қожалақов ең әуелі мазақ қып шақырды. Бұл екі ортада мәжіліс алдында Сұранышбекке ұшырасып, оның шағымын тыңдады. Пәлендей зілді, сенімді шағым болмаса да, Қожалақов өз әжуасының босқа кетпегеніне қуанды. Сондықтан да ол Ноғайқұл Торанғұлов кеңсеге кіргенде, оған шаншыла түсті.

	– Ә, қайысаяқ, келдің бе? – деген.

	– Келдім, – деді Ноғайқұл қоңыр даусында аздаған екілену бар.

	Екі қатар орындықта иін тіресе отырған ала шұбар жұрт: «Мынау даңғой кім?» – дегендей жапырыла қарасып қалды.

	– Сен баяғыда Молжан екеуің Арқадан жүйрік ат ұрлап әкеліпсің ғой, – деді Қожалақов.

	– Төңкерістен бұрынғы істі түстен кейін тексересіздер ме?! – деп жауап қайырды Ноғайқұл Торанғұлов.

	Қожалақов әңгіменің бетін оқыс бұрды:

	– Сені шынжыр балақ шұбартөстің баласы ревком бола ма екен?

	Қожалақов:

	– Сені ревком қойған кім? – деп сұрады. Торанғұлов:

	– Сәкен Сейфуллин! Нағыз революционер! – деп жауап қайырды.

	Ноғайқұл ертеде Сәкенге ілескен сапарын қаз-қалпында айтып өтті. Меруертті алып қашқанын айтқанда, Бексұлтан Қожалақов тұншыға күлегештенді. Тілін шайнап сөйлейтін кісі еді. Ол:

	– Кеңес өкіметі тұсында әйел теңдігін өстіп әпере ме екен?! Бұл – баяғы Тоқа-арғынның зорлығы! – деген.

	Ноғайқұл Торанғұловтың ойына ұлықты уәж оралды. Ол:

	– Мен Сәкен Сейфулинмен ру сұрасқан жоқ едім! – деген.

	Қожалақов қалың ернін дүрдитіп, ұнатпай қалды. Ол енді Торанғұловтың үшінші жағынан келмекші болды.

	– Сен осы күні түздіктерге билік айтады екенсің.

	Оның қалай?!

	Торанғұлов жалтарған:

	– Үйіме келген кісіні қуамын ба?!

	– Жоқ, сен маймөңкелеме! – деді Қожалақов. – Сен билік үшін пара алатын көрінесің...

	– Кім айтады?

	– Өзіңнің еліңнен келген Сұранышбек Көңірдеков айтады.

	Ноғайқұл шүңірек көзімен арызқойды атып өтті. Арызшы қаймақ ерін, сылыңғыр қара еді. Кенет түсі қуқылданды.

	Торанғұлов Көңірдековтердің өмір бойғы кәсібі «тақсыр, арыз!» екенін, өзі жұтқа ұшыраған байдың күшігі екенін айтып өтті.

	* * *

	Арада екі-үш ай өткенде Ноғайқұл Торанғұлов орнынан түсті.

	– Қалайша? – дейсіз ғой.

	Бір күні салт атты үш кісі болыстың кеңсесіне сау ете қалсын.

	Кеңседе бір қора жұрт отырған. Дембелше келген ақ сұр адам солардың көзінше Ноғайқұлға бір жапырақ қағаз жазып берсін. Ноғайқұл әзілге балап кекете күлсін. Ақ сұр адам:

	– Мен сенің орныңа назначение алып келдім! – деп мандат ұсынсын.

	Ноғайқұл досқа күлкі, дұшпанға таба болмас үшін сөз есесін жібермесін.

	– Әй, Бәзелбек, сен бұрын тілмаш, кейін атбекет едің ғой. Маған писарь бол!

	Бәзелбек ашулансын.

	– Қылжақтың орны бұл емес!

	Екеуі ерегіс бастағанда әңгімеге губерниядан келген милиция бастығы араласты. Назарғалиев:

	– Ноғайқұл, бұның қалай? Кеңес өкіметінің бұйрығына бағынбаудың арты неге соғатынын шамалайсың ба?!

	Бәзелбек күшейді. Бірақ, ол бас киімін алшы киюдің орнына самайын жаба түсті. Ноғайқұл күлкісін әрең жасырды. Ішінен: «Ай, арлы таз-ай!» – деп отыр.

	Біраз ырғас, ұғыныс, ұсыныстан кейін Ноғайқұл Торанғұлов кеңсені өткізді. Бұйымдарын, қағаздарын хаттаған да жоқ.

	– Бары осы, жарқыным! – деп ноғайша тігілген тік жаға бешпетін жамылып тысқа шығып кетті.

	Артынан Соппек шығып анадай жерге ертіп апарды да:

	– Мөрді алып қашайық! – деді.

	Келген әкімдер мөрді ауыздарына да алмады. Алатын да түгі жоқ еді. Оймақтай күміс мөрдің жазуы: «Ноғайқұл Торанғұлов» болатын. Лауазымы жазылмаған мөр Ноғайқұлдың өзінде қала берді.

	Ноғайқұл аттануға ыңғайланғанда, жаңа болыс оны ымыраға шақырды:

	– Сен теріс айналма: қайта біраз уақыт бірге болып халықпен таныстыр. Тату болсақ, қызмет табылады!





III


	Ноғайқұл Торанғұловтың орнынан түскенін жұрт сан саққа жүгіртті. Жұрттан мал жинапты-мыс. Ұры-қарыға ақтай қағаз беріпті-міс. Әйтеуір қаулаған қауесет тараған. Бәрінен шындыққа жуығы Тұрар Рысқұловтың бұл кезде Мәскеуге кетуі еді.

	Осының қабатында жоғарыдан келген жаңа болыстың кім екені де айтылып жатты. Бәзелбек Жүдәбековтің наганы барын, оны сірә да белінен тастамайтынын, бөтен үйге түнегенде жастығының астына жастанып жататынын көш-құлаш әңгіме етісті.

	Арада шамалы уақыт өткенде, Бәзелбек туралы тағы да әңгіме тарады. Ол өзі қырма таз екен, тақиясын басынан тастамайды, бір төбенің астына барып, жасырынып жуынады. Құмалағын көмген мысықтай жұмысқы дейін десең, тәкаппарлығы және бар. Жақында жазықсыз біреуді қаматады. Ағайыны Сұранышбек екен. «Болыс-еке, інім не жазды», – десе, анау: «Айтуға аузымның ебі келмейді!» – деп маңайлатпайды. Сұранышбек киіз үйде қамалып жатқан інісінен «Әй, сен не істеп едің?» – деп сұрағанда, анау болыстың қарсы алдында отырып өзінің самайын қасығанын айтады. Содан самай қасушы құтылыпты.

	Ноғайқұл Бәзелбек туралы ойлап кетті. Ол онымен төңкеріс болмай тұрып таныс. Қаракөл, Жылбұлақ болысында партиягершілікпен адам өліп, жұрт қалаға шапқанда Ноғайқұлды Жарылқасын Отарбаев деген беделді ағайыны қосшы бала ретінде ертіп барған. Және «еті тірі» деп, ояздың мекемесіне өзімен бірге кіргізген. Сонда ояз бір жауаптың үстінде: «Мына балаға не жоқ!» – деп сұрағанда, Ноғайқұл: «Мен де бір елдің азаматымын!» – деп жауап қайырған. Бұл сөзді тілмаш Жүдәбеков түсіндірген еді. Он екі жасар баланың осы уәжі кейін жалпақ елге тараған. Оның атағының ерте шығуына осы оқиға себепкер болған.





ЕКІНШІ ТАРАУ





I


	Ноғайқұл Торанғұлов жарты жылдай аулында бос жүрді. Дауы барлар оған келсе жаңа болыс Жүдәбековке сілтейді. Және оларға: «Жазатайым самай қасымаңдар. Болыс-екең арлы таз!» – деп ескертеді.

	...Атқа мінген адам қызметсіз жүруге шыдамады. Ақырында: «Қарындастарыммен шекемтас ойнағанша бір жұмыс тауып алайын», – деп ойлады. Осыдан кейін ол живсоюздың базасының бастығы боп орналасты. Бұрынғы бастығы татар еді. Далалық тұрмысқа төзбей арыз берген екен. Осыдан құлақтанған Жүдәбеков Ноғайқұлға қораш лауазымды өзі ұсынды.

	Аумалы-төкпелі кезең еді. Біреу жоғарылап, біреу төмендеп жатыр. Лауазым деген атау ол кезде жоқ. Мансап деген атау бар. Бірақ екінің бірінің аузына іліне бермейді. Дұрысында мансапты атауға өресі жетпейді. Осындай шым-шытырық кезде елге: «Сәкен Сейфуллин орнынан түсіп қалыпты», – деген хабар тарады. Әркім әр саққа жүгіртеді. Әртүрлі болжау жасайды. Әйтеуір қаулаған қауесет. Ноғайқұлдың көңіліне қонғаны:

	«Сәкенге бірталай адам өш екен, бірақ ақынды жазғыра алмапты» деген сөз. Нағыз шыны осы болмаса да, Ноғайқұл осыған иланды. Иланбасқа не шара? Оның өзі де ақын ғой. Ол Шәді төремен айтысты. Бұл бір. Ол молда Мұса шығарған «Манат қызбен айтыстың» ел арасында өшкен нұсқасын жанынан шығарып, Әлтайға жырлатты. Бұл екі. Ол қыз-келіншекпен айтысқан жігіттің қасына сұлап жатып аузына ұйқас салды. Бұл үш. Ол байы өлген жесірге жоқтау жазып берді. Бұл төрт. Қойшы, өлең деген Ноғайқұлға жат емес. Шығарамын десе, шығара салады. Сөйте тұра: «Мен – ақынмын!» деуге ұялады. Неге? Осыған Ноғайқұлдың ақылы жетпейді. Ол Абайдың әкімгершілікке араласқанда өз өлеңін өзгенің атынан шығарғанын шала біледі. Ол Тайжанның «Жүйрігі жақсылардың соңынан ерген» деген өлеңіне қанық. Қанық болғандықтан да ақындықты өзіне мін көреді. «Біреу жылқы жарыстырады, біреу жыршы жарыстырады; айналып келгенде, билік күштінің қолында!» – деп ойлады. Бірақ Сәкен неге даңқты? Ол көшпелі елде кеңес өкіметін орнатуға көмек сұрай Әулиеата ревкомына келгенде қолма-қол өлең шығарып, сауықшыл жастарға жырлатып еді-ау! Кейін қайтып келе жатқанда, сол Сәкен Сейфуллин төңкеріс туралы қарасөзбен кітап жазатынын айтып еді-ау! Ноғайқұл оның өлеңін мақтағанда, ол: «Бұның бәрі жол азық, келешекте Ленин туралы жазамын!» – деп жырланып еді-ау!

	Ноғайқұл Торанғұлов Лениннің есіміне қанық. Бірақ оның кітаптарын біліктілердің айтуы арқылы біледі. Құлағы шалғанды ұмытпастай жады күшті. Сондықтан ол Лениннің мақал-мәтелге айналған сөздерін жатқа айтады. Сөйтіп өзі өзгелерді үйретеді.

	Ол бір қызық кез еді. Қаладан келген оқушы балалар бір ауылдың ішінде бір-біріне хат жазады. «Ленин бабаң. «Оқы, оқы және оқы!» деген, – деп, бір-біріне ақыл айтады. Осы сөзді оның өз көзімен оқығаны немесе өзгелерден естігені танық боп қала береді. Қысқасы, Лениннің есімі тарамаған ауыл жоқ-ты.

	Ленин қайтыс болғаннан кейін ол жайында Ноғайқұл бірер өлең кітап оқыды. Кездейсоқ қолға түскен кітапты. Оның жадында: «Ес білгеннен түскенсің, төңкерістің жолына» деген тәріздес жоқтау қалып қойды. Содан болса керек, кей-кейде ол: «Бұндай-бұндайды мен де шығарамын ғой!» – деп ойлайды. Қай қазақ өлеңге сын көзімен қарап жатыр? Ал Торанғұлов қарайды! Қарамаса да сезінеді!

	Жаңа заманның рухынан ба, әлде тұрмыстың тоқшылығынан ба, сол бір жылдар өлең қанат жайған шақ еді. Екінің бірі өлең шығарады. Біреу қонақасыны дұрыстап бермеген сараң байды мұқатса, біреу Кеңеске арыз жазады. Осындай ортада жүрген Ноғайқұл күндердің бір күнінде өлең жазуға отырды. Бұл Ленин туралы толғау еді. Оны Шәдіге барып оқыды. Шәді-төре:

	– Өлеңді молда Мұсаша жаз! – деді.

	Құмкентке қайтып келген соң Ноғайқұл Шәді-төремен сырттай дауласты. «Әй, сенің молда Мұсаң әлгі: «Тек тұрмай орысша да былдырлаймын» дейтін қу ма? Мен орысшаның түбін түсіремін! Ал, оның «Манатын» мен жанымнан шығарып бергенмін!» Ноғайқұл бір ден қойса, Кеңес үкіметі хақында «Тұхфа – зұрият» деген кітап жазған молда Медеуге ден қойды. Бірақ антұрғанның аты жаман екен. Молда да молда! Дәрет ап, мәсісіне жолақ түсірген молдамен Ноғайқұл табаққа қосылмайды. Жеркенеді! Аузына ұшық шығады! Әрине, молда Медеудің жаңа өкіметті қарсы алған кітабы іш жылытады. Бірақ Ноғайқұл арабшаға шорқақ. «Құлқу-аллаһуақаттан» басқа аятты білмейтін ол «Тұхфа-зұриятты» қалай оқиды, маңызын қалай шағады! «Жоқ, жолдас молдалар, біз сіздермен сыртан сыйласады екенбіз!» – деп еді, өзінен-өзі күліп жіберді.

	Осыдан кейін әрі ойлап, бері ойлап келіп, өзінің жазбасын Сәкен Сейфуллинге жіберуді жөн көрді.

	Ол кезде почта аудан орталығында ғана бар-ды. Ноғайқұл сол орталыққа барып қайтты. Орталықтан оған Махамбет Мәлігаждаров ілесті. Оны аудан живсоюздың базасындағы малдың санын біліп қайтуға санақшы етіп жіберді.

	Сонымен, Торанғұлов пен Мәлігаждаров үзеңгі қағысып келе жатты. Әдетте, жол қысқартуға әңгіме жақсы ғой. Бірақ екеуінің әңгімесі үйлеспеді. Махамбеттің ағасы Әріп бір кезде оны Ноғайқұлдың қызы Несібеліге үйлендірмек болған. Ноғайқұл екі ойлы боп жүргенде қызы көнбеген. Содан бері Махамбет пен Ноғайқұлдың арасында іштей кірбең бар. Бірақ бұл арада қыжылға орын жоқ. Қызмет бабы үзеңгі қағыстырып келеді.

	Ноғайқұл – базада қарақан басы. Үйі ағайындарымен бірге көшіп-қонып жүреді.

	Осы сапарда ол өзінің туған ауылын деңгейлеп өтті. Ел ұйқыға кетер шақ еді. Ноғайқұлды да ұйқы қысып келеді, бірақ ол ауылға бұрылып, үйіне түнеп шығуды қолайсыз көрді. Ол әйелім естісін деп ән салды. «Мен қайтейін Қаратау биігіңді, қалдым қапы ата алмай киігіңді», – дейді. Майдың тұнық түнінде әйелі естіп, күйеуінің даусын таныды. Әйел: «Үйірмелі-шүйірмелі болғанша желігің басылмайды. Қайтейін, қайда жүрсең аман бол!» – деп қамықты. Махамбет болса, жол серігінің оқыс мінезіне таң қалды. Ол жүре келе, жұрттан естігенін есіне алды. «Іші пысқанда, сақалы сапсиып, қарындасыммен шекемтас ойнайды деуші еді. Сол рас екен-ау! Е, қызыңды...», – деп ішінен кіжінді.

	* * *

	Махамбет Мәлігаждаров отарды түгел аралап шықты. Бірақ мыңғыраған малды түгел санаған жоқ. Санауға ерінген. Ол шопандардың сөзін жазып алумен тынды. Қайтарда дүкенге соғып, құлағына қарындаш қыстырған сатушымен сөйлесіп тұрды. Сатушы Бабажан еді. Ол:

	– Кәмзәліңіз жүдә қатып кетті! – деп Мәлігаждаровқа айна ұсынды.





II


	Арада қанша уақыт өткені мәлім емес, бір күні Ноғайқұл Сәкен Сейфулиннен хат алды. Оны ауданға барған ауылнай Соппек Еспембетов алып келген.

	– Конвертті кім ашты? – деп сұрады Ноғайқұл сұрланып.

	– Бір мұрынбоқ поштаның алдында күшеніп оқып отырғанда есіміңіз құлағыма шалынды. Баланың басынан тоқ етер алдым да, конвертті қалтама салдым, – деді Соппек.

	Ноғайқұл хатты оқыды. Сәкен сахара салтынша «қалай, хал-ахуал жақсы ма?» демей, «бір күн дәмдес болғанға қырық күн сәлем» – деп бастапты. Ертедегі кезең есіне түсіп, көңілінің босағанын айтыпты. «Елден ылғи арыз, ылғи шағым келуші еді, сенің талабыңа қыбым қанды», – депті. Бірақ... Сәкен сөзінің ең ауыры осыған сайып еді.

	Ол:

	Жүрекке кеудедегі тінту жүрмес,

	Қадірін кемеңгердің ел біледі!

	деген екі жолға ырза болғанын айтыпты. Басқасының бәрі ауылдың «әләуләйімі» екенін тұспалдапты. Хатының соңында Сәкен:

	«Ленин туралы жазуға менің өзімнің жүрегім дауаламайды», – деп күтпеген сыр шертіпті. «Бірақ, – деген ол, – сенің таудай талабынды жықпан. Әдебиетте білімді адам тартыншақ келеді. Басы-көзіне қарамай төпей берсең бірте-бірте жетілесің! «Осыдан кейін екі ауыз сөз жазыпты. «Осында бір ақынға тапсырамын, іске асатын шумақтарды екшеп өңдеп, газетке бастырады. Бірақ бұл үшін сенің келісімің керек».

	Ноғайқұл тағы да Шәдіге бармақ болды. Бұл аймақта іштей ұғынысатын кісісі сол Шәді. Осыдан біраз уақыт бұрын Ноғайқұлға Шәдіден өлеңмен жазылған хат келген. Хатта шапан сұрайды. Ноғайқұл шапандық мауыты беріп жіберген. Ентеңіне тағы да хат келді. Шәді: «Шапанның астары қайда?» – депті. Ноғайқұл, әрине, астарды несіне аясын?! Бірақ ол Шәдіге өлең жазып жіберді. «Жел сөзбен мал табудың тәсілін үйретіңіз!» – деген. Осыдан кейін екеуінің арасында айтыс басталсын. Айтыс жалпақ елге тарап кетсін. Шәді:

	Қазынадан жүз жиырма бес сом екен,

	Маяна әр айына жегеніңіз;

	Осы да бір адамға көп олжа ғой,

	Қайтарып болмаған соң береріңіз!

	Орынға сіз отырған жете алмай жүр,

	Ағайын қатар жатқан көп еліңіз! –

	десе, Ноғайқұл:

	Орынға біз отырған отырады,

	Есеп пен ажыратса істің парқын:

	Қанағат со да болар деген еді,

	Ақынға беріп тұрса емен-жарқын!

	деп жауап қайырады.

	Ноғайқұл сөз өнері жайында ойланады. Қазақтың жалқауы сөз жалдап күн көреді. Жыршы түні бойы жыр айтып, таңертең «Не берер екен?!» – деп, көзін телміртеді. Аттан түспейтін жарапазаншы: «Бір келген он екі айда оразаңыз», – деп, жыл тәулігін тілге тиек етеді. Мойнына дорба салған дуана «Ах!» деп, алланың есімін бұлдайды. Шәдінікі, әрине, бұлардан басқа. Бірақ, дегенмен, оның өлеңінің төркіні де құлқын! «Астар бер», – дейді антұрған! Жалаңаш етіне астарсыз шидем шекпен киген Шақалақ ақын дүние сұрамаған. Оның есесіне, төренің тотайына ғашық боп, өлең жазған» Әттең сол Шақалақ тірі болса, Ноғайқұл оны үлде мен бүлдеге орар еді. Бірақ сіңірлі, тәкаппар ақын алмайды-ау?! Осындай ойдың үдесіне шыға алмаған Ноғайқұл бір күні тағы да Шәдінікіне барды. Сәкен Сейфулиннің хатын оқығаннан кейін Шәді тұнжырап отырып қалды. Шегір көк көзі лайланып, бірте-бірте тұңғиық тартты. Ақырында, сұмдық тұнды! Ноғайқұл да оңай жау емес. Шәдінің ішін бажайлап отыр. Үнсіздік ұзаққа созылған соң, Ноғайқұл сөз бастады:

	– Ау, сіз менің ұстазымсыз ғой, бір лебіз айтпайсыз ба?!

	Шәді жауабын ойланып барып қайырды:

	– Қарағым, Ноғайқұл, мен ешкімге ұстаз бола алмаймын!

	– Неге?

	– Заман сендердікі.

	– Өнер сіздікі ғой!

	– Екі кеменің басын ұстаған суға кетеді, мен он кеменің басын ұстаған шығармын. Сол себепті менде шәкірт жоқ...

	– «Қай кеме жойқын?» – деп сұрады Ноғайқұл. Шәді ұзақ түсіндірді. Ол жиырма жасында

	Фирдоусиді тәржімалады. Кейін арабтың ертегі-аңызына сүйеніп діни кітап жазды. Фарсының ауызша тараған ертегісін өлеңге айналдырды. Кейін Науаиға сүйеніп, ғашықтық дастанын шығарды. «Мың бір түннен» әйелдің опасыздығын теріп ап, «Бес бәйітті» туғызды. Пайғамбардың өмір тарихынан «Сияр Шәріпті» жазды. Соның әммасын қожа-молдалардан басқа кісі оқымайды.

	– Неге?

	Шәді қарсы сұрай қойды.

	– Сен «Ақырғы ақуал-наманы» білесің бе? Ноғайқұл басын шайқады. Шәді:

	– Сен әбжатты білесің бе? – деп сұрады. Ноғайқұл тағы да басын шайқады.

	Шәді бір кітаптың ең ақырғы парағын оқыды. Шұбар тіл жоқ, нағыз қазақша өлең. Қалаға бір топ атты әскер кірді. Дарбазаны ашып, қамал бұзды. Жұртты бағындырды.

	– Ал, осыдан не ұқтың? – деп сұрады Шәді. Ноғайқұл тікелей ұққанын айтты.

	Шәді әр жолдың басын ежіктетіп еді. «Шәдітөре Жәңгірұлы» деген жазу шықты.

	– Япыр-ай, қандай жұмбақ! – деп таңданды Ноғайқұл. Шәді күрсінді. Сәлден соң былайша сөйледі:

	– Бұл жұмбақ он сегіз мың ғаламда дәл қазір ешкімнің қолынан келмейді. Шешуін бір-ақ адам табатын жұмбақтың қажеті жоқ па деп қорқамын...

	Ол тұнжырап отырып, сөзін жалғастырды:

	– Менің Ресей хақында жазған «Тарих-намам» елге жеткен жоқ. Хакімдердің қайда жібергені маған беймәлім. Абай туралы жазған өлеңдерімді де жұрт біле бермейді. Жұрттың құмартып оқып, құмарта тыңдайтыны – ғашықтық қиссасы «Фархат-Шырын».

	Ноғайқұл Шәдінің үйіне қонды. Киізі шұрқ-шұрқ жұпыны баспана еді. Кешкі астан кейін:

	– Шәді аға, осы қыруар кітаптың ақшасын қайда жібересіз? – деп сұрады.

	– Менікі атағы! – деді Шәді. – Діни кітаптың пұлын Сейдахмет ишан пайдаланады, орыс тарихынан жазылған кітаптың қаржысын ояз жеді. Ғашықтық қиссасын тарататын жыршының өзі менен дәметеді.

	Сөзін осылайша түйдектей келіп, аяғын әзілге айналдырды.

	– Сенен шапан сұрасам, астарын қиналып бересің!

	Ақша маған қалайша құтаяды?!

	Ноғайқұл ойланбастан:

	– Е, онда өлеңнен ішке шыр байланбайды екен ғой! – деп салды.

	Бұл сөз Шәдіге ұнады. Ол шешіле сөйлеп кетті. Мансап пен ақындықтың ежелден жұлдызы қарсы екенін, ақындық – адамның жүрегінде, мансап білегінде екенін, екеуі бірін-бірі қуғыштайтынын айта келіп:

	– «Ақыл – жастан» ғой, өзің оңаша пайымдарсың! – деп шегерді сөзін.

	* * *

	Бір күні Ноғайқұлға Шәдіден хат келген. Ұзақ өлеңін ол:

	Бойыма менің тағып жүр,

	«Ұқық» деген жаланы.

	Бұл іске сізді демеймін,

	Бір түрлі айла табады, –

	деп түйген.

	Ноғайқұлдың жанына осы бейтарап шағым, астарлы наз батқан. «Сіз айла табасыз», – демейді. Ноғайқұлды аяп жазады. Мұңды сыр шертеді! Ноғайқұлдың көңілі босады. Ол жаңа заманды жырлауға ауысқан жарлы ақынды арашалап алуға бекінді. Қасына ауылнай Сопбек Еспембетовті ертіп, жолға шыққан. Бараша-ғы – ауданнан келіп, «қара тізім» жасап жүрген уәкіл Мәлігаждаров. Ноғайқұл мен Соппектің екеуінде де мылтық бар.

	Ноғайқұлдыкі бесатар. Ол бесатардың тежеткішін бұрап жатып, Соппекке:

	– Баяғы ревком кезімде беліме наған байлаушы едім. Енді мемлекеттің малын қорғауға үкімет бесатар беріп қойды, – деді. Сәлден соң оқыс күрсініп, сөзін жалғады. – Мен бұл күнде нәяті живсоюздың базасын басқарамын. Ал сен ауыл советсің. Жарлы-жақыбайды қорға!

	Ауданнан келген уәкілдің белгілі тұрағы жоқ. Бір ауылға түстеніп, бір ауылға қонады. Керекті кезінде адамдарын бір үйге жинап, жиылыс өткізеді. Ноғайқұл Торанғұлов: «Біз ревком болғанда митингіден кем жиылыс өткізбеуші едік. Ендігілер ұсақтап бара жатыр ма, қалай?!» – деп ойлайды.

	Екінді кезінде аспанда бұлт арасынан қияқ ай көрінді. Шәлі астынан сығалаған ұялшақ келіншектей дидарын толық көрсетпейді. Ноғайқұл жігіт кезінде айлы түнді ұнатушы еді. Күндізгі айды бүгін ғана байқағандай.

	«Япырмау, бұл қандай кезең?!» – деп таңырқап келе жатыр.

	Бұлар көп ұзамай бір топ адамға кезікті. Мәлігаждаров бастаған топ еді. Ішінде Ноғайқұлдың туған інісі Базарқұл Торанғұлов та жүр. Бура сан шалбар киіп, үсті-басын қайыспен шандып тастапты. Бұған Ноғайқұл таңданған жоқ. «Қаңғыбас неменің қылығын қара!» – деп миығынан күлді де қойды.

	Ноғайқұл басқа нәрсеге таңданды. Шоғырдың ішінде үш-төрт қыз жүр. Ішінде Несібелі де бар. Ол сәукелесін кимей, басына жібек орамал тартып алыпты. Арқасына түсетін қос бұрымын желкесіне түйген.

	Ноғайқұл өз қызына тіл қатуды қолайсыз көріп, басқа қыздардан сұрады.

	– Неғып жүрсіңдер?

	Қыздар үн қатпады. Ноғайқұл сұрауын қайталағанда, Несібелі үндемеуге шыдамады.

	– Мынау уәкілдер бізді атқа мінгізді! – деген. Ноғайқұл інісі Базарқұлға кейіді!..

	– Әй, сен, бұған неге көнесің?

	– Мен Мәлігаждаров жолдасқа бағынамын, – деді Базарқұл.

	Ноғайқұл енді Мәлігаждаровқа сұрақ қойды:

	– Төмен етектілерге көкпар шапқызбақшысың ба?

	Сенің бұның қалай, жолдас-ау?!

	Мәлігаждаров тігісін жатқызбақ болды:

	– Жұрт жүн өткізбейді. Қыздар сұраса ұялғанынан береді.

	Ноғайқұл анау-мынауға ашуланбайтын көнтерілі кісі еді. Бұл арада ұстамдылыққа шамасы келмеді. Басына қаны шауып, шүңірек көзі бұзылды. Ол:

	– Сен шынжыр балақ шұбар төс Әріптің інісі едің. Көзіңнің еті өскен екен! Сен менің он екіден бір гүлі ашылмаған қызымды жүн-жұрқаға айырбастамақшы екенсің ғой? – деп Мәлігаждаровты қамшымен тартып жіберді.

	Мәлігаждаров, шамасы, атып тастайды деп қорықса керек, осынау топты айнала қашты. Ноғайқұл қамшымен сабалап бара жатты. Мәлігаждаров: «Ойбай, көке, өлдім, өлдім!» – деп атының жалын құшады. Бұл екі арада Соппек те намысқа шапты. Ол:

	– Е, әңгүдік ақымақ! – деп базыналықпен Базарқұлға қол жұмсады. Базарқұл бірден жуасыған. Ол: «Көке, не жаздым?!» – дейді. Құдды, момақан бала!

	Ноғайқұл Торанғұловтың беделінен қорықты ма, немесе мылтығынан қаймықты ма, әйтеуір, Мәлігаждаров тобы сабаласқа бармады. Ноғайқұл болса, қыздарға:

	– Іздеріңше ауылға қайтыңдар! – деген.

	Ауыл аралап, адыраңдаған тобыр табан астында быж-тыж болды.

	Ноғайқұл әрлі-берлі ойға кетіп, үдесіне шыға алмады. Мәлігаждаров ауданға барып шағым жасар ма екен, жоқ, әлде жауырды жаба тоқи салар ма екен?! Әй, қайдам, арызға бара қоймас. Жанжал шыққан жерде мұндайлар мәймөңдейді. Темірдің екі басы ыстық, қырсығы тиеді деп қорқады. «Осы сендерге не жетпейді?» – дейтіндер ақ-қараны ажыратуға бара бермейді.

	Ноғайқұл өзінің де сөкет мінезі барын біледі. Әттең, кейін барып білді. Асылы, адамның ақылы сәл-пәл кешігіп келетін болса керек. Ақыл дер кезінде келсе, Мәлігаждаровқа қол жұмсамас па еді, кім білсін?! Бірақ осыған Ноғайқұл өкініп те отырған жоқ. Осы күнге шейін ол қол жұмсамақ түгіл, біреуге қатты сөйлеп көрген емес. Сызылған сыпайы мінездің шырқын Мәлігаждаровтың өзі бұзды. Өзі емес те-ау, намыс бұздырған. Ноғайқұл қан бұзылған сәтте намысқа шапқанына өкінбейді; теңін тауып төбелескеніне өкінеді. Ол бозбас кезінде қыздармен бірге жүн сабасқан, жігіттермен «Әуеде не бар?» ойнап білек сынасқан. Күресте іштен шалған. Мәлігаждаров кім? Көкпардағы жандайшаптың бірі. Оны құлатсаң, екінші біреу шобырын борбайлатып шыға келеді. Көп даңғойдың үдесіне қалай жетесің?!

	Ноғайқұл құлазып қалды. Шәдіні түсінерлік зиялылар, мың дегенмен, ауданда. Ол ауданға қарай атының басын бұрған. Жолай келе жатып Шәдіге соқты. Шәді арызды өлеңмен жазды.



	Арза бұл райкомге кедей таптан,

	Еңбекші ел қара табан көлде жатқан, –



	деп басталатын арыз еді. Ауданға келген соң Ноғайқұл оған қосарлап, қара сөзбен шағым жазды. Осы шағым мен арыз райкомде талқыланғанда, жұрт екіге жарылды. Райкомның хатшысы Бәзелбек Жүдәбеков айтыстың байыбына бара алмады ма, қайдам, қарындашпен стол тоқылдатып, сөзді бөлді де:

	– Бұл істі заң орнына тапсырамын! – деді.

	Заң орны! Жүдәбековтың өзі бір кезде қалада атбекет болған. «Бұның өзі ақылды адам, – деп ойлайды Ноғайқұл. – Заңға тапсырса өзіне кір келмейді. Біреудің құлағына сыбырласа, одан арғысы іште қалады».

	* * *

	Сейдін жағында болған бай-қулактардың көтерілісі бұл жаққа ұзынқұлақтан тараған. Қазақ қауесет құмар. Өсіре сөйлеуге етене болған кейбіреулер: «Сейдінді Ауғанстаннан келген жауынгерлер жаулап алыпты. Ұраны «аллаһу» дескен. Ноғайқұл Торанғұлов Ауғанстанның қауқарсыз екенін білетін де. Сондықтан ол: «Қисыны жоқ гәп», – деп жорыған. Бара-бара ол әлдеқалай естіген бір сыбысты есіне түсірді. Сейдін жақта көшпелі елде бір дуана ауыл-ауылды аралап жүріпті. Кейін көтеріліс басталғанда сол дуана ақ ту көтеріп шығыпты. Бұл қауесеттің қисыны бар. Өйткені – ереуілді басқарған Ноғай-ишан екені анық. Бірақ оның кімге арқа сүйегені Торанғұловқа танық.

	Ол шым-шытырық ойдың үдесіне шыға алмай жүргенде, Торанғұловқа іштей кірбеңі бар адамдар:

	«Аллаһу живсоюздың базасын тонайды-мыс», – деген қауесет таратты.

	Ноғайқұл Торанғұлов «Шөптің басы жел тұрмаса қимылдамайды» деген мәтелді ескеріп: «Қамсыз болмау керек», – деп, облысқа астыртын кісі жібермек болды. Оған ауыл совет Соппек Еспенбетовті таңдады.

	Айтылмаш лақаппен оның өзін бір қорқытып қойды. Ақырында оған сүргіштелген конвертті ұсынып жатып:

	– Осы адреспен табасың. Ертең түнделетіп жетсең, мекемесінде дежурный болады, – деген.

	Мемлекет қазынасының құпиясы бар. Осы жағынан Торанғұлов облыстағы кейбір заң қызметкерімен әмпей-жампай болатын. Енді сол кісінің біріне ресми құпия хат жазды. Және өзінің атын, фамилиясын тура жазбай, бүркемелі есіммен қол қойды.

	Осыдан кейін ол отарды аралауға шыққан. Жолай келе жатып бір үйір киікті көрді. Семіздігі қызыл жонынан көрініп тұр. Ноғайқұл оқ шығармады. Ойына Сәкен Сейфуллиннің: «Санасыз сезімі жоқ бір қазақ-ау, дәл көздеп, көкіректен атқан мерген» деген өлеңі түскен. Енді бір шама жер жүргенде жортқан екі қасқырды көрді. Біреуі алдында, біреуі артында сүмеңдеп барады. Алдыңғысы, әрине, қаншығы. Ноғайқұл сол қаншықты атты. Сырттаны қашып кетті. «Бөрінің ұрғашысы қауіпті», деп ойлады. Ноғайқұл. – Қашсаң қаша бер! Қақпаншыға бұйырарсың!»

	Ноғайқұл Торанғұлов: «Задында дүние опасыз, – деп ойлады, – пешенеме тиген мынау мылтық ертең кімге бұйырары белгісіз».

	Ол отар-отарды түгел аралап шыққан.

	– Малға басмашылар тисе, тура атыңдар, – деп бұйырды. Және:

	– Атпасаңдар өздеріңді қойдай бауыздайды! – деп ескертті.

	Ноғайқұл базаға қайтып оралғанда тоналған дүкеннің үстінен түсті. Шомбал қара құлып бұзылмапты. Оның есесіне терезе аңғал-саңғал. Ноғайқұл дүкеншіге шүйілді.

	– Терезеге темір тор орнат дегенім қайда, ей Бабажан?!

	Бабажанның жауабы күтпеген жерден шықты:

	– Қазақ атынан түспей тыраштанып: «Ей, шақшабас, анау кездемені көрсет!» – деуші еді. Дүкенге түсетінін мен қайдан білейін?!

	Шынында да, сахарада мал ұрлау бар, дүние ұрлау жоқ. Дәулетті қазақ қысқа қарай көшкенде іліп алар жиһазын осынау қыстаққа тастап кетеді. Көктемде қайтып алады. Осының бәрін біле тұра, Ноғайқұл Бабажанға және бір тиісіп өтті:

	– Сен боз ішіп, кәйіф боласың да жүресің. Кездемені қалай өлшейсің?!

	– Гәп матада емес, пұлда! – деді Бабажан. – Шот қаққанда бір тас қосып отырсаң есебі түгел боп шығады. Осы Бабажанды Ноғайқұл дүкеншілікке өзі шақырған. Бұл бір қызық адам. Жаяу жүргенде аттыға жеткізбейді. Сауатсыз бола тұра есеп-қисапқа жүйрік. Қыруар ақшаның кіріс-шығысын жатқа соғады. Ноғайқұл есепті қағазға жазып, шығармақ болғанда, ол: «Сіз ям қызық әпанда екенсіз. Шү, қағаз немаға керек?!» – деп, кіріс-шығысты жатқа айтады.

	Базада дүние көп. Ұрланған мата ойсыратып кететіндей емес. Бірақ атағы жаман. Қит етсе, «арыз!» деп қалаға шабатын пәлеқор көп. Олардың: «Ноғайқұл өз дүкенін өзі тонатты», – деуі де мүмкін.

	Ноғайқұл Торанғұлов әрі ойлап, бері ойлап, ұрыны індетпек болды. Ол қыстақтағы адамның бәрін жинады. Болған істі әркім әрнеге жорыды. Өзінің қыжылы бар топты мезгеушілер: «Бұл әлгі пәленшелердің бүлігі», – дейді. Көптің ішінде Әлмен деген аңшы шал бар еді. Сол:

	– Дүкен тонаған, құдай біледі, Әріп кәпір! – деген.

	Әріп Шотұлы былтыр жер аударылған. Бірақ жат елден байыз таппай, туып-өскен жерін сағынып, қашып кетеді. Тоқалы Меруертті бірге алып қашады. Сол екеуі осы өңірде бой тасалап жүргенін Ноғайқұл әлдеқалай естіген. Бірақ дәл қай жерді сағалағанын білмеген. Оралдан поезға мініп қашқан адамда, әрине, қазан-ошақ болмайды. «Көрген жерде ауыл бар» деп қашқан ғой, баяғы! Ол, әлбетте, көпшілікке көріне алмайды. Шамасы, оңаша біреуді жақақтап жүр-ау? Осы өңірде Исахан бар. Өзі Әріпке жекжат. Әріп мүмкін, соны паналаған шығар?

	Егер Әріп жеті түнде келіп, Ноғайқұлға жолықса, бұл қайтер еді? Осыны ойлағанда Ноғайқұлдың денесі түршігеді. Біріншіден, бәледен машайық қашыпты деген бар. Екіншіден, Әріп Ноғайқұлдың көзіне әруақтай елестейді. Құдды, көрден кебінімен шыққан шал! «Ат арыса тулақ, ер арыса әруақ» дегеннің өзі!

	Сол Әріп Шотұлы былтыр конфескеге ілініп, жер аударылды.

	Жоғарыдан келген уәкілдің қасында Ноғайқұл Торанғұлов та бар-ды. Әріп оған:

	– Атадан бала бір мысқал кем туады. Торанғұл тірі болса маған араша түсер еді! – деген. Ноғайқұл:

	– Ақсақал, сіз буынсыз жерге пышақ ұрасыз! – деп жалтарған.

	Осыдан кейін Әріптің бала-шағасы ұлардай шулағанда, ол:

	– Тәйт, кілең шірік! Сүйегімді жасытпаңдар! – деп түсін суытқан.

	Дауысында болмашы діріл бар еді. Діріл басылғанда уәкілдерге:

	– Қолым байланбай тұрғанда анау бұлақпен қоштасайын! – деген.

	Қашып кетеді деп ойлаған уәкілдер бұған көнбеді.

	Әріп:

	– Шілдеханамда шомылған бұлақтың суын ішемін! – деп жұлқынған.

	Оның қолы байланғанда:

	– Араша қайда, араша? – деп айқайлаған.

	Араша! Есек-дәме ғой баяғы! Ноғайқұл Торанғұловтың әлі де қызмет адамы екенін Әріп қайдан білсін? Торанғұлов ресми деректі еске түсірген. «Еңбекші қазақ» газетінің 1928 жылы 5 сентябрьдегі санында ВКП (б) Қазақстан Орталық Комитетінің қаулысы жарияланған. Қазақстанның барлық еңбекшілеріне, ауылдағы барлық батырақтарға, кедейлер мен орта шаруаларға арналған үндеу Торанғұловтың әлі есінде. Партияның тапсырмасы солай болған соң Торанғұлов құдасына ара түспеді. Қайта жиылыста суырыла сөз сөйлеп, шынжыр балақ, шұбар төсті әшкерелей келіп:

	– Революция еккен егіс, төккен жеміс кедей-кембағалдарға бұйырады! – деген.

	...Сол шонжар енді дүкенге түседі. Сонда оның қалтаға түсетін шпана болғаны ма? Әлде бір тең кездемемен кек қайырмақшы ма екен?! Осыған Ноғайқұлдың ақылы жетпей, әлі де күдіктен арылмай отырғанда, Әлмен бағана айтқан жорамалын қайталады.

	– Әріптің атқа отырысын білем ғой. Құдды оқтау!

	Кеше апақ-сапақта алыста көзім шалған!

	«Құдды оқтау!» Әріп отырыс-сұқбатта әсте жантаймайды. Сол дағдысы аттың үстінде де сақталуы мүмкін.

	Ертеңіне ол бес кісіні ертіп жолға шықты. Бұқпасы көп шабырды сүзіп шықпақ.

	Былай шыға келе екіге жарылды. Ноғайқұлдың қасында Әлмен мен Бабажан қалды. Анау үшеуі жаудың қарасы көрінсе «атоймен» белгі бермек боп, одағайлап кетті. Осы үшеудің қарасы өшкенде Әлмен:

	– Әріп құдықтан алыс кетпейді. Бұл маңайда екі-ақ құдық бар. Соны көру керек. Қауғамен тартқан су төгілмей тұрмайды. Топырақтың дымқылын аңғару қиын емес, – деген.

	Ноғайқұл аққаптал Әлменге жол бастатты. Боздоңғалдың бауырына келгенде Әлмен күйген томардың қасына аялдап:

	– Қоян қақтаған кім болды екен, ә? – деп дағдарды.

	Бабажан:

	– Қызығуар Әріп кебәб қылған шығар? – деп мойнын қылқитты.

	Осыдан кейін бұлар Іргежалға қарай біраз жүргенде, Әлмен:

	– Қамшылар жағымызда терең шүңейт бар. Түтіні көрінбейді. Соны бір ернеулеп шығайықшы, – деді.

	Шүңейт, әрине, көрінбейді. Оның есесіне, күнгей жақтан күндік жерден Қаратау көрініп тұр. Арқа жақтан Мойынқұм мұнартады. Бұлар осы құмға қарай жүріп келе жатты. Орта жолда жыңғылмен көмкерілген қамыс бар-ды. Ертеде атқамінерлер осы қамыстағы қырғауылға қаршыға салар-ды. Сол жерге келгенде Әлмен жылқының тезегін көрді. Ол Бабажанға:

	– Мына тезекті жаршы. Қатып қалған жоқ па екен? – деді.

	Бабажан жарып көрді де:

	– Е, нәкас! – деп лақтырып жіберді.

	Жоқшы үшеу шүңейтке күн батар шақта жетті. Ойпаңда жолым үй тұр. Үй жанында біреу ат ерттеп жатыр. Әлмен атының басын тежеп:

	– Әне, Әрібің! Кәззаптың жауырыны қақпақтай! – деді.

	Ноғайқұл Қақпақтай жауырынға сүйсінбеді. Ол қайта: «Әріп бейбақ ақылынан адасқан екен. Жер ауу оңай ма?!» – деп ойлады.

	Ол қиғаш ылдилағанда, атының артқы екі аяғы шатқаяқтап, сауыры сүмпиіп бір сәт маза кетірді.

	Ноғайқұлды Әріп дәл қасына келгенде көрген.

	Ноғайқұл оған:

	– Сіз былтыр жер ауғанда қыңбап едіңіз. Мен ішімнен: «Ер екен», – деп сүйсініп ем. Енді бұныңыз қалай? Әлде бүркіттің тышқан аулағаны осы ма? Әріпті намыс биледі. Бұрын да ол: «Денемді тыр-тыр қасып жүргенше өлгенім игі», – деп ойлаушы еді. Бірақ өле алмаған. Бір рет темекінің суын ішіп, өлім аузынан қалған. Жан тәтті, екінші мәрте іше алмаған. Енді сол Әріп жанкешті сәтке бекінгендей. Ол Ноғайқұлға:

	– Әкең Торанғұл сыйлаған кәрияны сен қалай-қалай қорлайсың? Е, шешеңді!.. – деп, Ноғайқұлдың мылтығын жұлып алды.

	Ол Ноғайқұлға мылтық кезенді. Ақ шолақ бесатардың ішінде бес оқ бар. Бірақ серіппесі тежегішке қойылған-ды. Оны Әріп білмеді. Серіппені басады, басады кеп, бірақ мылтық атылмайды.

	Ноғайқұл атынан қарғып түскенде Әріп онымен алыса кетті. Ноғайқұл бала кезінде көп күрескен. Әріптен ол жығылмады. Көзін қан жуып кеткен Әріп Ноғайқұлды шықшыттап, шашын жұлды. Ноғайқұлдың көзінің оты жарқ ете қалды. Осы мезетте ол Бабажанға:

	– Ат мынаны! – деп бұйырды.

	– Өзіңе тиіп кетсе қайтемін? – деді Бабажан. Ноқайқұл жан ұшырып, Әріпті итеріп жіберді де,

	жерде жатқан бесатарды қолына алды. Тежегішті бұрап, Әріпке мылтық кезеді. Ноғайқұл сөз араластырғанда Әріп қорықпас па еді, кім білсін?! Оқпаны үңірейген мылтықты көргенде үрейі ұшып кетті. Ол баж ете қалған. Сұмдық дауыс еді. Егер Әріп: «Ал, ат, – деп төсін тосқанда немесе еңкеңдеп қашқанда, Ноғайқұл ата алмас еді. Баж ете кеткен жексұрын дауыс оның жүйкесін бұзды. Аралық үш-төрт қадам жер еді. Мылтық гүрс етті.

	Осы сәтте Меруерт сыртқа шыққан. Ол:

	– Ноғайқұл-ау, мені де ата сал! – деді.

	Ноғайқұлдың денесі қалш-қалш етеді. Дірілдеген даусын баса алмай:

	– Мата қайда? – деп сұрады. Меруерт ағынан жарылған:

	– Ағайындарына апармақшы еді. Енді кебіндігін өзіне қиярсың!..

	– Исахан қайда?

	– Кеткеніне бір жеті болды.

	– Қайда кетті?

	– Ол жөн-жосығын Әріпке де айтпады. Осы минутте Әріп ыңырсып:

	– Ноғайқұл азамат, маған су берші! – деген.

	Өзін атқан адамға ақтық сәтінде қарғыс айтпайды, боқтамайды, жалынады! Ноғайқұл Торанғұлов оған:

	– Ақсақал, өз обалың өзіңе! Қазына тонағаныңмен тұрмай, менің шашымды жұлдың. Жүйкем тозған соң мен ақ шашты аруақты аттым! – деген.

	Әріп жолым үйдің жанында жатыр. Ноғайқұл:

	«Құдды кескен терек!» – деп сүйсінді. Артынша езу тартып күлген. Сауаты жоқ бір қазақ боранда үсіп өлген әкесін: «Мына сволоч қалай қатқан?!», – деп аяғымен басып көрген екен. Сауатты Ноғайқұл «кескен терекке» сүйсінеді. Ол: «Ақылымнан айнымасам игі еді?» – деп үрейленді.

	Қазақ: «Жаманшылық қайтпай қоймайды» деседі. Ноғайқұл бұған екіұшты сенеді. Оның көкейі сезетіні – жақсылық күндердің күнінде алдыңнан шықпақ. Бұған оның атасы Көзтаңбалы батырдың тағдыры куәлікке жүре алады. Бұл батыр қалмақтармен ұрыста қолға түскен. Оны дар алдында сарбаз қалмақ құтқарған. Неге? О да бір кезде қазақтардың қолына түскен екен. Сонда әлгі батыр тұтқын қалмақты байлаудан қолын босатып, еліне қайтарған екен. Бірақ қалмақ ханы қатыгез. Ол:

	– Біз де қайтарайық. Бірақ таңба салып жіберейік! – деп көзіне қарықтық бастырады.

	Көзтаңбалы – шағын тайпа. Баяғы заманда басқа жақтан ауып келіпті-міс. Ноғайқұлдың әкесі Торанғұлдың:

	– «Орманбет хан өлгенде он сан ноғай бөлінген», – деген сөзін жалпақ жұрт әрнеге жориды.

	Бұл сәттерде Ноғайқұлдың тарихпен ісі жоқ. Ол әкесінің үзеңгі жолдасы Әріпті ойлайды. Оған жасаған қиянатын ойлайды. Бірақ бұл қиянат та емес-ау?! Ноғайқұл Торанғұлов мемлекеттің қазынасын қорғады. Ал мемлекет барда қазына шығасысыз болмайды. Әріп сол қазынаның құрбандығы болды.

	Қас қарайған кезде Ноғайқұл шүңейттің ернеуіне от жаққызған. Күндіз ажырасқан серіктеріне берген белгісі еді. Көп ұзамай олар да келді.

	От сөнерде бір топ атты сау ете қалды. Олар жалын басында отырған адамдарды қоршап, алыстан тіл қатты. Біреуі орысша сөйлеген. Ноғайқұл да орысша жауап қайырды.

	Баяғы губернияның облысқа айналған кезі еді. Сол облыстан келген милиция бастығы Тұрсынғали Назарғалиев жорта орысша сөйлеген. Осыдан кейін Назарғалиев пен Торанғұлов қолдасып амандасты. Енді Торанғұлов болған істі асығыс-үсігіс баян етті. Бұл екі арада Соппек:

	– Құмкенттен ести сала осылай қарай шаба жөнелдік.

	Жорамалым дәл келді! – деп мақтанды.

	Осыдан кейін Назарғалиев куәлерден жауап ала бастады. Бірінші кезек Бабажандікі еді. Ол үшін Торанғұлов қол қойды. Акт қазақша жазылған. Бірақ Торанғұлов «За неимением грамотности» деп орысша жазды.

	Меруерт күн батардағы айқасты қаз-қалпында айтып берді. Әріп пен Ноғайқұл арпалысқанда өзінің босағадан сығалап қарап тұрғанын, болысуға дәрмені келмегенін айтқан.

	– Шалына жаның аши ма? – деп сұрады милиса. Меруерт жауапты жанамалай қайырды:

	– Шалым оққа ұшып, ыңырсып жатқанда менімен қоштаспай, Ноғайқұлдан су сұрады.

	Назарғалиев бірден түсінген. Оққа ұшқан адам қашанда су ішіп өлуге зар болады. Қыста қар жейтіні сондықтан. Ол әйелдің өзіне сұрақ қойды:

	– Енді қайда барасың?

	– Басымның ауған жағына қаңғырамын, – деді әйел тұлданып. Тұрсынғали Назарғалиев сумкасын иығына асып:

	– Біз енді аудан арқылы қайтамыз, – деп, сөніп бара жатқан шалаға қарап тұрды.

	– Аудан орталығы қауіпті! – деді оған Торанғұлов. Назарғалиев ол жақтағы бүліктің ендігі басылғанын, тиісті кісілермен ұшырасатын жері барын шамалап айтып өтті. Ноғайқұл болса, ұзынқұлақтан тараған лақап, қауесетті жүйесіз айтқан. Ақырында дуана мен «аллаһуға» келгенде, Назарғалиев:

	– Дуана мен ишан асамен кімді қорқытады? Бұл ағылшынның астыртын жасаған бүлігі! – деді. Артынша оқыс айтып қалдым ба дегендей: – Бұл әңгіме екеуміздің арамыздан аспасын! – деп пысықтаған. Торанғұлов:

	– Менің ішімде өлген талай ит бар. Ашық ауыздар басқа! – деп сенімді ишара жасады.

	...Ноғайқұл базаға оралған. Дүкеннің терезесі қайта салынған. Ол баяғыша киіз үйде жатады. Неге екені белгісіз, ойынан Әріп шықпайды. Ол, әрине, құмға жерленді. Басына бір шоқ, бәлкім, бір тал қамыс қойылды. Сахаралықтардың қашаннан белгісі осы. Бұл белгіні кейін сусыған құм көміп тастайды. Тауда өлген адамның басына тас қойылады. Монғолмен, қалмақпен соғыста шейіт болғандар қойылған қорым күні бүгінге шейін төбешіктеніп жатыр. «Задында, тілден тас ұзақ жасайды», – деп ойлайды Ноғайқұл. Кавказды ежелгі қазақтар «Қап тауы» деп атаған. Бұл күнде ғалымдар оның жасы сегіз миллион жыл деседі. Рас-өтірігіне куә жоқ. Бірақ сол ғалымдар айдың тұтылатынын ондаған жыл бұрын болжайды. Болжау айнымай келеді. Ал, қазақ болса, айдың тұтылуын ғаламаттық қазаға балайды. Аспаннан жұлдыз ағып түссе, жерде біреу өледі деп жориды. Бұның бәрі Ноғайқұл үшін неғайбыл. Оның сенетіні, дұрысында, сенгісі келетіні – ертегі-аңыз. Сол ертегі-аңыздың айтуынша Қаратау «зілзаланы» басынан кешірген. Топанға төтеп берген. Қазығұрттың басында кеме қалғанда, бұл таудан дария тасып, су тараған. Сол тау осы арадан, осынау Құмкенттен көрініп тұрады.

	Ноғайқұл: «Осы қызметті тастап, тауға барып, жатақ болсам ба екен?!» – деп те ойлайды. Бір бұлақты сағалап, аңыздың тамырын тартып күнелтсе, құлағы ың-шыңнан аулақ болады.

	Бірақ қызметтен құтылу оңай болмай шықты. Жоғарыдан санақшы келу керек. Ол Мәлігаждаров сияқты біреу болса, кикілжіңі бітпейді. Санақшыны өзің қаласаң, әкімдер алады.

	Ол осылайша әрі-сәрі боп жүргенде оны ауданға шақырды. Бұл екі ортада оның Әріпті атқаны жалпақ елге неше түрлі қауесет боп тараған. Бір сәт Ноғайқұл:

	«Тергеуге түсіп қаламын ба?» – деп те қорыққан. Бірақ бұл қорқыныш бекер боп шықты. Аудан оны аудандық живсоюзға бастық етіп қойды.





IIІ


	Бір күні оны райком бюроға шақырған. Ол барғанда аудандағы мекеме атаулының бастықтары түгелге жуық жиналғанын көрді.

	Бұл ауыл-ауылға уәкіл жіберердегі шақырыс еді. Мал-жанның есебін алу, қаражат жинау, ет науқанын орындау тәрізді тапсырмалар бірнеше сағатқа созылатын-ды. Бұл жолғы сөз қысқа болды. Райкомның хатшысы Бәзелбек Жүдәбеков бүгінгі таңдағы негізгі мәселе бойынша елден астық жинау керек екенін, қызметкерлер осыдан сыналатынын айта келіп:

	– Бетің бар, жүзің бар болмасын. Қайтып келген соң нақтап-нақтап есеп бересіңдер! – деген.

	Бұрын бұндайда жұрт дәптеріне жазу түсіретін еді. Бұл жолы оған ешкім бармады. Баратын да реті жоқ, әркімнің қолында цифр бар.

	– Сұрау бар ма?

	Жұрт үн қатпады. Дәл тарқар кезде Торанғұлов:

	– Мен баратын «Құрамада» биыл құрғақшылық боп, тәлімнің тұқымын да ала алмай қалды. Қыруар астықты қайдан аламын? – деп сұрады.

	Жүдәбеков қабақ шытынды. Қарындашымен столды тықылдатып, ызғар шаша сөйледі:

	– Бай-кулактарды «жекетұр» қылғанда сен: «Таңбалылар уызында жарымаған жарлы», – деп қара тізімге бір адам іліндірмедің. Енді: «Астығы жоқ», – дейсің. Сонда бұл өзі қалай?

	– Мен қуаңшылықты айттым ғой, – деді Торанғұлов. Жүдәбеков тағы да стол тықылдатты:

	– Сенің туған ағаң Борайқұл құдайдан жаңбыр сұрап, құрбандық шалады. Сен онымен ақылдас. Көктен тілесін, жерден қазсын, әйтеуір, астық тапқызсын!

	– Мен Борайқұлмен сөйлеспеймін, – деді Ноғайқұл Торанғұлов. – Ол пірге жығылып, ақылынан айныған адам.

	– Жоқ, жолдас! – деді Жүдәбеков. Сен жалтарма. Сен, бәрібір, өз ағасын әшкерелеген Мәлігаждаров бола алмайсың.

	– Мәлігаждаровтың ағасы Әріпті атқан мен! – деді Торанғұлов.

	Жүдәбеков жуасып қалды:

	– Ә, айтпақшы солай екен-ау?! Торанғұлов:

	– Іс заң орнында! – деп Жүдәбековке шүйіле қарады.

	Осыдан кейін Жүдәбеков:

	– Ал, жақсы жолдастар! – деп орнынан қозғалған. Қызметкерлер тарқағанда, Торанғұлов кідірістеді. Ол осы сапарында колхоздағы өзінің үйін көшіріп келетінін мәлімдей келіп:

	– Базеке! Маған бір там бергізіңіз! – деген.

	Ол кезде «пәленше еке!» деу кертартпалық. – Бірақ Бәзелбек шамданбады. Пендешілік жеңді. Ол:

	– Бұл өтінішіңді райисполкомге тапсырамын! – деген.

	Көп ұзамай Ноғайқұл Сәкен Сейфуллинге кездесті. Өмірде осындай күтпеген уақиға бола береді. Сәкеннің Арқадан Алматыға сапар шегіп бара жатқан жолы екен. Осы қыстаққа келген соң Ноғайқұл Торанғұловты сұрастырып, тауып алған.

	Сәкен «Жол болсын!» «Әлей болсынға!» бармай, сапар жөнін бірден айтқан: баяғыда Колчактың түрмесінен қашып шығып, ел кезген жерін әдейі сүзіп шығыпты. Ол ұзаққа созылатын хикаят. Сондықтан Сәкен осынау Шолаққорғанға байланысты жайтті тілге тиек етіп отырды. Оған Шолаққорған екі ұдай әсер етеді екен. Ежелгі тарихи шаһар екенін қадір тұтса, Әріптің қуып жетіп, Меруертті тартып әкеткенін ойлағанда:

	«Қайран, өз елім!» – деп қамығады екен. Ол Колчактың солдаттары ұстамақ болғанда, ағайындары әртүрлі жолмен арашаға түсіп еді. Тіптен ұрыс салуға шейін барған-ды. Сәкеннің өзі тежеген. Бір-екі солдатын құртқанмен, үкімет құрымайды. Оның құрығы ұзын. Сайып келгенде, қырсығы жалпақ жатқан жазықсыз елге тиеді. Осының бәрін есіне түсіре келіп:

	– Ноғайқұл, саған да өкпем жоқ. Ол бір жабайы заман еді ғой! – деген.

	Ноғайқұл өзінің Әріпті қалай атқанын, Меруерттің долылығын, бәлкім, еріне адалдығын баян ете келіп:

	– Сол Меруертпен кездесуге қалайсың?! – деген. Сәкен ойланбастан:

	– Көруге дәтім шыдамайды. «Өлімнен ұят күшті!» – деп, әлдене жайында қиялданып кетті.

	Ноғайқұл ауданнан уәкіл боп шыққалы отырғанын, барашақ жері өзінің туған аулы екенін айтып өтті. Осы арада ол күтпеген ұсыныс жасады.

	– Біздің ауыл – орта жолда. Бірге жүрсек қайтеді? Сол жақтан өзім шығарып саламын!

	Сәкен келіскен.

	Сонымен, бұлар жолға шықты...

	«Құрама» колхозы бұл кезде әлі де көшпелі ел еді. Ноғайқұлдар келгенде ауыл Көксегенің жонының баурайында, баяғы Ақкөзде отырған. Қырманның маңында ойнап жүрген балалар:

	– Кедей болыс келе жатыр! – деп, аттының алдынан жүгіре шықты.

	Бұл сөзді құлағы шалған Ноғайқұл өзіне-өзі күлді. Баяғы ревкомдық бертінде болыс атанған. Одан бертінде, болыстың бұрынғы атауы ерсі көріне бастағанда, Ноғайқұл өзімен сөйлескен адамға: «Мені кедей болыс», – деп атаңдар! – дейтін.

	Сол атау енді алдынан шықты. Ауылдағылар сенің Ауживсоюзыңды қайдан білсін?! Одан, әрине, «кедей болыстың» өзі игі.

	Бағы заманда да осы сазда, осы кездерде ел отырарды. Ол ел ауыл-ауылға бөлінер-ді. Бұл күндегі ауылдың аты – колхоз. Осы колхоз алғашқыда «Тоз» аталғанда құлаққа ерсі көрінді. Одан кейін «артель» атанғанда жұрт: «Е, бұл есім тәуір екен!» – десті.

	Ноғайқұл өзінің үйіне келіп түсті. Ырысбике атсоқты боп келген кісілерге кәрлен кесе мүсәллә ұсынып жатып:

	– Биылғы қымызымыз осы! – деп күлімсіреді.

	Сәкен шынтақтауға айналғанда, Несібелі қос жастық қойды. Ноғайқұл болса қызының жүріс-тұрысын бағып жатты. Мүлдем сынық. Кісіге назар аударуға ұялады. Ноғайқұл ішінен: «Бір есептен, әйел баланың ибалы болғаны игі!» – деп бір қойды.

	Көп ұзамай колхоз басшылары түгелге жуық келіп сәлемдескен.

	– Бір күн кешіккеніңізде көштің үстінен шығатын едіңіз, – деді колхоз бастығы Әлиакпар.

	– Немен көшесіңдер?

	– Өгізбен, – деді Әлиакпар. – Осы күні оқалақ бұқалар түйеден жуас боп кетті.

	Әңгімеге Шәукен араласты.

	– Мынау Әлиакпар Күржігімді тартып алды. Сосын өгізге мініп шабамын. Шыбықпен әукесін сабалаймын.

	Ноғайқұл Әлиакпарға қарады.

	– Қыл-құйрықтың бәрі колхозға өтті, – деді Әлиакпар.

	– Менің өзім де жалғыз биемді қостым. Нұсқау солай!

	– Өтірік айтады, – деді Шәукен. – Күржікті Әлиакпардың өзі мініп жүр.

	Ноғайқұл тағы да Әлиакпарға қарады. Әлиакпар:

	– Заң-закон көтерсе өзіңіз жетектеп кетіңіз! – деді.

	– Шаба ала ма? – деп сұрады Ноғайқұл. Әлиакпар екіұшты жауап қайырды:

	– Өрге шапса ентігіп қалады. Ал, төмен қарай зымырайды.

	– Қазір Күржік қайда?

	– Өгізшілермен бірге жайылып жүр. Өзі көтерем. Ноғайқұл Әлиакпарға қадалды.

	– Әй, сенің жаңа Күржік ылди-төмен жұлдыздай ағады дегенің қайда?!



	– Тұралап қалғанына бір ай болды, ағасы! – деді Әлиакпар.

	Ноғайқұл зілді сөйледі:

	– Мен саған аға емеспін, мен уәкілмін!

	Ол жорта куәлік қағазын көрсетті. Әлиакпар өзінше ұғынды. Ол қалтасынан мөрін шығарып, куәліктің сыртына таңба басты.

	– Сен – баяғының надан болысы секілді екенсің! – деді Ноғайқұл.

	«Надан» деген сөзді Әлиакпар және өзінше ұқты.

	Ол:

	– Жолдас уәкіл, мен «лекбезде» оқып, қағаз түртінектеуді үйрендім, – деген.

	Ноғайқұл сұрақ қоя сөйледі:

	– Сен сауат ашсаң, ВКП (б) Орталық Комитетінің «Қазақстандағы ауыл шаруашылығы, оның ішінде мал шаруашылығы туралы» қаулысын оқисың ба?

	Әлиакпар:

	– Әй, қайдам, сол қаулы бізге әлі келген жоқ-ау деймін, – деді.

	Ноғайқұл Сәкенге бұрылып:

	– Би болған бас-басына өңшең қиқым.

	Сендер-ақ кетірдің ғой елдің сиқын! – деп өлеңдетті. Әлиакпар:

	– Осыны ілгеріде жарапазаншы айтушы еді, – деп, есекке мінген дуананы еске түсірді.

	– Бұл – Абайдың өлеңі, жолдас басқарма! – деді Ноғайқұл.

	Әлиакпар:

	– Оныңыз кім? – дегенін байқамай қалды. Енді Ноғайқұл кәдімгідей ашуланды:

	– Сен Абайды неге білмейсің, әй?!

	Әлиакпар Ноғайқұлдың айтып тұрғаны осы елдің ақыны Шәді-төре деп ойлады. Бұл екі арада Ноғайқұл сұрауын қайталаған. Әлиакпар енді өзінше жалтартпақ болды:

	– Менің мүңкір-нәңкірім сіз болдыңыз ба, ағасы!

	Несіне қазбалайсыз?!

	Ноғайқұл сәл ойланып:

	– Жайың мәлім болды, балақай! – деп езу тартты. Бірақ күле алмады. Артынша тұнжырап, сұстанып кетті.

	Сәкен болса, өзінің қойын дәптеріне жазу түсірді.

	Жазудың маңдайшасы: «Белсенділер» деген сөз еді.





IV




	Ақкөзде жиылыс өткен. Жұрт көп жиналды. Көбісі өздерінің жерлесі Ноғайқұлды көру үшін келіп еді. Осыны сезе, сезіне тұра Ноғайқұл шешендікке бармай, келген жұмысының тоқ етерін айтып:

	– Кәне, осы жайында кім сөйлейді? – деп сұраған. Қол көтерушілер көп болды.

	Бірінші боп Әлиакпар сөйледі.

	Ол колхоздасудың маңызы жайында әркімнен ертелі-кеш естігенін қайталап тұрып алды.

	– Әй, сен астыққа көш! – деді Ноғайқұл.

	– Тамдағы тұқымдық қордан басқа астық жоқ, – деді Әлиакпар.

	Ноғайқұл Торанғұлов ашу шақырды:

	– Онда аузыңды жап!

	Енді жаңағы қол көтерушілер жым-жылас болды.

	– Ау, сөйлеңдер! – деді Ноғайқұл.

	Жұрт көрнеу бұғып отыр. Ортаға Базарқұл Торанғұлов шықты. Оның не айтқанын ағасы түсінбеді. Оқта-текте қолын сермеп, «и» деп қояды.

	– Сен де аузыңды жаба ғой! – деді ағасы.

	Осы інісі атқа мінгенде одан түк шықпайтынын Ноғайқұл білген. Бірақ бетін қайтармаған. Көп әуренің бірі боп жүре берсін, әйтеуір, зияны тие қоймас, деп ойлаған-ды. Енді бақса жұртқа зияны тиеді екен!

	Жиналыспен жұмыс бітпейтініне көзі жеткенде, Ноғайқұл қазақшылыққа көшіп, ағайындардан жылу сұрағандай бола бастады. Бірақ бұл сөз де әсер етпеді. Жұрттың бәрі аузын қу шөппен сүртіп отыр.

	Ноғайқұл жиналысты таратуға ыңғайланғанда, ортаға Шәукен шықты. Күні бойғы құбылысты шала-шарпы түсінсе де әкесін аяған ол:

	– Астық бар! Мола маңындағы ұра толған астық! – деп салды.

	Жиналысқа әйелдер де келген еді. Ноғайқұлдың жеңгесі Молыш кемпір ернін сылп еткізді.

	– Кәне, үй-үйіңнен қап алып, ұраны ашыңдар! – деді Ноғайқұл Торанғұлов.

	Бірақ ұра ашушы табылмады. Осыдан кейін Ноғайқұл колхоз басшыларын ертіп зират маңына барды. Бірақ ұра табылмады. Шәукен нұсқаған беткей кең. Қай жерін аршисың.

	Ноғайқұлға ақыл кірді. Ол қыстақтан сомтемір алдырып, беткейінің әр жерін түрте бастады. Ұра бар жер дүңк ете қалады. Көп ұзамай біреуі табылды. Бұның өзі көп ұраның біреуі қолға түскендей болды. Енді ұралар біріне бірі куә боп, сырын аша бастады.

	Табылған астықты Ноғайқұл Торанғұлов түгелдей «заготзерноға» артқызды.

	Ноғайқұл үйіне оралғанда ас дайын еді. Сандықта қыстан қалған түймеш бар-ды. Мейіздей сап-сары сүр ет қонақтың алдына тартылды. Күндізгі жиналыста сөз сөйлеп, ұра ашқызған Шәукеннің мінезін қызық көрген Сәкен оған асықты жілікті беріп жатып:

	– Асығын өзіме қайтып бересің! – деп әзілдеген.

	Шәукен жұлып алғандай;

	– Е, үйіңнен әкеліп пе едің? – деп сұрады. Ноғайқұл жуып-шайып жатыр.

	– Еркек кіндіктен жалғызым болған соң итті жастай еркелетіп едім. Әлі балалығы қалған жоқ.

	Сәкен Шәукенге мойылдай қара көзімен сынай қарады. Шәукен қысылып қалды. Беті дуылдап тұр. Дуылдаған осы рең Сәкенге бір түрлі сүйкімді көрінген. Ол:

	– Нақа, осы балаң күннен туғандай екен! – деп жайдарыланды.

	Несібелі Сәкенге майысып қарап, ізінше назарын тайдырған. Ырысбике болса: «Шіркіннің көзі өткір екен! Балама өтіп кетпесе игі ед!» – деп қауіптенді.

	Ноғайқұл болса, бүгінгі жиналысты көз алдынан өткізіп: «Әйтеуір бір міндеттен құтылдым!» – деп уанды. Осыдан соң ол:

	– Ертең «Құраманың» басшыларымен сөйлесе кетесің бе? – деп сұраған.

	Сәкен басын шайқады. Артынша француздың бір мақалын еске түсірді.

	– Шараптың дәмін ажырату үшін бір тамшы жетеді.

	Кеспекті тауысу шарт емес! – деген.

	Кешке Ноғайқұл төсекті ауылша салып, Сәкенмен қатар жатты. Екеуі өткен-кеткенді еске түсіріп, жантайма кеңес шертіскен.

	Осы кезде Сәкен өмір бақи аузынан шықпайтын бір сыр жарған. Оның Совнаркомдіктен түсуіне Садуақасов дегеннің қырсығы тиген. Неге? Ол «Күміс қоңырау» деген роман жазып, Сәкеннің серілігін шенеген. Осыдан кейін Сәкен «Кетейінші, құдай-ай, саясатсыз өмірге!» – деп өлең шығарған. Серілік қайраткердің бойына жараспайды дегенге Сәкен иланбайды. Немістің Гетесі мен Гейнесінен, ағылшынның Байронынан неше түрлі мысал келтіре келіп:

	– Гете алпыс тоғыз жасында он тоғыз жасар Ульрика деген қызға үйленбек болған. Сол Гетеге Наполеон ақ боз атынан түсіп тәжім еткен! – деді.

	Осыдан кейін әлгі Гетенің бір кезде министр болғанын айта келіп:

	– Содан оның ақындығына зиян келді ме?! – деп сұрау қойды.

	Ноғайқұл, әрине, Гетені білмейді. Білмеген соң, әрине жауап қайырмады. Сәкен бір уақытта қараса, сырласы ұйықтап жатыр. Ол қоңыр даусымен:

	– Ұйықта, серім! Құдды Ағыбай батырша ұйықта! – деп, теріс айналып жатып қалды.

	Таңертең шай үстінде Ноғайқұл әлдеқалай Бексұлтан Қожалақовты есіне алды. Оның өзін сыртынан келемеж еткенін білгенде, Сәкен сұмдық ашуланды:

	– Мен Орынборда Совнарком боп тұрғанда үстіме кіре алмаушы еді. Енді тантыған екен. Мен қалаға барған соң әкесін танытайын, ұлтшыл солақайдың!...

	Ноғайқұл Бексұлтан Қожалақовтың орнынан түсіп қалғанын, бұл күнде Ташкент жақта шаруашылық қызметте жүргенін айтып өтті. Сәкен:

	– Етектеп мақта теріп жүр екен ғой, – деп, күміс үнмен керіле күлді.

	Осыдан кейін Ноғайқұл:

	– Саған шапан жауып, ат мінгізуге... – дей бергенде, Сәкен оның сөзін шорт кесті.

	– Мен ешкімнен дүние алмайтын адаммын!

	Сәкеннің қасында Мәжит деген інісі бар. Ол еш жерде ешбір сөзге араласпай қойды. Бұл Ноғайқұл үшін танық боп қала берді.

	Ноғайқұл Сәкенді шығарып салмақ боп атқа қонды. Жолай сарғайған боз-қауданда жалқау жайылып тұрған Күржікке соқты. Күржіктің көзі әңгел-шеңгел, арқасы жауыр, құйрығы сидам-сидам. Ноғайқұл басынан сипағанда, Күржік оқыранып, жанары қашқан жаудыр көзін аудара қарады. Иегінің астындағы ақ қылшық тірі аруақтың сақалындай әсер етті. «Мен де ерте қартайдым жануар!» – деді Ноғайқұл. – Саған өкпем жоқ. Талай қызық көрсетіп, талай кәдеге астың».

	Осы арада Ноғайқұл Сәкенге Күржіктің оқиғасын біршама таратып айтқан. Бұл жүйрік күнгейдегі бір ағайынынікі екен. Қолқа салса бермеген соң Ноғайқұл түнде жігіт жіберіп ұрлатып алған. Теріскейге келген соң Күржік әлденеше рет бәйгеден келеді. Ноғайқұлдың болыстықтан түсіп қалуына осы Күржік те себеп болып еді.

	Ат танығыш Сәкен қызыға тыңдады. Өзі сөзге араласып, Арқадағы Ақан-Серінің Құлагерінің оқиғасын айтып өтті. Ақырында:

	– Қай заманда болса да жүйріктің жауы – надандар. Әсершіл адам оған бір мініп-түсуді армандаса, тоғышар оны тоқпақпен ұрады, – деп бір қойды.

	Ноғайқұл Сәкенді Күнгейдің шекарасына шейін шығарып салмақ болды. Сәкен жолай әлденеден елегізігендей ән шырқады.



	Келемін тау ішінде өлеңдетіп,

	Құлағын ақ боз аттың елеңдетіп!..



	Сәкен Сейфуллин сол ақбоз аттың үстінде Сайқын тауында бандыны қуғанда жауды тапаншамен атып өлтірген. Оған әсте өкінген емес-ті. Қызметтің аты –қызмет! Бұл уақыттағы парыз кей-кейде қанға ұласады. Сол парызбен қатыгездікке барған Сәкен кейін Бетпақ-даладан үйірінен адасқан ақсақ киікті аяп, өлең шығарған. «Санасыз сезімі жоқ бір қазақ-ау, дәл көздеп көкіректен атқан мерген!» – деп еді-ау!!! Сол киікті атқан қазақтар енді Ноғайқұлдың Күржігін тулаққа айналдырыпты.

	Сәкенмен үзеңгі қағысып келе жатқан Ноғайқұл оның әлгі әнін қайталауды қолқалап еді. Сәкен сұстанып:

	– Қайталаудың керегі не? – деп сұрады.

	Ноғайқұл жауап қайырудың орнына өткен бір тарихты айтып кетті. Ол бозбала кезінде Бетпақдаладан Арқа асып, сол жақтан ән үйреніп қайтқан. «Сарыарқа қайран жерім-ай, ит жүгіртіп, құс салған елім-ай!» дейтін әнді Ноғайқұл кейін Әлтайдың құлағына құйған. Осы уақиғаны Ноғайқұл Сәкенге түгел айтып шықты. Сәкен:

	– Ә, солай ма?! – деп, қиғаш қиялданып кетті.

	Енді біршама жер жүргенде ол ән-күй жайынан әңгіме шерте бастады. «Көшпелі елде туып-өскен адам әсершіл» дейді; Ежелгі бәдәуилер яғни көшпелі арабтар шетінен ақын, шетінен әнші болған» дейді; бірақ та араб-сахарасының шөлі Сарыарқаға тең келмейді» дейді; «ақын мен әншінің көкірегін таза ауа ашады», – дейді. Осыдан ол кейін қарай шегініп, Мұқамбет пайғамбар ақынның тәкәббірін, қазақша айтқанда, тәкаппарын қырып-жойып, момынын өзіне бағынышты еткенін недәуір таратып айтқан. Содан ол құранның тарихына ауысуға ыңғайланғанда, Ноғайқұл:

	– Осының бәрін қайдан білесің? Сен, әлде, арабшаға жүйрік пе едің? – деп таңырқады.

	Сәкен Сейфуллин бұл тарихты орысша кітаптардан оқығанын айтты. Бір орайда орыстан Белинскийді, немістен Мюллерді атап өткен. Ноғайқұл:

	– Сенің «Тар жол, тайғақ кешуінде» ондай адамдар аталмаған, – деді.

	Сәкен енді басқа жайтқа ауысты. Ол адамды айтыс-тартыс ашындыратынын, бұрын оқи алмаған кітаптарын өзінің кейін оқығанын, оған ұлтшылдармен айтыс түрткі болғанын баян етіп өтті. Сөзінің соңында:

	– Дұшпанды жеңу үшін сол дұшпанды, ең алдымен, сыйлау керек. Бұл үшін сол дұшпаннан асып түсетін білім керек! – деген.

	Олар Күркіреуікке келіп аялдады. Күнгей мен теріскейдің шекарасы осы.

	Осы арадан дүрбімен көз салсаң, солтүстік жақтан Мойынқұм мұнартады. Құбыла жақтан Қаратаудың шоқтығы Мыңжылқы анық көрінеді. Осынау тау мен құмның арасында талай хикая болған. Оның бәрі-баршасын айту ұзаққа созылатын болған соң, Ноғайқұл:

	– Осы жақтың шұрайлысы – осынау Күркіреуік! – деп бір қояды.

	* * *

	Ақкөзге қайта оралғанда, Ноғайқұл өзінің үйін ауданға көшіріп әкетті. Ырысбике ақбоз үйінің киізін, керегесін, шаңырағын диірменшінің тамына тастап кетті. Кетерінде:

	– Ілгеріде құмға көшкенде басы артық жиһазды теңдеп, қоймаға қойып кетуші едік. Жазда жайлауға келгенде қайтып алушы едік. Енді үйіміздің қаңқасын қалдырып бара жатырмыз! – деп қамықты.





ҮШІНШІ ТАРАУ





I


	Қыс бойы Торанғұлов тыныштық көрмеді. Ел аралап, етке мал өткізуді тексереді. Ауданға келген соң райкомге есеп береді. Ол кезде қаулының жобасын есеп беруші жазып апаратын тәртіп бар-ды. Сол жобаны Ноғайқұл баласына жаздырады. Өзі айтып отырады. Шәукен жазып отырады. Оқта-текте ғана, аса бір маңызды мәселенің үстінде көршісі Молдабек Теміршинмен ақылдасады. Аудандық почта бөлімінің бастығы Теміршин бұрын облыста қызмет атқарған іскер кісі еді. Сол кісі Ноғайқұлмен тұздас-дәмдес, сырлас боп кеткен.

	Бір күні сол екеуі жауапты қаулы жазар алдында әңгімелесіп отырды. Сөз арасында Теміршин:

	– Жүдәбековтердің жұртқа жаны ашымайды, – деген.

	– Оны қайдан білесің?

	Теміршин апта сайын қалаға поштабай шаптыратынын, ол қалада телеграм өткізіп қайтатынын айтты. Торанғұлов:

	– Телеграммада тұрған не бар? – деп сұрады. Теміршин:

	– Ол жағы құпия! – деп жалтарды.

	– Біз өзіміз тоқ етерін бір-ақ айтамыз, – деді Торанғұлов.

	– Сол тоқ етер телеграмда! – деді Теміршин. Сөздің артын әзілге айналдырды. – Сенің қыруар малың бір парақ қағазға сыйып кетеді.

	Кешінде Торанғұлов райкомда есеп берді. Жүдәбеков:

	– Бұл жолы ерлепсің! – деп мақтады. Артынша

	Теміршинге бұрылды.

	– Таң ата қалаға поштабай шаптыр. Мынау ақпар баршамызға абырой-атақ әкеледі.

	Көп ұзамай, Сейдін ауданының ет науқанынан озықтығы республикалық газетке жазылды. Толып жатқан озаттардың ішінде Жүдәбеков пен Торанғұловтың фамилиясы жүрді. Бірақ наурыздың орта шенінде үш күндей сұрапыл боран соғып, малдың дені қырылып қалды.

	Торанғұлов енді қырылған малдың есебін алуға шықты. Бұл кезде қар кетіп, көк тұқыл көктем басталған.

	Базарларды аралап болған соң, ол «Құрамаға» қарай беттеді. Ағайын-туысқандарын көре кетпек болған.

	Үздік-создық ой кешкен Ноғайқұл өзен жағалай қонған ауылға келгенде, ағасының үйінің ең шетте тұрғанын көрді. Ол атын белдеуге байлап, ішке кіргенде, таң қалды. Үйдің іші аңғал-саңғал. Босаға жақта тасбақа жатыр. Борайқұлдың аузына кемпірі су тамызып отыр.

	– Бұған не болды? – деп сұрады Ноғайқұл. Молыш тура жауап бермей, өткенді айтып кетті.

	– Не айтты? – дейсіз ғой?

	Молыш әуелі қатын қарғыс айтты. «Ағаңның маған көрсетпегені жоқ», – деді. «Бір кезде мейман жігітке кесемен шай ұсынғанда қолына қолым тиіп кеткені үшін ағаң мені «талақ!» қып, кейін некеміз қайтадан қиылды», – деді. «Өзі – тыраш, көк егіннің арам шөбін маған отатады, өзі қырман көтерілгенде ғана барады. Және несібе аспандағы айдан тасиды деп қырманды ай астында көтертеді», – деді.

	– Жарайды, ендігі жатысы не жатыс?! – деп сұрады Ноғайқұл.

	Молыш былайша жауап қатты:

	– Ағаң «арам!» деп сорпа-су ішпейді. Құбылаға басын қойып жатып алады. Ақыретін дәметеді.

	Ноғайқұл жеңгесіне:

	– Аузына зорлап құй! Беті қараса, өзім сөйлесемін! – деп түнеріп отырды.

	Ол осы жасына шейін өзі көрген өлімді есіне түсірді. Кәріліктен өлер адам ақырғы сәтіне шейін жанын қимай жатады. Тіл қатуға шамасы келмегенде жанашары оның аузына мақтамен су тамызады. Ноғайқұл ағасының қасына келіп:

	– Мен Ноғайқұлмын. Ақырет қашпайды. Нәр татып, дилан, – деген.

	Ағасы естіген сыңайда. Бірақ үн қатпады. Шамасы, інісіне өкпесі бар. Әйтпесе, арыздасуға тілі келмесе, інісіне қолын созар еді.

	Бұл екі арада ауылдың еті тірілері келе бастаған. Бірақ Ноғайқұл олармен жөнді сөйлеспей, атқа қонды.

	Ол өзен бойлап, көл жағалап, ұзақ жүрген. Ақырында, Қызылкөлдің жағасында отырған Шәдінің тамына кеп түсті. Шамалы жайласқанда, Шәді-төре белінен қақ бөлінген ұзын сары балықты алып келді. Ол:

	– Мен енді кітапты тәрк етіп, балықшы болдым. Күтпеген қонақ кеп қала ма деп жайынның жартысын көлге салып қойған едім. Саған бұйырды!» – деп меймандостық пейіл аңғартты.

	Балық әлі тірі. Тыпыршып жатыр. Ноғайқұл: «Жан беру қиын екен ғой», – деп ойлады.

	Сол-ақ мұң екен, ерніне ұшық шықты. Базада жүргенде жоғарыдан келген кенен шекпен орыстармен бірге қабанның етін жеген ол шала-жансар балықтан шошынды...

	Жолшыбай ол қиғаш бұрылып Сүгірдің аулына соқты. «Құдай қосқан құдасын» көрмегелі көп болған еді. Сүгір қаужандап қалды. Ноғайқұл жігіт кезінде осынау тамаларға жиі кеп, бойжеткендерімен алақан шертісіп ойнаушы еді. Сондағы қыздар енді кексе қатын бопты. Соның өзінде өткен күнді еске түсіріп, Ноғайқұлды біраз әуреледі. Бұл күнде Ноғайқұлда баяғыдай желік жоқ. Сонда да сахара салтын бұзбай:

	«Тәңірі алсын!» – тәрізді әзіл-оспақ айтып құтылды.

	Ол бойжеткенмен алақан шертіскенде өзінің алақаны күлдіреп қалушы еді. Сабау сабап, киіз басып шыныққан қыздың қажырына ол қайран қалушы еді. Кейін құрдасы:

	– Менің жолдасым тізесін құшақтап жата ма?! – деп, оспақтағанда, қыз сықылықтап күлуші еді. Енді сол қыз кексе тартқан. Бірақ, баяғы өткен күндер, әзіл-оспақтар әлі көңлінен шықпағандай... Ноғайқұл сол күндердің қызығы мен ләззатын еске түсіргенде: «Жастық шағым босқа өтпеген екен», – деп бір қойды.

	Кешке таман Ноғайқұл Сүгір екеуі ауылдың сыртындағы төбеге шығып, әңгімелесіп тұрған. Баяғыда осын-дай төбеде бір топ кісі сөйлесіп тұратын еді. Енді «Күлтөбенің басында күнде жиын» деген мәтел мансұқ болғандай. Екі-ақ адам тұр. Мүмкін, сондықтан да шығар, осы арада, оңашада, Сүгір сұмдық бір сыр ашты. Әкесі көптен бері сырқат екен. Ем қонбай қойыпты. Қонбайды емес-ау, тәуіп келсе қуып жібереді. Тірі жанмен сөйлеспей, теріс қарап жатады да қояды. Сүгір екі нәрседен үміт күтеді екен. Өлетін шалдың көзі не шөлмектей сөне бастамақ, не шадырайып, атысып-шабысып тұрмақ. Бұндай нышан әкеде жоқ. Сүгірдің екінші үміті: әке күйден уанады. Күй болғанда бір-ақ күйді – «Кертолғауды» тыңдайды. Ертеден қара кешке шейін құлақ асудан жалықпайды. Сүгірдің осы күйді тапжылмай тартқанына пәлен күн болыпты. Сөзінің соңында ол:

	– Жүйке шыдайды екен. Саусақ шыдамайды екен.

	Саусағым тілініп кетті! – деген.

	Көпті көрген Ноғайқұл:

	– Оймақпен неге тартпайсың?! – деп қағытып өтті. Сүгір шынына көшті:

	– Әкей: «Оймақ-шүлдіріңді қой!» – деп тыржияды.

	– Онда сенің сорың бар екен! – деді Ноғайқұл.

	– Қайтейін, шыдап келемін, – деді Сүгір. – Түзге отыруға өзім арқалап апарамын. Біреу-міреу көріп қоя ма деп қысыламын.

	Ертеңіне Сүгір Ноғайқұлды әкесінің қара шаңырағына ертіп апарды. Әли «ассалаума-әлейкүмге» жауап қатпады, басын көтермейді.

	– Әке, Ноғайқұл келіп тұр. Баяғы ревком құдаңыз! – деп Сүгір Ноғайқұлдың есімін екі рет қайталады.

	Әлиді немере қызы бағып-қағады екен. Мосыға шәугім аса бастағанда Ноғайқұл қайтатынын айтты. Әли оған:

	– Сенімен орысша сөйлесетін теңің бұл күнде жоқ.

	Қайда жүргенін білмейміз! – деді.

	Осыдан кейін ол Назарқұлды сұрады. Ноғайқұл қобызшы інісінің жай-жапсарын қысқаша айтқан.

	Әли:

	– Қобыз – қаралы, домбыра – саналы. Удың басын қайтарған удай, қаралыдан айығатын дерт бар. Саналы – тек сағынышты асқындырады, – деді.

	– Онда мен домбыраны бекер тартып жүр екенмін ғой, – деді Сүгір.

	– Бекер тартасың! – деді Әли. – Бірақ маған керегі – «Кертолғау». Мен жастық шағымды, шалқыған жайлауда көрген қызығымды аңсаймын. Өткен күніме жете алмай, сағынышпен сарғайып өлгім келеді. О дүниеге армансыз кеткенше арманда кеткеннің өзі игі! Сүгір домбырасын қолына селқос ұстатады. Жоқ,

	ол төрінен көрі жуық әкесінің әміріне қарсы емес. Оның діті басқада. Оның ойынша, домбырашы белгілі бір күйді сағынып, аңсап тартса көңіл ашылмақ. Кәнігі машық кісіні мезі қылмақ. Бірақ, амал жоқ, ол «Кертолғауға» басты.

	Сүгір қалай болса солай тартқан еді. Бірақ Ноғайқұлға басқаша әсер етті. О баста қызыл аршадан шапқан қызыл қоңыр домбыра алғашқыда күмбір-күмбір етіп, артынша аңырап қоя берді. Булыға екпіндеп басталған күй бірінші тараудың өзінде қырық құбылып, мың бұралып, дөңгеленіп тұрып алды. Діңке құртатын дәмді қайрылысы – «Тәри-тәри-тау, тәри-тау, тәри-таулап» сиқыр әуез төге бастады. Осы бунақтың өзі жалықтырмайтындай. Бірақ қайталаудың да шегі бар. Сүгір екінші тарауға ауысты. Енді, күйшінің шебер саусақтары құлдилай жорғалап, екі шекті қат-қабат, алма-кезек шалып, бірде толғай, бірде іле, бірде шымши шертіп, текіректеген дыбыстарды сапырып жіберді. Төрт рет қайталаулар көкейге құйылып жатты. Үшінші тарау алғашқы екеуінен де әсерлі шықты. Булыққан, үйірілген, боздаған дыбыстар бас қосып, аңқылдап, аңырап кетті. Бейне бір шанақтың ішінде жатқан сиқыр жыршы өз тілінде шежіре шерткендей! Осынау «Кертолғаудан» ұшы-қиырсыз сахараның сан ғасырлық кейпі, сансыз ұрпақтың бастан кешкен тіршілігі, шері, салтанаты көрініс беріп тұрды. «Кертолғау» кейде сайын сахара шырайындай, кейде шаң тимес саңлақтай, кейде саналы салдай елестеді. Осы жерге келгенде Әли басын көтеріп, домбыра шертіс жайында сөйлеп кетті. Сөз арасында Сүгірге:

	– Әттең, сенің саусағың жіңішке. Етшең саусақтай қоңыр дыбыс төге алмайсың, – деп өкінді. Сүгір:

	– Есесін шымшып тартумен қайтарып жүрмін ғой, – деп ақталды. Әли:

	– Адамның даусындай домбыраның үні де өзгере береді. Әлі талай шымшисың, шырақ! – деп жымиды. Сүгір:

	– Ау, адамның даусына жол болсын! – деп таңырқады. Бұған әкесі таңырқады:

	– Басыңда саңылау бар ма, өзіңнің? Қаз дауысты Қазыбекті кім білмейді? Сол мақамдас үнділер қайда? Қылтанақ жұтқандай, дауыстарың шиқ-шиқ етеді!

	Аталған адамдардан хабардар Ноғайқұл қостап жатыр.

	– Әрине, дауыста гәп бар! – дейді.

	Әли Сүгірге үзілген күйдің жалғасын тартқызды.

	– Сен де тұлпардың тұяғысың, – деді оған. – Күндердің күнінде осы домбыраң қолдан қолға өтеді. Сөзден күй ұзақ жасайды.

	Қара шаңырақтан шыққан соң Сүгір Ноғайқұлға:

	– Біздің әкейдің мінезі шатақ. Оған өкпелеме! – деп уаныш айтты.

	Өкпелеу қайда?! Әлидің мінезі, айтқан сөзі Ноғайқұлдың ойынан шықпай қойды. Бейне бір есеңгіреген адамдай мең-зең боп жүрді. Ауру Әли көзіне елестей береді.

	Ноғайқұл аудан орталығына келгенде «Двадцатка» деп аталатын, яғни жауапты жиырма қызметкерге арналған дүкеннен шығып келе жатқан Ырысбикеге кезікті.

	– Аузыңның салуы бар екен! – деді Ырысбике. – Дүкеннен семіз ет әкеле жатырмын. Ноғайқұл жорта:

	– Шошқаның еті емес пе? – деп сұрады.

	– Е, жоға! – деп Ырысбике шошып кетті.

	Ноғайқұл кешкі асты жемеген. Әйелі:

	– Тәбетің тартпай ма, немене?! Әлде «тентек су» құйып берейін бе?! – деп қипақтады.

	– Оның не нәрсе? – дейді Ноғайқұл, түсінбегенсіп.

	– Осы күнгі еркектер «перед обед» қылады ғой! – дейді Ырысбике, ағынан жарылып.

	Ноғайқұл әйелінің арқасынан қағады.

	– Маған бір кесе суық су берші. Ішім күйіп барады! – деген.





II


	Бір күні түнде Ноғайқұл ауырып шықты. Содан төсек тартып жатып қалды. Бас ауырып, балтыр сыздайтын кәрінің кеселі емес, белгісіз науқас меңдетіп барады. Денесі ысып-жанады, жүрегі лоблып, миы шаншиды. Бір күні ол сандырақтауды шығарды. Аузына әлдекімдер түседі. Үзеңгі қағысқан жора-жолдастың, тәжікелескен қыз-келіншектің есімін атайды. Соның ішінде баяғы Сәкен де, Әріп пен Меруерт те аталады. Сандырақ сахара тәжірибесінде о дүниеге жөнелудің нышаны. Қоштасудың белгісі!

	Тісі сыздаған адамдай ұрты ісінген. Сүйегінен ызғар өткен адамдай, бетінде көзге ілінер-ілінбес көк түк бар. Аяқ-қолын уқалаған Ырысбике мұздай салқындықты сезеді. Бүкіл денесін мұз қаптап бара жатқанын Ноғайқұлдың өзі сезінеді. Жүрегі дүрс-дүрс еткенде өзі естуші еді. Енді сол жүрек әлсіз соғады. Бір күні азанда Ноғайқұл қысылып қалған. Көкірегі сырылдап, қиналып ыңырсиды. «Бізді қимай жатыр», – деп ойлаған Ырысбике басына төніп:

	– Қасыңа Шәукентайың келіп тұр! Не айтасың?! – деді.

	Ноғайқұл жауап қата алмады. Оның: «Шәуік!» – деуге ғана тілі келген. Артынша Шәукенге қолын созды. Шәукен шошынып, қашқақтады. Шешесі оған:

	– Далаға шығып, балалармен ойнай қой, қарағым! – деп қолына дәке ұстады.

	Ноғайқұл Торанғұловтың өлімін әркім әрнеге жорыды. Біреулер: «Айдалада аттан құлап, есеңгіреп қалыпты», – дескен. Енді біреулер: «Софы ағасының қарғысы атыпты», – дескен. Торанғұловтың көршісі Теміршин басқаша болжам жасады:

	– Ауру атаулы жүйке тамырдан тарайды. Ноғайқұлдың түбіне қыста қырылған мал жетті.

	Сонымен, не керек, Ноғайқұл Торанғұловтың өлімі туралы жорамал көбейген. Шамасы, әркім өзіне тиімді тұрғыдан топшыласа керек. Бұл топшылаудың бір де бірі ел құлағында қалмады. Жалпақ жұрттың алып-қашпа аңызға айналдырғаны – Несібелінің жоқтауы! Ол күнде таңертең сұңқылдап, жоқтау айтады. Оны Шәдітөре жазып берген. Мұңлы, налалы, назды сөз еді. Ауданның мекемеге бара жатқан қызметкерлері терезені қалқалап, құлақ түріп тыңдайды. Өздерінен лауазымы үлкен біреу келе жатса, тайып тұрады. Кейін кеңседе, бастық жоқ сәтте, «жоқтаудың» ұзын-ырғасын өзара әңгіме етіседі.

	Қазақтың екі сөзінің бірі жоқтау боп келетінін олар пайымдайды. Бұл сөздің төркіні «жоқ» пен «жоқшыдан» шыққан. Жоғалғанды жоқтасаң көңілге уаныш оралады. Ертедегі қазақтың Бозінгенді жоқтауы бертінде лақты жоқтауға әкеп соқтырды. Бұнда да гәп бар. Әркім өзінің шама-шарқынша жоқтайды. Өлген әкені жоқтау бұрыннан бар үрдіс. Бірақ жаттанды үрдісті Несібелі қаз-қалпында қайталамаған. Шәдінің жазып берген өлеңінде «аттан құлау» да, «балықтан улану» да жоқ-ты. «Халық», «Жүйке тамыр» деген сөз бар. Несібеліге етене түсініктісі – өзі мен Шәукен туралы сөз.



	Қай-қайтейін көкем-ау

	Әркімнен дәурен өтеді-ау.



	Маған атақ жапсырдың,

	Шәукенді кімге тапсырдың?!



	Осылайша қаралы күндер өтіп жатты. Бір күні Несібеліге шешесі бүйдеген:

	– Осы Сейдіннің өзбектері «жоқтауды» күн шыға айтады. Мен сені аяп шайдан кейін айтқызамын. Соның өзінде даусың қарлықты. Енді көңіл айтуға кісі келгенде ғана «жоқтауыңды» айтарсың!

	* * *

	«Жоқтауды» Молдабек Теміршин тоқтатқан. Ол әр нәрсенің шеті, шегі барын, күн сайын дауыс салу уақытқа жараса бермейтінін айта келіп, Ырысбикеге:

	– Бәйбіше, жылау-сықтаудан енді пайда жоқ. Одан да райкомге барып Ноғайқұлдың куәлігіне мөр бастырып алыңыз. «Коммунист Торанғұлов қызмет бабында жүріп қайтыс болды», – деп жаздырыңыз. Кейін балаңыз есейгенде оған керек болады! – деген.

	Ырысбике райкомге барғанда, Жүдәбеков көнбеді. Ол Торанғұловтың командировкадан қайтып келген соң өз ажалынан өлгенін айтты. Онымен де тұрмай:

	– Сіз Ноғайқұл Торанғұловтың партбилетін әкеп тапсырыңыз! – деген.

	Ырысбике үйіне сынып келді. Бірақ билетті апарып бермеген. Ол әбдірені ақтарып, Ноғайқұлдың баяғы болыстық мөрін тауып алды. Мөрде «Ноғайқұл Торанғұлов» деген арабша жазу бар. Оны Ырысбике, әрине, танымайды. Ол билет пен мөрді қызыл шүберекке орап, қайтадан әбдіреге тығып қойды.

	Осы әбдіреден ол Ноғайқұлдың тілі байланғанда жазған хатын тауып алған. Хатта өсиет те, өкініш те арыздасу жа жоқ, бір ауыз өлең жазылған:



	«Дүниеде өмір-өлім телі нәрсе,

	Зираттың зияны жоқ енші берсе.

	Пенде жоқ бауыры бүтін бұл жалғанда,

	Қаратау баурайында, әсіресе!..



	Осы өлеңді Ырысбике кейін Молдабек Теміршинге көрсеткен. Ол оқып шыққанда шомбыл денесі ауырлап кетті. Қара қоңыр реңі тұнды. Ол:

	– Бәйбіше, бұл өлеңді менен басқа ешкімге көрсетпей-ақ қойыңыз. Одан пайда жоқ! – деген.





III


	Жесір үйдің күн көрісі қиындаған. Ноғайқұл Торанғұловтың сақтық кассадағы ақшасы жоқ боп шықты. Молдабек Теміршин тексергенде күтпеген құпия ашылды. Сақтық кассаның бастығы барлық жиған-тергенін сыртынан қол қойып алыпты. Онымен де тұрмай, жалған аккредитив жасап, қашып кеткен. Теміршин: «Ноғайқұл ақылды кісі. Ақшасын қатынына бермей, кассаға салғанын қарашы!» – деп сүйсінді. Сәлден соң: «Көшпелі елде қазына опасыз. Ноғайқұл қателік жасаған», – деп өкінген. Осыдан кейін ол Шәукенді хат тасушы етіп, почтаға орналастырған. Хат тасушының ерте тұруы керек. Бірақ Шәукен оянбайды. Шешесі оған:

	– Аш, ұйқым, аш! Кет, ұйқым, кет! – деп, арқасын уқалап, әрең оятады.

	Әйелдің аты – әйел! Бір кезде ол Ноғайқұл болысты кіші сәскеде аяғын уқалап, зорға оятушы еді. Болысекең манаурап, есінеп, әрең тұрушы еді. Кейін Ноғайқұлдың өзі оянатын болған. Қызметі солай ма, әлде ұйқы ашылар кәрілік шақ келе бастады ма, оны Ырысбике білмейді.

	Сонымен, бұл күнде Шәукен хат тасиды, Ырысбике кеңсе сыпырады. Несібелінің қолы бос. Ол шешесіне көмектесейін десе, шешесі оған көнбейді. Бірақ оның есесіне Несібелі «Зингер» деген қол машинамен тігін тігеді. Көшпелі кезде үйренген еді. Енді біреудің көйлек-көншегін тіккенде, тиын-тебенді ұялып, әрең алады.

	* * *

	Ол кезде телефон ырымға жоқ. Алыстағы ауылға почта ілуде бір қатынайтын-ды. Ноғайқұлдың өлімін туысқандары кешігіп есіткен. Естігеннен кейін де қысқа жіп күрмеуге келмей, Назарқұл біраз кешеуілдеді. Ақырында ол итініп-тартынып, түйе жетектеп, ауданға жетті. Осы сәтте клуб маңында бір шоғыр бала ойнап жүрген. Ішінде Витя деген бала бар. Ол осы Сейдінге жер аударылып келген Отец Порфирий деген поптың ұлы еді. Сол Витя Шәукенге:

	– Почему ты кинул камень на моего отца?! – деп төбелесерменге келді. Оны күтпеген жерден сол Витяның өзі арашалады. Ол:

	– Смотрите, верблюд! – деп таңырқаған.

	Шәукен түйе жетелеп тұрған Назарқұлды таныды. Ол Витяға орысша жауап қайырған. Назарқұл болса:

	«Баланың тілі тез сынады екен-ау?!» – деп таңданған.

	Назарқұл атынан түсіп, Шәукенді құшақтап, өксіп жылады. Бірақ дауыс шығармады. Оның есесіне түйені Шәукенге тастап, өзі тамға айғайлап келген.

	– Бауырым-ай! Бауырым-ай! – дейді.

	Ырысбике бірге туғанның «Ой, бауырым!» – салғанын көрген емес. Көзтаңбалылар өзара төбелескенде ғана осылайша дауыс салушы еді. Ырысбике:

	«Тауқыметі ағасының мойнында еді. Қайтсін, байғұс, есі ауып қалған ғой!» – деп ойлады.

	Кешкі астың үстінде Назарқұл түйе жетектеп келген себебін айтқан. Сөзінің соңында:

	– Естіген елден ұят. Ноғайқұлдың қатын-баласы қайыршы деседі. Одан да елге барған жөн! – деген.

	Ырысбике түнде көпке шейін дөңбекшіп, ұйықтамайды. Ауық-ауық:

	– Ах! – деп күрсінеді.

	Таңертеңгі шайдың үстінде Ырысбике түні бойы ойлаған ойын былайша жеткізді:

	– Мен елге кімге сеніп барамын?

	* * *

	Назарқұл тау бөктерлей жүрген. Оның жүрісі өнбеді. Жолаушы қырсықты ойсылқарадан көріп келе жатыр. Түйе жетектегенше оның өзіне мінген жөн. Түйенің бұйдасы тұсаудай титықтатып, бақырғаны жүйке қажайды. Назарқұлдың байқауынша, ойсылқара мен жылқы атаның терезесі тең емес. Қазақта түйе үстінен төбелесетіндер жоқ. Аттың үстінде сабаласатындар бар. Бірі қашып, бірі қуғанда айыз қанады. Кейін жұрт осыны аңызға айналдырады. Мерекеде қызды алдына өңгеретін аттылар бар, алдына өңгеретін түйелілер жоқ. Ат үстінен айтысу – әдет. Түйе үстінен айтысу – өрескелдік! Қазақ: «Тамырыңнан түйе сұра, қорыққанынан бие береді!» – деп бекерге айтады. Назарқұлдың астындағы көк шолақтың өзі бақырауық нардың қасында дүлдүлге барабар. Майса көрмей сортаңда өскен көрмедіктер ғой, қисық мойынды дәріптеп жүрген! Әйтпесе, жылқы жануарға не жетсін?! Түйе жақсы болса жылқы ол бар жерде неге кісінемейді. Түйе аусыл болады, жылқы неге аусыл болмайды? Түйе қақтың суын зәмзәмдей сораптайды, жылқы оған ернін шүйіреді.Түйе күйіс қайырады, жылқы қайырмайды. Бура құтырады, айғыр құтырмайды. Түйе қасқырдың құтықтап алдартқанына көнеді, жылқы көнбейді. Жаңа туған қызды қазақтар қырық жылқы» дейді, «қырық түйе» деуден ұялады.

	Назарқұл осылайша ойлады. Оған: «Назеке, сіз түйеге тиіспеңіз, ертеде бұл түлік «түздің кемесі» аталған дейтін адам жоқ. Айдалада қайдан бола қойсын! Болған күнде де Назарқұлды ұғымнан тайдыру қиын. Ол: «Түйеге мінсем, біреу-міреу мазақ қып сабап кетеді», – деп жоламаушы еді.

	Назарқұл дәуірлеп тұрғанда жылқылы ауыл оған құлын сойса, түйелі ауыл оны құбыжық көрді. Содан барып түйеге деген өшпенділік пайда болды. Ол ойсылқарадан екі-ақ нәрсені жақсы көреді. Біреуі – түйенің боздауы. Екіншісі қобызға көнек болатын мойнағы. Басқасы оған шот емес.

	Бір кезде ол Терісаққанға келді. Өзеннен ол:

	– Қырық кісі бір жақ, қыңыр кісі бір жақ. Сен, осы неге теріс ағасың? – деп сұрады.

	Әрине, Терісаққанның суын ішетіндер Назарқұлға өкпелейді. Бірақ, оған өкпе жүрмейді. Теңіз бен мұхиттан хабары жоқ Назарқұл өзен атаулыны өзінің Үшбасына қарап өлшейді. Оның кезген жері Қаратаудың күнгейі мен теріскейі. Әрісі Арқаның бергі шеті. Адам атаулыны да сол өңірдегі жұртпен салыстырып бағалайды.

	Ағасы Ноғайқұлдың бармаған тауы, баспаған жері жоқ-ты. Отарбаға мінгенін, тескентаудан өткенін жыр ғып айтқанда, Назарқұл ішінен: «Көші-қонның тауқыметін маған артып, мақтануын қарашы!» – деп кіжінер еді. Әнші мен жыршыны атқосшы етіп ертетін Ноғайқұл қобызшыны кісі санатына қоспаушы еді.

	Қым-қиғаш қиял кешкен Назарқұл ертеңіне сәскеде жалғыз ағашқа жетті. Ол «Торланның» егіншілеріне бұрылды. Бұл жақтың диқандары киіз үйден қол үзбейтінін білетін. Назарқұл Сұранышбектің үйіне келіп түсті. Түскен жоқ-ау, көк шолақтың үстінде шіреніп:

	– Сөйлес-ау! – деді.

	Жолаушының шылауына оралған жан болмады.

	Назарқұл сөзін өзгертіп: «Кім бар-ау!» – деді.

	– Әй, үйде мейман отыр. Өзің түсе бер! – деген дауыс шықты.

	Сұранышбектің мейманы Мәлігаждаров пен Бименде боп шықты. Назарқұл сәлем орнына:

	– Е, өзіміздің балалар екен ғой, – дей салды.

	– «Өзіміздің балаларды» көрсетемін саған! – деді Мәлігаждаров, сарғылт көзін ежірейтіп.

	Назарқұл ауданнан келе жатқанын, ағасының үй іші көшпегенін айтып өтті. Мәлігаждаров шамалы жуасыды да:

	– Отағасы, бел шешпей тұрғанда, біздің атымызды келтіріңізші! – деді.

	Назарқұлдың қара қоңыр дидары дуылдады. Оң жақ бетіндегі көк қыл жыбырлады. Ұзын мойны қылқиып, шақша басы қылтылдады:

	– Маған ағаш ер шапқызып алатын мілисаның өзі алдымда құрдай жорғалайды. «Колхоз-союз» кімнің шікарасы?!

	Мәлігаждаров басын шайқады.

	...Сұранышбектің үйінен тоғысқан жолаушылар атқа қонды. Екі адам құбылаға, бір адам шығысқа қарай бара жатты. Жол екі айрық тартқан...

	* * *

	Ауылына келген соң ағайындар жиналған. Бірі қауқылдасып, ақырында, Назарқұлды кінәлады. Сөздің түйіні: «Жесір қатынның ырқына неге көнесің?» – деуге сайды. Ішінде Базарқұл да бар еді. Ол білгішсініп, біраз сөз айтқан. Ол әкімнің қатыны қобызшыны менсінбейтінін, молдаға құлақ аспайтынын, ағайындардың әуел баста әбестік жасағанын айта келіп:

	– Мен барсам, жолдас жеңгей иланады! – деген. Осыдан кейін ағайынның бәтуасы мынаған сайды.

	Ауданға Базарқұл мен Назарқұл бірге барады. Зияш келін ілессе, нұр үстіне нұр. Қашан да әйел сырын әйелге айтады.

	Арада белгілі уақыт өткенде осы үшеуі ауданға Ноғайқұлдың үйін көшіріп әкетуге келген. Ырысбике біраз ырғастан кейін көнді.

	* * *

	Назарқұл Ноғайқұлдың үйін көшіріп әкелген. Ырысбике күткен, бәлкім, қаймыққан «ой, бауырым!» аз боп шықты. Мың дегенмен, қайғы ескірді. Көз жастың да сұрауы бар. Өтірік жылап тамақ дәмететіндер жесір қатынның қауқары шамалы екенін біледі. Осының баршасының үстіне Әлиакпардың сөзі қосылған. Ол бір күні жиналыс тарқарда:

	– Өлген коммунистің үйіне мұсылманша көңіл айтуға болмайды, жолдастар! – деп ескерткен.

	Осы жиналыстан кейін ол Шәукен Ноғайқұловты өзіне хатшы етіп алды. Қол орақпен орылған егінді сажынмен өлшейтіндіктен, Шәукенді әйелдер «тәбілшік» бала деп те атандырды.

	Жиын-терін бұл өңірде ұзаққа созылады. Ол кезде комбайн атымен жоқ. Қол орақ өндірмейді. Осындай күндерде Шәукен ауданға ақпар жазады. Әлиакпар қол қояды. Қырманнан астық үлестірерде, Шәукен ордер жазып, Әлиакпар мөр басады. Сұғанақ адамдарды Шәукен қас-қабағынан аңғарып, өзінің дәптеріне аты-жөнін, қырманнан алған астық мөлшерін жазып қояды. Оны ажыратуға Әлиакпардың шамасы жоқ. Бірақ іші күдіктенеді. Күдіктене тұра, тыйым салуға батылы жетпейді.

	Жиын-терін аяқталып, жұрт ылдиға құлайтын шақ еді. Бір күні Шәукен қырманның соңғы қызылын суырып жатқан кісілердің қасына кеп тұрған. Бригадир Ысмайыл қол қусырып қарап тұр. Ол қырқаға көз тастап:

	– Әй, анау Әлиакпарды жын қақты ма, немене?!

	Жалғыз өзінің шабуын қара! – деді.

	Жұрттың бәрі қыраңға жапырыла қарады. Күздің селкеулі сары сағымында жалғыз шапқан атты елеуреп бара жатты. Шәукен Күржіктің қарасын шамалады. Ол осы көріністі кейін шешесіне айтқан. Ырысбике:

	– Әкеңнің сарқытына зар болған Әлиакпардың көзінің еті өскен. Маған: «Байыңнан қалған құранды, ерді бересің!» – деп әкіреңдеді. Мен ер-тұрманның бәрін теңнің астына тығып қойдым», – деп, маңдайына түскен кимешегін түзетті.

	Шәукен әбдіреден өзінің дәптершесін алып, Әлиакпардың күдікті сұғанақтарға қырман үстінен берген астығын тізіп шықты. Талан-тараж болған астық тізілген. Оған ол бөгде адамдардың аты-жөнін қосып, мақала жазды. Мақалаға «Әлиакпар Жуасбаев, бұның қылмыс!» деп ат қойған. Жазудың соңына өзінің есімін, фамилиясын тіркеуден қорқып, бүгінгі тілмен айтқанда, бүркеншік ат қойды. Ат та емес-ау, «көз көрген» деген екі сөз еді.

	Осы мақала жарты айдың шамасында аудандық «Социалды шаруа» газетінде басылып шықты. Осынау колхозға небары алты-ақ дана келуші еді. Әлиакпар соның бәрін жинап алып, сандығына тығып қойды. Өртеп жіберуге батылы жетпеді. Бірақ соның өзінде жұрт құлақтанып қалған. Шәукен түк көрмегенсіп жүре берді.





ТӨРТІНШІ ТАРАУ





I


	Ырысбике Көсегенің көк жонының күнгейіне жаяу кетті. Ол жақта қайнағасы Борайқұл тұрады.

	Күнгейге ұзақ жаяулаған Ырысбике, неге екенін қайдам, қайнынан гөрі қайнағасын көбірек еске түсірді. Тамақ талғайтын тыраш шал ана жылы өлім аузынан қалды. Жұрт оны әрнеге жорыды. Біреулер:

	«Он екі мүшесінің сауында әдейі өлгісі келген», – дескен. Біреулер: Атқамінер інісіне әдейі көрсеткен құбыжығы», – дескен. Енді біреулер: «Ораза тұтқан адам аштыққа шыдамды болады, морт кететін біздер ғой», – десіп, кеңкілдескен.

	Ырысбике бұл болжаудың қайсысының шын екенін білмейді. Әйтеуір бауырмал қайнағасының тірі қалғанын көңілге медеу тұтады.

	Осындай дәмемен жолаушылаған Ырысбике мәрелі мезгілде оралмады. Артынан барған Назарқұл жеңгесінің қайтарда жол-жөнекей боранда қаза болғанын біліп қайтты. Бұл туралы ләм-мим демей үйіне кірген заматта өкіріп қоя берді. Өлімді есіттіргені еді. Несібелі мен Шәукен құшақтасып, ұзақ сыңсыды. Зияш еріншек күйеуін қарғап, барқылдады.

	– Кейуананы жібергенше өзің неге бармадың?! – деген. Назарқұл қитығып қалды. Ол:

	– Мен өлгенде мұратқа жететін бе едің? Бітеу жараны неге тырнайсың?! – деп, ежірейді.

	* * *

	Несібелі шеше өлімінің қасында болмады. Оның шешесі қай жерде жатыр екен? Қыранда ма, ояңда ма? Қыранда болса, ерте табылмақ, оянда болса кеш табылмақ. Әйтеуір, о баста қасқыр жеп кететін жерге құламаса игі еді.

	Бойжеткен Несібелі осы күнге шейін өлікті бетпе-бет көрген емес. Ағайын, жекжаттан бала шетінеп, пенде шығасы болғанда ол жаназалы үйге бас сұқпай, кейін барып көңіл айтатын. Ұяң қызын аяған шешесі осыған баулыған еді.

	Сол Несібелінің түйсігінше, балалар көбінесе күн бата шетінейді. Ымыртта шу ете қалатын сұмдық – соның куәсі. Ересектің қазасы қилы-қилы. Түнде үзілетіндері, таң ата жан тапсыратындары бар. Толықсыған түсте дүние салатындары сирек.

	Несібелінің шешесі қай мезгілде қазаға ұшырады екен? Айтушылар: «Үсіктастан сәскеде шыққан», – деседі. Боран екіндіде басталды. Сонда, екіндіге шейін қанша жер ұтуы мүмкін?!

	Қоржын арқалап мимырттаған шешесі Несібелінің көз алдына келді. Зілдей жүкпен жүрісі қалай өнсін.

	«Боранға Қарауылтастың маңында ұрынған шығар. Аттылыға асу бермес дөң де сол тұс қой», – деп болжады. Қар еріген сайын Несібелі көп ұзамай шешесінің сүйегі табылатынын ойлады. Енді ол тысқа жиі шығатын болды. Тамның іргесіндегі бозамық топырақ борсып, дымқыл тозаң иіс шығара бастады. Әлдеқайдан есіне «Бір уыс бұйырмады топырағың» деген зарлы өлең түсті. Ол өлеңде баласын әкесі жоқтаса, бұл жерде

	шешесін қызы жоқтап тұр. Айырмашылығы осы ғана! Қыздың кенет ән салғысы келді. Бірақ сала алмады.

	Шуақ сіңе бастаған денесі түршігіп, көңілдің хошын қашырды.

	Әлден уақытта Қарауылтастан құлап келе жатқан атты көрінді. Қыз: «бұл кім болды екен?» – деп таңырқады.





II


	Үйге бейтаныс біреу кіріп келген.

	– Сәлем бердік! – деді ол.

	Қалаша киінген кісінің әкім екенін сезген қобызшы Назарқұл:

	– Аман ба, жолдас! – деді, белсенділерден естігенін қайталап.

	Кісі жымиып күлді. Қисық табан етігін шешіп, іші толған суды төкті де, байпағын пешке жайды.

	Бура сан шалбарды әкімнің жалаң аяқтағаны жараспады.

	Өзі де қорғалақтап тұр. Несібелі жорта назарын тайдырды.

	– Байпақ кепкенше көншоқай кие тұрасың ба, жолдас? – деді Назарқұл. Анау:

	– Отағасы, «жолдастың» керегі жоқ. Менің есімім – Тұрсынғали, – деді.

	Әкімнің сөзін қызық көрген Несібелі қыз майыса қарады да, сафлордың талқанын шылауға кірісті.

	Тұрсынғали болса, ат үстіндегі қоржынын алдырып, бөз дастарқанға бауырсақ төкті.

	– Бұйырғанын бірге татайық, қарындас! Бойжеткен теріс айналды.

	– Қиырдан келген тәбәрік қой, жарықтық! – деп Назарқұл оңазалана бастады.

	– Қарындас, келіңіз. Жеңгей, сіз де келіңіз. Інішек, сен де қосыл. Тағам жетеді, – деді Тұрсынғали Назарғалиев.

	Бейтаныс үйдің жандары жоғы табылғандай жадырады.

	– Баланың көзі тар болады. Мынаны ертеңге қалдыр, – деді қобызшы өзінің әйеліне.

	– Отағасы, шошқаның майымен қалайсыз? – деді Тұрсынғали.

	Диланып қалған қобызшы шамданды:

	– Енді мазақ қылайын дедің бе, бізді?! Тұрсынғали:

	– Отағасы-ау, не мазағы бар? Жаңағы бауырсақ қабанның майына пісірілген, Қамыста қойды мен қайдан табамын? – деді.

	Қобызшы:

	– Не дейді?! – деп шошып кетті.

	Ойланып отырып-отырып, әлден уақытта ол:

	– Қап, құсып тастайын десем бауырсағы түскірдің кеңірдектен бері өтпей тұрғанын қарашы! – деп, қиналғансыды.

	...Назарғалиев жиналған басшыларға:

	– Ертеңнен бастап қоғамдық көже ұйымдатыру керек. Оған шейін жан басына үш жүз грамнан астық беру керек, – деді.

	– Тұқым қордың бір қадағы үшін бес жыл береді, – деді Әлиакпар.

	– Ей, уәкіл жолдас тұрғанда сенің аузың неге қышиды?! – деді Назарқұл.

	– Аудандық саяси бөлімге сенеміз ғой, – деді Әлиакпар Жуасбаев. – Тек, ауызша істетпей, із-міз қалдырсаңыз жақсы болар еді.

	Тұрсынғали Назарғалиев ойланбастан:

	– Тұқым қордан қанша астық алғанын хаттап, акт жасау керек. Қоғамдық көже де сол жолмен іске асырылады, – деді.

	Қоғамдық көженің қазаншысы болып Назарқұл белгіленді.





III


	Тұрсынғали Назарғалиев ауданға қайтатын күні колхоз басшыларын жинап алды. Олар іші аңғал-саңғал кеңсеге жиналды. Оннан астам адамның ішінен Шәукенді көргенде, одан: «Сені кім шақырды? – деп сұрады. Баланың орнына Ысмайыл жауап қайырды:

	– Бұл – біздің колхоздың табельщигі.

	– Назарғалиев табельщикті көзімен сүзіп шығып:

	«Кісі болатын бала! Ноғайқұлдан айнымаған!» – деп ойлады. Бірақ ойын ауызша айтпады.

	Аудандық партия комитеті мен аудандық атқару комитеті елге төтенше өкіл шығарарында: «Барған бойда жиналыс өткізу керек. Аудан көлемінде орын тепкен асыра сілтеушілікті бұқараға түсіндіріп, зардабын жоюға ат салысу керек», – дескен. «Құрама» колхозының хал-жайын көргесін, Назарғалиев жиналыс шақыруды екі күнге қалдырып, жұрттың сөз ұғынуына рұқсат берді.

	Бұл уақыттың ішінде ол талай ой кешті. Революциядан соңғы жылдары болған ду-ду митингінің ол шет жағасын көрді. Қызба бозбала алақаны қызарғанша қол соқты. Кедей болыс сайлауды ол жазғы демалыс кезінде елде көрді. Өзі, әрине, араласқан жоқ. Ірі байларды жер аудару кезінде ол тұңғыш қызметте еді. Ат үстінде өткен жиында там-тұмдап сөз сөйледі. Одан кейін «бай-кулактардың тамырына балта шабу» тұсында атқа мінген атаулы шешендікке машықтанды. Неге екені белгісіз, ол тұста Тұрсынғали Назарғалиев сөзге әуестенбеді. Одан кейін іле-шала әкесін өзі боқтайтындар, келініне:

	«Жолдас, келін!» – деп сөйлейтіндер бой көрсетті. Оған Назарғалиев күле қарады.

	Әдеп, әдет, ғұрып дегендер ғасырлар бойында қалыптасады. Оның жақсысын, жаманын, баяндысын, баянсызын уақыт екшейді. Назарғалиев осының баршасын бағып, ішке түйетін адам. Сондықтан да ол сөзге сараң. Бірақ бұл жолы сөйлеуіне тура келді. Тапсырманың аты – тапсырма. Оның үстіне ыпыны қашқан жұрттың көңілін көтеріп кету де уаныш.

	Жиналыста ол ауданға барған замат қант-шай жіберетінін, оны пышақ үстінен бұқараға бөліп беру керек екенін ескертті. Тиісті мекемеден тексеруші жіберетінін ішке бүгіп қалды. Тек: «Қар еріп, жол ашыла бастады ғой, е-е-е-е!» – деп керіле күлгенін қымтай алмады.

	Ысмайыл секем алып қалған. Ол монтаны пішінмен:

	– Біздің «Құрама» қырық құрау ғой. Қыңырлар, содырлар, ұрылар босқа қарап жатпадық. Содан барып асыра сілтеуге ұрындық. Енді, кемшілікті түзетеміздағы! – деген.

	Ысмайылдың сөзі Назарғалиевтың көкейіне қонды. Қазақстанның көшпелі аудандарында осындай сорақылықтың орын тепкені рас. Бұған бөрік ал десе бас алатын жергілікті содырлар ғана айыпты емес, сол содырлардың қолтығына су бүріккен кейбір басшылар да айыпты. Бұл жайында жоғарыдан жабық хаттар да түсіп жатыр. Бірақ мұның бәрін осы отырған жұртқа табан астында түсіндіру қиын. Кейін ел ес жиғанда арнаулы түсініктемелер болмақшы. Ішкі жағдай осылай болғандықтан ол үндемей құтылуды жөн көрді.

	Дегенмен, жүрерінде дәті шыдамады:

	– Жігіттер, көшпелі ауылды коллективтендіруде республикамызда асығыстық орын тепті. Кемеңгер көсеміміз Ленин шаруаларды жергілікті жағдайға сәйкес бірте-бірте артельдендіру керек деген. Коллективтік шаруашылықтың жекеменшікті шаруашылықтан өнімді де пайдалы екенін бұқараға түсіндіріп, ықыластандыру керек деген. Лениннің сол нұсқауы бұрмаланды.

	Бұның бәрі Лениннің НЭП-ке арналған мақалаларынан алынған сөз еді. Одан бұлардың хабарсыз екенін Назарғалиев біледі. Демек, осымен шектелсе де жетіп жатыр. Бірақ пендешіліктің аты – пендешілік. Ол білімін көрсете түспек болып тағы да көсіле сөйлеп кетті.

	Ол баяғыда Энгельстің өзі шаруаны коллективтендіру асығыс-үсігіссіз бірте-бірте іске асырылатынын, сол қағиданы Россияның жағдайына орай Лениннің дамытқанын айтып өтті. Содан бірте-бірте бері тақалып ВКП (б) Орталық Комитетінің тікелей қарарына, нұсқауына ауысты. Совет елінде коллективтендірудің мерзімі үш аймаққа бөлінгенін, біздің Қазақстанда бұның 1932 жылдың көктеміне аяқталуға тиісті болғанын баян ете келіп:

	– Міне, сол көктемге енді-енді ғана жетіп отырмыз. Асығыстықтың салдары сіздің колхоздың халінен де көрініп тұр! – деп жұртты көзімен шолып өтті.

	Ол кезде бұндай деректер көрінгеннің қолына түсе бермейтін еді де. Сол ойына оралған Назарғалиев:

	«Тым әріге кетіп қалдым ба?!» – деп күдікті аршу үшін мәселенің екінші жағына ауысты.

	– Орталық Россияда кейбір орта шаруалар колхоздан өздігінен шығып кетті. Бізде ондайлар жоқ. Бұның өзі, жолдастар, қазақ халқының коллективке берілгендігін аңғартады.

	– Дұрыс айтасыз! – деді Ысмайыл.

	Алғашқыда самарқау сөйлеген Назарғалиев бара-бара қызынып, сорақы фактілерді тізбектеп кетті. Басыр белсенділердің шаш ал десе бас алғанын, ұзын-сойыл ұр да жыққа айналғанын айтып өтті. Көшпелі шаруалардың малы сыпыра етке өткізгенін, заготскоттың малы боранда қырылғанын суреттеді. Сарыарқа мен Орал жағы Сейдіннен де күйзелісті халге ұшырағанын мәлімдей келіп:

	– Ұзын сөздің қысқасы, Қазақстанда орын тепкен кемшілікті партия мен өкімет түзетуге шұғыл кірісті. Ауылға бетбұрыс басталды. Мен бұрын облыста мілиса бастығы едім. Енді мені аудандық саяси қызметкер етіп жіберді, – деген. Осыдан кейін көктемгі егіс сөз бола бастады. Назарғалиев ертең қар кетіп күн жылт еткенде егіс егерлік көлік келтірілетінін, соқа-сайманды әзір ету керектігін ескертті.

	– Онда қорғасын кенінен Рәмет зергерді шақыртайық, – деді Ысмайыл.

	– Ол кім?

	Ысмайыл шаппасын көрсетті! Күміс жалатқан сабына: «Ысмайыл Жұмағұлов» деген жазу ойылыпты. Ғұмыр бойы өшпейтін жазу. Сәнді нәшіне қызыққан Назарғалиев:

	– Маған да біреу соқтырып қоярсыз, – деп өзінің аты-жөнін жазып берді. Қойын дәптерінің көк қағазына «Тұрсынғали Назарғалиев» деген жазу түсті. Маржандай тізілген әдемі жазу еді.

	Ысмайыл көңілденді. Көйлегінің ішінен мойнына тағып жүрген партбилетін суырып алды. Назарғалиев шаппа сұраған бір жапырақ қағазды соның ішіне тығып қойды. Назарғалиев: «Мынаның сағын қарашы!» – деп, оған сүзіле қарады. Ол кезде партияға ілуде біреу ғана өте алады. Партбилеттің қалтада жүруі шарт. Өте ұқыптылар осынау Ысмайылға ұқсап, жейденің ішінен тағып жүреді. Тұрсынғали Назарғалиев өзі осындай билет алғанда, секретарь оған:

	– «Береги, как зеницу ока!» – деген.

	Бұл арада есіне сол сәт түсіп еді. Ол партиялық тәртіп жайын түсіндіріп өтті.

	Ол жүрерінде қамшысын таба алмады. Баланың аты – бала. Шәукен тығып қойған еді. Тұрсынғали тамды тінтіп, теңнің қуысынан тапты. Қамшының қасында бесатар тұр. Тұрсынғали айналдырып көрді. Серіппесінде предохранитель бар ақ шолақ бесатар еді. 1895 жылы шыққан мылтық осы! Күні кеше Ноғайқұлдың Әріпті атқан мылтығы да осы!

	Тұрсынғали мылтықтың қайдан келгенін сұрады.

	Назарқұл:

	– Ноғайқұлға «Күмпу» берген! – деп, мылтықтың оқиғасын білгенінше таратып айтты.

	Тұрсынғали түсіне қойды. «Күмпу» әрине ГПУ. Шамасы, Ноғайқұл Торанғұловқа кезінде облыс берген-ау?!

	Тұрсынғали өткенді ойланып кетті. Ілгеріде бір оңаша әңгіме үстінде Ноғайқұл оған:

	– Ақ шолақ бесатардың оғы табыла ма!» – деп сұраған. Тұрсынғали: «Бесатарың бар ма еді! – дегенде анау жалт берген. Енді сол белгісіз мылтық теңнің артынан табылды. Оған Шәукен тыққан қамшы себеп болды.

	Назарғалиев ойға кетті. Ол кезде мылтық көпті. Сондықтан облыс ұмытып кетті ме екен! Әлде Ноғайқұл Торанғұловтың живсоюздың басынан ауданға ауысқан шағын білмей ме екен? Неде болса, бұл бесатар мемлекеттік. Сондықтан ол Шәукенге жорта:

	– Мына мылтықты маған сатасың ба? – деді: Шәукен басын шайқады.

	Назарғалиев ұзақ ойланды. Ақырында:

	– Бір-екі айға майын берші, айнам! – деп жалынды. Шәукен дағдарып тұрғанда, Назарқұл:

	– Бұндай кісіге бәйге аттың да майын қиюға болады! – деп шешім аңғартты.

	Шәукен әпкесіне қарады. Сұңғақ Несібелі басын болмашы шұлғып, ұзын кірпігімен ишара жасады.

	Назарғалиев аттанып кеткенде, Назарқұл:

	– Берген жомарт емес, алған жомарт. Ол әлі айналып соғады! – деп уаныш айтты.

	* * *

	Тұрсынғали Назарғалиев кеткен күні қалың қар жауған. Аяғы борандатса жұт әкелетін қар осы. Бірақ бұл жолы қар жапалақтап жауып, аппақ дүниеге айналды. Көз қарлықтыратын соңғы ақша қар осы! Бір күні шығыстан алтынкүрек соққан. Жон бірте-бірте сөгіліп, бауырындағы сеңгір жабуын тастаған түйеге ұқсағанда, Қарауылтайың түбінен Ырысбикенің сүйегі табылды.

	Ол жатқан жеріне жерленді. Бұны шайпауыз жұрт өрескел көріп, Назарқұлдың үстінен қаңқу таратқанда, ол:

	– Біздің арғы шешеміз Домалақ ана «Астымдағы түйемнің шөккен жеріне жерлеңдер, мені», – деп өсиет айтқан». Ырысбикеге соның кері келген шығар?! – деп, өзінше ақталған...





БЕСІНШІ ТАРАУ





I


	Бір күні «Құрамаға» Сүгір келген. Ол, әрине, Назарқұлдың тамына келіп түсті. Қарындасына сәлем-сауқат әкеліпті. Қазақта: «Келгенше қонақ ұялады, келген соң үй иесі ұялады» деген мәтел бар. Сүгірге де, Назарқұлға да соның кері келді. Қонағы жайғасып болған соң Назарқұл:

	– Көк егіннің шетіне байлап қойған қара бағланымыз бар еді, – дей беріп еді, Сүгір оның сөзін бөлді.

	– Не деп бөлді? – дейсіз ғой.

	Жүйесімен бөлген. Кейінге жеткені мынадай. Ол яғни Сүгір, өмір-бақи дәулетке жарымады. Сөйте тұра, дәулеттілерге бас имеді. Бірақ елдің дәулетті болуын аңсады. Неге? Өнер не молшылықтан, не жоқшылықтан туады. Шөре-шөре жарытпайды. Осы ойын айта келіп, ол бүй деген:

	– Жұрт күйшінің көкейі келте деп ойлайды. Ол бекер. Күйшінің тілі қысқа! Төңкеріс жылы мен ауылнай болғанда, «Здрасте!»-ден басқа сөз үйрене алмадым. Ал, домбыраға қолым тисе, жорғалаймын. Әрине, онда да көңілім ауса!..

	Осыдан кейін, ол осы күні өзінің домбыра шертуге мүлдем құлқы жоғын, сонда да кәрі серігін ала шыққанын айтып өтті де, қара құндақты қабырғаға сүйей салды.

	«Құда келіпті», – деген хабарды естіген соң ауылдың еті тірілері жиналған. Бастаушы – Әлиакпар, Ысмайылдар. Сүгір олармен жарытып әңгімелеспеді. Ұзын сұраққа қысқаша жауап берумен тынады. Бұрынғыдай ру сұрасу, тек сұрасу жоқ, шежіре сөйлеу және жоқ. Күнделікті тұрмыстан кеңес шертілген. Сүгірдің атағына қанық жұрт бір орайда одан домбыра тартуды сұрап еді, ол өзі солақай болғандықтан домбыраның құлағын теріс бұрады да, Назарқұлға ұсынды.

	– Ауылдың алты ауызынан бастайық! – деген.

	Бұл ауылда домбыра тартуды немесе дыңылдатуды білмейтін адам жоқ. Тіпті, Әлиакпардың да қояншоқырағы бар. Назарқұл домбыраны соған ауыстырады. Әлиакпар:

	– Басқарма тартпайды! – деп маңғазданды.

	Назарқұл домбыра шертпек болды. Бірақ шерте алмады. Үстіңгі ішек мүлдем бос жатыр. Астыңғы ішек қатты бұралған ба, қалай?! Олардың жүйкесі құрылды. Біраз уақытта:

	– Тіземе басып сындырайын ба, осы?! – деп кіжінді. Бұл сөз Сүгірден де бұрын қарындасының жанына батқан. Зияш:

	– Домбыра үйренбеген сазайың өзіңе! – деп табалады. Назарқұлдың түкті бетіндегі қал кенедей көгерді.

	– Әй, сен қатын, не білесің? Домбыраның тышталаңдаған тиегін суқаным сүймейді. Ол түгіл, сырнайдың сыртылдаған тілін, сыбызғының сызылған үнін ұнатпаймын. Он сегіз мың ғаламда қобыздан құдыретті аспап жоқ, ақымақшам!

	Әйелдер жамырап күлді. Зияш шамданды.

	– Адыра қалсын аспабың. Біздің елде бақсыға ит қосушы еді.

	– Әй, мен бақсы емеспін. Қара жаяу қобызшымын! – деді Назарқұл.

	– Колхоз бәсіреңе көк шолақты беріп қойды ғой, – деді Зияш.

	Назарқұл көрінеу жуасып, түсіндіре бастады.

	– «Қара жаяудың» мәнісін сен білмейсің. «Қораш қобызшымын» деген сөз! Сен мені мұқатсаң, сол үшін ғана мұқат. Қасиетті қобызға тіл тигізбе. Қолыңда өлемін!

	– Ұшпаққа шығарса, көрерміз. Қойдық, қойдық – дей салды әйелі, абысын-ажынның алдында дауласудан жалығып. Молыш:

	– Шырақ, кәрі серігінді қолға алшы, ағаң жын-шайтанның ойнағанына бармаймын! – деп келмей қалды. Бірақ қобыздан менің құлағымның құрышы қанады! – деп, қолқа салды.

	Қатын-қалаш шулап кетті.

	Назарқұлдың өзіне де ермек керек болып отыр екен.

	Аспабын қолына алды.

	Қобызды шамалы қиқаңдатқаннан кейін:

	– Көне шайыр керекті үн шығармай жатыр. Күржіктің құйрық қылынан таққан қыл ішек те баяғыдай емес, – деген.

	– Бұдан артық өл дейсің бе? Сайрап-ақ тұр ғой, – деді Молыш кемпір.

	Назарқұл қобызын асты-үстіне аударып, ішіндегі сүйекті салдыртты. Осыдан барып есіне дабыл, дауылпаздар түсті. Өспірім шағында даңғырақ аспаптарды менсінбей құйқылжыған қобызға ғашық болып еді. Сорына қарай ұстаз аз болды. Білгендері үйретпеді, үйретуге бейімделгендерінің жүйкесі жетпей, олар шәкірттің бармағын қыршыды. Сол бармағындағы таңба содан қалған-ды.

	Шанақтағы салдыр Назарқұлдың есіне теңгесі саудыраған үкілі қобызды түсірді. Ой, құйқылжушы еді-ау. Ой, аңыраушы еді-ау! Жезтаңдай сабазға не жетсін?! Әрине, мынаған да теңге қадап, үкі тағуға болады. Бірақ теңге мен үкі Назарқұлдың бойда барынан аса алмайды. Сайып келгенде, Назарқұл өкпелесе өзіне өкпелемек. Не бақсы болмады, не күйші болмады. Екі ортада қаңғырды. Дүбәра тіршілік мазақтап, осындай халге түсірді...

	Назарқұлдың ойын Сүгір бөлген. Ол әр өнерпаз өзінің өресі жетпейтін өнерпаздарға ықылас қоятынын, күй атасы Қорқыт болса, оның қобызы ақырында Ықылас Дүкенұлының пешенесіне бұйырғанын, өзінің күйінің дені сол Ықыластан ауғанын айта келіп, әкесінің өлердегі сөзін қайталаған.

	– Домбыра саналы, қобыз қаралы. Наз, нала түсінетін кісілерің болса, түгел жиналсын. Оған шейін мен сенің қобызынды тыңдағым келеді.

	Әңгіменің аужайын таныған Зияш самауыр қоймақ болды. Әлиакпар:

	– Зәке, әуре болмаңыз, – деді. Ысмайыл:

	– «Осы үйге обал жасап жүрміз-ау», – деп Әлиакпардың құлағына сыбырлады.

	Енді қолқа күшейді.

	– Баяғыдай бәлеге ұшырамаймын ба, ей?! – деп сұрады Назарқұл.

	– Ол бір білместік заман болды ғой, ағасы. Қобыз тұрмақ, байлардың балаларына кешірім жасалып жатыр, – деді Ысмайыл.

	Назарқұл шегір көзін байғызша жыпылықтатып:

	– О заман мен бұ заманда дәулетті адам қобызшы болған емес. Нақақтан күйіп кете жаздадым ғой, қызталақ! – деп бір қойды.

	Осыдан кейін қобызын қайта толғаған.

	Ол өзінің майталман емес екенін анық біледі. Сындырған қобыздың орнын пәлен жыл жоқтамауында да көкірек сезетін сыр жатыр. Бірақ бұл күнде одан озатын қобызшы және жоқ. Тіпті, қобызды қылғындыра білетін жан жоқ. Бұның жақсы-жаман жағын, тиімді-тиімсіз екенін ойлағысы да келмейді. Әйтеуір, шарасыз сағыныш шыдатпай, қобызға қайтадан ұрындырғанын пайымдайды.

	Қам қобызды тоқ жылқыға балаған Назарқұл аспапты асықпай ысылдыруды мақұл көрді, қылын бармақпен ұзақ толғады. Жалғыз бармақ ерсілі-қарсылы жүгіріп, бірыңғай қоңыр сарынға бастады. Ұзақ әннің қайырмасы келгенше сөзді ұйқастырып үлгеретін ақындай іштей жедел түлеп, алғыр қиял кешіп отырды. Есіне өспірім шағы, жігіттік кезеңі түскен. Бұл өңірдің еркеккіндігі шетінен көкпаршы, шетінен әнші болса, Назарқұл атқа шабудан қорықты, ән салуға шиқылдақ даусы көнбеді. Жастай жақақтанған кәсібі – осы қобыз. Себебін өзі де білмейді. Әйтеуір тұла бойына қобызға деген құмарлық дарығанын сезеді. Оның миы қобыздың әуезімен жыбырлайды, оның құлағы қобыздың ырғағымен дірілдейді. Қобыз кейде өкініш, кейде уаныш айтады.

	Сүгір ойланып отыр: «Бұныкі – бертіндегі қиқылдақ. Күйінде белгілі арна, аңсау жоқ. Бірақ соның өзінде баяғыдан белгі бар. Кім білсін, ашына-ашына күйші боп кетер!» – деп отыр.

	Тыңдаушылардың аужайын қобызшы түсінеді. «Жас құлақ желікшіл де, кәрі құлақ керенаушыл», – деп топшылайды ол. Екеуіне бірдей жағу қиын. Жағудың қажеті де жоқ.

	Өзіне наразылығының үстіне тыңдаушыларға деген наразылығы қосылған қораш қобызшының көңілі сұмдық құлазыды. Басының сақинасы ұстаған адамдай кіржиіңкі түрпетке енді.

	Басы бірікпеген сарын доғарылды. Бірақ ала-құла жұрт орнынан қозғаларлық ыңғай көрсетпеді. Әсіресе, Шәукен жарымай қалған сыңайда. Ұйып, телміріп отыр.

	Шәукен сәби кезінде елірмелі болған. Кейде қырда ойнаған сағымға қарай жүгіретін. Ондай күні кешке, күн батарда шешесі үй айналдырып, бетіне су бүркіп, ұшықтайтын. Оған домбыра тартуға тыйым салған да сол шешесі еді. Енді оның қобыз тартудан дәмесі жоқ. Бірақ қобыз сарынына елтіп қалады.

	Назарқұл осы арада Шәукеннің ынтасын байқады. Ол қобыздың қылын қайта бұрады. Садақ шалғышты рабайсыз ойқастатып, ашына тартты. Көнектен шаң шыққандай болды. Ашынған аспап қыңқылдап, қыңсылап, ащы-тұщы дыбысты сапырды.

	Күйдің көбі кездейсоқ шықпақ. Бейберекет дыбыстың бәрі емес, біреуі ғана қызық боп қағылмақ. Жаңағы ащы-тұщы ызыңдар болашақ туындының нышанындай елестеді. «Соңыра оңаша пысықтаймын ғой», – деп түйді. Қобызды доғарып, өте-мөте әсерлі деген буын-бунақтарды қиялдың елегінен өткізіп алды.

	– Наке, бұл кімнің күйі? – деп сұрады Ысмайыл. Түсіндіру ұзаққа созылатын болған соң, Назарқұл:

	– Әйтеуір, бір китің ғой! – дей салды.

	– Китіңің жорғалап бара жатыр ғой! – деді Сүгір жорта қолпаштап.

	Назарқұл кәдімгідей насаттанды. Баяғы бір кезде Ноғайқұл оған: «Сенікі – ет пен терінің арасындағы желік», – деуші еді. Сол желік Ноғайқұл өлген соң содан бергі көп күйзелістен кейін асқынып, дертке айналды. Бұл күнде Назарқұлдың көңілінде көзі аршылмай жатқан бір күй бар. Бірақ бұл сәтте сол күй аңырап кетпей күрмеле берді. Сосын Назарқұл лажсыз «Қорқытты» алға салды. Бірақ оны қаз-қалпында тартпай өзінше иіп әкетті.

	Осы арада бас салды бап пайда болды. Енді елгезек шалғыш қиялай көлденеңдей, дірілдеп тұрып алуды шығарды. Қолтығы сөгілген қобыз шалғышқа барабар байырғы үн бере бастады. Самалдай салқын үн ұйтқып, реңін өзгертті. Бара-бара бөрідей ұлып, ботадай боздап кетті. Оған жесірдің аңырауы, ананың «аһылауы» қосылды. Титық құртатын толғау таусылмады. Мөлшерлі бунақтардан: «Әридой-әй, әри-әри-дой, е-е-ее-еһе-ей!» деген бебеулер қайталанып, шерлі сыр шертті. Адам атаулының аз өмірі тілмашсіз тілде әлдиленді. Осы мезетте паруаздан сұр жылан шығып, өрмелей бастады. Оны көрген жан болмады.

	Қобыз үдеген сайын жез таңдайланып, аңырау әуенге баса берді. Діңке құртатын «Әри-дойлар» таусылмай, жылан екеш жыланның өзін арбап ұясынан шығарды.

	«Тілі сартылдаған сырнайдан, тиегі тішталандаған домбырадан, тесігі үңірейген сыбызғыдан» құныс қобызды артық көретін Назарқұл толғаныс сәтінде тыңнан өнер ашты. Түйсікшіл жүйкесі шиыршық атып, асау қаны тасып, денесі селкілдеп кетті. Барлық миы бар жерге тығылғандай, қушық шекесі тырсия лапылдап тұрды. Назарқұл бір уыстанып, қырғидай шүйіліп, кәрі серігін аяусыз шымшылағанда қобыз мүлдем ашынды. Торығу мен толғаулар араласып, өмірдің қызығы мен қасіретін, өкініші мен уанышын санаға сіңірді. Жүрек әлдиленіп, көкей көкседі. Беймаза қуат бойға дарыды. Осы күнге шейін қобызшы кешкен тіршіліктің түйіні тіл жеткісіз күймен шешілді. Осы кезде паруаздағы сұр жылан құйрығын жасырып, басын қылтитып тұрды. Қобызшының ішінде не жатқанын адамдардан гөрі жылан жіті сезінді. Осы мезетте Зияш:

	– Ойбай, жылан! – деп баж ете қалды. Жылан қуысқа кіріп кеткенде Назарқұл:

	– Жылан арбаушыны шақырмасақ бұл мені шағып өлтіреді! – деп үрейленді.

	Отырған жұрт мәнісін сұрағанда, Назарқұл күй атасы Қорқытқа байланысты аңызды айтып өтті. Өлімнен қашқан Қорқыт Сырдарияның жағасына кеп тұрақтайды. Екі құлағы едірейген абжылан соңынан қалмайды. Қорқыт қобыз тартқанда жылан ұдайы елтіп, күй тыңдаумен болады. «Адамға ұйқы дұшпан» деген рас. Күндердің күнінде Қорқыттың көзі ілініп кетеді. Жылан атылып, Қорқытты шағады. Қорқыт жан тапсырады.

	Осы арада әңгімеге Сүгір араласқан. Ол Ықыластың «Айрауық» деген күймен жылан арбағанын біледі екен. Соны айтып өтті. Ол үндістің «зұрап-қобызбен» жылан арбайтынын естіген екен. Бірақ таратып айта алмады. Ол ешкінің терісінен, жылқының қылынан жасайтын африкандық «надзон-қобызынан» мүлдем бейхабар-ды. Әрине, оны аузына алмады. Оның есесіне Сүгір абжылан туралы ертеде естіген аңызын айтып өткен. Абжылан әуеде ұшып жүреді-міс. Жорықтан бетін қайтарғысы келетін адамның алдынан сарт етіп түседі-міс. Осыдан ол монтаны, ордалы жыланды біршама таратып айтып өтті. Осының баршасын Сүгір «арбауға» әкеп соқтырды. Адам шаққан жыланды асып қойып, ысқыра арбау керек», – дейді. «Сонда адамның денесінен уы қайтады», – дейді. «Қазақтың мешкей адамды ішінде жыланы бар дегені рас», – дейді. «Бірақ ол жылан емес, соған ұқсас құрт», – дейді. Содан келе-келе ол атаңа нәлет Николайдың ұшыратқан ашаршылығында жылан жегендерді айтқан.

	– Жыланның сорпасы ішіңді тіліп кетеді! – дегенде басқармалар үйден шығып кетті.

	Сүгірдің сөзі шын екенін немесе арабтың «Мың бір түн» ертегісінен алынғаны танық боп қала берді...

	Осыдан кейін бір күні Шәукен Қарауылтастың басына шыққан. Бір естіген сөзін ұмытпаушы еді. Күйге де соған жуық боп шықты. Ол Назарқұлдың, бәлкім, Қорқыттың сарынын өз әуенімен ауызша айтып тұрды. Жұрт көзінше айтуға ұялады. Осы сырын ол бір күні апасына айтқан. Несібелі:

	– Сарыны құрысын. Оған жолама! Мен «жоқтау» айтқалы бері нәшайыланып кеттім. Көңіл – ойын-сауықтан көтеріледі екен! – деді.





II


	Аудандық газетте жарияланған мақала Әлиакпар Жуасбаевқа қырсық боп жабысқан. Оны көрген жұрт:

	«Әне, қылмыскер келе жатыр!» – деседі. Сол газетте:

	«Көз көрген» деп қол қойған кім екен, ә?!» – деп сұрасатындар да бар. Бұған Әлиакпар мән бермей жүре берген. Бірақ бір күні оны райком шақырып, орнынан алып тастады. Орнынан алған да жоқ-ау, «Құрамаға» уәкіл жіберіп, мақаланы жиналыста талқылатты. Бірақ Әлиакпарды көрнеу жамандауға ешкімнің батылы бармады. Оны іштей ұнатпайтындар:

	– Бұл «Құрамада» көзілдірік киетін Борайқұл шал ғана. Одан басқа адамның бәрінің көзі көреген! – десті. Сонымен, Әлиакпар орнынан түскен. Оның орнына бригадир Ысмайыл болған. Бірақ бірнеше күнге шейін

	Әлиакпар мөрді бермеді.

	Шыдамы таусылғанда Ысмайыл Жұмағұлов Әлиакпарды кеңірдектен буындырды. Әлиакпар табанда жуасыды. Ол:

	– Мөрді мен өз еркіммен бергенімді ұмытпа! Ұраға лақтырып жібергенде қай беткейді қазатын едің?! – деп, өзінше кейінге тұздық құрып қойды.

	* * *

	Сол жылы ноябрь мейрамы баяғы Ақкөз ағасында өтті. Диқандар әлі қыстаққа көшпеген кез еді. Жиынтеріннің де біткен шағы осы. Қоңыр күз шуаққа айналып, мереке күні айрықша жадыраңқы болды. Осындай шуақтан кейін кенет қар жауады. Оған жұрт алаңдар емес. Сарғайған саздың үстінде өткен жиынға мәз-мейрам болды.

	Жиында Ысмайыл Жұмағұлов сөз сөйледі. Дәлірек айтқанда, аудандық газеттің бас мақаласын оқып шықты. Осыдан бірнеше жыл бұрын ликбезден аздап қара таныған Жұмағұлов шамалы тұтығып оқиды.

	Жиынның ресми жағынан кейін ойын-сауық басталған. Ойын-сауық деуге келмей ме, қалай?! Ең әуелі жаяу жарыс болды. Содан соң жігіттер беліне белбеу байлап, білек сыбанып, күреске түсті. Бәсекелесін жыққан Назарқұл оның үстінен аттап, «күш алды!» Соңыра кемпір күрес болғанда, жұрт күлкіге қарық болды. Бұл күресте Молыш жеңіп шықты. Ол насаттанып:

	– Жүрегі дауалайтын қатын болса, келсін! – деген.

	Осыдан кейін Ысмайыл Жұмағұловтың бүйірі қызған. Ол кезде қыл-құйрық әлі аз, әрі дисыз еді. Сондықтан өгіз үстінен сайыс жасатты. Бұл – бала кезінде Арқадан көрген сайысы еді. Ол жақта мықты деген екі жігіт дүйім жұрттың ортасында көкпарды бір орында айқасып тартысады. Қайсысы жұлып алса, сол жеңімпаз аталады. Бұл жақтағыдай алып-қашпа немесе салым жоқ. Саптама етікті қыр еліндегілер білек шынықтырған сайысқа мәз-мейрам болады.

	Кезінде өзі елден асқан шабандоз болған Ысмайылдың өгіз үстіндегі айқасқа қыбы қанбай қалған. Ол енді қыранда есекпен «тулақ көкпар» шауып жүрген балаларды қызықтап тұрды.

	Ысмайыл Жұмағұлов бірауық қауіптенген. Аудан біліп қойса, орнымнан алып тастай ма деп ойлаған еді. Бірақ бұндай мерекеде ауданның өзінде ішкілік ішетіндер бар. Соны көңіліне медеу тұтты.

	Сол күні кеште осы аймақтың бетке шығары Шәукеннің үйіне жиналды. Қыз-қырқын да бар-ды. Осы үйде мәжіліс қызған кезде Әлтай гармонь тартты. Гармонь қанатын қомдап, жазып, ұйтқыған сарын шығара бастады. Құдды, баяғыда Шымкентте шайханада тартқан сарынын қайталаған. Сол сарынға бұл жолы да даусын қосты. Бірақ, бара-бара сырнайдың сарыны да, Әлтайдың оған қосқан әні де өзгеріп, үдей берді. Әннің төркіні қобызшы Ықыластың «Жезкиік» деген күйінің қайырмасынан тараушы еді. Сол тарауды Әлтай өзінше өңдеп, толғап, созымды, иірімді әнге айналдырған. Баяу басталып, екпіндеп, шырқап, шырқаудан қайта қайырылатын ән еді. Сырнай мен дауыс бірін-бірі сүйемелдеп бірігіп, ұласып, діңке құртатын сиқырлы әуен төкті. Ән үдегенде көршілер келіп, үйдің іші адамға сыймады. Іштен орын тимегендер сыртта жапсардан сығаласып тұрды.

	Әлтай баяғыда қойдың соңында жүріп сыбызғы шалғанда: «Қайтейін! Қайтейін!» – деп, айдалада мұң шығарушы еді. Енді дүйім көптің алдында салған әнінде наз бен нала ұласып, өзіне ерік бермей барады.

	Әуелі ол жақсы мен жайсаңның көңілінен шығатын әуенге басқан. Атақты Мансұр ақынның осы өңірді билеп-төстеген Сыздық төренің жалғыз ұлы өлгенде оған көңіл айтқан өлеңін қайталап шықты. Өлеңнің өкінішті, аянышты, зарлы жолдарын айта келіп:



	Артынша Сүлейменді берген алла,

	Дәуіттің отыз ұлын бір күнде алып! –



	деп шегерді.

	Перзенті шетінемеген шерсіз пенде жоқ. Осы арада кемпір-шалдар жылап жіберді. Соның бірі Ырысбике еді. Ол:

	– Қарақұлым бір аунап түсті-ау?! – деп қамыққан. Енді Әлтай шерлі сарыннан ауытқып шыға келді. Ол Ноғайқұл жазып берген «Манат қызбен айтысқа» көшкен. Әлтайдың өзі құдды сол қызбен айтысып отырғандай, қызынып, шабыттанып, ашына шырқады. Өлеңнің арасында:



	Қайқайтып күрек тісін, күлімдетіп,

	Қылар ма құдай душар Сіздей масты! –



	деген жолға келгенде, бозбастар:

	– Беу, шіркін! – десіп қалды.

	Әлтай бұл күйде баяғы шаһардың шайханасындағыдай бөркін ашып, тыңдаушылардан ақша алмайды. Жұртты қызықтырмаққа көзін құбылтпайды. Емен-жарқын көсіліп отыр.

	Бара-бара ол махаббат жырына ауысқан. Көбінесе Несібеліге назар салды. Нәркес көзі жалт етіп, төңкеріліп, наз тастайды. Гармонның ақ сүйектен жасалған тілі сыртылдап, көмейі булыға бебеулеп, аңырап, әуен сапырады. Әлтайдың өзіне гармонь көл жағалап қонғалы келе жатқан ақ қанатты періштедей әсер етеді. Тұла бойына ыстық қан шауып, жүрегі лүпілдеп, денесі әнге балқиды. Ол малдас құрған күйінде төрден есікке шейін, есіктен төрге шейін жылжып, өзінің ерсі қимылын байқамайды. Ақырында, ол желпіну үшін ақ жібек қамзолын шешті. Оның ішінен қызыл көйлек киген екен. Сол көйлектің түймесін ағытқанда, Ысмайыл:

	– Құдды, аршыған жауқазын! – деді.

	Оның сүйсініп немесе кекетіп айтқаны танық боп қала берді.

	Осыдан кейін Әлтай ашына шырқаған. Сырнайдың үні мен әншінің даусы бұрынғыдан бетер ұласып, райласып, сиқыр әуен сапырды. Гармонын қайта-қайта қиғаштатып, тебірене толғай келіп, әуеннің қайырмасын:



	«Қала-ла-ау, қала-лә-ку-әй!»



	деп қырық құбылтты. Осы мезетте Несібелі:

	– Беу, осындай саусақ та жер астында жатар ма екен?! – деп, сүйсініс білдірді.

	Арагідік мөлтек айтысқа түсіп, беті ашыла бастаған қыз еді. Даусын жұрт түгел естіді.

	Сол-ақ мұң екен, сыртта тұрғандар оқыс даурығысып, еліріп, үйді аударып тастады.

	Ноғайқұлдың баяғы қара шаңырағы ортасына түсті. Үй қайта тігілгенде сырнайдың сарыны өшіп, ауызекі айтыс басталды. Бағы заманнан келе жатқан үрдіс осы. Екі еркек, екі әйел боп айтысады. Еркектер бір ауыз өлең айтса, әріптестер бір ауыз өлеңмен жауап қайырады. Сөзінің көбі жаттанды. Жанынан жаңалық қосамын деген Әлиакпар: «Тұсыңа келіп отыр ферма бастық!» – дейді. Ертеде ол: «Көрді де ферма қызын жампоздана, тұсыңа келіп қалды колхоз бала!» – деуші еді. Енді басқармалықтан түскенде өзінің жаңа лауазымын мақтаныш етеді. Мың дегенмен, Әлиакпар да есейіп қалған...

	Айтыс болған үйде Меруерт те отырған. «Құрамада» кетпен шауып, орақ орып, көзге түсіп жүрген әйел еді. Осы арада сол кексе қатын көзге басқа жақтан түсіп, назар аудармақ болды.Ол:

	– Кәне, менімен кім айтысады?! – деген.

	Тіленуші табыла қоймады. Колхоздың намысын жыртқан Ысмайыл қасына тәбілшік Шәукенді ілестіріп, айтысқа түсті.

	Әріптестер ұзақ айтысқан. Адуын әйел жеңсік берер емес. Ысмайыл айтқан әуелгі жолды қайталайды. Содан соң жанынан сөз қосады. Ол бір кезде:



	– Сен жаңа өзеуредің Ысмайыл,

	Зорлығың қатындарға тіптен зайыр! –



	деген.

	Ысмайылды ұнатпайтын әйелдер:

	– Басқармамыз басын қосып қалды ғой! – деп күлісіп жатты.

	Осыдан кейін Ысмайыл ашынды. Ойына неше түрлі ащы сөз оралған. Бірақ қарамағында қара жұмыс істеп жүрген әйелдің шымбайына бататын сөзге аузы бармады. Дұрысында, өзінің лауазымынан ұялған. Сондықтан ол бейтарап өлеңге көшті. Ертектегі ақбоз атты өлеңге қосқан.

	Ертеңіне Шәукен Қарауылтастың басына шықты. Баурайда шешесінің моласы жатыр. Шәукен қалшиып ұзақ тұрып қалды. Бір уақытта оның қасына Меруерт келді. Күнге тотыққан толық кексе қатын:

	– Жапа-жалғыз неғып тұрсың? – деп сұрады. Шәукен:

	– Өзім де қалай келіп қалғанымды білмедім, – деп жауап қайырды.

	Меруерт:

	– Әкең де жалғыз қыдырушы еді. Соған ұқсапсың. Өзің серейген бозбала бопсың ғой! – деп оның қолынан тартты.

	Олар терең сайдан өтіп, беткейге шыққанда, Шәукен кешегі айтысты есіне алып:

	– Кеше басқарманы қатырдыңыз-ау! Қасына қосылған менің өзім жерге кіріп кете жаздадым! – деді.

	Меруерт:

	– Ысмайыл басқармаң менің «зорлықшылсың» деген сөзіме жауап бермей, қай-қайдағы ақ боз атты айтып кетті ғой! – деп, басын шалқайтып, күлді. Сәлден кейін: – Сенің есінде ме, сол өлеңін қайталашы! – деген. Шәукеннің есінде сол өлеңнің екі-ақ жолы қалған.

	Осы арада соны айтты:



	Сен бе едің ертеменен қозы ағытқан,

	Мен едім ақбоз атпен орағытқан.



	Меруерттің ойына Сәкеннің ақ бестісі түсті. Оны бірақ, Шәукенге айтпаған. Оның есесіне:

	– Сенің есінде қалған өлең жақсы екен! – деп бір қойды. Осыдан кейін Меруерттің көңілі қамығып, өзі ентігіп тұрды. Ақырында, ол Сәкеннің:



	Келемін тау ішінде өлеңдетіп,

	Құлағын ақ боз аттың елеңдетіп, –



	деген әнін баяу шырқады.

	Бұл ән, бұл өлең Шәукеннің құлағына құйылып, көңіліне қонған. Ол әлдеқалай өзінің Күржігін ойлады. Содан барып, Сәкен Сейфуллиннің «Қызыл ат» деген дастаны есіне түсті. Таяуда ғана оқыған еді. Осыны айтқанда, Меруерт күрсінді. Сәлден кейін:

	– Жүре келе талайды көресің, шырақ! – деп, күлімсіреді.

	* * *

	Осынау қоңыр күзде Қарауылтастың үстінде тұрған Шәукен өзінің уәдешіл көктемде дүниеге келгенін ойлады. Сол көктем әр жылда айналып келе берген. Айналмалы маусымда бірде боран соқса, бірде жаңбыр жауады. Бірде қара суық қаптаса, бірде самал еседі.

	Шәукен өзінің жас мөлшеріне қарай осындай жайлы шақтан әсерленеді. Шуақты сәскеде аспанда бозторғай шырылдаса, қыранда сағым ойнайды. Шәукеннің баяғы елірмелеп жүгіретін сағымы сол. Күні кеше Әлиакпар Жуасбаевтың Күржікпен жалғыз жарысатын сағымы да сол!

	Тәуліктің шыры мен шырайына барабар осындай мезгілде тілі байланып, көзі жұмылар сәтінде Ноғайқұл Торанғұлов:



	Дүниеде өмір-өлім телі нәрсе,

	Зираттың зияны жоқ енші берсе.

	Пенде жоқ бауыры бүтін бұл жалғанда,

	Қаратау баурайында, әсіресе! –



	деп, торыққан көңілдің уанышын тағдырға аударған-ды. Сөйтіп, өмірдің ұзын-ырғасын бір ауыз өлеңге сыйдырған.

	Бұл өлеңде өкініш те, өксік те, нала да, наз да жоқ; кәрінің жазмышты шарасыз мойындауы бар. Бір есептен, әкенің тілге келмей кеткенінің өзі игі. Шешусіз жұмбақ саналы адамды іңкәр етпек. Оның шешуін табу үшін Шәукен талай асудан аспақ.





	Оглавление

	БІРІНШІ ТАРАУ

	І

	II

	III

	ЕКІНШІ ТАРАУ

	I

	II

	IIІ

	IV

	ҮШІНШІ ТАРАУ

	I

	II

	III

	ТӨРТІНШІ ТАРАУ

	I

	II

	III

	БЕСІНШІ ТАРАУ

	I

	II





