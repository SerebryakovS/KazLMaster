	Тынымбай Нұрмағамбетов

	Көгілдір аспан





	Повесть



	Редактордың бұл жолғы ықылас-пейілі басқаша болды. Осыдан екі күн бұрын келгенінде: «Айналайын, талабың дұрыс екен. Оқу бітірген соң, әрине, орналасу керек. Қызметке қабылдауға бізде де бос орынның болмай тұрғаны. Болған күнде де бірден облыстық газетте істеу өзіңе ауыр соғатын болар. Алғашқы адымыңды аудандық газеттердің бірінен бастасаң қалай болар екен. Иә, солай ысылып, тәжірибе жинақтағаның абзал болар. Амандық болса біздің газетте де істерсің. Тіпті республикалық...» – деп алдына түсіп жорта жөнелгенде Зәуір не дерін де білмей қалған.

	Ақырын «Жарқыным, сен солай ете ғой» деп, арқасынан қаққанда сасқанынан «рақмет» айтып, өзіне күлімдеп, ризалықпен бас изей, шығып кеткенін де байқамаған болатын.

	Сонан соң обкомның үгіт-насихат бөлімінде істейтін Нұрбеков деген кісіге кірді. Ол кісімен Зәуір бір ауылдан болатын. Бірақ таныстықтары шамалы еді. Дегенмен Нұрбеков Зәуірді жылы қарсы алды. Мән-жайды айтып болғаннан кейін қалтасынан шығарған көкшіл орамалының бір ұшымен көзілдірігінің әйнегін сүрте отырып, анда-санда «Дұрыс... жақсы... жарайды...» деп өз-өзінен күбірлей сөйлеп отырып: «Ертең Әлкеевке қайта соғарсың. Мен ол кісіге айтып қоярмын», – деді.

	Міне, Зәуірдің редакторға қайта соғып отырған беті. Ол «сен бала қайта келдің бе?» деп, қабақ кіржиткен жоқ. Елпілдей қозғалып, күле сәлемдесті. Қызмет жайлы келісіп те қойған райы танылады. Жайғасып болған соң:

	– Әлеке, мен тағы келдім, – деп Зәуір сөз бастады.

	– Иә, келгенің дұрыс болды. Өзім де келіп қалар деп ойлағанмын... Жақсы журналист екеніңді әлгінде Нұрбековтен естідім. Өзің де жап-жас жігіт екенсің. Кеше біздің газетте істеуге ертелеу бола ма деп ойлап едім.

	Редакторорнынантұрыполай-бұлайжүребастады. Темекі тұтатты. Терезе алдына барып етегі еденге тиген алабажақ пердені ысырып ашыңқырап қойды. Зәуір тарақтай ұстаған қос алақанын тізесіне қойған күйі, оған көз қиығымен ғана қарап, ешкім айтпаса да өзінің қазірге тым момақан қалпын іштей сезіп отыр.

	Сәлден соң редактор кенет бұрылып кеп Зәуірдің арқасынан қақты.

	– Жарайды, қызметке аламыз.

	– Рақмет сізге...

	– Солай етеміз. Үйреніп кетерсің... Бізде бәрі де ысылған журналистер. Жолың болды, қарағым. Ертеңнен бастап ауыл шаруашылығы бөлімінің әдеби қызметкерісің.

	Зәуір не дерін білмей қызара қысылып төмен қарады.

	«Солай болды ма? Рас па өзі» дегендей редакторға да қарап қойды. Өз шешіміне риза болғандай, ол да ықыласты күйде екен.

	– Сөйте ғой. Таңертең келерсің. Тағы да сөйлесерміз. Әрине, жұмысты бірден игеру оңайға соқпас. Жалықпау керек. Ең бастысы, төзімді болу керек, – редактор шұбырта сөйлеген күйі Зәуірді есікке дейін шығарып салды.

	Ертеңіне есігіне «Ауыл шаруашылығы бөлімі» деп жазылған бөлмеге келіп, терезе алдына қарама-қарсы қойылған екі столдың оң жағындағысына жайғасты. Жұмысқа өзінің едәуір ерте келгенін де сезіп отыр. Бірақ оның бұдан кеш келуге төзімі жетпес те еді.

	Кеше редактордан шығысымен-ақ осы бөлмеге кірген болатын. Үстіне көнетоздау костюм киген, жасы елудің бел ортасына кірген ашаң жүзді аласа кісі Тағабек жалғыз отыр екен.

	– Қалай, бала, мәселе шешілді ме? – деп сұрақты төтесінен қойды. Өзі келгіштеп жүрген соңғы он шақты күн ішінде Зәуір редакция қызметкерлерінің біразымен жүз таныс болып қалған.

	– Солай болған сияқты, аға...

	– Бәрекелде, Қызметке сендерді алмағанда кімді алады.

	Табақтай диплом қалтада. Білім десе баста құжынап тұр.

	Тағабек сөйлей отырып, саусақ басындай шыныны қалтасынан шығарып, бір қысым насыбайды таңдайына тастап жіберді. Сонан соң аузын қисаңдата, тілімен астыңғы ернін жалай отырып тағы да сөйлеп кетті.

	– Мен ледакцияға кел-ленде он жетіме екенмін. Көлдің бе? Қәзіл елу төлтке келіппін.

	Тағабек аузы толған насыбай аралас түкірігін жанындағы қоқыс салатын жәшікке былш еткізіп түкіріп болған соң ғана сөздері қалпына келді.

	– Айтайын дегенім... Шырағым, біз шаршадық. Отыз бес жыл кәзитте істеппін. Мәселен, өзің қаншадасың?

	– Жиырма төртте.

	– Көрдің бе? Біз мақала жазып кәзит шығара бастағанда сендер жоқ екенсіңдер. Енді, міне, бізбен бірге жұмыс істейсің. Мына шалдың қолынан келмеген жер сенің қолыңнан келеді.

	Екеуі осылай біраз әңгімелескен соң Зәуір таңертеңгі жұмысқа келетін болып үйіне қайтты.

	Зәуірдің жұмысқа орналасқанын естігенде Дүрияның қуанышында шек болмады. Екеуіне бірдей жұмыстың реті болмаған соң, пәтердің көпке дейін табылмауы, бір жағынан жас баласы оны да іштей қобалжытып, тіпті іштей мүжіп, қалжыратып та тастаған еді.

	Үй ішіне көңілсіздік еніп, бұрынғыдай арқа-жарқа сөйлесу тыйылып, университет бітірдік деген алапат қуаныштары да бірте-бірте басылып келе жатқандай еді. Зәуірдің облыстық газетке орналасуы енді соның бәрін де жоғалтып, бұрынғы қуаныштарын, тіпті өздері алғаш қосылған кездегідей тәтті сезімдерін қайта сыйлағандай болды. Еркін керілсең бір қабырғасына басың, екінші қабырғасына аяғың тиердей аласа да шағын пәтерлерінің ішін екеуі түнімен жүріп қайта оңдаған болды. Ақтады. Терезелерінің әйнектерін сүртіп, кәскектерін сырлады. Сөйтіп жүріп екеуі алдағы күндердің жайын ойласып қиялдайды.

	Кеш жатса да Зәуір ерте оянды. Жұмысқа баратынын, енді облыстық газеттің қызметкері екенін ойлағанда кеудесін қуаныш сезімі шарпып өткендей болды. Дүрия да әдеттегісінен ерте тұрды. Ол да қуанышты. Күйеуіне шай қамдады. Үтектелген көйлегі мен жаңа костюм-шалбарларын берді. Екеуі отырып таңғы шайларын ішті. Шай ішіп отырып екеуі де қайта-қайта сағатқа қараумен, редакция туралы әр түрлі жайларды сөз етумен болды. Дүрия редакция үйінің қай жерде екенін, Зәуірдің қай бөлмеде кіммен отыратынын, түскі үзіліске қай кезде шығатынын сұрайды. Зәуір де көңілін қалдырмай жауап беріп жатыр. Сөйтіп отырғанда Дүрия: «Ойбай-ау, сағат сегіз болып қалыпты ғой», – деп жанұшыра дауыстап жіберді. Оған Зәуір де елеңдеп, өзін кінәлай жүріп, асығыс киіне бастады. Расында да, бұл күні жұмыстан кешігу Зәуір үшін ең ауыр қылмыс жасағанмен бірдей болар еді.

	Өзінің жұмысқа едәуір ерте келгенін кірер ауыздағы вахтер кісіден бөлменің кілтін сұрағанда аңдады.

	– Әлі ешкім жоқ қой, қарағым, – деп, жүзін әжім басып кеткен қарт кісі бұған бөгде адаммен сөйлескендей бей-жай үн қатты.

	– Маған ешкімнің де керегі жоқ. Мен осында-а... – Зәуір едәуір абыржып қалды.

	– Е, и-ә-ә, сіз әлгі... – Шал ұшып тұра бере бөлмелердің кілттері ілінген қарсы қабырғадағы қарағай қобдишаға қарай ұмтылды. – Қалқам-ау, бірден айтпадың ба? Сен әлгі жаңадан қызметке алынған жігіт болдың ғой. Алматыдан оқу бітіріп келген. Солай ма? Иә, есімде ғой. Кеше осында тұрып жігіттер әңгіме еткен. Солай де. Қадамыңа нұр жаусын, қарағым. Мінеки, кілтің. Жиырма жетінші... Ұмытпа, қалқам, бұдан былай «жиырма жетінші бөлменің кілті керек еді» деп сұрағайсың. Сен тұрмақ осында көптен істеп келе жатқан кісілерді де бір-біріне шатыстырып аламын. Ұмытшақпын, қалқам. Үлкейгендік қой...

	Қарт кілтті Зәуірге ұстатқан соң да коридорды бойлап қолына ұстаған басы имек таяғымен еденді тықылдатып біраз жерге дейін еріп жүрді.

	* * *

	Сонымен өзі үшін соны да қызықты көрінген журналистік жұмыс басталды да кетті. Келген хаттарды оқу, қорыту, авторларға жауап жазу. Номерге материалдар әзірлеу... Тағатбек те жиылып, шаңбасты болып жатқан материалдармен Зәуірдің столын толтырып-ақ тастады. Бірақ онысына шошына қараған Зәуір жоқ. Онда нені болса да жеңіп шығатындай ғажап бір қуатты шабыт болатын.

	Арада бірнеше апта өтті. Зәуір газеттің жұмысымен де, қызметкерлермен де үйренісіп қалды. Шағын материалдары жарық көрді.

	Әзірге редактордың өзіне деген көзқарасы жаман емес секілді.

	Енді көлемді очерк жазуға бекініп жүрді. Жазатын адамын да іштей әзірлеп қойып еді.

	Ол – Зәуірдің өзімен көрші тұратын кісі. Араларында небәрі екі-ақ үй бар. Әзірге онымен сырттай ғана таныс.

	Темір жол бойында әйелімен екеуінің жүк тиеуші болып істейтінін де көршілері арқылы естіген. Салдыраған ескі велосипедпен таңертең ерте тұрып кетіп бара жатқанын көреді. Ал қайтуы әр кезде. Кей кезде әйелін мінгестіріп түн жарымында келе жатады.

	Қайсы бір жолы шағын пәтердің ауасы тарылып кеткен соң, Зәуір есік-терезені ашып, өзі темекі тартуға сыртқа шыққан. Әлгі кісі велосипеді сақыр-сұқыр етіп Зәуірдің тұсынан өтті.

	– Бұл қайсысы, түң жарымында мұрнын құрт жеп бара жатқан, – деді әйелі.

	– Е, тартқысы келген соң қайтсін, – деді әлгі кісі. Дауыстары түнгі ауамен күңгірлеп ап-анық естілді.

	– Білмейсің бе? Жақында көшіп келген жігіт қой. Газетте істейді екен, – деді әлгі кісі іштарта сөйлеп.

	– Жүк тиеуші болмаған соң, маған не істегенінің керегі не?

	– Сен үшін жұрттың бәрі де жүк тиеуші болуы керек пе? – Бұл жолы әйелі жауап қатқан жоқ. Сәлден соң екеуі де үйлерінің жанынан велосипедтен түсіп жатты.

	– Велосипедті балаларға мінгізбеу керек. Онсыз да салдырап қалыпты, – деді әлгі кісі, аз-кем дауысын көтере сөйлеп.

	– Басымызға жастап жатамыз ба?

	– Сенің осы оң сөйлесең ішің ауыра ма?

	Екеуі тағы да әлденелер жайлы дабырласа сөйлесіп, қаңғыр-құңғыр еткізе кейбір заттарды орын ауыстырып жүріп үйлеріне кіріп кетті.

	Жазатын кейіпкерінің жұмысымен танысу үшін Зәуір әуелі темір жол бөлімшесіне барды. Басшылардан жергілікті комитеттің председателі ғана бар екен. Ұзын бойлы, жасы егде тартқан сары кісі Зәуірді ықыласты қарсы алды. Таныстықтан соңғы әңгіме темір жол жұмысы жайына ойысты. Сары кісі әңгімешіл кісі екен. Жанында қанша уақыт отырса да зеріктірер қалпы жоқ.

	– Аға, мен сіздерден бір еңбек адамын жазсам ба деп едім.

	– Жазсаң жаз. Бізде істейтіндердің бәрін де газетке жазуға болады. Тек қана жаза беру керек.

	Жаза беру керек...

	Сары кісінің сөзіне езу тарта жүріп Зәуір қабырғадағы қатарластыра ілген еңбек озаттарының суреттерін жағалай қарап шықты. Бір шетінде өзі жазбақ болып жүрген көршісі де тұр екен. Суреттің астына «Аққораев Жапсар» деп жазылыпты.

	– Осы кісі туралы не айтар едіңіз?

	– Жапсарды айтып отырсыз ғой деймін.

	– Ие, сол кісі.

	– Жапсар деген біздің байырғы жұмысшымыз, әйелі және үлкен ұлы да осында істейді. Жақсы кі-сі. Өзі менімен құрдас. Екеуміздің қалжыңдаса беретініміз де бар. Мен оны әулие деймін. Ол болса ыржың-ыржың күледі де жүре береді. Ондай кісілерді түсіне білу керек. Інім-ау, суырылып тұрған адам болмаса, өз жұмысын біліп қана жүретіндермен ісіміз болмайды ғой. Ол бізде жиырма жылдан бері істеп келеді. Келген кезде әркімге жалтақ-жалтақ қарап жүретін ұяң мінезді сары бала еді. Қазір он баланың әкесі. Қарағым-ау, өзін алдыма салып қуып осында әкелейін бе?

	– Рақмет, өзім-ақ...

	Сол күні кешкісін Зәуір Жапсардың үйінде отырды. Жұмыстан жаңа келіп, жуынып, сүртініп болған кезі екен. Зәуірді ежелгі етене танысындай елпілдей қарсы алып: «Әй, Керімбек, кісі отыратын стол әкел, Өмірбекжан, шешең келгенше шай қоя бер, Темірбекжан-ау сенің кісі келгенде үйді жайрата шашып отырғаның не? Шешең келсе сілейтіп салады ғой», – деп, даудырай сөйлеп, Зәуірді ішкі бөлмесіне қарай ертіп келді. Балалары бірінен соң бірі тізіліп кеп Зәуірдің қолын алып жатыр. Кекілі жалбыраған ұзын сирақ сары бала төр алдына көрпеше жайды.

	Шолақ шалбар киген біреуі самауыр көтеріп сыртқа шығып кетті.

	– Жапеке, газетте істейтін едім.

	– Білемін ғой. Естігеніме біраз болды.

	– Сіз туралы жазсам ба деген ойым бар еді. Жапсар тіпті балаша сасқалақтап қалды.

	– Қайдан білейін, жазатындай бізде не бар дейсің?

	Екеуі әңгіме жібін енді сабақтап отырғанда үйге Ақжан кірді. Жапсар әйелін есік аузынан қарсы алды.

	– Ақжан-ау, кәзитте істейтін көрші бала келіп отыр. Өзің білесің. Айтып едім ғой.

	– Қай көрші?

	– Япырмай, ұмытып-ақ қалғаның ба? Анау Мәмиланың пәтерінде отырған ше?

	– Е, иә... Есіме жаңа түсті ғой. Амансың ба, шырағым?!

	Араласпаған соң таныңқырамай жатырмыз. Әйелі Жапсарға қарағанда денелі кісі екен.

	Ақжан ас-су қамына кірісіп, сыртқа шығып кетті. Әңгіме жібі қайта сабақталды.

	Зәуір жазу блокнотының әлденеше бетін толтырып, түн ортасында үйіне қайтты.

	Бірнеше күннен кейін очерк дайын болды. Зәуірдің ойынша жап-жақсы-ақ шыққан секілді. Сонан соң очеркті редакторға табыс. етті. Әуелгіде редактор «Өндіріс, темір жол жағынан жөнді ештеңе бермей жүр едік, жақсы болды ғой» деп қуанып қалды.

	Екі-үш аптаға дейін редактор очерк туралы ештеңе айтқан жоқ. Сонан соң Зәуірдің өзі барды. Редактор сүлесоқ қарсы алды.

	– Очеркіңді оқыдым. Былай... Жаман емес секілді.

	Цифрлары аздау ма, қалай?

	– Әлеке, көркем очерк қой.

	– Солайына солай ғой, дегенмен. Айтпақшы, жазған адамыңның наградалары жоқ қой.

	– Грамоталары бар көрінеді.

	– Жарқыным-ау, грамота деген не? Облыстық газетке жазылған соң кем дегенде «Құрмет белгісі» ордені болуы керек қой.

	Зәуір үндеген жоқ. Редактор алдындағы газетті бір бүктеп, бір жазып үнсіз отырды да: «Солай... әзірге бере алмайтын шығармыз. Басқа бір нәрселер жаза тұрарсың», – деді. Сонан соң очерк туралы сөз болған жоқ.

	Үйінде болған түні Зәуір Жапсарға «очерк жуырда газетке шығып қалар» дегендей емеурін танытқан болатын. Қайсыбір күні екеуі көше бойында қарсы ұшырасып қалды. Қара күйеден көзі ғана жылтырап, тістері ағараңдаған бір кісі велосипедтен домалай түсіп кеп қос қолын қатар ұсына сәлем берді. Сонан соң «Бүгін көмір түсіріп едік» деп өзінше абдыраған болды. Зәуір Жапсарды дауысынан әзер таныды. Үй ішінің амандығын сұрады.

	– Аманбыз, газетті бала-шағамызбен күнде қарап тұрамыз, – деді, тістері жарқырай күлген болып.

	Зәуір одан әрі не деудің ретін таппай:

	– Жапсар ағай, жақсы, мен асығып бара жатыр едім, – деп салды. Сөйтті де асығыс кетіп қалды. Бірақ очерк туралы мазасыз ой оның көңілінен кетпей қойды.

	* * *

	Дүрияны өз мамандығы бойынша мектепке орналастыру туралы ойлары жүзеге аса қоймады. Қалалық оқу бөлімінің екеуі бірдей қанша күн есігін күзетті. Үнемі сызданып сөйлейтін бұжыр бет меңгеруші оң қабақ таныта қойған жоқ.

	Әуелгіде оның «қалада орын жоқ» дегеніне Зәуір иланған жоқ-ты. Сондықтан да бұжыр беттен бір жылы сөз естимін бе деп күн сайын, тіпті апталар бойы келіп-кетіп жүрді. Дүрия сияқты орналаса алмай жүрген қыз-келіншек, жігіттердің талайымен ұшырасты.

	Дүрияға жұмыс табыла қойған күнде де тағы бір кедергінің шығарын да алдын ала болжады. Баласын бала бақшаға өткізу де табан тоздыратын іс екенін білді. Қалалық оқу бөлімінде бірінші баласының кезінде кезекке тұрып, ол кезектері бесінші балаларының тұсында келіп, соның өзіне жүректері жарыла қуанып жүргендерді көрген болатын.

	Осы жайлардың бәрі де Зәуірдің бірте-бірте құлағын үйретіп, өзін жуасытты. Дүрия өз жұмыссыздығына мұңайып, кейде тіпті ашу шақыра Зәуірге реніш-өкпесін білдіріп жүрсе де, баланы орналастыру мүмкіндігі жоқ болған соң бірте-бірте амалсыз көндіге бастады.

	«Дүрияжан жұмысқа тұрса, біраз уақыт қолқабыс ете тұрайын», – деп келген шешесін де Зәуір ауылына қайырып жіберді.

	Өз жұмысының жайы әзірге ойдағыдай. Тапсырылған істерді бар ықыласымен атқарады. Тағабек те қуанып жүр. Оңашада: «Зәуіржан-ау, сен ониберстет бітіріп келмегенде менің күнім не болар еді. Бөлімдегі бар жұмысты төбеме үйіп, көзім жылтырап отыратын едім», – деп, күліп қояды.

	Тағабек – әңгімешіл, көңілді кісі. Адамдармен қарым-қатысы да қызық. Өзі жақтырмайтын кісілерге барынша қырсық. Ал көңілі ұнататындарға ықыласы бөлек. Анда-санда ішіп тұрғанды да жек көрмейді. Бір жұмыста көп істеп қалғандық болар, іске келгенде жалқаулығы бар. Көбіне газетке қысқа хабарлар ғана әзірлейді. Көлемділеу материал жазатын болса қайта-қайта насыбайын атқыштап, әрі-бері бөлме ішінде теңселіп кетеді. Тіпті болмаса: «Зәуіржан-ау, мына бір жерін бірлесіп бірдеңе етіп жіберейік те», – деп қағаздарын құшақтап Зәуірдің столына келеді. Шалағай істерімен Тағабектің кейде күлкіге ұшырап қалатын кездері де бар. Бір жолы Тағабек алыс совхоздардың бірімен телефон арқылы сөйлесіп, бір шопанның отары жайлы мәлімет алды. Өзі ептеп қызулау болатын. Сөйтіп келесі номерге қысқа хабар әзірлеп берді. Хабарда «Шопан отары қысқа күйлі түскелі отыр. Келер жылы әр жүз басқа жүз елуден төл алмақшы»деп жазылған.

	Арада күндер өте берді. Бір күні редактор барлық қызметкерлерді ойда жоқта кабинетіне шақырды. Бәрі де жиналды. «Жайшылық болса етті, бір бәле болмай» деп, бір атым насыбайды таңдайына тастап жіберіп Тағабек те келді. Редактордың жүзі ашудан түтігіп кеткен. Салған жерден

	Тағабекке шұқшия қарап:

	– Осы сіз не істеп жүрсіз? – деді. Тағабек саса қойған жоқ: Аузындағы насыбайын қағаздан орап жасап, қолына ұстай отырған түкіргішіне түкірді де орнынан тұрды.

	– Редакцияның жұмысын істеп жүрміз.

	– Жоқ. Не жазып жүрсіз деймін.

	– Оны-мұны, інпормация, суреттеме, мақала. Редактор енді шыдамсыздана орнынан тұрды.

	– Слушай, Қаранбаев жолдас. Сіз бізді масқара еттіңіз. Сіздің «алдағы жылы жүз елуден төл алады» деп жазған «Қайраң» совхозының шопаны қошқар бағады екен. Есіттіңіз бе, қошқар!!! Бұл не деген пазор?!

	Отырғандардың ішінде мырс-мырс күліп жібергендері болды. Тағабек те қызараңдайын деді.

	– Әлеке, мен сол совхоздың рабочкомымен сөйлескен едім.

	– Сөйлессеңіз ше?

	– Өзі бәтуасыз екен ғой, – деді Тағабек күйіне сөйлеп.

	Редактор Тағабекке тиісе женелді. Бұл мәселе жайында пленумда айтылғанын, газетке таңба болғанын айтты.

	Одан әрі Тағабек сөз таластырған жоқ. Әркімге бір жалтақтай қарап отыра берді.

	Сол күннің ертеңіне Тағабек хат бөліміне ауыстырылды. Оның орнына орта жастағы, үнемі асығыс сөйлеп, ұшып-қонып жүретін Шаншар дейтін фельетоншы кісі келді.

	Зәуір Шаншармен де үйренісіп кетті. Өзі тіпті ақкөңіл, мейлінше әділ жан. Бастаған ісін қашан да аяқсыз яки шұбалыңқы күйде қалдырған емес.

	Редакция қызметкерлері Тағабектің ісін күлкі етісіп кетті. Бір-біріне «Қой деп жазғаның қошқар шығып жүрмесін» деп әзілдейтін болды.

	Тағабек болса «Бизабраз екен, осыдан кездессем көрермін» деп «Қайраң» совхозының рабочкомына кіжінумен жүрді.

	Көңілсіздіктің әсері болар, кей-кейде ішіп те қояды.

	* * *

	Қысқа қарай пәтерлерінің жағдайы қиындап кетті. Отты үзбей жағып отырғанның өзінде жылымайтындығымен қоса, пеш моржасының құрылысы дұрыс болмағандықтан түтіндеп кететін болды.

	Үй иесі, орта жастағы жылтыр бет, көк көз әйел пәтер ақысын сұрауға болмаса, пәтердің өзге жағдайына қабырғасы қайыса қойған жоқ.

	«Қарағым-ау, мына мұржаны бұзып, өзің-ақ қайта салып алмайсың ба? Ана кенередегі саңылауларға балшық ұрып сылап тастасаң қайтеді. Құдай-ау, сенен бұрын отырған баланың қолының еп-себі бар, бір мың болғыр еді. Мына сен сияқты «енді қайтеміз» деп отырмайтын. Келіншегіңмен екеуің де бостау болып өскен екенсіңдер», – деп келген сайын шұбырта сөйлеп, бар кінәні өздеріне аударып кетеді.

	Оның үстіне Зәуірдің өкпе ауруы болатын. Мектепте интернатта жатып оқып жүріп, суық бөлмеден кесел тауып, ұзақ емделгені бар. Әйтсе де желең жүріп, салқында болса өкпе ауруы қозып кетеді.

	Салқын бөлмеде Зәуірдің сол науқасы сыр бере бастады. Оның үстіне ашушаң әрі шыдамсыз болып алды. Бір жолы ойда жоқта үй-ішінде кикілжің де туып, сол үшін Зәуір өзін-өзі көпке дейін кінәлап, торығып та жүрді.

	Жұмыстан кеш, әрі шаршап шыққан болатын. Өзінде көңілсіздіктің де табы бар. Жер лайсаң болып, әлі асфальт төселмеген көшемен батпақтай жүріп үйіне әзер жетті. Есіктен кіре бере көкала түтіннен ештеңені де айыра алмай, әрі таңдана налып тұрып қалды. Ішкі бөлмеден баласының жылағаны естіледі. Дүрия асып-сасып жүр екен.

	– Немене болып кеткен бұл? – деді Зәуір шытынаған дауыспен.

	– Көріп тұрсың ғой.

	Дүрияның үні де қатқылдау еетілді.

	– Мен түк те көріп тұрғаным жоқ.

	– Пештің ернеуі ішіне қарай құлап кетті.

	– Сыламайсың ба ендеше?

	Бұл кезде Зәуір лай-лай ботинкасын есік аузына тастап, өзі ішкі бөлмеге қарай өтіп бара жатқан.

	– Сыласаң келдің ғой. Зәуір қалт тұра қалды.

	– Не дейсің сен? Пеш сыламағанда сен не істейін деп едің?! Дауысының қатты шыққандығы соншалық, ішкі бөлмедегі жылап отырған баласы да қоя қойды.

	Дүрия қайтып жауап қатқан жоқ. Зәуір ішкі бөлмеге кіріп шешіне бастады. Көк түтіннен буалдырланып үй ішіндегі заттар әзер көрінеді. Бір бұрышта бүрісіп отырған баласын көтеріп, дөңгелек ас столының жанына келіп отырды.

	Дүрия дастарқанды әзірлеп қойған екен. Енді көңілсіз күйде Зәуір қолына шанышқы алып, майға қуырылған картоп пен еттен жемек болып ауызына ықылассыз бірер салды да, шанышқыны тарелканың ернеуіне қайтып қоя салды. Қоя салғанының өзі лақтырғаннан әрі қаңғырлап кетті.

	Аузына салған картоп түйірлері аса дәмсіз, су татып тұрғандай сезілді.

	Сонан соң баласын бір қолымен орай ұстаған күйі кейін ысырылып жастыққа жантайды.

	Ауызғы бөлмеден Дүрияның солқылдай жылаған үні естілді. Әуелі Зәуір оған жылау дәрежесіне жеткізе айтқанына көңілі толып, өзі әуелі өрекпіген қалпынан басылайын деді. Сәлден соң «Жылағаны несі. Жылайтындай болды ма осы» дегенді ойлап қойды. Ойлап қараса, қосылғандарына екі жылдан асқан екен. Содан бері Дүрияға бірінші рет ұрсып, сөйлегені осы жолғы. Ашуы тарай бастаған соң: «Өзім де қатты кеттім-ау. Мынадай жертөледе көк түтін қай сәніме келіспей барады» деп өз-өзіне кейіп те қойды. Бірақ қайта барып оны жұбатқысы келмеді. Тіпті жұбату былай тұрсын, «Бұл өзі болуға тиісті іс қой» деген бір ой оны орнынан қозғалтқан жоқ.

	Дүрияның жылауы үдеп кетті. Біраз уақыт өткен соң жас жуып кеткен бетін орамалының ұшымен сүрте ішке кірді. Кірді де чемоданды ақтара киімдерін ала бастады. Сонан соң киінді. Зәуір үндеген жоқ. «Қайда барасың?» дегісі келсе де тіл қатпады. Бойын иілмес, қасарыспа бір мінез билеп алды. Өзі киініп болған соң, аяғын жұлқына басып келіп Зәуірдің жанында отырған Дәуренді көтеріп алды. Оны да киіндіре бастады.

	Зәуір осының бәріне мән бермеген кісіше, мән берсе де елемеген күйде бетін үйдің ірге жағына бұрып алып, бүк түсіп жата берді.

	Дәуренді киіндіріп болған соң Дүрия сыртқа беттеді. Өрекпіген ашу-ызасы жүріс-тұрысының кәдуілгісінен бөлектігінен-ақ көрініп тұр.

	Дүрия есікті тарс жауып шығып кетті.

	Ол кеткен соң да біразға дейін Зәуір «қозғалма, иілме» деген бір өркеуде ойдың дегеніне бағып жата берді. Сонан соң тұрып жан-жағына қарады. Шашылып әр жерде қалған заттар. Ішусіз, жиюсыз дастарқан. Осының бәрі көңілсіздік қана емес, үрейлі де сияқты еді.

	Орнынан тұрды. Әуелі ештеңе сезбеген, елемеген кісіше. Кәлеш сүйретіп шығып, олай-бұлай жүргісі келді де, сонаң соң кенет ойына бір нәрсе ғайыптан түскен кісіше асығыс киіне бастады.

	Әдетте шарфын мойнына салып, сонан соң алақанымен әлденеше сипай тұрып айнаға қарайтын жігіттің бұл жолы асығыс киінгені соншалық, шарфын польтосының, әлде костюмінің ішінен салғанын да ұмытып қалды. Әлгінде лай-лай болып есік алдында қалған ботинкасын аяғына іле сала сыртқа шықты. Жауын әлі жауып тұр екен. Айнала қараңғыланып кетіпті. Көшеге шықты. Аз-кем ойланғандай кідіріп біраз тұрды да миы шыққан жерді сылп-сылп кеше автобус аялдамасына қарай жүрді.

	Аялдамада жұрт көп екен. Шамасы, көптен бері автобус келмей тұрған сияқты. Таңертеңгі және кешкі мезгілдерде қалада осылай боларын үнемі көріп жүргендіктен Зәуір бұл жайға таңдана қойған жоқ. Жақындап келіп көпшілік ішінен Дүрияны іздеді. Ол жұрттан бөлек жол жиегінде тұр екен. Зәуір жанына барды. Жылағанын қойыпты. Бірақ жүзінде әлі де ашу-өкпенің ізі тұр.

	– Қайда барасың?

	Зәуір оның қолтығынан ұстамақ болып еді. Дүрия сілкіне алға қарай бір-екі аттап кетті.

	– Бетімнің ауған жағына.

	Сонан соң Зәуір үнсіз тұрып қалды. Автобус келді. Жұрт опыр-топыр болып автобусқа қарай ұмтылысып жатты. Дүрия да солай қарай беттеді. Зәуір оған ілесе жүріп қайтадан қолтығынан ұстады. Ол бұл жолы сілкінген жоқ.

	– Үйге қайтамыз.

	– Несіне барамыз? – Дүрияның бұл жолы үні де жуастау шықты.

	– Үйіміз болған соң барамыз да...

	– Қуаныш орнын ренішпен толтырар мекенге несіне барамыз. Одан да бет-бетімізбен тарасайық. Сенің сол үйден итеріп шығарып қуып жіберуіңді мен де күтпей-ақ қояйын. Дүрия бұл сөздерді тоңып, көзіне жас алып тұрып айтқандықтан Зәуірдің де көңілі босап кетті. Тіпті көзінен жас шығуға да сәл-ақ қалды.

	– Жарайды. Қойшы енді... Дүрия...

	Оның қолтығынан ұстаған күйі кейін бұрылды. Дүрия да қарсыласқан жоқ. Баланы Зәуір өзі көтеріп алды.

	Екеуі жауын сіңген лайсаң жерді сылп-сылп кешіп үйлеріне қарай жүрді. Жол-жөнекей бір-біріне үн қатысқан жоқ. Тек бірер жерде арықтан, сонан соң көлкіп қалған жауын суынан аттап өтерде бір қолымен оның қолтығынан демеді. Өзінің райдан қайтқан, кешірім өтінген халін сол бір болмашы демеуімен-ақ сездіргендей болды.

	Үйге алдымен Зәуір кірді. Дәуренді шешіндіріп, сонан соң өз киімдерін іле бастады.

	Дүрия қайтадан шай қойды. Тамақты да қайта ысытты. Келіншегінің жүріс-тұрысынан әлі де ашу-өкпе табын байқап, оның ренішті қалпынан арылуын күтті. Шай ішіп отырып та бір-біріне тіл қатыса қойған жоқ. Дәуренді сылтау етіп қана:

	– Өзінің үйге киетін жеңіл туфлиі қайда? – дегенде ол:

	– Чемоданның ішінде болар, – деп жұмсақ қана үн қатты.

	Бір кезде тағы да сол Дәуреннің сылтауымен:

	– Өзі жөтеліп қалған ба? – деп еді. Келіншегі:

	– Кешелі бері жөтеліп қалыпты. Ертең дәрігерге көрсетермін, – деді.

	Осы бір ұсақ-түйек әңгімелерден кейін-ақ өздері едәуір жадырап, үй іші де көңілді бір күйге енгендей болды.

	Сол күні түннің бір уағына дейін Зәуір ұйықтай алған жоқ. Дүриямен екеуі алғаш қосылған кездерін есіне алды.

	Екеуі бірінші курсты бітірер көктемде танысты. Танысқандары да қызық. Университеттің жатақханасынан асыға шыққан үш жігіт кинотеатрға баруға троллейбус аялдамасына беттеді. Бұлармен қабаттас тағы бір топ қыздар келе жатқан болатын. «Келе жатыр» деген дауыспен жұрт аялдамаға қарай жүгіре жөнелісті. Бұлар да жүгірді. Мінушілер өте көп болғандықтан, өзгелері сығылыса мініп, Зәуір аяғын енді соза берген кезде троллейбустың есігі жабылып қалды. Ол амалсыз кері бұрылып орындыққа отыра бере өздерімен қабаттаса жүгірген қыздардың да біреуінің сыймай қалғанын байқады. Өзі сүйріктей ашаң, аққұба екен. Сыймай қалғандығына әуелде ренжіген болса да, троллейбус қозғала бергенде терезеден қараған қыздарына күле қолын сілтеп, қалып қойды.

	Сонан соң екеуі келесі троллейбусты күтті.

	– Сіз де сыймай қалдыңыз ба? – деді Зәуір аққұба қызға.

	– Сыймай қалдық.

	Қыз күле қарап екі қолын кеудесіне дейін көтере беріп алақандарын соғып қойды.

	– Келесімен барсақ та үлгеретін шығармыз.

	– Сіз де киноға кіретін бе едіңіз?

	– Иә... Серік болғанымыз да дұрыс болды.

	Қыз үндеген жоқ. Күлімсіреп көз қиығымен қарады.

	– Өзіңіз қорқасыз ба?

	– Жоқ... Енді... Былайша...

	Зәуір қапелімде асып-сасып қалды. Осылай тұрғанда троллейбус та келіп жетті. Бұл жолы жұрт сығылыспай еркін мініп жатты. Аққұба қызбен бірге Зәуір де мінді. Жол-жөнекей екеуі танысып алды. Қыздың аты Дүрия екен. Ол да бірінші курсты енді бітіретін көрінеді. Екеуі троллейбустан түсе сала асығып «Арманға» келді.

	Сонда барып естеріне өздерінің билетсіз екендері түсті.

	– Қалайша ойламағанбыз? Тіпті театрға жеткенше, – деп аққұба қыз күліп жүр.

	– Табамыз қазір, – деп қояды Зәуір.

	Кимелесіп жүріп кассаға барып еді. «Кешкі 9-ға ғана бар», – деді. Айтқан уақытына екі билет алды.

	Аққұба қыз әуелгіде:

	– Сізді әуре еттім-ау. Тіпті ойламаған жерден. Айтпақшы, тоғызға дейін қайтпекпін?.. – деп қысылған болды. Сонан соң біраз шүйіркелесе келе екеуі үйренісіп қалды. Әңгіменің қызығына түсе екеуі тоғыздың қалай болғанын да білмей қалды.

	Сол күннен кейін екеуі жиі-жиі кездесіп тұрды. Тіпті бірінсіз-бірі тұра алмастай да халге жетті. Қандай бақытты кездер еді десейші...

	Зәуір бір аунап жатты. Алматының бақтары. Түнгі қала. Қоңыр салқын ауасы... Бірін-бірі қия алмай, айырылып қалардай болып түн күзетіп жүрген шақтар...

	Үшінші курстың басында екеуі үйленді. Тойлары ғажап болып өтті. Тіпті сол Алматыда өздерінен артық той жасаған, өздерінен артық бақытты, ләззатты күндерді басынан өткерген ешкім жоқтай сезінуші еді. Болса да өздерінікіне жете алмайтындай...

	Студент күндері тату-тәтті көңілді болды. Сол қалпынан өзгерер деп бұлардың әрқайсысы да ойламаған еді.

	Енді, міне... Бугінгі істерін қайта ойлап, Зәуір іштей ұялып, қысылғандай болды. Өзінің дөкірлігі, ашушаңдығы үшін өзін-өзі жек көріп, кейістік танытты.

	Сонан соң тағы да ойға батты.

	«Тәттіні бірте-бірте дәмінен айырар, адам жүрегіне қуаныш пен реніштің дәнін қатар егер мына өмірдің өз заңы шығар. Бәлкім ол адамдарды өзіне осылай бағындырар... Көндірер... Ықтырар.

	Біз әлі мойнына жаңа құрық түскен тайша тулап қана жүрген шығармыз».

	Ол ақырын ғана дем алып, ұйқы құшағында жатқан келіншегінің мойнынан құшақтады... Бетін бетіне басты.

	Дәл қазір ол Зәуірге сол алғаш қосылған кезіндегідей. Жоқ, қосылмаған... Троллейбуста кездескен аққұба қыз қалпында. Жігітті жаңа бір сезімнің лебі маужыратып қалғытып әкетті.

	* * *

	Ол қалалық совет атқару комитетінің председателіне кіруге бекінді. Телефон арқылы председательдің жеке шаруаларымен келгендерді тек дүйсенбіде қабылдайтынын білді.

	Зәуір келгенде председательге келушілер қабылдау бөлмесіндегі қаз-қатар қойылған орындықтарда толып отыр екен. Орындық жетпеген соң әрі-бері теңселіп жүргендер де бар. Жас шамалары әр түрлі. «Осында қалай жетті екен» деп таңданардай кәрі кемпір-шалдар, тіпті мүгедек кісілер де отыр. Зәуірдің өзі шамалас жастар да жеткілікті.

	Бұрын мұндай нөпір қабылдауды көрмегендіктен, Зәуір алғаш кірген бойда әркімге бір жалтақтай қарап аңыра тұрып қалды. Жағалай отырғандардың ішінен Зәуір ойда жоқта таныс жігітін ұшырастырды. Өзі дәрігер болатын. Алматы ауруханасында емделіп жүргенде, ол практикада болып, содан жақсы танысып кеткен.

	Екеуі шүйіркелесе кетті. Дәрігер жігіт үш жылдан бері осы қалада істеп келе жатқандығын, әлі үй ала алмай жүргендігін айтты. Зәуірдің денсаулығын сұрады. Өздерінше осылай әңгіме-дүкенін құрып тұрғандарында председатель де келді.

	Осынша кісінің күтіп отырғаны аласа бойлы ғана жалпақ бет кісі екен. Отырған жұртқа назар салмай, салса да елең ете қоймаған самарқау күйде ішке кіріп кетті. Жұрт: «Бергенов келді. Бергенов», –деп, өзара күбірлесіп қозғалысып қойды. Аузы-басын бояп, түлкідей бұлаңдап отырған секретаршасы ішке кіріп шықты да: «Бір сағатқа дейін кіруге болмайды», – деді. Жұрт тағы да қозғалысып, өзара гуілдесе бастады.

	Бір сағат күту дегеніңіз оңай болмады. Жұрт бір отырып, бір тұрып сапырылысып кетті. Зәуір де жалықты. Қабылдау бөлмесіндегі газет тігінділерін ақтарған болды. Содан соң тысқа басып, бір қабырғаға тұтас іліп қойған пәтер алушылардың тізіміне қарады. Жұмысқа орналасқан бойда өзгелердің кеңесі бойынша бұл да қажетті документтерін әзірлеп кезекке тұруға арыз берген. Тышқанның ізіндей жыбырлаған тізімнен өз аты-жөнін әзер тапты. 911-ші болып тіркеліпті.

	Зәуірмен қатар тұрып тізім қараған сары әйел: «Осыдан екі жыл бұрын сегіз жүзінші едім. Енді жеті жүз елуінші болыппын», – деді. Зәуір басын шайқап таңданған болды. Ал әлгі әйелде таңдану да, түңілу де жоқ. Әбден үйреніп көндіккен жан секілді.

	Әлден уақытта ішке тағы да кіріп шыққан секретарша:

	«Енді кезекпен кіре берулеріңе болады», – деп хабарлады. Жұрт тағы да абыр-сабыр болды. Кезекке таласып керілдесіп жатқандар да бар. Семіз қараторы әйел:

	– Сегізден бастап отырмын. Мен кіремін, – дейді. Қалпақ киген мұртты кісі:

	– Маған Жәкеңнің өзі келесі жолы кезексіз кіре бер деген, – дейді. Сөзге күні бойы тық-тық жөтеліп отырған қауға сақалды қортық шал араласты:

	– Шырағым-ау, Жәкеңмен ондай сбәзің бар екен, бізбен бірге кезекке таласып неғып жүрсің?! Талтаңдап үйіне барып разгауарить етіп, неге қайтпайсың?!

	Мұртты кісі басылып қалды.

	Жұрт бірінен соң бірі кіріп-шығып жатыр. Біреулер күлімдеп, біреулер ашудан түтігіп шығады. Араларында ағыл-тегіл жылап алғандары да бар.

	Зәуірдің кезегі сағат он екіге таянған шақта барьш жетті. Ана шеті мен мына шеті ат шаптырым кең кабинетке Зәуір алғаш кіріп келгенде, әуелі председательдің қай шетте отырғанын аңдай алмай сасып қалды. Бұл кезде Бергенов әлдекіммен телефон арқылы сөйлесіп отыр екен.

	– Сәлеметсіз бе? – деп дауыстап, сонан соң бірте-бірте жақындай түскен жас жігітке ол көңіл аудара қойған жоқ. Дәл жанына келіп қолын ұсынған кезде ғана трубкадан басын алмаған күйі көзін аудара бір қарады да, стол үстіне қырынан ұстап отырған алақанын бір жағына қарай жантайта салды. Әуелде қолын созып қалған соң, Зәуір председательдің астамси отырған қалпын аңдаса да, сол жантайып жатқан алақанға саусақтарын тигізе беріп, ерін жыбырлатқан болды да, кейін шегініп келіп бір орындықа жайғасты.

	Сәлден соң Бергенов трубканы орнына қойып бола бере алдындағы әлдебір қағазды аударыстыра түсіп:

	– Айта беріңіз, – деді.

	Мұң-мұқтажымен келіп отырған кісімен әңгіме осылай басталады деп ойламаған Зәуір асып-сасып абдырап қалды.

	– Ағай, менің үйім жоқ еді.

	– Үйі жоқ адамдар жалғыз сен емес қой.

	Бергенов «соны да әңгіме етіп отырсың ба?» деген сыңаймен кекесінді үн қатты.

	– Ауруым бар еді. Сол себепті...

	– Қарағым, менің де ауруым бар. Мәселен, осынша адамды қабылдап, олардың әрқайсысымен нервімді қажатуға дәрігер ұрықсат етпеген болар еді. Өзің оқуды қашан бітірдің?

	– Өткен жазда.

	– Е-е-е, онда тым ертерек қимылдапсың. Оқу бітірген соң мына менің өзім үш жарым жылдан кейін үй алғанмын. Мамандығың не еді?

	– Журналист.

	– Тіпті жақсы. Онда қала жағдайын түсінуге тиіссің.

	Солай, қарағым. Әзірге көмек ете алмаймын.

	– Сонда қалай болар екен?

	– Не қалайы болғаны бар. Келіп тұрарсың. Жағдайға қарай көрерміз. Әзірге сау бол. Сөйте ғой. Ие-е...

	Председатель осы кезде «шыр-р» ете қалған телефон трубкасына жармасты. Зәуір тағы да бірдеңелер айта ма екен дегендей орындығынан көтерілген бойы тұрып қалып еді. Бергенов «бара бер, жақсы енді» дегендей ишарат білдірді.

	Зәуір аяғын сылбыр басып, кабинеттен шығып кетті.

	* * *

	Өзі ауыл шаруашылығы бөлімінде істейтін болған соң, Зәуірге жиі-жиі командировкаға шығып тұруға тура келді. Күздің аласапыран кездерінде егін жинаушылардың арасында болды. Қыс кездерінде мал шаруашылығымен айналыстатын совхоздарды аралады. Бірақ мұндай жұмыстар Зәуірді әзірге жалықтыра қойған жоқ. Ол үшін әр комадировка өзінше сыр айтатын секілді, Бұрын баспаған жерлер. Әр түрлі адамдардың болмысы. Осының бәрі де оның өз ісіне деген ықыласын арттыра түскендей.

	Көктем шыға Зәуірге тағы бір алыс командировкаға шығуға тура келді. Облыстағы озат шаруашылықтардың бірі «Майшы» колхозының сүт өндірудегі іс-тәжірибесін насихаттау, сонда еңбек ететін жас сауыншы Ғалия Әлиева туралы очерк әзірлеу жұмыстары тапсырылған болатын.

	Әуелі бір күн аудан орталығына аялдады. Сонан соң «Майшының» өзіне баратын автобусқа мініп жол-жөнекей ферманың тұсынан қалып қойды. Маңайға тұтаса өскен қалыңтоғайерте келгенкөктемніңәсерімен көгілдіралқапқа бөленіпті. Тоғай арасынан шықылықтаған құс үндері, көк шөптен бас көтермей жайылып жүрген сиырлардың пысқырына мөңірегендері естіледі. Жоны жылтылдаған бір қызыл өгізше Зәуірді көрді де басын бұға тоңқи қашып, қалыңның арасына кіріп кетті.

	Күн түске таяп қалған кез еді. Зәуір тершіген соң плащын шешіп қарына іліп алды. Жалғыз аяқ жолмен шатыры көрініп тұрған сиыр қораны бетке алып жүріп келеді. Тоғай арасының дымқыл ауасы мен бұрқыраған көк исі ысыған күнмен қосыла қапырыққа айналып, еңсесін басқандай.

	Ол қора жанына келгенде ферма меңгерушісінен өзге ешкім де қалмапты. Ол да көрші жайылымға барып қайту үшін келетін машинаны күтіп тұр екен. Асығулы күйін жасырмай, алақанымен маңдайын көлегейлеп, үлкен жолға қайта-қайта қарап қояды. Сауыншылар елең-алаңнан басталған шаруаларын тындырып, Зәуірдің алдында ғана үйлеріне қайтып кеткен көрінеді.

	Орта жастар шамасындағы толық денелі ферма меңгерушісімен Зәуір шаруа жайын сөйлесіп кетті. Ферманың қазіргі жайын сұрап, қажетті фактілерді блокнотына түртіп алды. Сәлден соң тоғай арасынан машинаның гүрілдеген үні естілді.

	– Қазір жайылымға барып, қайта қояйын. Қарағым, барамын да қайтамын. Бір бақташымыз ауырып жатқан көрінеді. Соны мына машинамен ауданға жіберіп, өзім сондағы шөпшілерге соға келемін. Өзің күте тұрарсың енді.

	Ферма меңгерушісі асыға басып жақындап келе жатқан машинаға қарай қарсы жүрді.

	Жалғыз өзі қора ішін аралады. Таза астаулар. Ұзынша науадағы тұнық су, ашық, бөлек қорада балауса құрақты бырт-бырт күйсеген бұзаулар...

	Осының бәрі де Зәуірге бұл ферманың жай-күйін, мұнда еңбек ететін жандардың болмысын анық аңғартқандай еді. Анда-санда блокнотына әлденелерді түртіп қояды. Қора ішін аралап болып, сыртқа шығып Зәуір зеріккен күйде олай-бұлай жүрген болатын. Түске тақаған шақта қораға жасы егделеу әйел кісі кірді. Зәуір сәлемдесіп, хал-жайын сұрады. Бұзауларды суғару үшін келіпті.

	Зәуір әйелге өзін таныстырды. Сонан соң ілесе жүріп құдықтан су тартып берді. Отыз жылдан бері осы колхозда сауыншы болғанын, үш жылдан бері пенсияға шығып, өз кәсібін қызына мұра еткенін білді.

	– Қызыңыз қазір осында істеп жүр ме?

	– Иә, осында, қарағым.

	– Аты кім?

	Әйелдің әлгінде ғана жайбарақат, мейірімді жүзі құбылып кеткендей болды. Дауысы да дірілмен шыкты.

	– Ғалия...

	– Ғалия дейсіз бе? Мен сол қарындасты жазу үшін келіп отырмын ғой. Қандай жақсы болды. Қызыңыз туралы жақсы білемін. Ол қазір облыс мақтанышы. Екі жылдан бері алдына жан салмай келеді. Өзін үлкен жиналыстарда көріп жүрмін ғой.

	Әйел Зәуірдің айтқандарын үнсіз тыңдап, бас изеп қана отырды да, сәлден соң солқылдап жылап жібергені. Зәуір не дерін білмей абдырап қалды.

	– Апай-ау, сізге не болды? Жылайтындай жайды әңгімелеп отырсыз ба?

	– Жо-жоқ, қарағым, мен тек-к...

	– Сонда да айтсаңыз етті. Неге жыладыңыз?

	– Қарағым-ау, Ғалия қарындасың масқара болды ғой. Бүгін, міне, он күн болды. Үйде босанып отыр. Бұл не деген бақытсыздық. Қандай сорақылық жай. Мен осыны тілеп пе едім, қарағым-ау...

	Әйел бұрынғыдан да бетер дауыс ете жылады. Зәуір енді мына күтпеген жайға өзі де іштей қатты күйзелгендіктен, әйелді қалай жұбатудың жөнін де таппай қалды.

	– Апай-ау, енді қойыңызшы. Бұл қалай болғаны?! Қолхоз басшыларына айттыңыз ба?

	– Айтқанда не десін. Басқармамыз «Бұл масқараны бізден өзге ешкім естімей-ақ қойсын. Жоғарыға шағым да жасама, ұят болады» деді.

	Зәуір үнсіз қалды.

	– Ана үшін бұдан өткен қасірет болмас. Жеті қыз өсіріп, босағамнан ұзатып едім. Қарағым-ау, Ғалия осындай халге тап болды.

	Қанша отырғандарын білмейді. Әйтеуір, жылап-сықтап болған соң әйел:

	– Үйге жүр, қарағым. Әлгінде шай қойып шығып едім. Қайнаған болар, – деп үстін қаққыштай орнынан тұрды. Зәуір де соңынан ерді. Оның бармаймын деуге де амалы жоқ сияқты еді.

	Екеуі су ағарынан қамыстары салбыраған аласа үйдің жанына келді. Самауыр қожылдап қайнап тұр екен.

	– Үйіміз осы, қарағым. Ішке кір. Шалымыз дүниеден ертерек қайтты да, жаңадан там салудың жөні келмей жүр, – деді әйел.

	Зәуір ішке кірді. Ауыз бөлме арқылы бөлінген есіктері қарама-қарсы үш бөлмелі там екен. Қараңғылау ауызғы бөлмеге кірген соң әйел Зәуірді оң жақтағы киізбен қапталған есікке қарай бастады.

	Үйде Ғалия жалғыз өзі шырылдай жылаған нәрестені бесікке бөлеп жатыр екен. Зәуір кірген соң ол тіпті қымсынып қалды. Екеуі бір-біріне бас изеп қана сәлемдесті. Бұрын топ-толық мүсінді қыз қазір арып, жүдеу тартқан. Жүзі де солғын.

	Ғалияның анасы шай әзірлеуге үйге бір кіріп, бір шығып жүр. Зәуір төр алдында үнсіз, бүктеулі жатқан ескі газеттерді қарап отырды. Ғалияға бірдеңе деп тіл қатудың ретін де таппады.

	Дастарқан жайылып, үйге екі иінінен дем ала самауыр да кірді. Ғалияның апасының ықыласы ерекше. Сәл болса да мұңына ортақтасқан соң ба, әлде табиғатында қолы берекелі жомарт кісі ме, Зәуірдің алдына барын салып жатыр. Құрт, май, бауырсақ сияқты ауыл тағамдары дастарқанға түгел келді. Оның үстіне:

	– Қарағым, майдан ал. Әуес ас қой, құрт жесейші, шайың суып қалмасын, – деп бәйек болып жүр. Дастарқанға бір қолымен бесік тербеткен Ғалия да жақындай отырды. Шай үстінде ортақ әңгіме бола қойған жоқ. Сәлден кейін барып апасы Ғалияға қарап: – Ғалияжан, мына ағаңды танып отырсың ба? Қәзиттен келіпті, – деді.

	Ғалия ақырын ғана басын изеді.

	– Сені жазуға келіпті. Мынадай күйге ұшырағаныңды қайдан білсін. Қайтесің енді, маңдайыңа жазылған іс шығар. Ол кісі тағы да көзіне жас алды. Оған Ғалия ілесті. Бесікке асылған күйі денесі дірілдеп, солқылдай өксіп Ғалия ұзақ жылады. Зәуір екеуін бірдей қалай жұбатудың да жөнін таппады.

	– Қойыңыздар енді. Апай-ау, сізге не болған?! Ғалияжан, жетер, – деген болады. Айтарын айтса да өз дауысы да дірілдеп, көзіне жас тамшылары үйірілді.

	Шай ішусіз қалды. Осылай біраз отырған соң Зәуір сиыр қораға барып, ферма меңгерушісіне жолығатынын айтып, шығуға бет алды.

	Ғалиямен қоштасты. Ол бесікке асыла солқылдай жылаған күйі қала берді.

	Ғалияның анасы Зәуірді үйден біраз жерге дейін ұзатып салды. Көзіне жас алып тұрып, осы маңайға келсе соғып тұруын өтінді.

	Ғалия тағдыры сол күннен бастап-ақ Зәуірдің мазасын алумен болды. Ол бақытсыздықтың сан алуан түрін өзінше білетін-ді. Бірақ өз көзімен көріп, куә болған жас қыздың аянышты халі, қарт ананың көз жасы оған өзгеше әсер етті. Командировкадан келісімен-ақ өзі болған ферманың сүт өндірудегі іс-тәжірибесін насихаттайтын көлемді материалды әзірлеп берді. Онысы жарық көріп, редакциялық мәжілісте мақталды.

	Ал Ғалия Әлиева туралы очерк жазу ойы мүлдем өзгерді. Зәуір Ғалиямен бірге Москваға, Алматыға әр түрлі жиындарға бірге барған бір жұмысшы әйелмен кездесті. Ол Ғалияның жағдайынан біраз хабардар екен. Сырын бүккен жоқ. Аудандағы басшы кісілердің бірінің үнемі Ғалияны икемдеп, бірге жүргенін айтты. Тіпті олардың бірге түскен суретін де тауып берді. Сурет бақтың ішінде түсіріліпті. Ғалияжазғыжеңілкөйлегіменқайыңбұтағынанбірқолымен ұстай қымсына қарап тұр. Бірақ жүзінде сол қымсынуға аралас күлкі табы, болмашы, бір сәттік бақыттың белгісі де аңғарылды.

	Әлгі кісі қызды оң қолымен орай құшақтап тұр. Оның жүзінен паңдық пен арсыз күлкінің, жалған көлгірсудің пасық иісі аңқып тұр.

	Редакцияда істейтін жігіттер арасында елеусіз сөз қозғай жүріп, оның зинақорлық істерге берілгендігі мен құштарлық жайларын біліп алды.

	Зәуір енді ащы шындықтың бетін ашар көлемді мақаланы жазуға кірісті.

	...Қыздың үйінде болған көріністер. Қарт ана мен бақытсыз қыздың көз жасы. Басшымен бірге болған сапарлар. Осының бәрі де айрықша шабытпен қағаз бетіне түсті.

	Қыз тағдырына көңіл бөлмей отырған жергілікті басшы орындарға да сындар айтылды.

	Мақала жазылып болған соң да қайта-қайта оқып, өңдеумен болды. Редакторға апарып беруге батылы да жетпейтін секілді.

	Бір күні редактордың өзі шақыртып:

	– Әлгі сауыншы қыз туралы очерк не болды?! Кешіктіріп жүргенің қалай? Тапсырманы уақытысында орындауға тырысу керек, – деп кейістікпен сөйлей жөнелді.

	Зәуір үнсіз ғана қолына ұстай барған мақаланы редактордың алдына қоя салды.

	Редактор күмілжіп қалды.

	– Ә, дайын екен ғой. Дұрыс. Дегенмен кештеу тапсырдың. Ол Зәуір берген материалға назар салып та үлгерген жоқ.

	Сол кезде шыр ете қалған телефонның трубкасына ұмтыла беріп, Зәуірге «бара бер енді» дегендей ишарат білдірді.

	Апта аяғына дейін редактордан хабар болған жоқ. Зәуір әлі оның материалды оқи қоймағанын, оқыған күні редактордың бұлайша сабырлылық жасай алмайтынын жақсы білді.

	Дүйсенбіде редакциялық мәжіліс болатындықтан, жұрт бұл күні жұмысқа уақытылы келетін. Бұл дағдыға Зәуір де бейімделіп кеткен еді. Сол әдетімен дүйсенбі күні Зәуір ертелеу келді. Әуелі бөлменің терезесін ашты, сиясы кебе бастаған стол үстіндегі сауытқа сия құйды. Сонан соң машинкадан жаңа шыққан бір автордың материалын оқуға кірісті.

	Осы кезде асығыс ашылған есік сықырымен ілесе секретарша қыздың «Зәуір, редактор шақырып жатыр» деген асығыс үні естілді. Зәуір көп кідірген жоқ. Секретарша қызға ізбе-із ілесе жүріп келіп, редактордың бөлмесіне кірді. Редактордың жүзі ашудан түтігіп кетіпті. Жайшылықта түпкі ойын сездірмей, жұмсақ күлкі ғана үйіріліп тұратын, жұқа аққұба өңі көгіс тартқан. Зәуірдің «Сәламатсыз ба» деген ізетті сәлемін де жартылай қабылдады. Кәдуілгісіндей «отыра ғой» деп көлгірсіген де жоқ.

	– Сен не жазғансың? – деді бірден.

	– Не жазайын.

	– Мен саған мораль тақырыбына жаз деп тапсырма беріп пе едім? – Редактордың өшіге, өңмендей қараған жанары Зәуірді жеп барады.

	– Әлеке, материалдың бәрі де редактор тапсырмасымен ғана жазылуы тиіс емес қой.

	– Сонда немене әркім бетімен кетуі тиіс пе? Ойына келгенін жазуы керек пе?

	– Солай болмағанда да... Журналист не жазуға да ерікті деп ойлаймын. Тіпті мен өзін толғандырған жайды жазбаған, жазуға тайсақтаған жанды журналист деп есептемеген болар едім. Әлеке, сіз ол материалды әуелі тексеріңіз... Анығын біліңіз... Егер мен өтірік жазсам, біреуге жала жапсам, сонда ғана айыптауға ақыңыз бар.

	Осы сәтте Зәуірді әлдеқалай бір қызулық билеп алды.

	Редакторға қарсы қараған күйі ықпастан сөйледі.

	– Мен бұл жайды жазбас бұрын ойланғанмын. Толғанғанмын. Ендеше бұл ісімді өзгелер кінәласа да өзім сөкет дей алмаймын.

	– Дұр-рыс-с...– деді, редактор алақанымен стол үстін сарт еткізіп. Дауысы кекесінді әрі зілді естілді.

	– Бұл бағытыңмен абыройлы бола алмайсың. Өспейсің... Осыны біліп қой. Қайдағы жоқты қазбалау – өшудің белгісі.

	– Әлеке, мен өсудің жолын қарастырып ешуақытта да материал жазбаймын.

	– Дұрыс-с...– Редактор алақанымен столын тағы бір ұрып қойды.

	Осыдан кейін екеуі де үнсіз қалды. Редактор секретарша қызды шақырып алып, қызметкерлерді редакциялық мәжіліске шақыруды тапсырды.

	Қыз шығып кеткен соң Зәуір «Әлеке, бұл сөзіңіз қалай болды? Кеше ғана өзіміз аспандата мақтап, суретін номерден түсірмей жүрген, бақытын еңбекпен тапқан жас қыздың тағдыры тәлкек болып, қасіретке белшесінен батып жатса... Біздің енді одан сырт беруіміз жөн болар ма екен. Журналистік борышымыз, адамдық арымыз қайда?!» деп, іштегі бар сырын жайып салғысы келді де, тағы да редактордың қатулы жүзін аңдап, әрі сол қалпынан өзгермесін білген соң үнсіз отыра берді.

	Редакция қызметкерлері жинала бастады. Сәлден соң редакциялық мәжіліс басталып кеті. Әуелі апталық номерлерге шолу жасап, одан кейін редакция қызметкерлері бір-бірлеп сөйлей бастады. Шаншар тұрып, соңғы кезде газетке фельетонның сирек басылатынын, кейбір фельетондардың редактор суырмасында ұзақ жатып, фактілерінің ескіріп кеткендігін айтты.

	Редактор оның сөзін үнсіз тыңдады. Сонан соң бір бөлім меңгерушісі «Хат бөлімінің жұмысы нашарлап кетті» деп еді. Тағабек орнынан асығыс тұра бере, жағадан алғандай етіп: «Сен хат бөлімінде жүргенде істеген істеріңді де көргенбіз. Білеміз», – деді.

	Редактордың бірінші орынбасары оларға басу айтқан болды. Екінші орынбасар саусақтарымен столды шерте, жаратпаған пішінмен сырт бұрылып отырды.

	Жұрттың соңын ала редактордың өзі сөйледі.

	– Әлгінде сөйлеген жолдастар кейбір мәселелерге орынды тоқталды, – деп, кәдуілгі дағдысымен бастады, газет номерлерінде болған техникалық қателеріне тоқталды. Кімдердің жұмысқа кешігіп келетінін айтты. Шаншарға: – Фельетонды жөн-жосықсыз жаза бермеу керек. Оның өзі газеттің беделін түсіретін нәрсе екен. Обкомнан замечание алдық, – деді. Шаншар шыдай алмай орнынан тұра берейін деп қопаңдап еді, жанында отырған өндіріс бөлімінің меңгерушісі тізесінен басып қалды.

	Редактор сөзін жалғап әкетті.

	– Мал қырылып, шаруашылықтың жайы қиындап жатқан кезде төрт номерге повестен үзінді бергеніміз үшін обком замечание жасады. Расында да, біздікі жөнсіздеу болған екен, – дей беріп еді, мәдениет бөлімінің меңгерушісі, сұлу өнді, ақсары жігіт:

	– Мал біздің повестен үзінді бергендігімізден қырылмаған болар, – деп отырған орындығын сықыр еткізе қозғалып қойды.

	– Дегенмен де жұрт замечание жасаған соң ойлануымыз керек. Бір-екі айға дейін әдеби материалдарды кідірте тұрамыз ғой деймін.

	Ақсары жігіт тағы да ұстаса кетті.

	– Одан да мәдениет бөлімін жапсақ қайтеді. – Бірінші орынбасар тағы да басу айтқан болды. Екінші орынбасар әлдене айтуға оқталды да, өзін әзер сабырға жеңгізгендей көзілдірігін олай-бұлай қозғап қойып, қозғалақтаған күйі отыра берді.

	Редактор сөзін қорытқан соң абыр-дабыр күйде қызметкерлер редактор бөлмесінен тараса бастады.

	* * *

	Арада жаз бен күз өтті. Созылмалы ауыр қыстың да жартысы ауып қалды. Бұл аралықта редакцияда ептеген өзгерістер болды. Анда-санда ішетіндігі мен кезекші болған кезінде номерден жіберген қатесі үшін Тағабек жұмыстан біржола босатылды. Орнына редактор аудандық газеттен ауысып келген өзінің жиенін орналастырды. Сонан соң КазГУ-ді жаңадан бітірген Жайлаубек деген жігіт келді. Зәуір оны бұрын да университетте сыртынан көріп жүретін. Екі-үш рет республикалық жастар газетіне очерктері басылған, талантты журналист. Өзі әлі үйленбеген жігіт.

	Екеуі бір-біріне бірден үйренісіп, достасып алды. Өзі ұяң, сыпайылығымен қоса өте бауырмал екен. Болмашы жайларға «Зәуір аға, мынаны қайтсек екен» деп келіп тұрғаны. Қызметтен тыс кездері де көбіне екеуі бір болады. Ол Зәуірге туған інісіндей болып кетті.

	Биылғы қыста Зәуірдің өкпе ауруы қайта қозды. Күркілдеп жөтеліп жатып алатын кездері де бар. Бұрынғы пәтерлерінде тағы да қыстап шығуға тура келді. Одан тәуірірек пәтер оңайлықпен табыла қойған жоқ. Бірлі-жарым табылғаны өте шет болды.

	Редактор жиенін жұмысқа орналастырған соң екі айдан кейін-ақ үш бөлмелі үй алып берді. Редакциядағылар өзара күңкілдесіп, сөз етіп жүрді. Шаншар да Зәуірге сөзбен болысқан болды. «Міне, осындай істерден аяқ алып жүре алмайсың. Мына сен аурусың. Кезегің де одан бұрын. Соған мән беріп тыңдайтын жан бар ма? Жоқ... Міне, жоқ... Ал енді қалайша фельетон жазбайсың. Қалайша жұртты сынамайсың».

	Тар бөлмеге симағандай ол екі қолын шалбарының қалтасына салған күйі әрі-бері сенделіп кезіп кетеді. Ал тіпті күйініп, ашына сөйлегенде оның сөзіне ешкім де түсінбес еді. Зәуір тағы да қалалық советтің председателіне кіруге бекінді. Қабылдау бөлмесіне телефон соғып еді. Тәртібі бұрынғыша, дүйсенбіден басқа күні қабылдамайды екен.

	Дүйсенбі күні ол Бергеновтың қабылдау бөлмесінде тұрды. Тағы да топырлаған халық. Ішінен өткен жылдан жүзі таныстарды да ұшыратты. Зәуірдің соңын ала баяғы таныс дәрігер жігіт те келді. Ол бұл жолы тым көңілді екен.

	«Бергенов үй беруге уәде етті» дейді. Екеуі біраз әңгімелесті. Зәуір өзінің өкпе ауруының меңдеп жүргендігін айтып еді. Ол тездетіп көрінуі тиіс екендігін және өзінің ықыласпен қабылдайтындығын айтты.

	Бергеновтың қабылдауы тағы да сағат он бірге дейін бастала қоймады. Бұл жолы ол қабылдаудың басқа бір әдісін қолданды.

	Түлкідей бұлаңдаған секретарша қыз ішке кіріп шықты да: «Бәріңіз ішке бірден кіріңіздер. Біреулеп қабылдауға председательдің уақыты жоқ. Он екіде мәжіліс», – деді.

	Жұрт әуелі бір-біріне қарасып аңтарылып қалды. Сонан соң итерісе топырласып ішке кіріп жатты.

	Бергенов жұрт әбден жайғасып болған соң барып сөзін бастады.

	– Ал, не айтасыздар?!

	Ешкім үн қатқан жоқ. Сәлден соң барып өткен жылы семіз әйелмен кезекке таласатын мұртты кісі тұрып:

	– Шырағым, осы айдан соң деп едің, – деді.

	Оған ілесе аласа бойлы арық әйел шіңкілдеген дауысымен:

	– Үйіміз құлауға айналды. Далада қалатын түріміз бар, – деді.

	– Жәке, мен де... – деп, дәрігер жігіт те қопаңдай қозғалып, бірдеңені бастап келе жатыр еді, Бергенов:

	– Сен бала, келесі сәрсенбіде соқшы, – деді сұқ саусағымен столын тықылдата ұрғыштап отырып.

	Дәрігер жігіт оның сол сөзіне екі езуі құлағына жете ыржиып:

	– Соғайын, Жәке, рақмет, – деп, есіктен шыға бере, – және сау болыңыз, сәрсенбіде келемін ғой, – деді. Бергенов оған ықылассыздау бас изеді де, орнынан тұрды. Дәрігер жігіттің әлгі бір қылықтарын ерсілеу көргендіктен, «Қалайша бұлаңдайды-ай. Бірақ мына қалпымызбен әлі бәріміз де бұлаңдаудың әлденеше түрін үйреніп шығармыз» деп, Зәуір өзінше бір ой жетегіне ере бастап еді. Бергеновтың әуелі екі-үш рет жөтеліп алып барып бастаған сөзі бөліп жіберді.

	– Жолдастар, сіздерге үй керек қой.

	– Сол ғой.

	– Басқа жұмысымыз жоқ сізде.

	– Ерігіп жүрген кім бар.

	– Түсінемін. Түсініп жүрмін. Біріңіз қартсыз. Біріңіз аурусыз. Көпшілігіңізде семья үлкен. Бәрін де білемін. Бірақ үлестіріп берер үй жоқ. Тойст жетпейді. Бірақ ренжімеңіздер. Күдер үзбеңіздер. Бәріңізге де болады. Келіп тұрыңыздар. Біріңізге жазда, біріңізге күзде тиер. Асықпау керек. Солай болсын.

	Председательдің бет жүзінде пайда болған жасанды күлімсіреу мен үніндегі арсыз мейірімділікті Зәуір жазбай таныды. Сондықтан да ол Бергеновтың құла дүзге атылған оқша бораған құрғақ сөздерін сенімсіз күйде тыңдады.

	– Жақсы, сау болыңыздар. Келіп тұрыңыздар, – деген үні естілді Бергеновтың. Сонан соң «енді кете берсеңдер де болады» дегендей әлдебір қағаздарды алдына ала беріп, сонысымен әурелене бастады.

	Топырласа сыртқа шыға бастаған жұртқа ілеспей Зәуір кейінге ысырылып қалды.

	– Жәке, мен редакциядан едім.

	– Білемін ғой. Әлгінде жұртқа айтылғанды естідің ғой.

	– Естідім. Менің денсаулық жағдайыма орай арнайы кезекке еніп едім.

	– Қай кезекте болғаныңда бәрібір. Күтесің. Түсіндің бе?

	«Осында кезексіз де алып жүргендер бар ғой» деп, «ол кім?» десе редактордың жиенін атауға да оңтайланып еді. Бірақ председательдің сыздана астамси қараған қалпын көріп, одан әрі сөз таластыруды жөн көрмеді.

	* * *

	Арада жарты айдай мерзім өткенде Зәуір дәрігер жігітті көшеде көрді. Жанында әйелі. Көшенің екінші бетінен Зәуірге ыржия қарап, сәлем берген болып қалпағын көтеріп қойды. Өзінің қызулау қалпы да аңғарылды. Аяқтары әр жерден бір тиеді.

	Сондықтан әлдене айтпақ болып өзіне қарай ұмтыла бергеннен-ақ Зәуір дауыстап: «Құттықтаймын!» – деді. Ол тағы да ыржың ете күліп, қалпағын қайта көтеріп қойды. Сол қалпынан «осы ғой, енді бұған қалайша ішпессің» деген сыңай танылады.

	Зәуір онымен қол бұлғай қоштасып, өз жөніне кетті

	* * *

	Созалаңқы ауыр қыстың шаруашылыққа зардабы көп болды. Сондықтан да облыс орталығында жиі-жиі жиналыстар өтіп тұрады. Редактор Әлмен Әлкеев сол жиналыстардың бірінен шығып, біріне кіріп жүгіріп жүреді. Сонан соң қызметкерлерге жиналыста болған жайларды баяндап, басшылар қай совхозды жаксы атады, қайсысын жамандады, соған тоқталып басшылардың көңілі толған шаруашылықтарға журналистер командировкаға жүруге тиіс болады. Болмаса асығыс түрде телефон соғып, аудандардағы меншікті тілшілерге мән-жайды ежіктеп жатады.

	Осындай аяқ астынан шыққан командировканың реті Зәуірге де келді. «Қайраң» совхозының шопаны Ашабай Өсеров отарынан өлген малдың орнына жеке малын өткізіпті. Бұл жай обкомның пленумында сөз болып, «Мұндай жандарды баспасөзде көрсетуіміз керек», – деген пікірлер айтылған екен. Редактор «Біздің бір журналисіміз бүгін аттанады» деп уәдесін беріп те келіпті.

	Зәуір әуелгіде бұл тапсырмаға селсоқ қарады. Өйткені очерк етіп жазып кел, тезірек басуымыз керек деп отырған сол шопаны даурықпа, атаққұмар біреу ме деп те ойлады. Бірақ редакторға қарсы келер де жағдайы жоқ. Оның үстіне баяғы Ғалия туралы жазған материалынан кейін өзін ұнатпай жүргенін де біледі. Сонымен жолға шықты.

	* * *

	Совхоз орталығына самолетпен келді де, басшылармен кездесе алмай бір күн кідіріп қалды. Отарлар көшірілетін орындарына жаппай жылжып жатыр екен. Басшылар да сол істің соңында көрінеді.

	Ертеңіне совхоз директорымен ұшырасты. Мән-жайды айтты. Кішіпейіл кісі екен. Зәуірді тыңдап болған соң, әуелі «Өткен жылы біздің қошқар бағатын шопандарымыз биыл 150-ден қозы алғалы отыр» деп жұмсақ қана әзілдеп күліп алды. Сонан соң «Өзім ол жаққа соға алмаймын» деп, Зәуірді Ашабайдың жаңа қонысына қарай водовозға мінгізіп жіберді.

	Ашабай қарттың үйі жылда мал төлдететін тау етегіндегі қонысына сол күні ғана көшіп келіп жатыр екен. Ашабайдың өзі жәрдемшісімен ылдидан қойын айдап енді шығатын көрінеді. Зәуірді алып келген «Водовоздың» шофері кері қайтып кетті. Ашабайдың бәйбішесі Күміскүлмін деп таныстырған жасы егде тартқан толық сары әйелмен бірге қалды. Өздері келгенде уықтары ғана шаншылып, жалаңаш тұрған қарүйдің Зәуір бауларын байласып, киіздерін жабысты. Төбенің баурайынан соғылған жеркепе тар болып, жүктері сыймайтындай болған соң, Күміскүл қарүйді де тігіп алуды жөн көріпті.

	Ашабайдың бәйбішесі әңгімешіл кісі екен. Зәуірдің бау байласып, киіз жабысқанын байқап: «Қаланың шала қазағы ма десем, ауылдың-ақ баласы екенсің ғой», – деп риза болып қалды.

	– Биылғы қыс ызғары қатты болды ғой. «Жер алыс. Күн ызғары әлі сынған жоқ. Әзір көшпеймін. Ылдида отырып-ақ төлдетемін» деп шалым көнбей жүріп еді. Басшылар көнбеді білем. Қайдам, аман-есен жетсе болғаны ғой.

	– Қанша күндік жол еді?

	– Қаншасын кім білген. Машина дегенің бір ет пісірім уақытта әкеліп салды. Бірақ мал айдау басқаша ғой. Өзі төлдейтін мал. Оны өзінің ауанымен айдап, жол-жөнекей азықтандырмаса болмайды. Екі жарым күнде жетіп қалса, қанеки.

	Сөз ыңғайынан Зәуір бәйбішенің шаруақор кісі екенін аңғарды. Өзінің де әке-шешесі шаруа кісілер болатын. Соны есіне алып, Күміскүл бәйбішеге «Менің де әкем қой баққан» деді.

	– Бәрекелде, киіз үйдің бау-шуын аңдауыңнан-ақ байқап едім. – Биыл қыста үш бас қойымыз шығын болған, – деді

	Күміскүл Зәуірдің келген шаруасын есіне ала. – Сонан басшылар кеу-кеулеп, «Ашеке, басқаны қойып, сізден де мал өлді дегеніміз ұят-ты. Ертең Сегізбай келсе, көкеңнің малы қырылып жатыр деп қалай айтамыз?» деп қоймады. Шалымыз ақкөңіл кісі. Сегізбайдың аты аталған соң-ақ аянары жоқ болды.

	Күміскүл бәйбішемен екеуі ілезде үйренісіп алды. Тап бір етжақын туыстарындай мейірлене сұрап, Зәуірдің үй іші, жай-жағдайын түгел сұрап алды.

	Сонан соң өздерінің соғыстан кейінгі кезде үздіксіз қой соңында екенін айтты. Шалының бір шаңырақтан жалғыздығын әрі мүгедектігін, соған қоса өз етегінен перзент болмағандығын айтып, қамығып алды. Бар тіректері жасынан асырап алған ұлдары Сегізбай екен. Ол биыл Алматыдағы зоотехникалық институтты бітіретін көрінеді. Жақында үйленіпті. Бәйбіше Зәуірге Сегізбайдан келген шақыру билетін көрсетіп, енді келінін көруге ынтызар екенін айта отырып, қуаныштан ағыл-тегіл жылап та алды.

	– «Рақатты туғаныңнан көресің бе? Тумағаныңнан көресің бе?» деген, қарағым. Сегізбайжан келіншегімен шаңырағымызға келіп, солардың перзентін сүйіп, қызықтарын көрсек, өзге арманымыздың аты өшсін.

	Күміскүл бәйбіше талай әңгіменің тиегін ағытты. Келесі күні ауа райы бұзыла бастады. Солтүстіктен қарауыта бұлт шығып, ызғарлы жел тұрды. Бұлар Ашабайлардың келуін күтті. Күміскүл қайта-қайта төбенің басына шығып, ылди жаққа көз тігеді. Бірақ ешкім көрінбейді. Түс қайта ызғарлы желге қосыла бұршақ аралас қар жауып, айнала алай-дүлей болды да кетті. Күміскүлде үрей қалмады.

	– Ойпырмай, аман-сау келсе етті. Әлгі Салық деген жәрдемшісі де берекесіздеу біреу еді. Зәуір қарағым-ау, мына күннің райы жаман ғой. Жақсылықтың нышаны емес-ау, – деп үйге бір кіріп, бір шығып дамыл таппай жүріп, ішкі уайымын да сездіріп қояды.

	Ашабайлар әлі көрінер емес. Күміскүлге қосыла Зәуір де қобалжулы. Өзі бір аяғы жоқ мүгедек кісі болса, оның үстіне жалғыз жәрдемшімен буаз малды айдау дегеніңіз дәл мынадай қақаған күнде азап екендігін ол іштей сезді. Әйтсе де өз қобалжуын сездірмей:

	– Келіп те қалар, апай. Адаса қоймас. Ол кісілерге бұл маңайдың әр тасы таныс болуы керек қой, – деп Күміскүлді жұбатып қояды.

	«Әні келіп қалар, міні келіп қалар», – дей жүріп Күміскүл бәйбіше шай қойып, қазанға ет те салған. Сары жез самауыр әлденеше қайнап, төгіліп, суалып қалды. Ішіне бір ауылға жетердей ас сиятын үлкен шойын қазанның да қақпағының ернеуінен бу бұрқырап жатыр.

	Кешке қарай күн тіпті құтырынып кетті. Жел бұрынғыдан да күшейді. Дала түгілі, жер кепенің іші де уілдеп кетті. Күміскүл: «Қарүйді бекер тіккен екенмін. Желмен жығылып уық, керегелері сынып қалар ма екен», – деп те уайым жеді.

	Көз байлана үйге Салық келді. Аты болдырып, өзі әбден жаураған. Жеңілдеу киінген екен, қол-аяғы қалтырап, ерден домалап түсті. Күміскүл мен Зәуір оны қолтықтап, жеркепеге кірісті. Қазан астына көшпен бірге келген қарағайларды жаққан соң, жеркепе едәуір жылып қалған.

	Салық дегені қол-аяғы бір-ақ тұтам қара домалақ кісі екен. Сырт пішініне қарап Зәуір елуге енді кірген қырма сақал екенін аңғарды.

	Қол-аяғы жыли бастаған соң-ақ Салық сарнап сөйлей бастады.

	– Ойпырмай, Күміскүл-ай, мына күн не боп кетті. Бұл жұт шығар. Бізді құртайын деген күн ғой. Әй, өлдім-ау, сүйегім қу далада қалатын шығар деп едім. Көретін жарығым, тататын дәм-тұзым бар екен.

	– Байғұс-ау, біздің шал қайда? Мал қайда?

	– Ашекеңнің бәйбішесі-ау, құдай атып, адасып қалдық қой. Ашекең жол-жөнекей төлдеген малдарды жиыстыра айдап келе жатқан. Мен де отарды күш-күштеп қаптатып-ақ келе жатыр едім. Мына күнің бірден бұзылды емес пе? Ай, бірден астан-кестен болды-ау. Алланың да көрсетейін десе кереметі көп қой. Содан бір кезде жан-жағыма қарасам, қаралы қой маңайымда жоқ. Жан-жағым ақ түтек. Уа, ойбай-ау, әйтеуір жеттім-ау.

	– Бәтір-ау, сосын не болды? Біздің шалды іздемедің бе?

	– Сосын не болсын, жеңеше-ау?! Адастым да қалдым. Шалды неге іздемейін. Іздедім. «Ашеке-ее, Ашеке-е – ау-у» деп айқайладым-ақ. Содан Ашекең жоқ. Енді қайтейін, осылай қарай тарта бердім. Жеңеше-ау, сенсеңіз бар ғой, бұл жерді мен тапқаным жоқ, мына ақ төбел дөнен тапты. Ойпырмай, жануардың жершілін-ай. Жеңеше, бар ғой, осы сызып тартты да отырды. Мен тек үстінде жарбиып отыра бердім.

	Күміскүл бәйбіше тіпті үрейленіп, уайымдап кетті.

	– Ойпырмай, біздің шал не болды екен? Маздақтағы қыстауды таба алса болғаны ғой. Онда қыстан қалған шөп те бар деген.

	– Жеңеше-ай, алланың жазуы болар. Мен де келгенше Ашекеңді аяп келдім. Ойпырмай, бұл не деген боран-ай. Көктем шыққанда да мұндай дүлей соғады екен-ау. Әй, бұл жұт шығар. Әкем марқұм «Жұт деген бар, балам. Ол анда-санда болады» деуші еді. Құдай біледі, сол жұты осы болды. Салық сарнап сөйлей жүре, шешініп отқа таяй отырды.

	Әлсіз шамның жарығымен Зәуірге алақанын көлегейлеп қарап:

	– Жеңеше-ау, мынау қай бала еді? – деді.

	– Кәзиттен келіпті.

	– Е, мен совхоз тағы бір жәрдемші жіберген екен десем, – деп Салық көңілі толмаған кейіпте бұрылып отырды. – Япырмай, кәзитте істейтіндер осындай боранда да жүре береді екен-ау.

	Күміскүл бәйбіше шыдай алмай, жатарда да әлденеше рет сыртқа шығып, маңайды шолып қайтты. Оған Зәуір де ілесті. Екеуі тың тыңдаған болды. Бірақ ысылдаған долы желдің үнінен басқа ештеңе де естілмейді. Денелері тоңазыған соң екеуі қайтадан үйге кірді.

	– Япырмай, жеңеше-ай, мен осыдан сау қалсам етті. Әй, мына суық сүйегімнен өтті-ау. Шекемді тесіп жіберді ме деп едім.

	Бар уайымды жастықпен қоса жастанып, қос көрпе, оның сыртынан тон жамылып Салық ұйқыға кетті.

	Күміскүлде үрей жоқ. Зәуір де қобалжулы. Екеуі көпке дейін ұйықтай алмады. Қайта-қайта шығып маңайды шолған болады. Қайтып келіп, жерошақтың жанында қатар отырып, екеуі жылынды.

	Түннің бір уағында Зәуір жеркепенің іргесіне иығын сүйей отырып, қалғып кетті. Ал Күміскүлдің таңды көз іліндірмей отырғанын Зәуір кепенің қарағай есігінің түні бойы әлденеше рет сартылдап жабылып, сол сартылдан өзінің оянып кеткен сәттерінен байқады.

	Таңертең Салық төсегінен зарлай түрегелді.

	– Күміскүл-ай, жеңеше-ай, мен оңбай қалыппын-ау. Шойырылыппын. Құдай ақы, сегіз көзім қол тигізбей зарлап барады. Ойпырмай, суық оңбай тиген екен. Жеңеше-ау, сенсеңіз бас көтерер мұршам жоқ. Қой, мен ауылға қайтайын. Мына баламен екеуің аттың беліне салып жіберіңдер.

	– Бәтір-ау, сосын біз қайтеміз. Бізге бөлінген жәрдемші емессің бе?

	– Жәрдемші дейді. Қайдағы жәрдемші?! Белінен шойырылып, орнынан қозғала алмай жатқан адам жәрдемші болып жетістіре ме.

	– Енді шынымен-ақ кетпекпісің?

	– Жеңеше-ай, өзіңде әлі балалықтың белгісі бар екен ғой. Кетпей қайтемін. Бала-шағамның, ағайын-туысымның алдына барып өлейін. Құдай біледі ғой. Сонда да мына кеселден мен аман қаламын деп отырғаным жоқ.

	Салық ыңырси «белім-ай, жаным-ай» деп отырып таңғы шайын ішіп, киініп тысқа шығуға бет алды, есіктен шығар жерде тұмағының құлақшасын түсіре бере қайта бұрылды.

	– Жеңеше-ау, қош енді. Ашекеңе көмек берейін-ақ деп келіп едім. Алла қоспаған шығар. Ал енді совхоз басшыларына жағдайды айтармын. Мына Ашекеңнің жылы тонын киіп барамын. Жаз шығып, күннің көзі жылыса, көрер жарығымыз әзір таусылмаса, өзім әкеп тастармын. Қош енді...

	Сонан соң есіктің тұтқасынан ұстай бере Зәуірге бұрылып:

	– Әй, кәзиттен келген бала, сен де аман бол. Әлі 3-4 күн боласың ғой, шамасы. Күміскүл жеңешеме қолқабыс тигіз. Иә... Ал енді кеттім.

	Салық қамшысының сабын етігінің қонышына сарт еткізіп бір ұрды да, есікті тарс жауып шығып кетті.

	Зәуір де киініп сыртқа беттеді. Күн райы кешегіден бәсеңдемепті. Айнала ақ түтек, суырмай жел. Салықты іздеп еді, ол ат үстінде қалқайып ылдиға қарай кетіп барады екен.

	Ашабайдың келуін бұлар тағы да күні бойы күтті. Тағы да күн батып, төңіректі қою қараңғылық басты. Бірақ Ашабай көрінер емес.

	Күміскүл бәйбіше бұл түнді тағы да ұйқысыз өткізді.

	Тағы да таң атты. Күміскүлдің үрей мен ұйқысыздықтан түсі қашып кеткен. Күн райы әлі өзгерер емес. Енді Зәуір де қатты қобалжыды. Жігіт басымен елуден асқан әйелмен бірге жортпаш баладай бір кіріп, бір шығып, ошақ айналып жүре беруге іштей ұялды. Не де болса Ашабайды іздеуге ниет етті. Осы ойын Күміскүлге айтып көріп еді. «Шырағым-ау, өзің қонақсың. Жер жайын да білмейсің», – деп, уайым жеген болды. Бірақ бел буып шығар жігіт болса, онша қарсы болмас та сыңайын танытты.

	Таңғы шайдан соң Зәуір аяғына Күміскүлдің кебежеден алып берген жылы пимасын, үстіне Ашабайдың шолақ қара тонын киді. Құлақшынының бауларын түсіріп, қолғабын сұғына сыртқа шықты. Күміскүл де оған ере шығып: «Шырағым-ау, ылдиға қарай тура жүр. «Маздақты» паналаса, аман болар. Жол-жөнекей өзге де коралар бар. Өзің де паналап, жылынып алуыңа болады», – деп, жол сілтей, әрі сақтандыра біраз жерге дейін шығарып салды.

	Ысылдаған ақ түтек боран Зәуірді емпеңдете алға салып ылдиға қарай жүгірте жөнелді.

	Ол артына бұрылып қараған жоқ. Арқасынан соққан зәрлі желдің екпінімен алға қарай аяғы әр жерден тие жүгіре басып келеді. Аспан асты, жер үсті суырған ақ боран. Бетіне сартылдап қар түйіршіктері тиеді. Күні кеше ғана осынау өңірде жып-жылы, маужыраған көктемнің алғашқы күндері еді дегенге кім сенеді. Сену былай тұрсын, ойлау да мүмкін емес қой.

	Ол түске дейін жүрді. Айналадан әзірге ештеңе көрінер емес. Тек қана боранның ысылдаған, уілдеген бір қалыпты әуені. Зәуірдің денесі тоңазиын деді. Ашабайдың көне, шолақ қара тонының етегінен жел улей бастады. Қолына киген қолғабының да шыңы жетіп, жылуы кеткен екен.

	Біраз әзірге еш жерге аялдар емес. Олай ету туралы ойлаған да жоқ.

	Тек алға ұмтылып келеді...

	Әкесі Өзденбай марқұм Зәуірдің жас кезінде қой баққан болатын. Сонда осындай борандарда кешкісін сақалына, қасына сүмбідей болып мұз қатып келуші еді. Онысына Зәуір қызықтап, ошақ түбіне мұздақ қатқан киімдері сықыр-сықыр етіп отыра берген әкесіне:

	– Тоқтай тұршы, көке... мұзыңды жейін, – дейтін еді.

	– Шырағым-ау, мен бораннан келдім ғой. Сабыр етсеңші, – деп әкесі қалтыраған дауысымен ақырын ғана сөйлеп, ебедейсіз, әрең жуысқан қолдарымен Зәуірді құшағына алатын.

	«Бәлкім сондағы боран дәл осындай қаһарлы, зәрлі болған шығар. Ол да осындай боранның ішінде түске дейін жүрді ме екен. Әлде түнге дейін...»

	Зәуір осыдан екі-үш жыл бұрын дүние салған әкесін есіне алды. Оның сол сәттегі суықтан қызарған жүзі, сүмбідей-сүмбідей мұз болып қатқан иегіндегі сақалы, ошақ басында отпен еріп аққан денесінің қабыршақ мұздары.

	Ол алыстағы ауылда қалған шешесі мен жалғыз інісін де ойлап қойды.

	Әуелгі ойы қызметке орналасып, сонан соң үй алатын болса, шешесі мен інісін қолына алу еді. Енді, міне, сол ойдың бәрі де адыра қалып жүр. Анда-санда келгенде: «Асықпа, мұңайма, Зәуіржан. Біз де енді қайтеміз деп жерге қарап отырғанымыз жоқ қой. Өзімізбен өзіміз. Кеуілбекжанның да табысы жаман емес. Совхоздың маңдайалды тракторшісі. Тіпті Кеуілбек келіншек алса, сендерге тірелмей-ақ өзімізше отыра береміз-дағы», – деп, жұбатып, әрі сергітіп қояды. Әзірге басқан ізі қисық түсіп жүрген албырт жасқа ана сөзі де медеу.

	Зәуірдің есіне әйелі Дүрия мен ұлы Дәурен түсті. Үйден шыққанына бүгін төртінші күн болыпты. «Бәлкім уайымдап та отырған шығар. Өздері үйді жылыта алды ма екен. Дүрияның да аяғы ауырлап жүр еді. Әбден қиналды-ау. Мынадай суықта үй ішінде де қандай береке болар дейсің».

	Ойы шартарапқа кетті. «Дүйсенбіде осында боларсың деп еді. Редактор да ренжіп отыр ма екен. Жо-жоқ... Оның реніші түк те емес. Мен үшін мына долы боранды жеңу, Ашабайды табу қымбат. Салыққа мінгесіп бүгін қайтып кеткенімде мен кім болған болар едім»...

	* * *

	Командировкаға шығардан бір күн бұрын Зәуір газетке кезекшілік етті. Әдеттегіше бұл жұмысынан түн жарымында ғана босанды. Киініп типографиядан шыққан соң да біраз күттіріп барып келген кезекші жеңіл машинаның есігін еріне ашып, былқ-сылқ етіп отыра кеткенде сағаттың бірден өтіп бара жатқанын байқады.

	– Әуелі редактордікіне соғамыз, – деді ұйқысыздықтан дауысы қарлыға бастаған шофер жігіт.

	– Алдымен мені жеткізіп тастасаң қайтеді?

	– Болмайды. Редактордікінде қонақтар бар. Мына бір затты тез жеткізуім керек, – деп шофер қабатындағы орындықтың үстінде ораулы жатқан затты нұсқап қойды.

	– Мейлің... – Зәуір бей-жай ұйқы қысып маужыраған күйде орындығының арқалығына басын сүйей қимылсыз отыра берді. Жеңіл машинаның бір қалыпты тербелген жүрісі оның көзін іліндіріп те жіберіп еді. Әлдекімдердің даурыға сөйлеп, қарқылдай күліскен дыбыстарынан оянып кетті.

	Машина редактордың үйінің дәл алдына келіп тоқтаған екен. ІІІофер жігіт шамасы үйге кіріп кетсе керек. Отырғыш үстіндегі ораулы зат та көрінбейді. Есік алдында үйіріліп үш кісі тұр.

	Зәуір Бергенов пен өз редакторын дауыстарынан таныды, үшіншісін біле алмады. Олардан оқшаулау, шылым шегіп тұрған редактордың екінші орынбасары Нұрымбековті де көрді. Бірақ машинадан түскен жоқ. Қалғыған кісіше отырған қалпын өзгертпеді де.

	Әлгі үшеу көңілді, даурыға сөйлескен күйі үйге бет алды. Бергенов пен Әлкеев құшақтасып алған. Сөз екпіндеріне қарағанда өздерінде едәуір қызулық бар. Нұрымбеков жалғыз қалды. Темекісін қайта-қайта сорғыштай есік алдында ерсілі-қарсылы жүре бастады.

	Іштен асыға басып шофер жігіт шықты.

	– Зәуір, түсе тұрмасаң болмас. Асығыс бір шаруа шығып қалды.

	– Түскенде не істеймін?

	– Күте тұрасың. Қайтып келген соң жеткізіп саламын. Зәуір еріне қозғалып жерге түсті. Машина кетіп қалды.

	Күн жылы болғандықтан, қолғабын шешіп қалтасына салды. Пальтосының түймелерін ағытты. Сонан соң үйдің көше жақ бетінде шарбаққа сүйеніп жалғыз тұрған Нұрымбековке қарай жүрді.

	– Газеттен жаңа босандың ба?

	Нұрымбеков Зәуірге бұрылып, жанашырлық пейілмен ықыласты тіл қатты.

	– Иә, шыққан бетіміз.

	Үй ішінен күлкі аралас, абыр-дабыр үндер естіліп жатты. Бір тобының карта ойнап жатқандығы сөздерінен байқалып тұр. Сәлден соң Нұрымбеков «Біз мұнда қонаққа келіп едік» деді. Дауысынан ықылассыз, тек жөн-жосық айтқандай пейілі байқалды.

	Қалтасынан сигареті мен оттығын шығарып, темекі тұтатты. Зәуірге де ұсынып еді, ол өзінің темекі шекпейтіндігін айтты. Нұрымбеков темекісін бірер сорған соң:

	– Осы үй алудың да жөні келмей жүр ғой деймін, – деді.

	– Иә, солай болып жүр.

	– Денсаулығың қалай? Ауруыңның барын есітіп едім.

	– Әзірге жаман емес. Дегенмен-н...

	Зәуір тағы бірдеңелерді айтқысы келді де, іркіліп қалды. Нұрымбеков ауыр дем алды. Оның осы дем алысының өзі Зәуірге көңілсіздік тудырғандай болды. Екі қолымен ағаш шарбақтың сорайған бастарынан ұстап тұрып аспанға қарап еді. Жұлдыздар көрінбеді. Аспан да тұнжырап тұрғандай. Осының бәрі де оның еңсесін тым басып тастағандай болды. Екеуі тағы да үнсіз қалды. Нұрымбеков темекісінің тұқылын жерге тастай өкшесімен езгіледі де, қалтасынан орамалын шығарып, көзілдірігінің шыныларын асықпай сүрте бастады.

	– Бүгін күн аса жылы болып тұр-ау.

	– Иә, жылысына жылы.

	– Шамасы қар жауғалы тұрған сияқты. Айтпақшы, өзің командировкаға жүресің ғой.

	– Ертең кештетіп жүремін.

	Нұрымбеков көзілдірігін шешіп, үйдің терезесіне қарай бұрылып тұрды. Бұл кезде абыр-дабыр басыла бастаған. Шамасы, жұрт столға отыра бастаған болуы керек. Бұлар тұрған тұстағы терезенің бір жақтауы ашылып, пердесі бір жағына қарай ысырылды. Көгілдір абажурдан төгілген сәуле үй ішіндегі емен-жарқын отырған адамдар мен қабырғалардағы асыл жиһаздарды нұрландырып жібергендей. Бірақ терезе жақтауы ашылған сәтте үй ішінің қапырық ауасымен қосыла шыққан түтін мен коньяк иісі Зәуірдің сол нұрға малшынған бөлмеге деген қызығу сезімін басып тастағандай болды. Енді іштегілер ап-анық көріне бастады. Зәуір өзі білетін біраз адамның жүзін аңдады. Көпшілігі басшы кісілер. Үйден асығыс күйде шофер жігіт те шықты.

	– Зәуір, отыра ғой машинаға. Сені апарып тастаған соң тағы бір жерге соғу керек болды.

	Зәуір үнсіз келіп кабинаға отырды. Шофердан «қайда, неге барасың?» деп сұраған да жоқ. Бей-жай. Шофер жігіттің:

	– Зәуір, осы жұмысты біржола тастағым келеді, – деген сөзіне де жауап берген жоқ. Тек оның осы бір сөздерді аса бір шаршаған, қажу көрген кісіше айтқандығына ғана мән берді. Сәлден соң ол үн-түнсіз күйі, үйінің жанынан машинадан түсіп қалды.

	Сол бір түнгі көріністерді ол бүгін де есіне алды. Кенет ол өзін сол жандардың бәрінен де биік, өр сезінді.

	Зәуір жер бауырлай ысылдаған боран екпінімен дөңгеленіп келеді. Қас қарайып, айнала қою қараңғылыққа бөленді. Зәуір әлі еш жерге аялдаған жоқ. Жүріп келеді. Жан-жағына көз салып, тың тыңдайды. Ештеңе сезілер емес. Енді мына көзге түртсе көрінбейтін қою қараңғылықта Зәуірдің өзі де елегзіп келеді. Бірақ бойы бірте-бірте үйрене бастады. Үйден шығарда есік алдынан тауып алып ұстай шыққан ұзындығы бір құлаш күрек сап болған жұмыр ағашты оң қолымен қыса ұстаған күйі жүрісін бұрынғыдан да үдете түсті. Қанша жүргенін, қалай жүргенін өзі де бажайлай алмады. Күміскүлдің айтуына қарағанда, қойшылардың ескі үйлері мен қорасы кездесіп қалатын уақыт болды. Әзірге ол да жоқ. Ақыры Зәуір төбенің баурайына ықтасын жерге кеудесіне дейін үрінді қарға тығып, аздап тыныстап алуды жөн көрді. Көз іліндіру оңай болмады. Көңілі қайта-қайта елегзіп, денесі тоңазиын деді. Таң алдында ғана ол күрек сапты тоңған саусақтарымен қыса ұстағап күйі, мызғып алды.

	Ертеңіне боран кәдуілгісінен сынайын деді. Зәуір ылдиды бетке алып тартып келеді. Тау-тас, төбелер соңында қалды. Ол енді теп-тегіс мидай далада Күміскүл бәйбіше айтқан белгілерді іздеп жан-жағына барлау жасағысы келді. Бірақ долы боран жас жігіттің ол ойына дес берер емес.

	Ол адасқанын жақсы білді. Білсе де шарасыз еді. Сондықтан да оның ендігі жүрісінде үміттен гөрі тәуекел басым. Тіпті екінші күннің кешіне қарай ол шығысы мен батысы, өзінің келе жатқан бағытын айырудан қалды. Әйтеуір жүріп келеді. Бір ғана жұбанышы боран бірте-бірте басылып келе жатқандай. Тағы да күн батты. Айналаны қараңғылық жайлады. Зәуір әлі де алға ұмтылып келеді. Тіпті қалтырағанша, діңкесі құрығанша жүруге бар.

	Ақыры ол түн жарымында қалың қамыс өскен өзекте қисайып жатып, ұйықтап кетті. Әбден титықтаған Зәуір бұл жолы қатты ұйықтап кетіпті.

	Оянып кетсе, жан-жағы жап-жарық. Боран әбден басылған. О, ғажап, мына далада ештеңе болмағандай төңірек тыныштық құшағында мүлгіп жатыр.

	Ол тұра сала көзін уқалап жан-жағына қарады. Қамыс, жыңғыл араласа өскен ұзын өзек. Одан әрі жазық дала. Көз жетер жерде қарауытқан үй де, қора да жоқ.

	Төрт күн ұдайы соққан бораннан даланың да зықы шыққандай дел-сал мүлгіп жатыр. Қылтиып өскен бұта түбіне, ойлы-қырлы жерге үйілген үрінді қарлар жоталанып қалыпты.

	Зәуір өзінің екі күн жүрген жолын жетпіс, болмаса сексен бес шақырым деп шамалады. Ендеше Күміскүлдің айтуынша, Ашабайлар қыстаған қыстаудың өзі сексен шақырымнан аспауы керек-ті.

	Ол іштей «шығысқа қарай бұрылып кеттім» деген долбар жасады. Осы ойымен ол енді солтүстік-батысты нысана етіп жүріп кетті. Бірақ Зәуірдің бүгінгі жүрісі бұдан бұрынғы екі күнгісінен әлдеқайда сылбыр еді. Аштықпен қалжырау қосыла оны едәуір есеңгіретіп тастағандай. Күміскүл бәйбішенің қалтасына салып берген малтасын кеше тауысқан еді. «Содан қалды ма екен?» – деп, қалтасының түбін қағып көріп уысына жиылған аз ғана үгіндіні таңдайына қағып салып, пашыр-пұшыр шайнап жіберді. Көз алдына табадан жаңа шыққан таба нан елестеді. Сол нанның бұрқыраған иісі мұрнына келгендей болды. Қарбытып жер ме еді, шіркін. Зәуір таба нанды жақсы көретін. Ауылдан апасы келген сайын «Зәуіржанға ала келіп едім» деп бір таба нанды арнайы ала келуші еді. Осыдан екі күн бұрын сондай нанды Күміскүл бәйбішенің қолынан жеді.

	Зәуір нан туралы ойлаңқырап кеткенін ашыққандығына жорыды.

	Ол әбден шаршаған болатын. Сондықтан қаланың жауын, қар болса балшыққа батып, құрғақшылық болса белшесінен топырақ болып жататын тұйық көшесіндегі биіктігі өзінің бойынан сәл-ақ асатын пәтерін де ойлады. Демалыс күндері газеттерді, әлденеше кітап, журналдарды жанына алып, шалжайып жататын сәттері көз алдынан тізіліп өтті. Жанында уілдеп ойнап отыратын ұлын есіне алды. Шаршаған тәні, жүдеген көңілі бір тыныштықты аңсап-ақ келеді. Аяқ басысы да өзгере бастады. Бір рет соңына бұрылып қарап тұрып, ізіне қарап еді, күлкісі келді. Күлкісі емес, жылағысы келді. Өзінің дәрменсіз, қалжыраған күйіне іштей ыза болды. Ауырлап кеткен соң Ашабайдың шолақ тонын үстінен шешіп алып, жағасынан ұстап сүйретіп жүрді. Шөл қысты. Әр жерден қар іліп жеді. Байқап қараса түс те болып қалыпты. Көрінетін қора да, Ашабайдың қойы да жоқ. Бүгінгі жүрісінің өнбегенін ол іштей сезіп келеді. Тіпті өзі шыққан өзек көз ұшында көрініп тұр.

	«Ойпырмау, бұл не болғаны. Шынымен-ақ біткенім бе? Қу далада осылай қалып кетсем... Айтпақшы, адам осылай құла дүзде қаңғырып жүріп өлуі де мүмкін-ау». Ол өз ойынан өзі шошып кетті. Денесі мұздап, тітірегендей болды. «Жо-жоқ, мүмкін емес. Қалайша? Мүмкін емес...» Осы бір ойлар оның көңілін құлазытып та жіберді. Санасынан жаңа ғана өрбіген ащы ойлармен мына әлсіз қал-жағдайды еңсесін тіпті езгілеп, жермен-жексен етіп жібергендей болды.

	«Мен осы не істеп жүрмін?! Тәңірі жарылқасын, мынау далада неменеге қаңғырып жүрмін».

	Көз алдында бесікке асыла солқылдап жылап отырған Ғалия. Қап-қара көмірден көзі ғана жылтырап велосипедпен келе жатқан Жапсар елестеді. Тап қазір екеуі де алдынан шыға келетіндей.

	«Кешіріңдер мені... Мен сендер үшін түк те тындырғаным жоқ. Мені де журналист дейді-ау. Сендер де солай деп ойлап жүрсіңдер ме? Тәңір жарылқасын, журналист деген мен бе екем. Мен деген жұрттың басын ауыртып жүрген мылжың емеспін бе? Қара басына да жақсылық ете алмай жүрген бейбақпын ғой».

	«Солай емес пе?» – дегендей ол аяқтарын әлтек-тәлтек басып келе жатып басын шалқайта күмбездей төңкерілген көгілдір аспанға қарады.

	Ашабайды есіне алды. «Мен сізді таба алмаспын, Ашабай ата. Сірә, менікі бос әурешілік қой деймін. Солай емес пе? Тәңірі жарылқасын, сіздің құла дүзде ат бауырынан түсіп қалған балдағыңызды тауып алсам, соның өзі жетер еді ғой. Мен үшін ол бақыт та көп болды-ау». Ол тағы да өзін қостатқандай аспанға қарады.

	Діңкесі құрып, әбден титықтады. Оң қолымен жағасынан ұстап сүйретіп келе жатқан шолақ тон да енді ауырлап кеткендей болды. Шолақ тонды емес, үлкен жиде ағашын бұтақтарымен қоса сүйретіп келе жатқандай. Тіпті аяғын басқысы келмейді. Ақыры болмаған соң, тамыры жер бетіне шығып жатқан бір кәрі жусанның түбіне келіп қисая кетті. Қисая кеткен жоқ-ау, құлап түсті.

	Аударылып түсіп шалқасынан жатты. Әлгінде ғана өзін қайта-қайта мақұлдатқан көгілдір аспан оған шырқау биіктенкөрініпжатты. Осыданүшкүнбұрынғанасамолетпен «Қайраңның» орталығына келе жатып-ақ ұлпа бұлттардың арасымен ұшып еді. Ақ ұлпа бұлттар бірде төменде қалып, бірде қабатынан тым жақын, тіпті қол созым жерден көрініп еді-ау...

	Мынадай мөлдірлікті сумен, нумен теңеудің өзі күнәһарлық қой. Айдай әлемге, барша тіршілікке сабырмен асқақтай қараған мынау аспандағы сол мөлдір деген сөздің өзі де кей-кейде жұтаң соғып қалмас па екен. Солай емес пе?

	Енді, міне, сол бұлттар биікте қалқып жүр. Ал аспан түбі тұңғиық. Бірақ мөп-мөлдір.

	Зәуір енді әбден қалжыраған, шарасыз күйде сол аспанға үздіге қарап жатты. «Неткен мөлдір еді. Тау суындай. Жо-жоқ. Тау суының өзі аспандай мөлдір. Сен тұрғанда адамдар бекер таусылады, аспан... Сен бәрін де көріп, ойлап, пішіп тұратын әділ қазысьша ұқсайсың. Мен несіне сарқыламын. Сен мені ақтайды екенсің. Жұбататын да сен, аспан. Мен ерлік жасадым. Жоқ, біреулерге жақсылық жасадым. Жо-жоқ, адалдық, адамдық парыз ғана... Айтпақшы, мен ештеңе де жасамаппын-ау. Мен тек ойладым. Иә, ойлап қана жүрдім. Сол ойымды жүзеге асыру үшін күрестім. Менің бақытым осы ғана... Мына дүниеден түк те жасамай, тіпті ойламай-ақ кетуім де мүмкін еді-ау. Құдайға шүкір.

	Менің әйтеуір бірдеңелер айтқым келетін. Өзімді толғандырған жайдың бәрін де сол қалпында бүкпесіз жазғым келді. Ешкімнен қорыққаным жоқ. Жасқанбадым да. Неткен батылдық еді. Бұл қандай дүлей күш. Бірақ мен қорқу, жасқану туралы ойланып та үлгірмедім-ау. Бұл неткен балаңдық еді. Сәби көңіліндей пәк екенмін-ау...»

	Ол басын бір жағына қарай қисайта бере көзін жұмды. Мұрнына кәрі жусанның бұрқыраған ашқылтым исі келді. Әлдеқайдан қойлардың маңыраған, оған ілесе иттің үргені, әлдекімнің шу-шулеген дауысы келгендей болды. «Ашабай шығар. Соның отары... Иті...» деп ойлап еді. Бірақ «Қайдағы Ашабай? Неғылған ит, отар... Бұл есеңгіреу, елес» деген ащы да ауыр ойлар оның еңсесін басып, қозғалтпай тастап қана қоймай, әбден сендіріп те қойып еді.

	Бұл кезде үш күн бойы «Маздақ» қыстауында паналап, күн жыли бере отарын айдап келе жатқан Ашабай қария құла дүзге кәрі жусанды басына жастанып, шалқасынан түсіп жатқан жас жігітке қарай бірте-бірте жақындап қалған.

	Келесі күні кешкісін Зәуір облыстық ауруханаға жеткізілді. Ашабай қария ауруға шалдыққан жас жігітті қатты аяп, өз қолымен апарып салуды ойласа да, шаруаның жәйі келмеді. Сонан соң шала есті күйде бара жатқан Зәуірмен асты-үстіне түсе бәйек бола жүріп қоштасты.

	Зәуір бірден ауруханаға қабылданды. Бұрын да ауру, дімкәс өкпесін суық шалған. Ол тұла бойы алаулап жанып, кейде сандырақтаумен жатты. Қалалық атқару комитетінде кездесіп жүретін дәрігер жігітті ғана таныды.

	Оны шала мас күйі көшеде қалпағын көтеріп сәлемдескен жолғыдан кейін көрген жоқ-ты. Шыныдағы әлдебір дәрілерді әкеліп жанына отыра берген кезінде Зәуір оған:

	– Алған үйіңіз құтты болсын! – деді. Дәрігер жігіт езу тартып күлген болды.

	– Үйді алдық қой әйтеуір. Дәл қазір маған мына сенің жағдайың батып тұр-ау.

	Екеуі де үнсіз қалды. Расында да дәрігерлердің Зәуірдің халінің жақсаруынан үміті аз-ды.

	Бұл ауруханаға түскен күннің ертеңіне Жайлаубек келді. Зәуірдің кеселді болғанына налып, жұбату сөздерін айтып жатыр. Тіпті сәби балаша:

	– Ағ-ау, бұл қалай болғаны? Мен сізді ешқандай ауруға қимас едім. Сенесіз бе, мен осы бір аптаның ішінде-ақ сізді сағындым. Тіпті сіз болмасаңыз... – деп, көзін жаспен жуып та алды. Зәуір қолын созып, алақанымен оның үнемі оң жағына қарай қайырып жүретін жұмсақ шашынан сипады.

	– Берік болсаңшы, Жайлаубек-ау. Азаматсың ғой. Қызметкер дейді сені. Пысысаңшы енді. Осы күні пысықтар мен қулардың жолы болыңқырап жүр ғой. Жо-жоқ. Кешір мені. Айналайын Жайлаубек, кешіре гөр. Мен қателесіппін. Әншейін сандырақтаппын. Қарғыс атқыр сол бір жол болмай-ақ қойсын. Мейлі осы ақкөңіл, аңқылдаған қалпыңнан өзгермеші. Мынау шексіз мейірімің, аңқаулығың ғажап-п... Ғажап қой, жаным-ау. Осындай мінезден өзгеру күнә ғой. Қасірет қой. Тәңірі жарылқасын, ол өзіңді өлтіру емес пе? Жақындашы. Маңдайыңнан иіскейін. Жоқ, сүйейін. Сен бақыттысың, Жайлаубек. Иісің де, дауысың да бұзылмаған. Сен періштесің.

	Жайлаубек Зәуірге жақындай отырып, оның Жапсар жайлы жазылған очеркі басылған республикалық жастар газетінің бір номерін мұның кеудесіне жайып салды. Бұл жайға Зәуір балаша қуанды. Көз алдына велосипедімен сақыр-сұқыр етіп келе жатқан бейкүнә жан елестеді.

	Газеттің жарты бетін алған тұңғыш очеркін ол қызыға тамсана шолып шықты. Баз бір сөйлемдерін өзінің ауру меңдеп әлсіреген дауысымен естірте оқып та жіберді.

	«Біздің де ойымыз жүзеге асады екен. Түбінде біз мұратқа жетеді екенбіз. Қарашы, Жайлаубек, қандай тамаша етіп берген. Көрдің бе? Асылы біз асығып жүрміз ғой деймін. Біз бәрін де бола қоймады. Бітпеді. Түсінбеді деп аптыға бағалап жүрген жоқпыз ба? Солай-ау деймін.

	Айтпақшы, Жайлаубек, менде тағы бір очерктің материалы бар. Мен барған Ашабай шопанды, оның семьясын айтып отырмын. Мен оларды сөз жоқ жазамын. Жазбауым мүмкін емес. Біреулер өз ұлына әке бола алмай, біреулер өз әкесіне ұл бола алмай жүрген жоқ па? Мен саған Сегізбай туралы айтып отырмын. Рас емес пе? Айтпақшы, сен ол туралы білмейді екенсің ғой. Мен ол туралы әлі өзіңе айтып беремін. Жайлаубек, солай...

	Мен тек тәуір болайыншы...»

	Екеуінің әңгімесінің оңайлықпен бітпесін сезген соң дәрігер жігіт Жайлаубекті «Науқасты шаршатасыз. Тағы да келесіз ғой» деп шығарып жіберді.

	Зәуір көкейде лоқсып тұрған көп ойының қалғанын амалсыз бүгіп, аз-кем мазасызданған күйде қалып қойды. Ертеңіне күтпеген жерден пәтер қожайыны Мәмила келді.

	– Айналайын, Зәуіржан, өзіңнің бәлнисеге түскеніңді әлгі Жайлаубек деген баладан есіттім. Құдай-ау, өзіңді аяп ағыл-тегіл жыласам болар ма? «Қолымда өскен баламдай болып қалып еді» деп, аңырап отырғанымнан әлгі көрші кемпір келіп жұбатып алды. – Осыны айтып Мәмила жаулығының ұшымен көзін сүрткен болды. – Дүрия келін де бүгін таңертең роддомға кетті ғой деймін. Иә, сөйтті. Әлгі Дәурен үйде отыр. Бала емес пе? Өздеріңді іздеп аңырап жылай береді. Тіпті қол байлау болды.

	– Дүрия роддомға кетті дейсіз бе? Қалайша? А-а, иә-а... Дәурен жылады дейсіз бе? Жылаған екен ғой. Рақымды болғыр апатай, жылата көрмеңізші...

	– Қарағым-ау, жылатайын деп жылата ма екен кісі. Бала болған соң... Сонан соң әлгі... ұмытып барады екем-ау.

	Екі айдан бері пәтерақы төлемеген екенсіңдер. Бәлнисіден шығатын болсаң, соны біржақты етерсің, қарағым. – Бұл тұста Мәмиланың дауысы қатайып, түсін едәуір суытыңқырап та алды. – Сонан соң әлгі... Ұмытып барады екем ғой. Сіңлімнің баласы үйленейін деп жатыр. Осы суботіге тойы. Ол үйленіп, тойы аман-есен тарқаса сендер квартерді босатасыңдар ғой деймін. Екі жыл тұздас-дәмдес болдық. Алланың жазуы ғой. Осыны айтайын деп келіп едім шырағым. Жобаға келсе бәлнісіде жатып алмай, шыққаның дұрыс қой. Әлгінде қашан шығады десем, «әлі жатады, қауіпті» дей ме немене... Доғдырлар да айта береді. Үй ішің болса анау. Иә, хош енді. Сөйтерсің, қарағым.

	Мәмила мол денесімен ауыр қозғалып, ыңырана басып бөлмеден шығып кетті.

	Кешкісін Зәуірдің халі тағы да нашарлай бастады. Укол салынып, әр түрлі дәрі берілді. Денесінің алаулаған қызуы өршіп кетті. Сандырақтап сөйлеумен болды. Сөздерін қызулана беріліп айтады. Тіпті жастықтан басын жұлып алатын кездері де бар. Жанында отырған Жайлаубек пен дәрігер жігіт тыныштандыру жайын жасаған болады. Бірақ науқас дес берер емес.

	– Мен майданда болдым. Күрестім. Жеңген жоқпын. Жеңілген де жоқпын. Қайдағы майданды, қайдағы күресті айтып кетті дейсіңдер ме? Мынау өмірді айтамын. Адамдардың шын болмысы, ойы мен істерінің арасындағы қайшылықты айтамын. Біздің санамызды жақсы мен жаманның, адамдық пен арамдықтың, ізгілік пен пасықтықтың бітіспейтін тайталасын айтамын. Біле тұра осыны да айта алмаймыз. Тәңірі жарылқасын, сонда біздің не болғанымыз.

	Дәрігер жігіт Зәуірді сандырақтап жатыр деді. Жайлаубек үндеген жоқ. Оң қолын Зәуір жатқан кроватының сым торына тірей, оның сөздерін үнсіз тыңдап, төмен қараған күйі отыра берді.

	Зәуір шыдамсыздана күйіп-жанып, кейде екілене сөйлеп аласұрып жатты да таң алдында барып көз іліндірді.

	Оның ауруы ертеңіне тіпті меңдеп кетті. Бір-екі рет қысылып та қалды. Ауруханаға түскелі нәр татқан жоқ-ты. Дәрігерлер де сасайын деді. Өзара сыбырласып, «болмайдыға» жорысты.

	Түс қайта Зәуір тағы да сөйлей бастады.

	– Мені далаға шығарыңдар. Тәңірі жарылқасын, солай етіңдерші. Дәрі иісі аңқыған мына бөлмеден мезі болдым. Әкетіңдерші. Мұрыныма біздің ауылдың түтінінің иісі келер ме екен. Әлде ауылдың сыртына тұтаса өскен жиде гүлінің иісі... жо-жоқ, жиделер гүлдей қоймаған екен ғой. Мейлі, шығарыңдаршы. Өтінемін, мені ашық аспанның астына апарып жатқызыңдар. Ол менің үш күн бойы қалай сенделгенімді, адам үшін жасамақ болған болмашы жақсылығымды (бірақ ештеңе де жасай алмаған екем-ау) көрген. Енді ақырғы рет қалай көз жұмғанымды да көрсін. Тезірек әкетіңдерші деймін... Жо-жоқ... Тұра тұрыңдаршы. Құлағыма Дәуреннің жылаған үні келді... Мәмила ұрып жатқан жоқ па екен? Дүрия қиналып ыңырсып жатыр ғой... Мынау әкем... көке... ренжіп тұрсың ғой. Сенің қабіріңнің басына барып тағзым етпегеніме екі жыл болыпты ғой. Сонда мен не істегем... Не ойлап жүргенмін. Өмір сүрдім деймін-ау... Жо-жоқ. Мені далаға шығармай-ақ қойыңдар. Тәңір жарылқасын сендерді...

	Ол басын кроваттың тұсындағы терезеге қарай бұрып, қинала ышқынып, соңғы рет тыныстады да, көздері жайлап жұмыла бастады. Дудыраған шашы бетін жауып жатты. Оның осы қалпынан сұп-сұр жүзінен әлдекімдерге, әлде мына толайым дүниеге деген өкпе, реніш табы сезілгендей еді.

	* * *

	Сол күннің ертеңіне үлкен бір мәжіліс залында облыстық партия комитетінің пленумы өтіп жатты. Редактор Әлкеев алдыңғы қатарда отырған болатын. Шығып сөйлеушілер қыс зардабын, соған байланысты болған кемшілік, жетістіктерін сөз етісті. Соңынан облыстық партия комитетінің бірінші хатшысы сөйледі.

	Әлкеев ол кісі мінбеге шыға бере-ақ өзгелермен ілесе блокнотын әзірлей бастады. Бірінші хатшы ұзақ сөйледі. Әр салада орын алған кемшіліктер. Алда тұрған міндеттер... Ұйып тыңдап әлденелерді блокнотына түртіп отырды.

	– Қыс кезінде, қатты боранда қоғам игілігі үшін мерт болған жандар да болды. Біз олардың ерлігін Отанға, халық ісіне берілгендігін баспасөзде көрсетуіміз тиіс, – деп бірінші хатшы журналист Зәуір Өскенбаевты мысалға келтірді.

	Редактор редакцияға келісімен жауапты секретарьға Зәуірдің суретін тауып, некролог әзірлеуді тапсырды. Жайлаубекті іздеп еді, әлдекімдер оның Зәуірді еліне алысып кеткендігін айтты. Сонан соң редакция қызметкерлерін асығыс жиып, пленумда қозғалған жайларды, Зәуір туралы бірінші хатшының өз аузымен айтқанын қуанышпен жария етті.

	– Ол туралы очерк жазуды Жайлаубекке тапсырғанымыз дұрыс болар. Менің байқауымша, өздері жақсы дос қой деймін. Иә, енді көлеміне шек қоймайық. Бір бетті тұтас алса да ешкім қарсы болмас. Осылай деп тапсырма берейін.

	* * *

	Арада бір ай өткенде газеттің бір бетін ала Жайлаубектің очеркі басылды.

	Әншейінде тергеп сұрап, әр жерін өзінше сызғыштап, жап-жақсы материалдардың берекесін алатын редактор бұл жолы бірден қол қойған болатын. Тіпті Жайлаубек күтпеген мақтау сөздерді де боратып жіберді. Жайлаубектің өзі де бұл очеркті шын шабытпен жазды, жүректен туды деп есептеді.

	«Біз екеу едік. Ашабай қария және мен. Ол кісімен арнайы іздеп барып танысқанмын. Сонан соң ол кісі облыс орталығына үлкен жиынға келген жолы кеңінен әңгімелестік. «Сол баланың басына бір барып қайтар жөнім бар», – дегенді ол кісі әлденеше қайталап еді.

	Міне, соның реті май айының ортасында келді. Станциядан түскен соң Ашабай қария екеуміз Зәуірдің зиратына қарай жаяу тарттық. Айнала көк-жасылды алқап. Жол бойына қаз-қатар өскен жиде гүлінің аңқыған хош иісі мұрынды жарады. Менің есіме Зәуірдің жиде гүлінің исін аңсаған сәті түсті.

	Екеуміз де үнсіз келеміз. Ашабай қарияның балдағының сықыры ғана естіледі.

	Ақыры тұтаса өскен қалың жиденің арасындағы зират басына да жеттік. Зираттың маңынан жас бала мен ересек кісінің әлі өшпеген ап-айқын іздері жатты. Көзіме жас тамшылары үйірілді. Ол Зәуірдің жұма сайын зират басына аңырап келіп, аңырап қайтатын анасының іздері ғой.

	Ашабай қария беті жауын суымен қабыршақтанып жатқан зираттың жас топырағынан уыстап алып, зиратты бір айналып өтті. Сонан соң бірауық балдағына сүйеніп, үнсіз тұрды. Үнсіз тұрған жоқ-ау, жылап тұрды. Бәлкім, оның жүрегін адамның адамға деген аяныш, мейірімге толы тек қана іштей ұғып, түсінетін құдіретті махаббаты толқытқан болар. Сенің алдыңда аз-кем борышты екенін ойлады ма? Жо-жоқ... оны егілдірген әкелік мейірімі болар. Айтпақшы, үйіне Сегізбай келіншегімен келген күнгі

	Күміскүл бәйбішемен екеуінің қуаныштан тасып төгілгенін көрмедің-ау, Зәуір аға. Қарияның сақ-сақ күлгенін, ағыл-тегіл жылағанын көрмедің-ау.

	Сен олар туралы ғажап етіп жазған болар едің. Мен жазамын деп жүрмін ғой. Бірақ сен ойлағандай болар ма екен.

	Зират басында ұзақ тұрдық. Ашекең әлденеше рет құран оқыды. Сонан соң станцияға қарай жүрдік. Тағы да үнсізбіз. Қария анда-санда көкшулан орамалымен бетін, көзін сүртіп қойып алдымда келеді. Шалдың дәл қазір не ойлап келе жатқанын кім білсін. Мен өзім өмірді, өзімізді, сені... ойлап келе жаттым, Зәуір аға...

	Сенің өзің жоқсың-ау. Айтпақшы, өзіңді бірнеше рет түсімде көрдім. Қәдімгі өңімдегідей. Тап осы өмір, мына жарық дүниедегідей. Бәз баяғыша сырласып жүр екенбіз. Ылғи да «Зәуір аға деймін-ау» деп мен бірдеңелерді бастап айта жөнелем. Сен күлесің де қоясың. Ұзын-сонар сыр ақтарасың. Содан бері мен адамдарды өлі-тірі деп бөлудің де қажеті жоқ-ау деп ойлап жүрмін. Өйткені біздің әлі рухымыз бір ғой. Ол әманда бір болмақ та.

	Шытырманды сан соқпақпен әлі ұзақ жол кешермін. Бірде қуантар, бірде қажытар сол жол. Жә, қажу деген де сөз бе, тәйірі. Ең бастысы, адаспау керек қой... Адаспау...

	Жо-жоқ, адаспаспын... Өйткені мен сенің ізіңмен келемін ғой, Зәуір аға...

	Ұзап барып, соңыма қарасам, айналасын жиде ағаштары қоршаған зират алыста қалыпты. Төбесінде Зәуірдің өзі табынған, шексіз сенген зеңгір көк аспаны».

	Бұл Жайлаубек жазған очерктің соңғы жолдары еді.





