	Кәдірбек Сегізбай

	Беласқан



	Жүйрiктiң сәнi болмас қамшылаған,

	Ақпаса су бола ма тамшылаған?

	Күнiне сан мың үйрек iлседағы

	Тұйғынның бағасы артық қаршығадан.

	Халық өлеңi





БЕЙМЕЗГIЛ ЖҮРГIНШI


	I

	Сам жамырап, ауыл түн тыныштығына тұмшалана оранып алғандай, ендi-ендi маужырап қалғи бастаған. Қара барқын түнде баран мiнген жалғыз салт атты көлiгiн пысық аяңдатып, ауыл шетiне жақындай бере «Жеттiм бе, жетпедiм бе?» дегендей алдыға қарай емiне ұмсынып, онсыз да жүрiсiнен көңiлiн қалдырып көрмеген пырағына тақымын қыса түстi. Осы бiр бейбiт елдiң бейбiт тiрлiгiн, дәл қазiргiдей мынау мамыражай суретiн қанша жыл көңiл түкпiрiне ұялатып, көзiне елестетiп едi. Ол елдiң де тiршiлiк-тынысы осы көрiнiске, өз елiне егiздiң сыңарындай ұқсас-ты, бiрақ «туған елiмнiң бiр шетi – тiлi де, дiнi де бiр өз қандастарымның мекенi, ата жұртым» дейтiн сезiм бәрiбiр де өз елiнiң әр ауылы, әр киiз үйi барлық тiршiлiк-тынысымен оған өзгеше салтанатты, бөлекше қасиеттi көрiнетiн.

	Желiден босаған құлындар кешке дейiн байлауда тұрғандықтан, құрысып қалған денелерiн жазайын дегендей өрлi-еңiске дүбiр-дүбiр шапқылап, кiсiнескен күмiс қоңырау үндерi айналаны нәзiк сыңғырға толтырыпты. Бауыр жаза еркiн шапқыласып, ауыл жанындағы көк жасаңда дүбiрлi ойын салады. Түн ризығынан қамтып қалғысы келген сауын биелерiнiң де көктемнiң қылтима көгiн iскекетей жұлып тұрып, ұзап кеткен құлындарын шақырысып, оқыранған үндерi де түн ырғақтарына қосылған басқа бiр аспаптың әуенiндей.

	Қозы аяқтандыруға қыстаудан серпiлiп, көктеулiкке қотарыла қонған бай аулының қарамы мол сыртқы көрiнiсi тау бөктерiн бiр түрлi жандандырып, мүлде басқаша тiршiлiктiң әрiн көктеммен бiрге әкелгендей. Көктемнiң балауса көгiне әлi тойынып болмаған саяқ қой-ешкiлер де қотаннан сетiней шашырап, жер тiстегендей өлiп-өшiп жайылып жүр.

	Жамба отынның жылт-жылт етiп, шаңырақтан лып етiп көзге шалынар ұшқыны әлi басыла қоймаған шеткi қараша үйден шыққан қойшы тас лақтырып, шашау шыққан саяқтарды қайырып жүр.

	– Әй, көндерi жiбiмейтiн, топалаң келгiрлер, сол! Қайт былай! – Малына ұрсып жүрген қойшының осы бiр қарапайым ғана сөзiн естiгенде жолаушының бүкiл тұла-бойын ыстық ағын шарпып өткендей күйге түскен. Көз алды тұманданды. Ат тұяғы қайта оралып жетпестей жерде қалған барша өз ауылының, өз ауылындағы қойшының, тiптi анасының үнiн естiгендей әсерленген. Ауылдастарының, анасының үнiн әзiр ести алмасын, мүлде бейтаныс бiрер адамның үнiн анасының қоңыр қаздың әуенiндей даусына ұқсатудың еш қисынсыздығын да жақсы бiледi. Оған ерекше әсер еткен көп жылдан соң, дәл қазiргi сәтте құлағына сазды әуендей боп жеткен, алайда көптен естiлмесе де санасында жаңғырып, түсiнде ғана тiлдесер өз тiлiнiң – ана тiлiнiң жанына жағымды саздай әсер еткен мақамы болатын.

	Қойшы жiгiт әйтеуiр шашау шыққан малдарын қайыра шыққан соң, тағы бiр жұмысын тындыра кетейiн деген оймен терi шалбарының қайыс бауын шеше берген сәтте дәл иек артпадағы белегiрден қарауытып шыға келген жалғыз салт аттыны көрдi де, ойлаған ниетiн орындауды амалсыз кейiнге қалдырды. Түн қараңғылығынан шыға келген беймезгiл жүргiншi қойшыға белегiрдiң арғы жағынан емес, тұп-тура жердiң астынан шыққандай әсер еткен...

	«Жасаңда жатқан сауын биелердi кешкi апақ-сапақта қуып кеткелi жүрген суыт жүрiстi, суық түстi бiреу болмасын» дегендi ойлап, сақсынған қойшы жолаушыға қарай қырындай бет бұрған. «Сақтықта қорлық жоқ» дегендегiсi. Иесiнiң жай-күйiн осы бүтiн елдегi тiршiлiк атаулыдан алғашқы болып түсiнген сарала қаншық қана орнынан шабалана ұмтылды. «Ел көштi, жау жеттiлеп» барады. Үй жанында дөңгеленiп алып, ұйқыны соғып жатқан сұр төбет басын көтерiп, «Тыныштық па?» дегендей маңқ етiп, бiр үрдi де, дәл жанына таяп қалған иесiн, қотан шетiне баса-көктеп сұғынып келiп қалған бейтаныс жүргiншiнi көрген соң: «Қой, ендiгi жатысым жуындышайындымды ақтап iшкенге жатпас» десе керек, өлi жүнiн шұбатылтып, орнынан тұрды да, бейтаныстың атының құйрығымен алысып, асқан қаһармандық көрсетiп жүрген саралаға көмекке әупiлдей ұмтылған. Сол-ақ екен малшысы бар, жалшысы бар, төресi, төлеңгiтi бар үлкен ауылдың ерiккен тамам иттерi қотанға ұялас қасқыр шапқандай, азан-қазан болып, жан-жақтан ұмтылған.

	Жолаушы өзiн аттың үстiнен жұлып алып, түтiп жейтiндей арпылдақ қалың итке бала кезiнен келе жатқан әдетiмен әуейiленiп, қамшы сiлтеген жоқ. «Қазiргi жүрген елiнде ит жоқ па екен?.. Онда да иттiң неше тұқымы, неше түрi бар. Ит – қашан да, қай жерде де ит!» Бiрақ та сағынған елiнiң итi де бөгде емес, бiр түрлi жанына жақын тiршiлiк иесiндей, олардың азан-қазан болған шуылы саяқ кеткен ұлды «иттерше» ғана қарсы алуы болып көрiнген.

	«Жоқ, ниетi терiс адам бой тасаламай, бiрден ауылға тарта ма? Жөн сұрайын» деп ойлаған қойшы да үйiнiң жанына келiп, ат басын тiреген жолаушыға жақындай берген.

	– Шық әрi! Ой, өңшең қотанға тышар немелер сол! Қайтедi, тiптi! – деп, ол иттердi таяғымен жасқап, қонақтың жанына жақындаған.

	– Ассалаумағалейкум, отағасы! – дедi жолаушы.

	– Уағалейкум-ас-салам! – деп, әндете сәлем алған қойшы да қонақтың атының шаужайына қол созды. – Қанеки, үйге түсiңiз!

	Ол әлi де түсер-түспесiн шеше алмай тұрғандай ат үстiнен қозғала қоймаған бейтаныстың қолтығынан демейтiн ыңғай танытты.

	– Жолаушы едiм, Қамбар төренiң ауылы осы ма?

	– Е, төренiң ауылы осы ғой, осы! Жақсы келдiңiз, қане, аттан түсiңiз! – Қойшы «төренiң үйi де осы» дегендей құрақ ұшып, созған қолын батыл көтерiп, қонақты қолтықтан алған. «Ол кiм? Не үшiн оған жақсы келдiңiз» дедi? Оны парықтап жатпай-ақ, төренiң қонағына жақсам, оның өзiне де жағармын дегеннен емес, әншейiн бойға сiңдi қонақжайлылық әдетпен ғана бейтаныс жолаушыға жiк-жапар болған.

	«Жақсы келдiңiз! Қане, аттан түсiңiз!» «Апыр-ай, жылдар бойы жүректе сағыныш болып жатып алып, қу жанына тыныштық бермеген, ұйықтаса – түсiнен, оянса – есiнен кетпес iздегенi, аңсағаны осы сөз, осы ықылас емес пе едi! Жақыны ма, жаты ма, талғап-таңдап жатпай-ақ көлденең өткен көк аттыға айтар «жақсы келдiңiзден!» басталар осы ықылас, осы пейiл едi ғой iздегенi». Жолаушының жан-дүниесiнен бұрқ етiп, тұтанған сезiм тұла-бойын тағы бiр шарпып өткен.

	– Әп, бәрекелдi! – Бұл сөздi ол төренiң ауылын дәл тапқаны үшiн айтты ма, әлде «Жақсы келдiңiз!» деген үй иесiнiң ықыласы үшiн айтты ма, оған қойшы жiгiт жiп таға алған жоқ. Балуан денелi жүргiншi атынан қотарыла көтерiлiп, жерге түстi. Ұзақ жүрiп, аяқ-қолы құрысып қалса керек, тiзгiндi тастай берiп, қолапайсыз қозғалған қалпы үй иесiмен қауышып, амандасты.

	– Армысыз, отағасы!

	– Бар бол, жолаушым! Ат-көлiгiңiз аман-есен келдiңiз бе!!! – дедi қойшы жүргiншiнiң атын белдеуге байлап жатып. – Төренiң ауылы осы болады. Көктеулiкке кешелi-бүгiндерi ғана келiп, қонып жатқанбыз. Әлi көң төгiп, жұрт сарғайтып та үлгiрген жоқпыз. Қане, төрге озыңыз!

	Әлi де сыртта аялдағанды жөн көргендей сыңай танытып тұрған жолаушыны қойшы үйiне бастамақ ниетпен қолымен ишара жасап, өзi алдыға түскен.

	– Бәлкiм, отағасы, бiрден төренiң үйiне барғаным жөн шығар. Асығыс едiм. Түнделетiп қайтуым керек едi, – деген жүргiншi.

	– Апыр-ай, ендi, төрем жатып қалған жоқ па екен?! Ренжи ме дегенiм ғой. Шаруаңыз тек төренiң өзiнде ме едi? Әйтпесе маған да айта берiңiз, – деп, бетi-жүзi анық көрiнбесе де тұрымтай тұлғалы шағын жiгiт иығын нығыздана қомдап қойды. – Қойшы болсам да көп қарашының бiрi емеспiн. Құдайға шүкiр, төренiң оң тiзесiне тiзе түйiстiрiп отырмасақ та сөзiмiздi тыңдата алар беделдi кiсiлерiнiң бiрiмiз. Содан да төрем ел жайы, жер жайы сияқты түйiндi iстердi шешерде өзiмiзбен ақылдасып, кеңесiп отырады.

	Жолаушы төре ауылынан алғашқы тiлдескен кiсiнiң сөзi қанша нығыз болғанмен, айтқан әңгiмесiнiң шындығына күмәнданған. «Мақтауға тұрар марғасқасы да бар өзiн өзi мақтағанда шекпенiне сыймас күпiлдек мақтаншағы да бар қайран өз қазағым-ай! Алғашқы аяқ алысыңнан-ақ таныттың-ау өзiңдi» деп ойлаған жолаушы. Сөйткен де миығына күлкi жүгiрткен.

	– Жатып қалса амал қанша?! Өзiм де ертерек жетсем деп атты қара тер ғып, суыт жүрiп-ақ едiм, соның өзiнде үлгiргенiм осы едi... – Қонақ қиын түйiннiң шешуiн таппағандай өкiнiштi күй танытқан.

	– Онда сiз үйге кiрiп, бел жаза тұрыңыз. Мен барып, төренiң ордасы жақты байқастап келейiн. Тiптi ояу болса, сiз туралы құлағдар қылайын. Кiм келiп едi дейiн?

	– Қобықтан, қалың қалмақтың ортасынан келген бiр қазақ жiгiтi дерсiз.

	– Ойбай-ау, анау-мынау ауыл арасының тоқты-торым iздеген көп сенделбайының бiрi ме десем, «Қобықтан, қалың қалмақтың арасынан келдiм» дешi. Мен қазiр-ақ жетейiн. Төре жатып қалса, тұрар. Тұрмаса тұрғызармыз!

	Қонақты үйiне кiргiзiп, әйелi түнгi жолаушыға қойдың қатық айранын ағаш тостақпен ұсына берген кезде қойшы жiгiт те қалмақ арасынан келген кесек денелi бейтаныстың әңгiмесiн әрi қарай сұрай алмағанына өкiнгендей жылыстап үйден шыққан.

	Қонағына төрт қабаттап көрпе төсеп, шынтағына құс жастық тастай алмағанына қысылғандай тым бүгежек қимыл танытқан келiншек жез шәугiмдi қолын алды. Шағын ғана жұлым үйдiң iшi тым жұпыны. Кiре берiс оң жақтағы өрешеден шағындау сабаның мойны, пiспектiң сабы көрiнедi. Одан жоғарырақ шағын әбдiремен қатар үстiндегi жасауы – киiз-текеметтерi алынып, төрге төсенiш ретiнде жайылған ағаш жүк аяқ көрiнедi. Кереге бастары да бос. Үй iшi тым жұтаң.

	«Е, елдiң қай түкпiрiне барсаң да жұтаң өмiр, жұпыны тiршiлiк екен-ау, шiркiн» деп ойлады жолаушы.

	Келiншек мосы көтерiп, шәугiм асқанша қойшы жiгiт оралып, «қалың қалмақ арасынан келген» бейтаныс қонақты ертiп, қоңырсыған қотаннан, қарабайыр қараша үйлерден оқшаулау, үркектей барып орнаған екi-үш ақ ордаға қарай бет алған.

	– Жолаушым, «Мыңның түсiн бiлгенше бiрдiң атын бiл» дегендей, жөн сұрасуға да шама келмей жатыр, – дедi қойшы жiгiт қонағын қолтықтай берiп. – Бiз Қамбар төренiң төлеңгiттерi боламыз. Ныспым Құлжабек болады.

	– Мен – Байшуақпын, – деген жүргiншi жiгiт. Әрi қарай көп ештеңе демедi. – Сәтi түсiп жатса, әлi дұрыстап таныса жатармыз.

	Иттердiң ара-тұра маңқ-маңқ үргенi көп бұза қоймаған түн тыныштығына ауыл маужырап кеткен. Маңырақтың бұйрат-бұйрат жоталарының бiрiнiң үстiнен ақ жамбыдай болып Ай сығалап едi, айналаға сүт сәуле төгiлдi, сол-ақ екен, бөктердi толтырып, шалқып жатқан бүкiл ауыл түнгi бар салтанат-сұлулығымен айқара ашылып қалды. Тағы да өмiрлерiндегi тұңғыш желiге байланып, одан құтылғандарын тойлай шапқыласқан құлындардың құлдыраң дүрсiлi, сауын биелердiң оқырануы, оған қоса өздерiнiң осынау тiршiлiгiне, ауыздары көкке жеткен молшылыққа әбден риза сиыр тұқымдастарының «а, құдай, бергенiңе шүкiр» дескендей, пышпыш тыныстап, ай мүйiздерiн Айға суарып, жамбастап жатыстары – осының бәрi-бәрi де бай ауылының түнгi мамыражай көрiнiсi едi.

	– Сонда қалың қалмақтың арасына сенi айдап апарып жүрген қай құдай? – Құлжабектiң қойған тым тосын, тiптi оғаш жүздескен кiсiсi үшiн дөрекiлеу естiлетiн, бiрақ өзiмсiнген сауалы жолаушының ойын бөлдi. Бағанадан «сiзбiз» деп сызылып жүрген жолаушының өзiмен жас жағынан шамалас жiгiт екенiн көрген соң, Құлжекең бiрден «сенге» көшкен.

	– Е, туысқан, қалай дерiңiз бар ма? «Адамның басы – Алланың добы» деген емес пе? Ел тыныш, жер тегiс болса, мен де борансыз жастығымды кешiп, «Қойымды құрттап, қойыртпағымды ұрттап», туған топырағымды ғана басып жүрмес пе едiм! Жүргiздi ме?! Жел айдаған қаңбақтай талай жердi шиырлап кеп, талай елдi қиырлап кеп, адасып, үйiр iздеген жетiм құлжа сынды жүрген жай бар. Дәм жазса, оны да әлi ести жатарсыз.

	– Апыр-ай, бауырым, әңгiменiң қызығы сенде жатқан сыңайлы-ау өзi. Жарайды, бұйырса ести жатармыз, – деген Құлжабек. Сонан соң өзiнiң бұл үшiн сiңiрген еңбегiн бұлдағандай ғып, әңгiмесiн жалғады. – Бiздiң төре аса сыйлы кiсiлер болмаса, түнделетiп жүрген жолаушыларға көп ықыласпейiлiн бере бермеушi едi, тек «Қалың қалмақтың арасынан келген бауырымыз екен, сiзде өте асығыс шаруам бар дейдi. Келсiн бе, не дейiн? Түрi-түсi маңызды шаруамен суыт жүрген кiсiге ұқсайды. Ертеңге қаратпайақ бүгiн тiлдескенiңiз мақұл болар, төрем» дедiм. Қорқайын ба, солай дедiм, төтесiнен. – Төлеңгiт те осы жақсылығымды ұмытпассың дегендей жанында келе жатқан жiгiт жүзiне бұрылып тұрып қараған.

	– Күлiмхан тоқалдың ордасы, мынау беттеп келе жатқанымыз. Өздерi «кiшi үй» деп атайды, – деп, сыбырлады жолбасшы. – Төре бүгiн осы кiшi үйiнде екен. Бiздiң төре төрт қатын алса да оған «Әй, мұның не?» дейтiн жан табылмас едi, шiркiн. Бiрақ бiздiң Қамбар қанағатшыл жан ғой. Осы Күлiмхан сұлуды толықсытып әкелiп, бауырына басқан соң байырқалап қалды ғой. Ал ендi Күлiмханды қазiр көресiң. Күлiмхан десе Күлiмхан! Күлiмдеп бiр қарағанда кеудеңдегi жүрегiң бар ғой, мұз кесек болып аяғыңның басына бiр-ақ түседi. Содан не айтып, не қойғаныңды бiлмей, қарадан қарап берекең бек кетедi.

	– Оу, Құлжеке-ау, өзiңiз кiшi ханымға ашық-мұшық болып қалғаннан саумысыз?– деп күлген жолаушы. Құлжекең де iркiлмеген.

	– Ойбай-ау, оған бiздiң ашық-мұшық болардай жөнiмiз қайсы? Бiрақ еркекпiн деген кiсiнiң Күлiмхан сұлуға қызықпайтын ретi жоқ қой... Шiркiн, мен төре болсам бар шаруаны жиып қойып, қасынан тұрмай, күндiз-түнi қорғасындай балқып жата берер едiм... Ал төремнiң әдiлдiгi сондай, бәйбiшенiң кезегiн де қаза қылмайды ғой. Бүгiн мұнда болса, ертең анда дегендей... Бiз қазiр сол сұлу тоқалдың отауына барамыз, – деп, ендi әңгiменi доғардық дегендей өз аузын өз қолымен далдалады. – Қазiр сонда барамыз.

	 Екеуi бiр-бiрiне қанаттаса-қатарласа, iргелес тiгiлген қос ақ орданың оюлы сықырлауығын ашқанда самаладай жарық сәуле сырттағы қараңғылықты бiраз жерге ысырып тастаған.

	Сөйткенше даяршы жiгiттердiң бiрi лып етiп үйден шығып, қонаққа iзеттiлiкпен жол бердi. Жолаушы қаусырма сықырлауықтың тез жабылғанына қарағанда өзiн бастап келген төренiң «ақылшысы» Құлжабектiң де сыртта қалып қойғанын бiлдi.

	«Кiшi үй» деп аталғанымен есiктен төрге дейiн бiраз жүруге тура келетiн, кемi сегiз қанат қос үйдiң бiр-бiр қанат керегелерiн алып тастап, екi бөлiктен тұратын жойдаусыз кең орданың үш-төрт жерiне қойылған балауыз шырағдан үй iшiн самаладай жарқыратып тұр. Босағадан сәл оздыра үйдiң екiншi бөлiгiнiң төрiне дейiн жайылған қалы кiлемдi көн етiгiмен басуға дәтi бармаған жолаушы табалдырықтың сыртқы түбiне тасталған қара серкенiң сабалақ тулағына аяғын сүртiп, бiраз аялдады. Осы сәл кiдiрiс кезiнде-ақ оның жанары төрдiң дәл ортасына қалың ғып төселген текемет-көрпелердiң үстiне тасталған Алтайдың ақ төс қара аюының терiсiнiң мамығында малдасын құрып отырған үй, үй емес-ау ел иесiмен, одан сәл төменiрек оң жағын ала аппақ кимешегi қарқарадай зайыбы екеуiнiң ғана отырғандарын аңдап үлгiрдi. «Күлiмхан тоқал осы болды-ау, десе дегендей-ақ екен!» деп ойлаған қонақ. Самаладай жарық үйдi одан әрi жарқыратып отырған аппақ тоқалдың дидары бiрден көзге ұрған. Шылауышының маңдайына таққан ботаның құмалағындай асыл тас шамның жарығымен ойнап, көз қарықтырады.

	– Армысыз, алдияр!– деп нақыштады қонақ.

	– Бар бол! Сәлемшi болсаң, төрге шық! – Бурыл тартқан сақал-мұртын сәндеп қойған төре орнынан қозғалмаса да, қонағына жылы қабақ таныта сөйледi. Елудiң жуан ортасын аралап кеткенiн сол бурыл тартқан сақал-мұрт әйгiлемесе әжiмсiз ақ сұр жүзi жас, әрi шуақты көрiнген. Осы әдемi ақ сұр жүздiң өзiнше бiр жарасымдылығын бұзып тұрған оғаш бiр көрiнiс жолаушының назарын бiрден аударған. Ол оң жақ самайдан басталып, бет сүйектi жондап кеп, езуге дейiн тартылған тыртықтың орны едi. «Е, төрелiк құрып, төрде ғана жатпай, найза-қылыш сермескен ерлiгiң де бар кiсi болдың-ау, – деп ойлаған жолаушы. – Ер азаматтың бетiнiң әйел жүзiндей ақаусыз болмай осындай тыртықтың болуы да жарасады екен-ау».

	Төренiң төбедей болып, төр басында нық отырысы да мына сәнсалтанатты жарастыра түскендей.

	– Жоғары шық, айналайын!– деп, әлпетiнде мiнi жоқ, нағыз бота көз, қиғаш қабақ, сәл толықтау болғанымен онысы сонша жарасатын, күндiгi қарқарадай аққұба әйел орнынан баппен қозғалып барып, отағасыдан төмендеу жерге көк мауыты тысты көрпеше төсеп, теңкиген көк жастық тастады.

	Қонақ жiгiт мұндай салтанатты орданың, осынша биiк төрiне шығып, атағы қазақ-қалмақ арасына тең тараған хан тұқымы төреге тiзе тиiстiрiп отыру дегеннiң бұл ғұмырында мүмкiн екенiн елестетiп те көрмесе керек, тым жасқаншақтап, сол тұрған орнында бiраз бөгелiп қалған.

	– Алла жар, хан ием! Дәргейiңiзге түн қатып, түсiм қашып келiп, назарыңызды аударғаныма кешу өтiнемiн. – Ол тiзесiн бүгiп, иiлiп сәлем берудiң, сонымен бiрге кiшiлiктiң ишарасын түсiрдi де, кiлем шетiне бiр тiзесiн бүгiп отыра кеттi. – Есiктен орын тисе, төрге ұмтылып көрмеген бетқақпайлау жан едiм. Оның үстiне, алыстан әдейi iздеп келгенiмдi мiндет етiп, төренiң төрiне шыққаным жараспас. Мен үшiн көрсеткен жылы қабақ, ықыласыңыздың өзi iлгерi-кейiнiме айта жүрер мәртебе болар!

	Алпамсадай балуан денелi, тұтас құйылған шар болаттай кесек жiгiттiң тұлғасын үй иесi отты жанарымен барлай бiр қарап алды да, оның жарасымды кiшiктiк мiнезiн мақұлдағандай сәл басын изедi. Хан тұқымы болғанмен хан болуды көмескi ғана iштей армандағаны болмаса, хан болып көрмеген жанға: «хан ием», «алдияр», «Алла жар» деп қайырылған бейтаныс жiгiттiң сөзiн бiлместiкке санап сөкпеген, қайта құлағына жағымды әуендей ғып сүйсiне қабылдаған.

	– Өзiңе қарасам, қас батырмен жауда маңдайдасар көсем жiгiтке ұқсайсың, сөзiңе қарасам, небiр жезтаңдай билермен дауда таңдайласар шешен жiгiтке ұқсайсың. Тегiң қара болғанмен, жөнiң дара шығар. Төр көрмесең төрдi көр, өршiл туған ұланға төр жарасар, босаға – болымсыздың, құл-қотанның орны. Сен өзiң осылардың қайсысына жататын едiң? – деп, үй иесi түнгi жүргiншiнiң бетiне тiктеп сынай қараған.

	Қонақ та бұдан кейiн көп керги бермейiн дегендей орнынан лып етiп, жеңiл көтерiлiп, төр алдына төсеген көрпешенiң шетiне жамбасын басты.

	– О баста бағым кемшiн, талабым тапшы пiшiлгенi болмаса, болымсызбын деп ойлаған емен. Малым болмағанымен, малай боп құл-құтан атанып та көрген емен. Өршiлдiк өлермендiкке жақын-ау деп түйгендiктен, есiктен кiрсем де төрге озбаушы едiм, алдияр. Есiктегi басымызды төрге сүйрер аға болса, iнiлiкке жарайтын, кежегемдi кейiн тартып, кiдiрiс жасар кiсi мен емес!

	Төре жас жiгiттiң жарасымды уәжiне риза болғандай оның бетiне тағы бiр сүйсiне барлай қараған. Бiрақ ештеңе демедi.

	Сырлы шарадан сыздықтата сапырып құйған уыздай сары қымыздың екi тостағанын ерулетпей сiмiрiп салған қонақ тәрбиелi қияқ мұртын сүртiп, демiн бiр-ақ алды да:

	– Жарықтық-ай, ерте көктемнiң балғын қымызына ұқсамайды екен, – деп қалды.

	– Рас айтасың, биебаудың мол қымызының сабаға құйылғанына бiрер күн ғана. Мынау қыстай өзiме деп саудырып отырған қысырақтың қымызы ғой, – деп, үй иесi қонағының зерделiлiгiне iштей сүйсiне отырып, оған ерекше сый көрсетiлiп отырғанын осы сөзiмен-ақ тағы бiр сездiрген.

	Қымыз iшiлiп, дастарқан жиналған соң, төре қуырған бидайдай қызыл шырайлы жүзiн қонағына бұрды. Аялы қос жанарынан кемсiткен сыңай байқалмайды. Қайта белгiсiз бiр шуақ байқалғандай.

	– Ал, «түн қатып, түсi қашып» жүрген қонағым, жол болсын!– Әлей болсын, алдияр!

	Ол жiгiт жүзiнен әлi де назар аудармай қарап отырған. «Айта бер, тыңдап отырмын» дегендей сәл басын изеп, ишара жасады. Қонақ сәл жөткiренiп алып, сөзге батылдау кiрiстi.

	– Қобықтағы қалмақ уаңы Ошыржаптың жылқышысымын. Ныспым – Байшуақ. Руым – Едiл, Жайықтың бойын мекен еткен Бекарыстың балалары Кiшi жүздiң Жетiру дейтiн жұртының бiр атасы – Тама болады. «Адам айдаса барман, Алла айдаса қалман» деген ғой. Алланың айдауымен туған жердi айтпағанда, туған елден алшақтап, жат жұрттың ортасында туған iнiм Барат екеуiмiздiң ерiктi пенде болып жүрген жайымыз бар. – Ол сәл бөгелiп, тынысын кеңiнен алып, отырып қалды. Әлде өз сөзiне өз жаны толқыды, әлде айтарын сабақтап, ойын күргейледi, бiрақ әңгiмесiн байырқалатып, терең тыныс алған қонағын төре асықтырған жоқ, жiгiттiң жанын түсiнген сыңайлы. Оның жүзiне таңданыспен қараған қалпы үнсiз отыра бердi. Өзi қоладан құйғандай малдас құрған қалпы қозғалмай отырса да, жаныңда жатқан қос құс жастықтың бiрiн қонағына қарай қозғап қойды. Бәлкiм, ойын жинақтасын дедi, бәлкiм оны тағы бiр сынағысы келдi:

	– Ат соғып, шаршаған боларсың, мына жастықты да алып жантай, тынығып қаласың, – деген. Бiрақ Байшуақ үй иесi тiп-тiк болып шаншылып отырғанда жантайған жоқ, ол да тiп-тiк шаншылып отырған қалпы сөзiн әрi қарай тарқатқан.

	– Туған жерге оралу, «Ұл таптым» деп Барат екеуiмiз туғанда қалжасын ұялмай жеген анамыздың құшағын көру, «Тұяқты болдым, миятты болдым» деп, ат шаптырып, той жасаған әкемiздiң басына барып, құран оқу бiз мiскiннiң маңдайымызға жазылмаған да шығар. Тым болмаса туған елдiң бiр пұшпағында жүру, тiлдес, дiндес өз жұртымның ортасына оралу елден келгеннен бергi үш-төрт жылдың мәулетiнде ұйықтасақ – түстен, оянсақ – естен кетпес түпкi мақсатқа айналып, қол жетпес армандай алыстан ғана шақырушы едi. Мақсат, арман дегеннен гөрi көкiрекке шемен болып байланған дерт десе болар оны. Дерттi емдемесе, адам өледi. Бiз де өлiм халiнде жүрген мұңлықпыз. Алды – кең, айналадағы ағайынға төгер нұры мол деген даңқыңызды естiп, ордаңызға баса-көктеп, түнделетiп келген жайым содан. Пана iздеп, шырылдаған бозторғай реуiштiмiз, алдияр.

	Тағдырымызға жанашыр, дертiмiзге дауа iздеген жанбыз.

	Қазақ елiне кеткенiмдi қалмақтар бiлмесiн деп әдейi түн қатып, беймезгiл жүрмiн. Өзiңiзге жолығу үшiн ертеңдi тоспай асығуымның мәнi де таң алакеуiмнен қосымнан табылсам деген далбасам ғой.

	– Жөн, – деген Қамбар сәл ойланып.

	Есiктен кiрген жас келiншек жиырманың жуан ортасында жүрсе де әлпетi әлi жап-жас ақ тоқалға сұраулы жүзбен қарап едi, ол иек қағып қана әлденеге ым жасады. Сөйткенше бiреулерi аяқтарын сыбдырсыз басып, ақ бауырсағы мен құрт-iрiмшiгi мол төгiлген дастарқан әкелiп жайса, ендi бiреулерi сары май, сары алтындай жент салған ыдыстарды жеткiзiп, қас пен көздiң арасында кiшiгiрiм той мәзiретiн даяр қылды. Қалмақ елiнде жүргенiн айтпағанда, өз үйiнде де iлуде бiр көрiнетiн көгiлдiр кесек қанттың, қызылала мәнпәси, басқа да тәттi дәмдiлердiң дастарқанға мол төгiлгенi бұл үйдiң әл-ауқатының «баймын, бармын» дегендердiң өздерiн он орап кетерiнен жаңылыссыз хабар берiп тұрғандай едi. Екi иiнiнен демiн алып, түтiндiк мұржасынан шоғы алаулаған сары самауыр келген кезде ғана төре тiл қатқан:

	– Өзiң айтқандай, Алланың айдауымен тiршiлiгiңде талай тауқымет тартып үлгiрген жiгiт көрiнесiң, сәтiн салса iстiң бiр орайы келер. Қалмақты шауып алмасақ та, тiлiн тауып алармыз. Бiз де – елмiз. Екеуiңдi шырылдатып, жат қолында қалдырмаудың бiр амалы табылар. «Асыққан – шайтанның iсi», бүгiн бiр малыңды жеп, қонып аттансаң қайтер?

	– Алла риза болсын, алдияр! Ошыржап уаңнан қорыққанымыздан емес, сыйлағанымыздан жүрмiз. Көңiлiне күдiк салып қайтемiн. Сондықтан аттанғаным жөн. Күш көрсеткенге тiс көрсетуге болар, бiрақ сенiмнен аттап кету қиын екен! Iнiмiз екеуiмiздiң аяғымызға – тұсау, қолымызға – бұғау салса, бұлайша қамалып қалмас едiк. Бұғауды кесетiн, тұсауды шешетiн құрал табылар, бiрақ өзiмiзге көрсеткен сенiмi мен жасаған жақсылығын немен кесiп, немен шешерсiң?! Одан аттап кетуге арымыз жiбермейдi. Ондайдан парықсыз ұл, нарықсыз құл ғана аттай алар. Адам алдында жасаған бiр кiнәнiң азабын аз тартпаған шығармыз. Ендi Алланың алдында адал боп өлсек деп едiк, алдияр!

	– Бәрекелдi! – деп, сүйсiндi төре. – Ер жiгiттiң сөзi. Ықылым заманнан бергi ата жауым деп қарамай, уаңның сенiмiне кiруiң, ол сенiмге адалдық мiнез көрсеткенiң менiң де көңiлiмдi тоғайтып, ризалығымды еселеп отыр. Iнiң екеуiң үшiн қолдан келгендi аямаспын, алаңдамай ауылыңа аттана бер. Ел жайлауға көшкен соң, бiр хабары өзiмнен болсын... Жақсылап тойып, тамақтанып ал.

	Ерiнiң бар айтпағын қабағынан танып отырған Күлiмхан тоқал шай құйып отырған келiншекке қарап:

	– Қамаржан, қонақ бала асығыс екен. Пiскен еттi жылытып әкеле қойшы, – деп, жұп-жұмар ақ бiлектегi жарқ-жұрқ еткен күмiс бiлезiгiн ойнатып, сары самауырдың шүмегiн өз қолына алған. Алғаш тiл қатқаны. Сонан соң ол қонақ жiгiтке қарап, сөйлеген:

	– Жарқыным, «ерiктi пенде» деген сөзiңнiң мәнiн ұға алмадым. Әңгiмеңнiң парқына ой жiберсем, уаңның байлап-матап ұстап әкеткен тұтқынына ұқсамайсың, соныңды түсiндiршi, қанi?

	«Әке тұрып ұл, шеше тұрып қыз сөйлегеннен без» деп үйреткен қазақтың байы тұрғанда қатынының суырылғанына да көп жол бере бермейтiн дәстүрiн ұстана қоймаған ақ тоқалдың сөзге араласқанына қарап, қонақ жiгiт те келiншектiң бұл үйде қадiр-қасиетiнiң молдығына, өзiн еркiн ұстайтынына күмән келтiрмеген.

	– Иә, соныңды айтшы, – деп төре де тоқалын қостап қойған.

	Қанша әдеп сақтағанмен таң атқалы берi жаңа ғана Құлжабектiң үйiнен iшкен бiр шара қойдың қатығынан басқа нәр сызбаған Байшуақ құрт-iрiмшiк сияқты өңештен жуырмаңда өтiп болмайтын тағамдарға уақытын рәсуа қылмай, бауырсақтың шашау шыққандарының бiразын жiбек дастарқанның өз жақ шетiнен үркiтiп-ақ тастаған. Қонағының мынау мол пiшiлген денесiне қарап, қарны қанағат табуы үшiн аузын бiраз қимылдатуы керектiгiн пайымдаса керек, тоқал өз дастарқаны басында айбарлы отағасына қарсы уәж айта аларын сездiрдi. Ол бауырсақты жiгiтке қарай күрей ысырып қойып жатып:

	– Үлкен кiсi, екеуiмiз де екi жағынан өтiнiш айтып, баланың тамақ iшуiне де мұршасын келтiрмеппiз ғой, таң ұзақ емес пе? Әл жинап алып, айтсын әңгiмесiн, – деген өте бiр жарасымдылықпен.

	Бiрақ Байшуақ тамақ iшедi екенмiн деп, жауабына отағасының өзi ынта қойып отырған соң, бұл сөздi иесiз қалдыра алмаған.

	– Алдияр, дәм жазса өмiр-тарихымызды өзiңiзге асықпай айтар күн де болар. Үзiп-жұлқып, шет пұшпақтап болса да айтайын, – деп ол кесесiн жерге қойды.

	***

	– Елiмiз ежелден Едiл бойлап, көшiп-қонып жүрген жұрт едi. Жетiрудың Тамасына қарайтын қырықтан асқан ауылының ерек туған Есет батыр бастаған азаматтары «Қарабуралап» ұрандап атқа қонғанда қалмақты қалтыратып қана қоймай, талай-талай қанға бөктiрген екен. Батырлар ұрпағы боп өскен әкемiз Айшуақ та бейбiт күнде қоңыр төбел шаруа баққан жан болғанымен, ешкiмге кеудесiн бастырмай тiршiлiк кешкен кiсi болатын. Жаугершiлiкте шашақты найза ұстап, қол бастаған батыр аты тағы бар. Басымыздан бақ қайтайын дедi ме, әлде бұл дүниедегi татар дәмi таусылды ма – атам заманнан берi кезек-кезек шабысып, кезек-кезек жеңiсiп, қидаласумен келе жатқан ата жаумен болған тағы бiр майданда әкемнiң аты ойнап иесiз шығыпты. Қаршадай қос ұл, iнiмiз Барат екеуiмiз жетiм, анамыз жесiр қалды. Жетiм болсақ та жеттiк. Достарымыздың: «Айшуақ батырдан қалған қос тұяқ», қастарымыздың: «Айшуақтың қос бөлтiрiгi де қос арлан болып шығыпты» дегендерiне мастандық па, әлде жастықтың буы ма, бiз де ат жалын тартып мiне-ақ «жау қайдалайтын» болдық.

	***

	Ол суып қалған шайын бiр-ақ ұрттап, кесесiн жылжытқан кезде буы бұрқыраған бiр табақ ет келiп, дастарқанға қонақтап қалған. Үй иесi әңгiме айтқан кiсiнiң тамақ жей алмасына көзi жетсе керек.

	– Жә, жарқыным, «Ас – адамның арқауы» деген, алдымен тойып, тамақтанып алшы. Әңгiмемiздi сонан соң жалғастырармыз, – деп, өзi асқа қысқаша ғана бата жасады.

	Байшуақ қыстың сарқыт сүрiсiмен аралас бордақы малдың жас етiне қанша қызыққанымен ауыз толтыра екi-үш асаған соң, әңгiмесiн тосып отырған адамды көп күттiрмес үшiн табаққа сұғынуын тежеп, бойын тiктедi. Қолын дастарқанның бiр шетiндегi шұңғыл ағаш тегешке толтырылған қамыс үлдiрiгiне сүртiп, әңгiмесiн жалғастыруға ыңғайланды.

	– Қайным, қолыңды сүртпе, әңгiмеге үлгересiң әлi. Тамақтан ала түс, – деп Күлiмхан ерекше ықылас көрсеткен соң, ол үй иелерi ет жеп болғанша әңгiмесiн доғарып, тағы да табаққа ұмсынған.

	Бата жасалып, табақ алынған соң ғана сөзiн қайта сабақтады.



	II

	Бұлар қарауытып жатқан қалың жылқыға таң алдындағы тәттi ұйқы кезiнде тиген. Ың-шыңсыз, айғай-сүреңсiз ұры жылғамен өрлеп келгенде кемi бес-алты үйiр болар, малды қосынан бөлiп алып, жылыстатып айдай жөнелiскен. Жерге жарық түскенше iздерiн суытып, ұзап кетпек.

	Бiрақ,бiр биiкте құрықтарына сүйенiп ұйықтап тұрған шығар деген жылқышылар: «Жау шапты! Аттан!» десiп, маужыраған таңғы тыныштықты үндерiмен дiр еткiзген. Сол-ақ екен, бұлар да үйреншiктi әдеттерiмен алдарындағы малды шоқтай ғып иiрiп алып, сәйгектетiп қуа жөнелiскен. Көп тұяқ құмдауыт даланы ала шаңға бөктiрiп, айналаны жойқын дүбiрге толтырды. Ақ бауыр құрық-сойылдар оңтайлана көтерiлiп, бұжыр бет емшектi шоқпарлар тақымдардан суырылды.

	– Тастап кет! Тастап кет! – Бұл – қуғыншылардың сүреңi. Майдан салмай-ақ малымды қалдырып, жөнiңе кете бер дегендегiсi.

	– ҚайтҚайт – Бұл барымташылардың «басың аманда байырқала. Алғанымды өлiспей берер мен емес» деген қоқан-лоқысы.

	Барымташылардың таңғы тыныштықты қалың жылқы тұяғының дүбiрiмен бүлдiргендерi бiр осы жолы ғана емес, түн қатып, түс қашып, талай-талай бөрi бүлкек, бөкен жортақпен әккiленiп алғандықтан, бiр-бiрiне «сен өйт, сен бүйт» деспей-ақ мұндайда әрқайсысы атқарар жұмыстарына қарай ыңғайлана берген. Бетпе бет майдандасуға сенiмсiздеу дейтiн әлжуаз үш жiгiт алдарына түскен үйiр-үйiр қыл құйрықты қиқулап қуа жөнелгенде Айшуақтың қос арланы Байшуақ пен Барат бастаған сабаудай-сабаудай сегiз жiгiт қайың сойылдарын оңтайласып, «келсең кел» дескендей, қасқайысыпқасқайысып, сап түзесiп тұра қалысқан.

	– Қайт-қайт!

	Қуғыншылардың да қарасы мол екен. Шамасы өздерiн бетке алып шыққан жаудың барынан алдын-ала хабарланып, тас-түйiн даяр отырса керек. Байшуақтың пайымдауынша, бiр қос жылқыны он екi, он үш атпал азаматтың жаюы және бәрiнiң бiрдей ат үстiнде сақадай сай даяр тұруы, дау жоқ, әдейi күтiнген жандардың iсi.

	Қуғыншылар iзет сақтады. Күштерiнiң басымдығына сенiп, келе майдан салмай, таяқ тастам жерге келiп, тiзгiн тежедi.

	– Елмiсiң, жаумысың?! Жусап жатқан жылқымды бөле қуардай ұзында өштiгiң, қысқада кектiгiң бар ма едi? Айт қане! Әйтпесе бiрiңдi қалдырмай байлап-матап аламын! – Есiк пен төрдей ақбоз мiнген белжемдi шой қара аса сөйледi. Шамасы, күшiне сенiп тұр. Байшуақ та оқтаудай болып жараған тоқпақ жалды торы биенi тебiнiп қалып, ат басын iлгерiлеттi.

	– Күнi кешеге дейiн ел едiм. Бүгiн – жаумын! Жусап жатқан жылқыңды бөле қусам, мұны «Алдырған – албырттың iсi» деп ұқ. Бұл жүрiсiм пайда-пақырдың барымтасы емес, мал ашуы – жан ашуы деп атқа қонғанымыз кешегi сен жасаған барымтаның қарымтасы. Iргелес отырып, жаулық қылғаның қалай? Тал түсте келiп, тарпа бас салып, малымды айдай жөнелердей не жаманшылық көрiп едiң? Iздеусiз малы бар дедiң бе?

	– Тiлiң безеулi, сойылың кезеулi екен. Ұстаған ұрың, түстеген малың болса айт! Iргелес отырып, iргежаулық қылған емен. Жаулықты сен бастап отырсың, ағайын. Әйтпесе, бос сандалмай елiңе қайт! Тамам Тама қотарыла атқа мiнсең де алдыңа салып берер қотыр тайым жоқ. Онан да ағайын, «Ашу – қасаң, ақыл – жасаңға» кел. Бөл-жара сүргiндеткен малымды қайыра айдап, қосыма қос. Сонан соң ғана қара қосыма түсiп, тiлмен түйiлген сөздi күшпен емес рахайлы iспен шешелiк. Малың менде болса, айыпажынымен алдыңа салармын. Менде болмаса, барымташыңды бiрiгiп iздермiз, – деп ақбоз мiнген жiгiт кiсiлiктi сөз айтқан. Бiрақ «Құлды бәрекелдi өлтiредi» дегендей Байшуақ жiгiттерiнiң iшiнде «мен де батырмын» деп қара күшiне сенiп, жау қайдалап жүретiн Барлас балуан дегенi болушы едi, сол атын тебiнiп қалып:

	– Әй, жiгiтiм, қосыңа түсiп, қисайып жатып, қымыз сыздықтататындай, құда түсе келгенiм жоқ. «Ел iшiнде адамы, бөрi iшiнде арланы» сен болсаң да шық жекпе-жекке. Жеңiлсем жылқыңды алып қал, жеңсем жолымды бөгеме!

	Шық былай!

	Ол тебiнiп қалып, бейғам тұрған ақбоз атты жiгiтке ақ сойылмен тап берген. «Тентектiң бiр күн бүлдiргенi мың күндiк дауға айналар» дегендей бар кесiрлi дау-жанжал осы бiр оспадардың оқыс қимылынан басталып едi...

	Барлас балуанның ойланбай сiлтеген сойылынан ақбоз мiнген жiгiт лып етiп, көлiгiнiң бiр бүйiрiне қарай аударылып үлгiрдi. Жойқын күшпен сiлтенген сойыл ұлы денеден ауытқып, қара санды қиғаштай ұрған. Сойылдың ортасы ердiң артқы қасына тисе керек, қақ бөлiнген. Ақбозды жiгiт те талай қидаласуды басынан өткерген сырқынды болса керек, ер үстiне түзелiп отыра берiп, сойылын Барластың оң жақ самайына сақ еткiзген. Батырсынған балуан кескен теректей болып, ат бауырына аударылып түскен. Бiрақ, бәрi де кеш едi. Бұл кезде екi жақ та миша араласып, оңды-солды сойыл сермесiп кеткен болатын. Адуын жiгiттер ат үстiнде ұршықтай айланып, гүрс-гүрс ұрысып, ыңқ-ыңқ тыныс алысады. Екi жақтан бiрдi-екiлi жiгiт аттарынан аударылып түсiп қалған. Бiрiнiң басы жарылып, бiрiнiң қолы сынғандар әр жерде қарауыта томпаяды.

	Байшуақ та арыстандай ақырып, белгiсiз намыс жолында аянбай кiрiскен.

	Бұл кезде ақбозды жiгiт те қойға тиген арландай сойылын оңды-солды сiлтеп, Байшуақтың екi жiгiтiн ат сауырына аунатқан болатын. Ол ендi талай сойылдасуға кiрiп жүрсе де аға үшiн «әлi қабырғасы қатып, буыны бекiмеген» iнiсi Баратты тықсырып бара жатқан. Байшуақ та тоқпақ жалды торысын шыр көбелек ойнатып, соларға қарай бұрылған.

	– Әй, жiгiтiм, балаға батырсынбай, мықты болсаң бермен шық! Әуселеңдi көрiп алайын! – деп ақыра ұмтылды. Көлденеңнен килiккен бiреудi дәл тiзесiнен ұрып, «Не болдымға? !» ұшыратып кеттi.

	– Бала болса, атқа мiнiп, сойыл ұстап несi бар? Жатпай ма шешесiнiң емшегiн емiп? ! – Ақбозды жiгiт қан майданда емес, әзiлiн жарастырып, ойнай-барымта жасап жүргендей Бараттың арқасынан сипай ұрып өттi. Барат жығылмағанымен ауырсына ыңыранып, тақымындағы бұжыр-бұжыр бұтақты зiлдей қара шоқпарын суыра бергендей едi.

	Бәрi де көздi ашып-жұмғандай сәтте болып өттi. Байшуақ та ақбозды жiгiттi талмау тiзенiң тұсынан жеткен бетте қиғаштай ұрып өткен. Қарсыласы да мұның кеуде тұсына сойыл сiлтеп қалған. Ол ат тiзгiнiн тежеп үлгiрген кезде ер үстiнен аударылып бара жатқан ақбозды жiгiттi көрген. Сөйтсе мұның өзiмен сойылдасып кеткен қарсыласын Барат қара құстан шоқпармен ұрып жiберiптi. Жекпе-жектегi екеуге араға болып үшiншi кiсi араласқанда осындай бiр сұмдықтың боларын бiлетiн Байшуақ та iш жинап едi. Сөйткенше әлдекiмнiң:

	– Өлтiрдi! – деген ащы айқайынан ес жиған Байшуақтың көзi арыстай болып шалқасынан құлап жатқан жiгiттiң бетiне түсiп кеткен едi. Көзi аларып, аузынан қанды көбiк ағып жатыр екен. Бiр сұмдықты қу жүрегi сезген.

	Иә, дәл сол сәтте ол ағайынды екеуiнiң бүкiл өмiрлерiне өзгерiс әкелер сұмдықтың басталғанын пайымдай алған жоқ едi. Қуғыншылар жағы аузынан қанды көбiк кетiп жатқан ақбоз мiнген жiгiттiң басына үймелесiп жатқанда ол жығылған азаматтарын тұрғызып, аттарына мiнгiзген де жылқы қуып кеткендердiң соңынан салған.

	– Қалай, Бәке, жаудың бетiн қайтардыңдар ма? Өздерi тiптi көп екен де, – деген жылқы айдаушылардың бiрi алдарын кес-кестеп.

	– Бүйтiп қайтарғаны бар болсын! Мал табамыз деп келiп, құныкер болып қайтқан шығармыз! Тастаңдар жылқыны осы жерге! Тарттық елге қарай!

	– Ау, Бәке! Жан алып, жан берiп жүрiп, еңбекпен тапқан малды қалай ғана қалдырып кете беремiз? – деп, қарап тұрмай бүгiнгi майданды батырсынып бастап, өзi құм қауып, аттан ауып қалған Барлас балуан пiкiр қосқан.

	– Уай, «еңбекпен таппай», еңбектеп қалғыр, Барлас-ау, жан бермесең де жан алғаныңды бiлмей неңдi оттап келесiң?! Жөн сөз айтып, жөндем жол көрсетiп тұрған кiнәсiз жанды мықтымсып тарпа бас салған сен емеспiсiң жаңағы?! «Байлауға көнбес доңыз, айдауға көнбес бөрiдей» ойланбай от шығардың. Құн төлегiң келмесе, құдайдан сол жiгiттiң шыбын жанының қалуын тiле, – деген ол бар зiлiн жасырмай. Соңынан шауып келе жатқан Баратқа да бұрыла берiп, зiлдене тiл қатқан.

	– Араға болып килiккенiңмен қоймай шоқпар сiлтердей ол сенiң ата жауың ба едi? Сенiмен сөз басқа!

	***

	Иә, Айшуақтың қос бөлтiрiгi қос арлан атанған соң «Жау қайдалап?!» жан-жақтарына алара қараған. «Тумасаң ұқсамағыр!» екеуiне мейiрiмi кең құдайдың әкелерiнiң батырлығын бере салғаны-ай» деген ағайын сөздерi желiктiрдi ме, әлде Едiл бойлаған қалың қалмақтан әке кегiн қайырғылары келдi ме, әйтеуiр екеуi де ат жалын тартып мiнгелi Едiлге қарап есiнейтiндi шығарды. Әке өлгенмен әкенiң көзiн көрген ағайын, бекер обалдары қане, аналарына жесiрлiк, екi ұлға жетiмдiк көрсетпеген. Аз Таманың шағын ғана бiр ауылының екi тiзгiн бiр шылбырын қолына берiк те бекем ұстап отырған Саян би екi ұлды өз қанатының астына алып, өз балаларынан кем көрмеген. Бұлардың жандарына жiгiт ертiп, апталап жол жүрiп, қалмақтан үйiрлеп жылқы әкеле бастағанын көргенде кiсiлiктi ақылын да айтқан. «Балаларым, ат төбелiндей ғана аз Тама қалың қалмақтың бiр қарпуынан аспайсың. Тiптi қалың Табынды атқа өзiң бiрге қондырсаң да көп қорқытып, терең батырмақ. Әкелерiңнiң кегi жүректерiңде шемен болып жатқанын мен түсiнермiн. Оның емшiсi уақыт қана. Сонан соң қайырын Алладан күткендерiң мақұл. Тiл алсаңдар тиылыңдар! Сендер олжалаған қыл құйрық жыртығыма жамау, жарылғаныма құрсау болмас. «Өрлеген балық ауға, өр кеуде жiгiт дауға жолығар». «Пәле – жүрдек, бақ – тайғақ». Тиылыңдар!» деген.

	Сөйтiп, Саян бидiң сөзiнен соң ағайынды қос жiгiт өздерiн сабырға шақырғандай байырқалап қалғандай едi. Кесел арнайы кесетiп келмей, көлденеңiнен кеп, елеусiз тиген.

	Бiр түнде жылқы қосынынан үш айғыр үйiр жылқы қолды болған. Айналаны iз кесiп бiраз шапқылаған соң ұрыларының жөн-жосығын, шиырын тауып, екi-үш жiгiтiмен Барлас балуан оралған. «Жау алыстан келмептi. Жуан Табын тағы да жуандығын көрсеттi. «Ағайынмын деп отырып, арамдық iстедi, жамағатыңмын деп отырып жаулық iстедi. Сәйгектете қуған жылқымның iзi Тұрсынбайдың қосынына барып қосылды», деп оқтай төндiрiп жеткен.

	«Ұрыста тұрыс жоқ» дегендей Байшуақтың жiгiттерi «Барымта олай емес, былай болады» деу үшiн қопарыла атқа қонған. «Мал ашуы – жан ашуы», бара Тұрсынбайды шауып алмақ.

	– Балалар, «Ашу– дұшпан, ақыл– дос», «Алдыртқан – албырт». Албырттық жасап алмаңдар. Аңысын аңдап, ұрыңды бұлтартпай танысаң ғана соқтығарсың, – деп, Саян би де намыс отымен лапылдап өртенгелi тұрған жiгiттердi ақылға шақырған. – Қасқыр екеш қасқыр да апанына қоңсы кеп қонған отарға шаппас болар. Бөртi өзенiн тел емiп, қатар жайлап, қатар қыстап жатқан ағайынды Табын, Тама бiр-бiрiне қастық жасапты, қысастық көрсетiптi дегендi естiмеген едiк. Бiрер тәйтiктiң ала қашқан тоқты-торымын «қол сынса, жең, бас сынса, бөрiк iшiнде» деп, қоя салар едiк. Мынандай бөлiп алып, қуып кету дегенiңнiң аты «барымта» ғой. Бауырлас ел, барымталас болмас. Албырт iс жасап, арандап қалмаңдар, – деп ақыл айтқан.

	Сөйтiп олар дүрк көтерiлiп, атқа қонғанмен, Тұрсынбайдың жалғызы Қыдырғали да Саян жiгiттерiнiң өздерiн барымташы санап, аттанғалы жатқанын кездейсоқ естiп, қам жасап отырған.

	Жоқ қарап жүрiп, сусын iшiп аттанған бiр қария Қыдырғалидың үйiнде отырғанда: «Шырақтарым, жақыныңды жау ғып, малын алғаның қалай? Алыстағы алагөз ағайын шапқандай болса, кiмге арқа сүйерсiң?! Бұл маңдағы Тама аз ауыл болса да намысы мол ел емес пе? Малын саған айдатып қойып, қарап отырар деп пе едiң?» десе керек. Сонда Қыдырғали: «Оу, жолаушым, бiз қашан Таманы шауып, малын алыппыз?» дейдi ғой жолаушының артқан кiнәсiне аң-таң болып. Содан не керек, төрт-бес күннiң мезетiнде Таманың жарты қостай жылқысын белгiсiз барымташыларға алдырғанын, қуғыншылар iзге түскенде шұбырындының тұп-тура өз ауылына бастап келгенiн, ендi Саян бидiң жiгiттерi құрық-шоқпарларын сайлап, осы елге қарымтаға аттанғалы отырғанын естидi.

	Ағайынды екi жұрттың үшiншi бiр харам пиғылдың арандатуына түскелi отырғанын сезедi. Жылқышыларынан сұрастырса, шындығында бөгде бiреулердiң осыдан екi тәулiк бұрын ғана қарамы мол жылқы айдап өткенiн бiледi.

	Олар ешкiммен тiлге келмей алдарындағы малдарын сәйгектетiп қуалап өте шығыпты.

	Алғанның кiм екенiн бiле алмаса да алдырғанның кiм екенiн бiлген Қыдырғали да жiгiттерiн сайлап, жылқы күзетiне өзi шыққан. «Ашу – дұшпанның...» жетегiнде албырттанып атқа мiнген ағайынды тосып алып, мән-жайды айтып, түсiнiскен соң барымташыларды бiрлесiп iздемек ниетте болатын.

	«Шығасыға иесi басшы» дегендей әкесi Тұрсекең ұлы Қыдырғалиға: «Балам, «Бiлмеген у iшедiнiң» кебiн киiп жүрер Таманың жiгiттерi. Бәлкiм, дау-дамай басталмай тұрып, Саян биге өзiң барып, мән-жайды түсiндiрiп қайтсаң қайтер? Жаудың алыстан келгенiн бiлсiн. Бәлкiм жоқшыларға қосыларсың» дегенде Қыдырбай: «Әке, айыбым болса бiр сәрi. «Қорыққан бұрын жұдырықтайды» дегендей, алдына барып, ақталғандай болғаным қалай болар? Келсiн алдымен жоқшылары. Олар да сөз ұғар. Түсiндiрермiз, түсiнiсермiз» деп, әке пiкiрiн қолдай қоймаған.

	Ақыры ойланбай жасалған қадамның соңы бiреудiң маңдайға басқан жалғызы Қыдырғалидiң әке-шешенi аңыратып, әйелiн жесiр, балаларын жетiм қалдырған қайғылы қазасымен аяқталады.

	***

	«Би екеу болса, дау төртеу» дегендей Қыдырғалидың қазасының соңы талай сөзден таяқ таянған от тiлдi, орақ ауыздыға оттың басын сабатқан бiтпес дауға, айрандай ұйып, қыз алысып, қыз берiсiп отырған Табын, Тама бiр-бiрiмен жауға айналды. Тентектiң бiр күнгi бүлдiргенi мың күнде түзелмес насырға шапты. Ара ағайындар да ат сабылтып, ел бiрлiгiн сақтап қалу үшiн ер құнын еселеп ұсынса да Тұрсынбай ешқайсысын аяғына отырғызбай қойған. «Қу жалғыз маған ендi жоқ. Ұзында өштiгi, қысқада кектiгi жоқ ағайынның қысқа күнде қырық рет қырқысар есерлiгi үшiн сабақ болсын, қанға – қан! Құн дегенiң жылқы ма? Иесiз мал өзiмде де жетедi. Есiрсең кiсi өлтiрiп, ес кiрсе құн төлеп құтылам деп ойлама. Мен адырнам үзiлiп, жебем таусылған кiсiмiн. Тек жазықсыз кеткен жалғыздың жәбiршiсiнiң қанына қолымды бұлғап кетсем болғаны! Басқа айтарым жоқ!» деп бүк түсiп жатып алған.

	Байшуақ пен Бараттың ағайындарының айтар уәждерi таусылып, тығырыққа тiрелген. Сонда Барат Саян бидiң және жиналып отырған елдiң игi жақсыларының алдына кiрiп, тiзе бүккен:

	– Қадiрлi би аға, қадiрмен ағалар, «Есердiң жаманы ел бүлдiрер» деушi едi. Ойланбай, есерлiкпен сiлтеген бiр шоқпар жалғыз Қыдырғалидың басына жазым болып тиген жоқ, бүкiл Таманың басына жаза болып тиiп отыр ғой. «Еркек тоқты – құрбандық», «Қызыл қолмен iстеген iстi қылша мойынмен көтеру» қажет екен. Ел бүлiнбесiн, жазықсыздар жапа шекпесiн десеңiз ұсындым қылша мойнымды талша ғып кесуге! Тұрсынбай менiң қанымды ұрттамай тоқтамас. Екi дүниеде сiздерге өкпем жоқ, қиыңыз менi! – деген көзiнiң жасын көлдетiп отырып.

	Ел iшiнiң игi жақсылары амалдары таусылғандай көздерiмен жер шұқып, отырысып қалған.

	– Боздағымды бауыздатып қойып, елдiгiмдi ойлағанша өлсемшi! Ондай елдiгiме болайын. Аз Таманың барынан жоғы, шайқасып өлем бүйткенше – деп, Таманың ту ұстары Қаражан батыр морт кеткен.

	– Е, ағайын, осындай зұлматты көремiн деп келiп пе едiм қу жетпiске! Одан да мұны көрмей-ақ қара жердi қуандырсамшы, – деп Саян би киiз үйдiң есiгiнен жанарын құба жондарға тiктеген. Құба жондардай құбақан өңiнде қан-сөл жоқ. – «Кәрi түйе – тайғақ, кәрi кiсi жайдақ». Менiң де ақыл азып, тоным тозған күйiм бар. Оның үстiне, Айшуақтың қос жанарындай қос ұлының бiрiн өз қолыммен өлiмге қисам, ертең аруақ алдында не деп ақталармын? «Тел қозының бiрi тентек болды, ойланбай қылған бiр iсi әнтек болды. Өзiңдей бiреудiң арысын жазым қылды. «Қанға қан, жанға жан» деген ата салтын аттай алмай өз еркiммен ұстап бердiм» дермiн бе Айшуақтың аруағына. Өйткенше бәрiңнiң құрбандығың болып, мен өле қалсамшы. Өлi аруақты айтпағанда, «Өз үлдарымнан кем қылмаспын» деп екеуiн қанатымның астына алғандағы жеткiзген жерiм осы болса, өз арымның алдынан не деп арылып, аршылмақпын?! Сондықтан жасыңның бiлегiне сенгеннен кәрiңнiң бiлiгiңе сенер күн туды. Бүкiл Едiл, Жайық, Сыр, Ырғыз бойында тарыдай шашылып жатқан барша Таманы атқа мiнгiзсең де екi елдiң ортасында от қойғаннан басқа өндiрерiмiз шамалы. Ел iшiн де iрiтпей, азаматтың да қу жанына араша болар жол тапсақ қанеки. Бiз де қабырғалы ел, қанаты кең жұрт екенiмiз рас болса, соңдарыңнан қалған ауыртпалықты арқалап көрермiз. «Ерге құныкер болсаң да есебiн тауып тiрi қал, етiк табаны тозғанша ұмыт болар» деушi едi бұрынғылар. Менiң тапқан есебiм ағалыiнiлi екеуiңдi елден жылыстатып жiберу ғана болып тұр. Алла кебiн кигеннен сақтасын, кебенек киiп кетсеңдер, дәм жазса, ақар-шақар отаныңа ораларсыңдар. Ал iздеген-сұрағанға: «Құныкерлерiң бiр түнде қашып кетiптi. Бiлмеймiз дермiз. Сендер үшiн басқаның қанын төкпес, – деп, би шешiмiн де, қалауын да айтып едi. Батасын да берiп, екi азаматтың бүгiн түннен қалмай қазақтың кең даласының бiр қиырына аттандыруды жiгiттерге тапсырған. Көзiнiң жасын сақалына тамшылатып тұрып, Байшуақты да шақыртып, қос азаматпен бiрден қоштасқан.

	Байшуақ пен Барат та осынау шешiмге ешқандай қарсылық айта алмай бәрiмен қоштасып, үйлерiндегi аңырап отырған аналары Бәтеске келiп, Саян бидiң және ел ағаларының шешiмiн айтқан,

	– Кебiн кигiзгенше кебенек киiп жүргендерiңе тәуба дермiн, құлындарым. Қайтейiн, қайда жүрсеңдер де жортқанда жолдарың, жолдастарың Қызыр болсын! өле-өлгенше тiлеуiм екеуiңнiң үстерiңде болар. Қош-қош, қос қарашағым, – деп, Бәтес арыстай қос ұлын құшақтап, ұзақ аңыраған.

	– Қой, бәйбiше, жаман ырым бастама түн iшiнде. Аман-сау жүрсе, әлi-ақ келер ұлдарың. Табынның да ашуы қайтып, арыны азаяр. Сабыр ет, бәйбiше, – десiп тоқтау айтқан көршi-қолаңның өздерi де қимай қоштасқан. Әйелдер жағы тоқтау айтқанымен, өздерi де сыңси дауыстап, көздерiнiң жасын шылауыштарымен сүртiскен.

	«Ұшарымызды жел бiледi, қонарымызды сай бiледi» дейтiн қаңбақ сияқты тағдырларын бiр Жаратушыға тапсырған екеуi тамам ағайын жұрты мен аналарына қош-қош айтып, атқа мiнген. Оларды Қаражан бастаған ауылдың бiр топ жiгiтi қозы көш жерге дейiн шығарып салған. Сөйтiп, Едiлдi бетке алған қос арыс өз болашақтары сияқты беймәлiм қараңғылыққы сiңiп, шығарып салушылардың көздерiнен тасалана берген.

	Түнiмен суыт жүрген қос салт атты таң құлан иектене қалың қопаға келiп тiзгiн тежеген. Осы арада жатып, iңiр үйiрiлгенше тыныстамақ. Алып шыққан азық-түлiктерi – құрт-iрiмшiктерiмен, жан торсыққа құйып алған айрандарымен тамақтанып, әл жинамақшы. Бұл Едiл бойындағы қалмақтан барып жылқы алған екi жолғы сапарларында жүрiп, кәнiгi болып қалған үйреншiктi жолдары болатын.

	– Жандарың ұяда болса, хабарларыңды асыға күтермiз, – деп едi шығарып салған ауылдас жiгiттерi екi жiгiттi бауырына қысып, қоштасып тұрып. – Аналарыңның жолдарыңа екi көзi қарауытып, жанары талғанша тосатынын ұмытпаңдар. – Осы бiр сөз екеуiнiң де түнi бойы жүргенде естерiнен бiр сәт шыққан емес.

	Қайдан ұмыта алсын. Жарынан жастай өлiдей айрылған, ендi жеттiм, жетiлдiм, жыртығым бүтiнделдi, ортайғаным толды деп ақ шашты, сары тiстi болған шағында қос бiрдей боздағынан тiрiдей айрылып отырған аналары Бәтес мұңлық мүлде шөгiп қалған. Тек өзi де айтулы адамның қызы, ардақты азаматтың жары екенiн дәлелдейiн дегендей қан-сөлсiз жүзi оңған шүберектей бозарып, көзiне жас алмауға тырысқаны көрiнiп-ақ тұрған. Тек кiшi ұлы Бараты: «Қайран апатайым-ау, ессiз ұлыңың кесiрiнен қан жұттың-ау. Кешiре алсаң кеш мен бейбақты» деп аяғына жағылғанда ғана төзiмi таусылғандай аңырай дауыс салып, екi ұлды құшақтай жығылған. Бiр кезде есiн жиып, қайта бекiп алды.

	– Менi ойламаңдар, ел iшiндемiн. Аштан өлiп, көштен қалмаспын. Өз бастарыңның есендiгiн бiр Аллаға, бетiңдi елге, арқаңды жерге тапсырдым. Екеуiңнен бар тiлерiм, қайда жүрсеңдер де кешегi өткен Айшуақтың тұяғы екендiктерiңдi әрi сол әкелерiңнiң кiндiгiн ұзарту өз парыздарың екендiгiн естен шығармаңдар. Алла қос ұлдан қос уыс топырақ бұйыртсын! – деп бетiн сыйпаған. Сөйткен де екi ұлын бауырына басып, мейiрлене иiскеген. Танаулары қорсылдап, иықтары селкiлдеп кеткен ұлдарын соңғы қайратын жинағандай иықтарынан сiлкiңкiрей итерiп қалып, зеки сөйлеген.

	– Тәйт әрi, көрсетпеңдер көз жастарыңды! Әйелдiң қары, еркектiң қорына ұқсамай. Мен ұл таптым деп қалжа жегенмiн!

	Солайша аналарымен, солайша қозы көш жерге шығарып салған ел жiгiттерiмен қоштасқан едi. Бiрақ олардың бiр де бiрi «Бет алыс, бағыттарың қай жақ?» деп сұрамаған. Жолдарының оңынан болуын бiр Аллаға, барар жер, басар тауды таңдауларын өздерiне ғана тапсырған сыңай танытқан.

	Екеуi құмдауытты құба жондардың бiразын басып өткен соң ғана Барат тiл қатқан.

	– Көке, қай жаққа бет түзеймiз? – Үнi тым төменшiк. «Менiң ойланбай iстеген бiр оспадар әрекетiм үшiн сен де зардап шектiң-ау!» дейтiн iшкi уайымына жан-жүрегiн жегiдей жегiзiп жүргенiн Байшуақ та сезiнетiн. lнiсiнiң басына түскен тауқыметтiң зiл батпандығын қанша түсiнгiсi келсе де өкпесi тарқамай, iшiн бере алмай қойған. Саян би екеуiнiң бой тасалап, елден шалғай шығып кетулерi жөнiндегi шешiмге тоқтағанда Барат тағы да ойын айтқан.

	– Табынға құныкер болған мен емеспiн бе? «Еркек тоқты – құрбандық» деп өз жанымды қимақ едiм, оған көнбедiңiздер. Ал елден безiнердей Байшуақ көкемнiң не кiнә, не жазығы бар? Бетiм ауған жаққа қаңғысам өзiмақ қаңғиын. Көкем елде, анамның қасында қалсын.

	Ашынған адамның құныкерi үшiн оның ағасын да аямасын айтқан үлкендер алғашқы тоқтаған түйiндерiн өзгертпей қойған...

	Байшуақ онсыз да ойсоқты болып, бiрер айдың iшiнде тойған қозыдай томпайған тұтас тұлғасын бiраз жұқартып-ақ алған iнiсiне мүсiркей қараған. Өкпелегенмен, ренжiгенмен ендiгi сүйенерi де, сенерi де осы жалғыз iнiсi болғандықтан, көптен бергi көңiл түкпiрiне қатқан тоңды жiбiтiп, iш тарта сөйлеген. Оның да тап өзiнен басқа тiрегi жоғын, әке орнына – әке, шеше орнына – шеше, ағасы да, жағасы да бiр өзi екенiн алғаш рет мойындағандай.

	– Баратым-ай, қайда барамыз дерiң бар ма? Қашқын жандар да мекенінен ауған аң рәуiштi емес пе, қай бiр меже, қай бiр бағдар бар дейсiң?! Бiрақ бiз де тiрлiкте жалғыз рет жаза басқанымыз болмаса, Алланың адал құлы, адамның алғаусыз ұлы едiк. Өлтiрмес! Өлмеспiз, – деп бiр тыныстап, Бараттың жүзiне барлай қараған. – Қалай қарай бет алсақ та ат аяғы жетерде аралас-құралас қатар жатқан ағайын жандар. Олар бiзге пана болар деймiсiң? Көп iшiнен жел сөздi жеткiзе қояр бiр желауыз шықпас деймiсiң?! Сондықтан кешегi ата жауымыз деген қалың қалмақтың iшiне барып, тәләйiмiздi сынасақ деп келемiн. «Иiлген басты қылыш кеспес», бүгiлген тiзеге тiзе батырмас. Сен қалай ойлайсың?

	– Көке, мен көлеңкеңмiн ғой. Өз ақылыңыз қай жолды нұсқаса сол жолға тәуекел де. Қалғанын ертеңiмiздiң ұсынар еншiсiнен күтелiк.

	Қалмақтың iшiн таңдағаның да жөн шығар. Ақ, адал сөзiмiзге нанса, басымызды алып, айыпшыларымыздың қолына ұстата қоймас, – деп, ол да өз ойын бiлдiрген.

	Олар көлiктерiн де, өздерiн де кешке дейiн тынықтырып алған соң, ымырт үйiрiле тағы да Алла деп атқа қонған.

	***

	Бағанадан төрде төбедей болып қозғалмай отырған төре көз жасын талай рет сығып тастап отырған Күлiмханның бетiне қараған. Ерiнiң не айтпақ болғанын ернiнiң емеуiрiнен таныған сұңғыла әйел сыбдырсыз орнынан тұрып, тысқа шығып кеткен.

	– Бауырым-ай, iштiң кiрi айтса кетер деген. Асығыс болғаныңмен зарзапыраның сыртқа шықсын. Сарайың ашылады. Тауқыметi мол тағдырларыңа бiз де қанығайық. Азаттықтарыңа жәрдемiмiз тиер. Ел ағасымыз деп үзеңгi бауды төрт қабаттап бiз жүремiз. Әр-кiмнiң басында болар мұндай тәләйi көп тағдыр боларын ауыл елдiң күйкi тiрлiк, күйбең әрекетiмен жүрiп, ойлауға да мұршамыз бола бермейдi... Таң ұзақ қой, жетерсiң. Айтып, арылып кет, – деген Қамбар төре де жiгiттiң бетiне назар тiктеп. Жүзiнде ел ағасының байсалды қатқылдығынан гөрi жанашыр ағаның жұмсақ пейiлi бар едi.

	Күлiмхан сұлу толықша денесiн сұңғақтандырып көрсетер етегi қызыл асығына дейiн төгiлген аспан түстес көгiлдiр дүрия көйлегiн көлбең қақтырып, орнына келiп жайғасты. Алтын жiптермен зерленiп, асыл тастармен безендiрiлген бешпет, жиегiне әр түстi қошқар мүйiз кесте төгiлген аппақ шаңқандай кимешек-шылауыш – бәрi-бәрi де онсыз да көркi көз тойдырар келiншектi, Құлжекең қойшы айтса айтқандай, бөлекше сымбаттандыра көрсеткен.

	Манағы күтушi келiншек қайта келiп дастарқан жайды. Шамасы әңгiменiң ұзарғанынан-ақ сары самауырды қайнатып даяр отырса керек, оны да кiргiзген.

	– Қайным, тағы бiр шайланып аттан. Түнде сергек жүресiң, – деп, Күлiмхан асыл тасты алтын жүзiктерге толы ақ саусақтарымен Байшуақтың алдына кесенi қойды. Ол да әңгiме жалғасын тыңдауға бейiл танытқан сияқты.

	***

	Едiл бойындағы қалмақ жерiне ат тұяғын таң ата iлiндiрген екi салт атты ендi бой тасаламай ашықпен, көш жолымен аяңдап келе жатқан. Күн арқан бойы көтерiле әлде шолғыншы, әлде малшы үш салт атты бiр дөңнiң астынан сопаң етiп шыға келген. Әу баста шоқпарларын суырысып, сақтық жасаған үшеуi бұл екеуiнiң қолдарында қамшыдан басқа қарудың жоқтығын көрген соң әрi қаша жөнелмей өздерiне қарай тым бейбiт кейiп танытып келе жатқан жүргiншiлердi тосып, орындарында тұрып қалған.

	Есiк пен төрдей құла жирен мiнген қызыл шырайлы жас жiгiт бұлардың киiм киiсiнен таныса керек, оң қолын көтерiп, белгi бердi: «Тоқтаңдар» дегенi. Тiзгiн тежеген жолаушыларға қарап, қалмақша тiл қатқан.

	– Бiз – қазақпыз, – дедi Байшуақ. – Елiңдi бетке алып әдейi келемiз...

	Қазақтармен тiрлiгi аралас, қойы қоралас жатқан соң, әлде екi күннiң бiрiнде араластан гөрi арпалысы, алысы көп ұғысқаннан гөрi ұрсысы басым көршiлiк өмiрден бе, екi қалмақтың бiрi қазақшаға судай сырғанатып, сөйлей беретiн. Жас жiгiт те таза қазақ тiлiнде мұның сөзiн бөлген.

	– Қазақ болсаң қайтейiн! Көрiп тұрмын қазақ екенiңдi. Малымды алғалы келдiң бе, жанымды алғалы келдiң бе? Әлде құда түсе келдiң бе? Салт атты, сабау қамшылы қос қазақ жүрiсiң олардың ешқайсысына ұқсамайсың. Айтарыңды айтар жерiңе сақта да алдыға түсiңдер қане.

	Қалмақтардың бiрi алдына түсiп, жол бастаса, екеуi айдауыл болып, соңдарына түсiп, тiл қатып, тiс жармаған күйлерi тарта жөнелген.

	Екеуiн қай жуанның алдына апарса да Байшуақтың айтар сөзi бiреу-ақ болған. Ол: «Күнi кешеге дейiн барша қалмаққа жаулық iстегенiм рас. Жау болайын деп емес, әкемiздiң қаны мойындарыңда болған соң түн жамылып келiп, жылқы қуғаным да рас. Ал бүгiн достасайын деп емес, қалың қазақтың iшiнен барар жер, басар тау қалмай, амалымыз таусылған соң келiп отырмыз» деген сөз болатын.

	Мұндай жау болып та, дос болып та келмеген қос қазақтың тағдырын шеше алмаған ел жақсылары өз бастарын пәлелi iстен алыс ұстайық дегендей, екеуiн Едiл бойы торғауыттарының иесi Ошыржап уаңның алдынан бiр-ақ шығарған.

	Ошыржап – торғауытты билеген жуандардың iшiндегi беделдiсi болатын. Ол сонау 1608 жылдары Барқытбелден жоңғарлардың бiр тайпасы чоростардың қыспағына шыдамай Ертiстi құлдап, сотүстiк батысқа қарай, Сiбiрге қарай жылыстаған, одан да береке таба алмай 11–12 жылдан соң Есiл мен Тоболға, онда да орныға алмай Түменге қоныс аударған, бiр-екi жылдан соң башқұрттардың шегарасы арқылы Жайық, Сақмар, Ор өзенiне келiп орналасқан, «орналасқан» деген жай сөз, башқұрт, қазақтармен арпалыса соғыса жүрiп, тағы да Жем, Едiл, Жайық асып, ноғайларды Қап тауына қарай ығыстырып барып, Едiлдiң сол жағалауына қоныстандырған торғауыт ханы Хо Өрлiктiң көп ұрпақтарының бiрi, буыны жалғасқан тұяғы, Убашы хан мен Церен Тайшының сенiмдi серiктерiнiң бiрi болатын.

	Уаң Байшуақтың сөзiн бөлмей тыңдап болды да, айналасында отырған тұлымды торғауыттарға «Қане, не айтасыңдар?» дегендей жағалай жанар тастаған. Кейбiреулерi қос тұтқынға зiлдене қарап қойып, өз тiлдерiнде әлде ненi айтып жатты. Олардың көзқарастарынан-ақ екеуiне «Бұл бейшараларға обал болған екен, паналатайық» деген бiреуiнiң болмағанын мөлшерлеген.

	Төрде отырған қариялардың бiрi Ошыржапқа қарап сөйлегенмен, өз тiлiнде емес, қос тұтқын жiгiт те ұқсын десе керек, таза қазақша тiл қатқан.

	– Уаң, өзiңiз де естiп отырсыз, осы отырғандардың көпшiлiгi-ақ екi қашқынды паналатуға қарсы. Қазақ-қалмақтың Жоңғар жерiнде де, мұнда, Едiл бойында да тату-тәттi отырған кезiн көрмей-ақ қартайдық. Шамасы, екi жүз жылдың жүзi болған шығар, кезек-кезек бiрiн-бiрi қырумен, ай асырмай, жыл жылжытпай қырқысумен келе жатқанымызға. Ата жұрттан алыста жүрген бiздiң жау шақырып, Табынның құныкерлерiн бауырымызға тартар жөнiмiз жоқ. Табын тайпасы да намысты қолдан берер табансыз жұрт емес. Оның үстiне алыс-жұлыста ендi ұмыттық деп отырғанда бүкiл Едiл-Жайық бойындағы қалың намысқой қазақты шапқа түртiп алмайық. «Сау басқа сақина» тiлемейiк. Менiң тiлiмдi алсаңдар, екеуiн жолдарына салайық. Пананы басқа жерден iздесiн. Менiң айтарым – осы.

	Уаңға дейiнгi сөз түйiнiн тарқатар осы қария болса керек, отырғандар ләм деспей Ошыржапқа назар тiктеген.

	Ошырдап та бiраз үнсiз отырған соң жөткiрiнiп, қос жiгiтке қараған. Бұл екеуi болса, бар сенiп келген кiсiлерiнен бiржола күдер үзгендей үнсiз төмен қараған. Уаң өз тiлдерiнде сөйлей бастап едi көсеудей жылтыр қара оның аузынан шыққан әр сөздi шашау шығармай аудара жөнелген.

	– Қазақ, қалмақ бәлен жүз жыл бойы соғысып, жауласса, оның айыпкерлерi бабаларымыз бен әкелерiмiз болар. Онсыз да шiлдiң қиындай пышырап, туған ата жұрттан безiп, қиянда жүрген аз торғауыт дәл бүгiн қазаққа жау емес. Жауласар қарым да, хал де жоқ. Өздерiң мойындап отырған барымталарыңның қарымтасын да жасатпадым, қос қазақ. Қорыққанымнан, үрiккенiмнен емес, ел арасының тыныштығын ойладым. Жауымыздың алыстан емес, дәл iргемiздегi сендер, қазақтар екенiн бiле тұра бiлмеген болдым, көре тұра көрмеген болдым. Ендi бүгiн келiп, қазақтың өз құныкерiн бауырыма тартсам, жақсы күнге жетсем деп жүргенде отты қолыммен көсегенмен бiрдей болмаспын ба?! Жоқ, балалар, екеуiңнiң жайкүйiңдi бiле отырып, оған тәуекел ете алмай қиналып отырған жайым бар.

	– Дат, тақсыр! – деп, Байшуақ Ошыржапқа тiктеп қарап, басын иген.

	– Датың болса айт!

	– Туғаннан маңдайымызды тайқы жаратқан бiр Аллаға өкпе айтпасақ, нала-мұңымызды кiмге айтармыз? Қазақ, қалмақта мұңымызды тыңдардай кiм қалып едi?! Кешегi ата жауымыз болсаңыз да жауына жауша, досына досша қарай бiлетiн жан деп, iнiм екеуiмiз қу жанымызға сауға сұрап, келiп қалған жай бар едi. Жалған достан, адал жау артық деген ой едi бiздi елiңiзге жетелеген. Қателескен екенмiн. Күнi кеше өрiсiңдi шаңдатып жүрген ата жауың бүгiнде алдыңда тұр. Байлап-матап екеуiмiздi апарып Табынның қолына тапсыр. Бәлкiм, бiздiң жас жанымыз, бос мойнымыз қазақ-қалмақтың түсiнiсуiнiң дәнекерi болар!

	Ошыржап үнсiз отырып қалған. Бiраздан соң ағайындарына қарап тiл қатқан. Үнiнiң салмақты да қатқыл шығысына қарағанда, ерекше бiр шешiмге келгендей. Сонан соң таза қазақ тiлiнде өзi сөйлеп кеткен.

	– Жандарыңа араша iздеп келгендерiңде жаналғыштарың болып қалу да ойымда жоқ. Әзiрге бiр шешiмге келгенше осында бақылауда боласыңдар. Айтқандарыңның жалған екенiне, ақиқат екенiне көз жеткiзу қиын бола қоймас. Егер сөздерiң шын, жүректерiң адал да ақ болса, пана болармыз. Жалған сөзді, жымысқы жүрiстi жансыз болсаңдар, екеуiңдi өзiм-ақ бауыздармын. Қырғидан жан сауғалаған бозторғай да жайшылықта жолай бермес адамның иығына келiп қонар. Шын бозторғай болып, бiздi пана көргендерiң рас болсын тек.

	Әрине уаңның бұл шешiмiнен кейiн ешкiм де оған дау айта алған жоқ. «Мәселе осымен шешiлдi» дегендей, ол босаға жақта отырған екi-үш жiгiтке иек қағып, қысқаша ғана әлде не деп тiл қатқан.

	Екеуiн айдауылдар ауылдың шетiне таман тiгiлген қараша үйге әкелiп кiргiздi. Олар бұл үйде табаны күректей он күн бойы пенде болып жататындарын ол сәтте бiле қойған жоқ едi. «Тамақ байдан, өлiм құдайдан» дегендей қымыз бен еттен кенделiк көрмей жата берген. Күндiз ауылды аралап, еркiн жүргендерiмен түн баласы аяқтарына кiсен салатын.

	Он күннен кейiн Ошыржап екi тұтқынын алдына алдырып, хал-күйлерiн сұраған, Сонан соң:

	– Екеуiңнiң айтқан сөздерiңнiң растығына көз жеттi. Егер ақ, адал қызмет iстесеңдер мен екеуiңе сенiм артқалы отырмын, – деген.

	Сөйтiп аяқтан кiсен ғана алынбай, мойындарына түскен күдiк пен сенiмсiздiк қамыты да қоса шешiлгендей ағасы жылқыға, iнiсi қойға шығып, қалмақтың ерiктi пендесiне айналған едi. Үстерiндегi қазақы киiмдерi терi жарғақ, елтiрi тұмақтарын шешiп, қалмақы киiм киген соң екеуiн де бiр қараған кiсi бұларды қазақ деп ойлай алмастай едi.

	***

	– Алдияр, құдай өмiр берсе, дәм жазып, сiздермен кездесер күн туса, бүкiл қазақ даласының батысынан шығысына дейiн сарсаңды сапар жайын айта жатармын. Түн ортасынан ауды-ау деймiн, мен жүрейiн – деп, Байшуақ төре мен Күлiмхан сұлудан рұқсат сұраған. – Ошыржап уаң қиын күндерде кiсiлiк мiнез танытқан соң «ерiктi пендесi» болып жүрмiз деуiмiздiң мәнi осында едi.

	Ол бiр күрсiнiп қойып, төренiң бетiне қараған. Бағанадан берi мызғып кеткендей сол малдас құрған қалпы қос жанарын жұмып, үнсiз сiресiп отырған төре осы кезде ғана басын көтерiп, көзiн ашқан. Қызық ертегi тыңдағандай Байшуақтың бетiне өте бiр аналық мейiрiммен ғана қарап отырған Күлiмхан да кимешегiнiң шалғайымен көзiн сүрттi.

	– Алла ғана айналайындар-ай, сендердi қойшы, «Жетiм қозы – тасбауыр, маңырар да отығар». Алды-артын бiлiп, оң-солын таныған ер-азамат ешкiмге кеудесiн бастырып, есесiн жiбере қоймас. Жортумен жүрiп, жолдарыңды табарсыңдар. «Ит тойған жерiне, ер туған жерiне» деген, қара жандарың аман болса, туған жерлерiңнiң топырағына аунап, суын да iшерсiңдер. – Ол ерiнiң алдында суырыла сөйлегенге қайсыбiреулер сияқты өтiрiк сызылмай, өз пiкiрiн еркiн бiлдiрдi. Сәл тыныс алып, бiр күрсiндi де сөзiн жалғады. – Ат жалын тартып мiнген ер-азамат «Iшкенге тоқ, жегенге мәз» болып жүрмес болар. Қиналарсыңдар, бiрақ қияннан қиялап, жол табарсыңдар. Екеуiңнен бiрдей тiрiдей айырылған аналарың сорлыны айтсаңшы. Не күйде екен? Қара жолдың бойына қараумен күнiн өткiзедi-ау, қайран кейуана, – деп, алыстағы мұңлықтың қайғысын бөлiскендей болды.

	– Жасыңнан көрген көрешегiң бiр басыңа жетiп-артылғандай екен, жарқыным! Айтқаныңа риясыз сенiп, тағдырыңа бiрге налыған жайымыз бар. Елiңдi iздеп, iнiң екеуiң ат жалын тартасың ба, ол кейiнгi әңгiме. «Ерiктi пендемiн» десең де, еркiңдi бiр амалын тауып алып беруге аянып қалмаспын! – деп, төре де кесiмiн келте қайырған.

	– Елiнiң дәмi ғой, сағынған шығар, iнiңе ала баршы, – деп, тоқалдың ақ дорбаны шемiршектете толтыра салып берген сәлем-сауқатын қоржынға салған жалғыз жолаушы да көп кiдiрмей асқа да, ниетке де әбден тоғайып, Ай маңдайға келiп қалған тұста қайтадан атқа қонған.





	Алысың жақын болар дос санасаң,

	Бiлмес жол адастырар бастамасаң.

	Жаныңда жаман күнi жан қалмайды

	Жақынды жат, жатыңды қас санасаң.

	Халық өлеңi.





ЕЛДЕСТIРМЕК – ЕЛШIДЕН


	I

	Күн екiндi болмай Қасқақ батыр бастаған бiр топ жолаушы алдарына салған малдарын шоқтай ғып, шашау шығармай айдаған күйлерi Қобық жерiне ат тұяғын iлiктiрген.

	Бiр шетi жер түбiндегi Аягөз өзенiнен басталып, содан жондана биiктей келiп, Қозы Маңыраққа, Қой Маңыраққа келiп жалғасар киелi Барқытбел тауының шаршап келген батырдай Сауыр тауына бас сүйеп жантайған тұсынан бастап, оның күнгей бетiн мекендеген қалмақ жұртының да жер-су реңi iргелес жатқан қазақ жер-суынан айнымайды екен. Ат омырауын қағар қау болып өскен қалың шалғынды мал тұяғы iлуде бiр жерiнен осып-осып жапырғаны болмаса, әлi қызылды-жасылды гүлдерi көз тартып, жайнап тұр. Көктемнiң соңына ала ғана барша өскiнi түгел пiсiп болып жайлаудың төрт түлiк атаулыға келсең кел деп жайқалып-ақ тұрған тұсы. Жүргiншiлердiң көлiктерi де, айдаған жылқылары да жүре оттап, шөп басын шалып келе жатқан.

	Бiр қырында қалып бара жатқан көгалалы көп жылқы қосынында жүрген екi-үш жылқышының бiрi бөлiнiп шығып, бұларға қарай көлденеңдей құлаған. Астындағы жирендi сергек желдiрiп, тақай берген. «Үйiрлi мал айдап жүрген бұл не қылған топты адам?» деп, не болса да жөн сұрауды ойлаған бiреу болса керек. Жалғыз атты жылқышы жүргiншiлердiң киiм киiстерiне қарап-ақ көршi елден келе жатқан көрнектi кiсiлер екенiн бiлсе керек, бұларға арқан бойы қалғанда көргендiлiк көрсетiп, атынан түстi. Сыйлы кiсiлерге көрсетiлер қазақы құрметтiң жоралғысы.

	– Жол болсын, мырзалар! – дедi жирен бедеудiң шылбырын ұстап тұрған жiгiт. Оң қолын кеудесiне қойып, иiлiп сәлем бердi.

	– Әлей болсын, жiгiтiм! – Қасқақ батыр сыпайылық көрсетiп тұрған жiгiтке сыпайылық көрсетiп, өзi де оң қолын кеудесiне қойған. Жолаушылардың бәрi де ишараны қайталаған. – Ошыржап уаңның ауылына бет түзеп келе жатқан Қамбар төренiң көршiлiк iзгi iзетшiлерi боламыз. Ал жарқыным, түрiңе қарап қалмақ екенiңдi бағамдасам да, тiлiңе қарап қазақ па деп тұрғаным.

	Жiгiт iзетшi топтың ортасына таман жақындай түсiп, жүзiне жылы жымиыс ұялатқан.

	– Тегiме қарап, қалмақ екенiмдi, тiлiме қарап, қазақ екенiмдi дөп басып тұрсыз, мырзам! Қаршадай кезiмiзден елi аралас, қойы қоралас қос жұрттың ортасында өскен жiгiтпiн. Араласып, құраласып жүре алмаған кездерi шашақты найза ұстасып, алқын-жұлқын шабысқан елдiң төлiмiз ғой. Екi елге телдiгiм содан болар, – деп, ол сөзiн жұмбақтаған. Сонан соң ғана ол жолаушылардың тегiн адамдар еместiгiн, мұндай ерекше салтанатпен келе жатқан кiсiге жеңiл-желпi әзiл айтудың жараспайтынын түсiнгендей жөн сөзге көштi.

	– Әзiлге жуық сөзiме ренжи көрмеңiз, мырза. Шынын айтсам, қалмақ екенiм рас. Бес-алты жыл қазақ арасында пенде болғанмын. Есейген соң елiмдi тапқанмын. Бiр қазақтан кем сөйлемейтiнiм содан...

	Өздерiңiз iздеп келе жатқан сол Ошыржап уаңның жылқышысы боламын. Есiмiм Қаладей болады. Қазақтар Қалатай атандырып кеткен.

	Жүрiңiздер, мен бастап барайын, уаңның ұрғасы осыдан қозы көш жерде ғана тұр. – Ол қайтадан лып етiп, атына қонған.

	Қасқақтан жасының үлкендiгiн, әрi жезделiгiн пайдаланып, бұрын сөйлей беретiн Жұманай көсе жалқау диқанның судан қалдырған егiнiндей бес-алты ғана түгi бар жартылай жалаңаш иегiн бiр сипап қойып, Қалатайдың жанына жақындады:

	– Ой, шырағым, «қазақтардың арасында бес-алты жыл пенде болғанмын» дегенiңдi түсiндiрiп айтшы, былай. Жоға деймiн-ау, әңгiменiң қызығы сенде болмасын.

	Қасқақ қарт жездейiнiң шыдамсыздығына, әлде өзiнiң оған: «Сыры мәлiм болғанмен, белгiсiз сыны мол болар бөгде жер, бөтен ел iшiнде ауылдағыдай көп суырыла бермеңiз, жезде» деген сөзiн бiр бел аспай жатып ұмытқанына езу тартып күлдi де қойды. «Мұным қалай?» дегендей айтарын айтып алып, бетiне жалтақ-жалтақ қараған қарттың қылығына басқалар да күлген.

	– Е, ол ұзақ әңгiме, – дедi Қалатай.

	– Ұзақ болса, тiптен жақсы, жол қысқарады, – дедi Жұмекең тағы да.

	– Айтсам айтайын... Елiмiздiң қотарыла көшiп, Едiл бойынан ауып келгенiн бiлесiздер. Көш Едiлден шыққанда өздiгiмнен оң-солымды дұрыстап тани қоймаған ойын қуған жеткiншек бала едiм. Қысы-жазы демей, атыса-шабыса жүрiп, жылжи көшiп ата мекеннiң шетiне жеткенше мен де малдың бiр шетiн қайырысатын кiсi болып қалдым. Ертерек есеймеске әддiмiз де жоқ едi. Жол бойы тегiн олжаға қызыққан қазақ ағайындар түнделетiп кеп тиiп, жылқыны бөле қуып жөнелетiн. Балқаш көлiнiң шетiне тұяқ iлiндiргенше жер қайысқан қалың жылқының бiрер қостай ғана жұқанасы қалды. Анау-мынау аз қолға дес бермеймiз деген азаматтардың көпшiлiгiнiң сүйегi әр жерде шашылып қалды. Әлсiреген сайын малды қойып, жанның амандығын ойлап, жылға-жықпылға тығылумен басты қорғайтын күндер де өттi. Балқаш көлiне жеткенше Мойынты өзенi бойында қарағұрым қалмақтың қырылғаннан қалғаны тоз-тозы шығып, шiлдiң қиындай тозып болған. «Балапан басымен, тұрымтай тұсымен» деп қазақтар айтқандай, Танжу тайшы бастаған негiзгi топ Балқаштың батыс жағымен Iленi бетке алса, бiр тобы көлдiң шығыс бетiмен сол Іле бағытына қозғалыпты. Ал бiздiң Ошекең бастаған аз торғауыт Аягөз өзенiн өрлеп, Барқытбелдi жоталады. Үлкендердiң айтысынан естiгенiм ғой, Қара Ертiс бойында орыс әскерi тұрғандықтан, түнделетiп, тау сағаладық.

	Барқытбелдi бiздiң жұрт Суырлы тау, өзiмiзше айтқанда, «Тарбұғатай! деп атайды ғой. Сол Тарбұғатайдан Маңыраққа жете бере қолды болған екiүш үйiр жылқымен бiрге мен де қолды болдым.

	Сөйтiп, қалың Қаракерейлердiң iшiнде пенде болып қала бердiк.

	– Апыр-ай, сол кезде, Қасқақ, сенiң: «Қашқан елге қатын да ер» деп, сайланған жiгiттердi жортуылға жiбермей ұстап қалғаның қандай кiсiлiк болған, – деп, Жұмекең шыдамай тағы килiккен.

	 Сөздi бөлмесеңiзшi, Жұмеке! – Бұл жолы Қасқақ батыр қабағын түйдi.

	– Жылқымен бiрге қалай қолды болғаныңды түсiнбедiк қой, – деп, батыр Қалатайдың бетiне қараған. – Түсiндiрiп айтшы, жарқыным!

	– Ол бiр қызық әңгiме, – деп, балаң жiгiт жымыңдасын. – Сол күнi өз киiмiм жаңбырда су болып қалған соң түнгi жылқы күзетiне үйдегi әпкемнiң қызыл шапаны мен сiздердiң қыздар киетiн сәукеледен аласалау, бiрақ сырт пошымы ұқсас «зеег» деп аталатын бас киiмiн киiп шыға салғанмын. Шамасы менi қыз деп ойласа керек, бiр дәу келдi де ат үстiнен жұлып алып, өңгере салды. Тулап та көрдiм, айғайлап та көрдiм. Ештеңе өнбеген соң қайтейiн, құдай салды, мен көндiм деп кете бардым.

	– Олжа түсiрiп, бiр қызылдайын деген екен-ау сабазың. – Жұмекеңнiң сөйлеп қалған аузы мұндай жерде қалай үндемей қалсын. – Сонымен сенiң бойжеткен емес екенiңдi көргенде әлгi дәуiң не күйге түстi?

	– Не күйге түссiн, артымнан бiр тептi де қозы бақтырып қойды. – Үлкендер жағы да жымыңдасып қалды.

	Бұл әңгiменi есiткен жас жiгiттер қарқылдай күлiп жiберген.

	– Жоқ, мырза. Бекер обалы қане. Менi олжалап әкелген дәу қара да сол елдiң танымал азаматтарының бiрi екен, маған тiзе батырған жерi болған жоқ. Қазақ ауылындағы екiнiң бiрi жәбiр-жапа көрсеттi деп құдайға шет боларым тағы жоқ. Алғашқы жылдары өзiм құралпас балалар «Әй, қалмақ» деп шақыратын. Бiрте-бiрте, әсiресе өзiм қазақшаны өздерiнен кем бiлмейтiн кезде болса керек, «Әй, қалмақ» дегендерiн ұмытып, есiмiмдi Қалатай атап кеттi. Бiреулер жәбiр көрсетердей өзiм де жаман қызметкер болмасам керек. Қозы бақтық, қой бақтық, кейiндер ақ бауыр құрық сүйреткен жылқышы болдық.

	Солай мырзалар, «Ер туған жерiне, ит тойған жерiне» деген бар ғой. Бар кiнәм бiр түнде жүйрiк мiнiп, қашып кетуiм ғана. Елiм екi-үш көштiк жерге мекендегенiн естiп-бiлiп отырып, қалай ғана шыдайын?! Бәлкiм, рұқсат сұрасам, олар менi өз қандастарыма, әке-шешемдi, туған-туыстарымды тауып алуыма қарсы болмас па едi. Бiрақ мен сияқты тындырымды қызметшiсiн жiбермес деп қорықтым. – «Мұным қалай, асын iшiп, аяғын тепкен болмай ма?» дегендей ол батырдың бетiне қараған. Ақтарыла сөйлеп, ашығын айтып тұрған жiгiттiң жүзiне сынай қараған батыр:

	– Е, шырағым, о баста ерiксiз келген жан өз еркiмен кетсе айып емес. Ал, сол iздеген ата-ана, туған-туыстарыңды таба алдың ба? Бәрi де есен-сау бар ма екен?

	– Таптым, мырза, таптым. Мен екi кештiң арасында астыма жүйрiк ат мiнiп, алдарына жетiп келгенде өлгендерi тiрiлiп, өшкендерi жанғандай қуанысып, той жасады ғой. Үйлi-баранды болып дегендей, қазiр қатарға қосылып кеттiк...

	– Ол дәу қараңды қайтадан кезiктiрмедiң бе? – дедi Қасқақ.

	 Ныспысы кiм екен? Қай елдiң азаматы? – деп кәрi жезде Жұмекең де сауалды бастырмалата түскен. – «Тағы да килiгiп кеттiм бе?» дегендей ол Қасқаққа қараған. Батыр болса, «Мұныңыз дұрыс» дегендей басын құптай шұлғып:

	– Иә, оны да бiлген артық болмас, – дедi.

	Қалатай iркiлген жоқ.

	– Барқытбелдiң күнгей бетiнде жатқан Найманның Дәулетбай руының азаматы Уәли дейтiн кiсi екен. Бай деп байға қосылмаған, кедей деп кедейге қосылмаған қоңыртөбел тiршiлiгi бар момын кiсi. Жауға шауып «батыр» атанбаса да қарулы, балуан денесiне қызыққан ел азаматтары барымтасырымтаға көбiне үгiтпен алып шығатын көрiнедi.

	Ал ендi ол кiсiмен қайта жолығуым қызық болды, – деп, Қалатай тыңдаушыларын, әсiресе Жұманайды ынтықтыра түстi. Ол астына мiнген кертөбелiн шаужайлап, Қалатайға жақындай түскен. Қызық әңгiменiң бiр де бiр сөзiн шашау шығармай құлағына құйып алатын сыңайлы. Қарт:

	– Иә, содан, нағыз қызық ендi болмасын, – деп жұтынды.

	– Содан... елiмде бiр-екi жыл аялдап, әке-шешеме келiн түсiрiп берген соң жүрегiмнiң басына берiш болып қатып жатқан бiр мақсатты iске асыруға ой кеттi. Ол – еш жаманшылығын көрсетпей, өз баласындай көрмесе де көз түрткiлiк жасамаған Уәли ағаның ризалығынсыз қашып кетуден, ең бастысы маңдайына басқан жүйрiгiн ұрлап кетуден пайда болған берiш едi. Оның үстiне, «Бөлтiрiктi қанша асырасаң да орманға қарап ұлиды» деп, менен әбден көңiлi қарайған ол кiсi бүкiл жұртым жөнiнде «жақсылықты бiлмес ата жау» деген пiкiрде қалдырмасам деген ой мазалаған.

	Әкеме ойымды бiлдiрiп едiм, ә дегенде: «Ойбай, жүйрiгiн мiнiп қашқан сенiң мойныңды бұрап жұлып алар ол дәуiң» деп, келiсiмiн бермеген. «Әке, қашқын болсам да ұры атанабйын. Оның үстiне асырап-сақтаған жақсылығына жамандық жасағаным өле-өлгенше жүрегiмнен кетпес. «Тәуекел деп тас жұтайын. Рұқсатыңызды бер, әке. Мен бiлсем, ол кiсi азат басымды ендi азапқа қимас» деген соң көп ойланып, рұқсатын бердi. Шешем ғана: «Ойбай-ау, бiр жоғалып табылған құлыным-ау, ендi аранға барып өзiң түспегiң қалай? Жiбере алмаймын!» деп, зар еңiреп, запар шеккенi. Сол кезде әкемнiң: «Қой, бәйбiше, жаман ырым бастама. Қайта кiсiлiк жолына тәуекел еткелi тұрған балаңның қадамын құптасаңшы» деп, әрең көндiрдi.

	Сөйтiп, Уәлидiң жүйрiгiн жетегiме алып, астыма жуан сiңiр, ұзақ жолға шыдамды ат мiндiм. Әкемнiң ақылымен қашып кеткен айыбыма деп, әкейдiң құла жорғасын қасыма ерген жолдасыма жетелеттiм. Дәулетбайлардың ауылына тартайын...

	– Жоға деймiн-ау, әкеңнiң де ерлiгi, сенiң де кiсiлiгiң кейiнгiлерге үлгi болар iс екен. Апым-ай ендi. Уәли қалай қарсы алды? – Жұманай жол ортадан сөздi бөлген, бiрақ жүргiншiлердiң ешқайсысы да жезденiң жөн сөзiне ештеңе дей қоймаған. Қалатай сөзiн жалғады.

	Уәкеңнiң кiсiлiгiне сенiп едiм ғой. «Қалатай келдi. Қалатай келдi!» деген балалардың даусын естiп, төбедей болып, тысқа шыққан. Қабағында сәл кiрбiңнiң көлеңкесi тұрғанмен, түгi жылтырап, тоқ жарау күйiнде тұрған жирен қасқа жүйрiгiн көргенде жаңағы көлеңкенiң iзi де қалмаған.

	– Өй, танауыңды ұрайын сол. Сенi де, жирен қасқамды да қайыра көрер күн болады екен-ау. Бәсе, «Мен бiлетiн Қалатай бiр хабарын берер-ау» деп жүрушi едiм, – деп, көптен көрмеген iнiсiмен қауышқандай мол құшағын жайғаны.

	– Апым-ай, ә! Әз-за-мат екен-ау. – Жұмекең бес-алты тал сақалын саумалады. Риза болғандағысы. – Содан?

	– Несiн айтасыздар. ауыл үйдiң адамдары, әсiресе, менiң достарым да келiп, сәлемдесiп шықты. Дәл бiр ұзақ жортауылдан оралған екi туып бiр қалғандары оралғандай. Табандатқан үш күн жаттық. Уәли ағамыз: «Өзiм де рұқсатымды берiп, рақыметiмдi айтып, елiңе шығарып салсам ба деп жүр едiм. Мен қазы-қарта берсем де туған әке-шешең берген қара суға жетер ме?! Өз Отаныңды, өз ортаңды iздегенiңнiң сөкеттiгi жоқ. Тек түн жамылып кеткенiң, оның үстiне туған балама кекiлiн сипаттырмас жирен қасқамды мiнiп, қашқаның батты. Жарайды, кеткен бала оралды, жоғалған жүйрiк табылды. Мен бәрiн ле кештiм. Анау әкең жiберген құла жорғаны алайын. Айып ақысы деп, ықылас-пейiлдiң дәнекерi деп алайын. Екеуiңенiң жетегiңе екi жақсы ат даярлатып қойдым. Бiраз жылғы еңбегiңнiң ақысы деп емес, ағаның iнiге берген тартуы деп қабылда» деп аттандырып салды, – деп әңгiмесiн аяқтады.

	Бұлар жақсы әңгiменiң әсерiнде келе жатқан кезде өркештене бiткен қос таудың алқымына иек сүйей, қалың қарағайды жастана қоныстанған уаң ауылы да көрiнген. Сыртқы салтанаты жағынан төре ауылынан кем соқпайтындай. Жұмыртқадай тiзiлген сарала үзiктi ақ ордалар, олардан дауыс әрең жетер жерге барып iрге тепкен қараша үйлер мен қостар, қатар-қатар тартылған желiлер, онда ағаш шелектерiн қарына iлiп алып жүрген әйелдер – бәрi де қазақ ауылынан айнысайшы. Тек қана ордалардың да, қараша үйлердiң де қазақы киiз үйлерден айырмашылығы қысқа уықты жатағандау болып тiгiлетiндiгi. Ақ ордалар маңын мал тұяғы таптамай әлi жап-жасыл күйiнде тұрса, қараша үйлердiң айналасына көң төгiлiп үлгергендiктен қара барқынданып көрiнуi де жiгiттерге елдiң сыртқы ерекшелiгiн танытпайтындай.

	– Мiнеки, сiздер iздеген уаңның ауылы, – дедi Қалатай. – Анау ортадағы әсем үй уаңның ұрғасы. Сiздерше айтқанда хан ордасы.

	Қалатай ауыл шетi көрiнген бетте астындағы қаншырдай қатқан жирен бедеуiн ойнақтатып, топтан оза берген.

	– Мен уаңға барып, қазақ жұртынан елшiлердiң келе жатқанын айтайын. Киiм киiс, ат мiнiс дегендей сыртқы тұрпаттарыңызға қарап, ауыл арасында жай жылқы айдаған малшы-жалшы емес екендерiңiздi алғаш көргенде-ақ байқаған едiм. Қателеспеппiн. Оның үстiне, жүрiстерiңiзге қарасам, адал мақсатты, оң сапармен келе жатқан кiсiлерге ұқсайсыздар. Сондықтан өзiм барып, хабар берейiн. – Қалатай осы айтқаным дұрыс па, дегендей Қасқақ батырдың бетiне қараған.

	– Иә, сөйтсең сөйт! – деген ол да жiгiттiң ниетiн құптағандай.

	– Жоға деймiн-ау, бұл қалмақ торғауыттары еттi бiр қайнатып, шикiлiпiсiлi жейдi деушi едi, екi ортада ұшынып ауырып қалар ма екенмiн? – деген Жұманай Қалатай ауылға қарай озыңқырап кеткен соң. Жұрт ду күлдi. Қасқақ осы бiр аузын ашса, көмекейi көрiнетiн қарияның аңқау мiнезi, аңдаусыз сөзi үшiн жақсы көретiн. Көршi отырса да дiнi бөлек, тiлi бөгде жұртқа барғанда да бiрдеңе бүлдiрiп жүре ме деген қаупiнен оны бұл сапарға әу баста ерткiсi келмеген. Жұманайдың жанама ағайын, шалғайдан келiп, жанасатын жезделiгi болғандықтан, төре ауылының бәрi жаратылысында иi жұмсақ, әрi көк мылжың атанған қартпен құрдастарындай еркiн әзiлдесе беретiн. Қасқақ та сол балдыздық базынаға балап: «Жат ел, жат жұртқа көрсетiп, көздерiн тойдырардай не көркiң жоқ, «Кемпiр беттенген томардай шалды неменеге әкелген?» деп жүрсе қайтемiн?» деп оның көселiгiн меңзей әзiл тастағанда қарт сөзден жығар тұсына жармасқан:

	– Бiрiң Қамбар, бiрiң Қасқақ болып, Нұрзайсанды ашсаң – алақаныңда, жұмсаң жұмырығыңда ұстап тұрғанда кәрi жезделерiңдi тым болмаса құдалыққа да жiберiп көрмепсiңдер. Не осы жолы алдыңа ұстар айбарың болып мен барармын, не апаларыңды өздерiңе қайтарып берiп, бiр кесiрдi қылармын. Жоға деймiн-ау, Жұманай айтпайды, айтса айтқанынан қайтпайды!

	– Ойбай, Жұмеке, қойдым! Алпысқа келген апамды үстiне мал қосып берсе де, ендi кiм алар дейсiң?! Айбарым болып алдыма-ақ түсшi! – деп, Қасқақ әрең құтылған.

	Қалмақ елiне елшi де емес, жаушы да емес, бұйымтай, қалауы да жоқ әншейiн көршi жатқан ел ағасына достық ниеттiң парызын, оған қоса азынаулақ тарту-таралғысын жеткiзушi, iзетшi топтың сөз ұстары болып Қасқақ аталған соң төре отырып:

	– Кiмдi ертерiңдi өзiң таңдарсың. Найза сiлтесiп, қылыш сермесер жаугершiлiк емес, сөз бiлеп, таңдай тақылдатар даугершiлiк те емес, отырыстұрысынан олпылық сезiлмейтiн, сөзiнде ағаттық айтылмайтын, кiсiлiктен гөрi кiшiлiгi басым биязы, «Шiркiн, мына қазақтар осындай жұрт екен ғой» дегiзердей үлгiлi серiктерiңдi өзiң таңдарсың. Тек ел көрiп, жер көрiп ысыла берсiн, бiздiң анау Бөкейдi ерте кетерсiң – деп, өз тарапынан ерлiгi мен қара сөзге ұсталық атағы қатар аталып жүрген баласын ғана атап, қалған билiктi батырдың өзiне берген соң, нартәуекелмен ағайын жұрты «Жұманай мылжың», «Жұманай қырт», «Жұман көсе» атандырған кәрi жездесiн томардай ғып атқа мiнгiзген. Бiрақ оны жұрт «мылжың жезде», «көсе жезде» деп әзiлдесе де, ол өнер атаулыдан құралақан, қаражаяу да емес болатын.

	Төре ауылынан тай шаптырым шыға берсе болды, басқа жұрт үшiн ол ақиықты қайырып арланға, қырғиды қайырып бөденеге түсiретiн, құстың тiлiн бiлер құсбегi де болатын. «Ауылдағының аузы сасық» деп, Жұмекең жазғанның ондай ала бөтен өнерiн ағайындары бағалай да бермейтiн. Тек, сұрғылт тас түстес лашыны жазда түсiретiн түздiң жеңсiк асы деп қаз бен дуадақтың жылы-жұмсағына, қыста бүркiтi алар қызыл түлкiнiң терiсiне тымақтық деп ортақтасқанды ғана бiлетiн олар. «Па, шiркiн, бiздiң жездемiз аспандағы мақұлықтың тiлiн бiлетiн құсбегi-ау!» деп жезделерiнiң еңбегiн бағалап жатқан бiреуi жоқ.

	Әншейiнде де сөзшең Жұмекең құсбегiлiк өнер туралы әңгiме бола қалса, таң атқаннан күн батқанға дейiн айтар хикмет табар едi. Қай құс қыран, қайсысы қыран емес, олардың тегi қандай, түрi қандай, түсi мен түгi қандай, қайсысы қайсысымен қалай туысып, қалай жiктеледi? – Жұмекеңнiң өзiнiң жетi атасын тарата алмауы мүмкiн, ал қыран құстың жетпiс жетi атасын таратудан әсте жаңылмайды. Құс бабы, оны зар күйiнде ұстау жолдары туралы толғағанда Жұмекеңнiң екi көзi оттай жанып, айналадағы барша тiршiлiктi ұмытып кетер едi.

	Сөйткен Жұмекең ендi қалың торғауыттың ауылына тақағанда ойда жоқ қияметтi қирағаттаған соң, Бөкей төре де әзiл айтқан:

	– Оу, жездеке, шала пiскен ет жеп ұшынар ма екенмiн деп қауiп айтып келе жатқанда: «Е, бәлем ата жауым келдiң бе?» деп бас салып, аяққолымызды кiсендеп, терең зынданға тастаса қайтесiз? Ондай бола қалса, шала пiскен еттi қойып, айран-шалапқа зар боларсыз.

	– А, құрып қалғырдың сонысы бар ма едi? Екi жастың бiрiне келгенде кәрi сүйегiмдi сүйреп, менiң нем бар едi деймiн-ау?!Жаман айтпай жақсы жоқ, ондай атты күн туса, әлгi Отыршап па едi, соларыңа «Бұл өзi қалмақтарды жақсы көретiн кiсi, сендерге жау адам емес» дерсiңдер, – деп жұртты тағы бiр күлдiрген.

	– Жоқ, мен бiлсем жақсы ниетпен келген кiсiлерге бұлар ондай жаулық мiнез танытпайды. Керiсiнше... – деп, өзi де балдыздың базына айтарын сездiргендей жанындағыларға қарап, көзiн қысып қойған Сайын төре басқаша бiр қияға қарай сөзiн бұрған. Туғаннан Бөкеймен бiрге жүрiп, бiрге өсiп келе жатқан төренiң немере iнiсi Сайынды бұл сапарға Қасқақ өзi қосқан. Елшiлiк iсi болса да, жаушылық iсi болса да жастар тәрбие ала берсiн деген есебi болатын. – Керiсiнше бұлар сыйлы қонақтары үш күн жатса болды, жалғыз-жарым әйелдер мен егде қонақтарының некесiн қиып, үйлендiредi дейтiн. Сонан соң балдыздары жаңа үйленгендердiң түнгi тiрлiктерiн жабықтан сығалайды екен. Егер жезделерiнiң қимыл-қарекеттерi көңiлдерiнен шықпаса, төсегiнен суырып алып, сабайды екен. Ондай құқайына көнесiз бе, жездеке?

	– Ой, жапырағын ешкi сыпырып жеп кеткен өгiз қурайдың собығындай сорайған бойыңнан айналдым сол, – деген Жұмекең де iркiлмей. – Сен айтқан қалмақтың мұндай әдетi жаңағыларыңнан иман-таразылау екен. Қайтем, менiкi ненi көрiп, неге көнбеген бас. Әйтеуiр, сендерге пайдам тисе, онысына көнемiн де. Тек өйтер болса жақсы тұқымым жатта қалады-ау деп уайымдап келемiн, – дегенде Қасқақтың өзi де шалқалап тұрып, рақаттана күлген.

	– Жұмеке, осы бiздiң ауылдың қай шалымен сөйлесе қалсаң да «Қалың қалмақты бiз шапқанда, немесе қалың қалмақ бiздi шапқанда мен бүйтiп, мен сүйтiп» деп әңгiме бастайды. Сондай сөздi сiзден бiр естiмеппiз. Әлде тым болмаса жылқы алған барымтаға да қатыспағансыз-ау, осы?! – деп, жiгiттердiң бiрi Жұмекеңдi сөзден тосар тағы бiр сауал тастаған.

	– Е, ертең елдесер елiңдi бүгiн шабатын менi мына Қасқақ сияқты ессiз батыр дейсiң бе? Жоға деймiн-ау, нағыз батырлық ел бiрлiгiн ойлағандық, – деп, сөзге жығылғаны сол өзгенi кiнәлай сөйлегенде бағанадан көпшiлiктiң сөзiне көп араласпай келе жатқан Нұрәлi би де әзiлге араласты:

	– Өйтпесең сен Жұманай боларсың ба?! Мен сен өлген соң, төре ауылы түгелiмен кiммен қалжыңдасар дегендi ғана уайымдаймын қазiр, – деп, жарасымды қалжың айтқан.

	***

	Шамасы, Қалатай хабарлап үлгiрсе керек, ауылдан үш-төрт атты жiгiтжелең бұларды қарсы алуға берi қарай шыққан.

	Олар да дос ниетiмен келе жатқан жолаушылардың сапарына сай болайық десе керек, аттарынан түсiп, жылы қабақпен қарсы алған. Орталарында Қалатай.

	– Жаратушының адал құлы, аса жоғары мәртебелi Ошыржап уаң достық пейiлмен келе жатқан қазақ туғандарын өз ұрғасында күтiп отыр! – дедi ол бұларды жаңа ғана көрiп тұрған кiсiдей шыт-жаңа болып, тiзесiн бүгiп, оң қолын кеудесiне қойды. Басқалары да сөйттi. Әншейiнде кешегi жауы түгiлi, бүгiнгi досына көп илiге бермейтiн Қасқақ батыр да төресiнiң кiшiктiктi көбiрек тапсырғаны есiне түскендiктен, амалсыз атынан түскен соң, басқалары да ұзақ жолдан сiресiп қалған аяқтарын үзеңгiден босатысты.

	Қасқақ құда түсе келгендей төске төс тиiстiрiп, тым жайдақтанып кетпей сыпайы ғана шыраймен қарсы алушылардың сәлемiн алып, бiр жұрттың тiзгiн ұстары Ошыржаптың дәргейiн, одан бұрын өз төресi Қамбардың пәрменiн сыйлағандықтан ғана астындағы тоқпақ жалды торының тiзгiнiн даяршы жiгiттердiң қолына берiп, уаңның ұрғасына қарай жаяу аяңдаған.

	Найзаларының ұшы, елдiң беделi сынды жолағасы Қасқақтың iсiн қайталау қажеттiгiн айтқызбай-ақ түсiнiсетiн Нұрәлi, Жұманай сынды екi-үш егделеу кiсi мен Бөкей бастаған төрт-бес жас жiгiт те Қасқақтың соңынан үнсiз ерген. Тек Жұманай ғана керi төбелiнен Қалатайдың демеуiмен домалап түсiп жатып, аса бiр зерделiлiк бiлдiрген:

	– Әй, Қалақай шырақ, ұзатылған қыздай мәпелеп, боқ-жынын араластырмай түгi жылтыраған қалпында алып келген анау тарту-таралғы жылқыны мына әңгүдiктерiң қуып апарып, жылқыға қосып жiбермесiн. Төренiң сыйын алдымен уаңның өзi көрiп, көңiлi тойсын. Көлбеңдетiп, орда маңына таман айдап барсын! – Оның бұл пәрменiнiң тым асығыстау айтылғанын, әрi жезде үнiнен мынау жылқыны өз қосынынан бөлiп әкелгендей мақтаныш лебiнiң молдығын байқаған Қасқақ бiр жымиғанмен, оған ештеңе демеген. Себебi, кәрi жездесi бiлдiрген пiкiрдiң шаңырағы шадыр болғанымен, түтiнiнiң түзулiгiн пайымдаған.

	– Жездеке, «Қалақай» емес, «Қалатай» деңiз, – дедi жас жiгiттердiң бiрi.

	– Е, Қалайқайы не, Қалатайы не? Қалмаққа бәрi бiрдей емес пе? Жоға деймiн-ау, бәрi маған ақыл айтуға даяр тұрады-ей, осы! – деп, Жұмекең ренжiп қалды.

	Қонақтар ордаға тас лақтырым жер қалғанда қатар-қатар иық тiресе тiгiлген үш үйдiң алдындағы жиналып қалған бiрқыдыру жiгiт-желең, қатынқалаш ортасынан қақ жарылды да березе жағалы қызыл шапан киген әркендi, орта бойлы, төртбақтау келген кiсi алға оза берген. «Келсең үй мiнеки, уаң басыммен кешегi ата жауымның алдында құрдай жорғалап шығарым жоқ» деп, төрiнiң алдына шiренiп жатып алмай, бұларды ел ағасының өзiнiң қарсы алуын Қасқақ жақсылықтың нышанына жорыған.

	Ел ағасы iзгi ниетпен тарту-таралғы, жол-жоралғысын алдына салып келiп тұрған қонақтармен Шығыс дәстүрiмен қос қолдасып сәлемдесiп, ұрғасының төрiне шақырған.

	Бiр кiсiдей қазақшасы болса да Ошыржап әңгiме құнарын жете түсiнгiсi келдi ме, әлде өз ұлтының да iргелi жұрт екенiн бiлдiре отырғысы келдi ме, әйтеуiр қымыз iшiлiп, тай сойылып дегендей көңiл демделген шақта Қалатайды тiлмаш қып, қонақтарға «Жол болсын!» айтқан.

	«Нұреке, түбi жақсылық жораға да, даулы жолға да бiздiң елдiң қайрап сiлтер қара найзасы өзiңiз ғой. Бұл сапарда биiм емес, төлеңгiтiм сияқты болып, елеусiз барып, елеусiз қайтарсыз. Қара тiлдi жұмсар сәт болып жатса, бiрақ болмасына мен кәмiл, онда жағдайға қарай көре жатарсыз. Бұл сапардың сөзiн Қасқақ батырдың өзi ұстасын, – деп, Қамбардың өзi әдейiлеп пысықтаған соң, Нұрәлi би Жұманаймен қатар оң қанатқа жайғасқан. – Сiз сөз барысын аңысын аңдап, қалмақтың iшiне үңiлерсiз».

	Содан да Нұрәлi би көптiң бiрi ғана сияқты негiзгi әңгiмеге араласпаған.

	Қасқақ та ойын жұптап отырса керек, Қалатайды аударып үлгiруге қиналдырып, қара сөздi тасқаяқтай қағыстырған.

	– Уа, Ошыржап, «Төскейде – малымыз, төсекте басымыз қосылған» қазақ-қалмақ қатар жатып, сен Бала Ертiстi, мен Қара Ертiстi тел емген егiз ел едiк. Кең далаға сыйыса алмады ма, болмаса сыйласа алмады ма, егеулi найза қолға алып, еңку-еңку жер шалған бабаларымыз бен күнi кешегi әкелерiмiз тату көршi бола алмады. Қырқысқанда, қырылысқанда не тауып едi олар? Жеңдiм дегенi талай боздақты жер жастандырып, бiр жұттық мал айдағанына, ат көтiне салып, жылатып-еңiретiп қыз алғадарына мәз болатын. Ертеңiнде еселескен зобалаңның өз бастарына түсерiн де бiлмей жүрмейтiн олар. Бiле тұра көзсiздiкке баратын. «Аттың жалы, атанның қомында» өткен қосүрей тiршiлiк қос халықты да титықтатып бiтiрдi. Қырқысу мен қидаласуды маңдайымызға жазып қоймаған шығар, оның орнына алысы бар, берiсi бар, келiсi бар, келiсiмi бар тату көршi болайық» дейдi Қамбар төре. Бүкiл қазақтың билiгi Қамбарда тұрмағанын да, барша қалмақтың тiзгiнi сiзде тұрмағанын да, Ошыржап мырза, ол жақсы бiледi. Арғы-бергi жағы ат шаптырым жердi ғана алып жатқан екеулерiңiздiң жерлерiңiз тоқымдай болса да, сол тоқымдай жердегi тоқайласқан тiршiлiкке, тыныштыққа не жетсiн?! Бәлкiм, үлгiлi татулығымыз үлкен елiмiзге үрдiс болсын, үлгi болсын дейдi бiздiң төре. Оның үстiне, тарихтың тауқыметiмен қиян шығып, шет жайлап кеткен елiңнiң өзiңе тиесiлi бөлiгiн қиян жолдан қиналсаң да тәуекелмен қайырмалап, қайтадан ата жұрт – Жоңғар жерiне әкелген екенсiздер. Ерулiк беру ата салтымыз. Желге мiнiп желден жаралғандай, желге мiнсек желiк бiтер жұртпыз ғой, көңiлiңіз желдей ессiн деп төре өзiңе ерулiктiң емеурiнiне балап, жел қанат отыз сәйгүлiгiн жолдап отыр, – деп бiр тоқтаған. Ол иек қағып едi, босаға жақта отырған бiр жас жiгiт орнынан лып етiп тұрып, тақымына басып отырған шашақты қоржынды әкелiп, батырдың жанына қойған. Қасқақ қоржыннан алтын зерлi, оқалы шапан мен сусар бөрiктi алып, орнынан тұрған. Ошыржап та кеспелтек денесiне қарамай, қонағымен бiрге лып етiп, бой тiктедi.

	– Шапан-шақпытымыз жолға жүрсiн, – деп, батыр оны уаңның иығына жапты. – Ал, мынау сом алтын бiлезiктi бәйбiшеңiзге арнап, төренiң зайыбы Қаражан бәйбiше берiп жатыр едi. Ол арнайы тас орнатылған сандықшасауытты уаңның оң тiзесiн баса отырған қараторы әйелге қарай ысырып қойды.

	Уаң бағана-ақ көзiнiң қиығымен жүзiктiң көзiнен өткендей бiр үйiр өңшең қарға жүндес меңсiз қараға бiр қарап-ақ көңiлi өсiп қалған болатын. Әсiресе сұлу қыздай көз сүрiндiрген түсi бөлек, түгi басқа дара сәйгүлiкке сұқтана қарап, көңiлi толғандай рай танытқан. Ол – қара жал, қара құйрық, шүкiр бояуға малғандай құла сәйгүлiк едi. Қамбар қалмақ уаңына тартутаралғысын әзiрлегенде ұзақ ойлана келiп, iштей мәнi де жоқ емес осы бiр екi түске тоқтаған. Өткен қаралы тарихымыздың белгiсi болсын деп меңсiз қарадан отыз сәйгүлiктi iрiктетiп, мынау ертеңiмiздiң үмiтiндей болашақтан қылаң берер қылаң түс болсын деп арғы тегiнде арабтың арғымағы мен түрiкменнiң теке-жәумiтiнiң қаны бар дейтiн қосынының көркi, көңiлiнiң мақтанышы – сидам сирақ, доға мойын құланы отыздың алдына отыз бiрiншi ғып жолдауға iштей шешiм жасаған. Әлекедей жаланған бiр үйiр дөңгелек тұяққа уаң әбден риза болып отырса керек, әңгiменiң осы тұсына келгенде:

	– Жаратушы төреге ұзақ ғұмыр берсiн! – деп қалды. – Құрметтi мырзам, ағайынның, елi аралас, қойы қоралас жатқан құдайы көршiлердiң де бiрбiрiне деген ықылас-пейiлдерi алғанмен, бергенмен өлшенбес. Алыс-берiс сол оң ықылас-пейiлдi жасаушы дәнекер болса керек. »Өрiсiмдi тарылтып, қонысымды шектеп, iргеме ата жауым келiп қонды» деп тарылмай, ағайынның ақ пейiлiн танытқанын нағыз дос көңiлi деп бiлiп отырмын.

	Тарту-таралғысы үшiн емес, достық жоралғысы үшiн ризамын төреге. Осы сәлемiмдi жеткiзерсiз.

	Ол сәл нәрсе есiне түскендей, есiктiң алдындағы жасыл ойпатта жiгiттерi қайырмалап тұрған тарту жылқыларды иегiмен нұсқап, езу тартқан.

	– Төренiң отыз бiрдей меңсiз қараны таңдауында да мән жатқан болар, сiрә?! – Оның қиялай қойған сауалының астарында: «Бұл да тартудың iшiнде бар мал ма едi?» дейтiн пендеге ғана тән мәселенiң мәнiн түсiнсем дейтiн қызығушылық жатыр едi.

	– Отыз меңсiз қараны таңдағанда төремiз «Өткен күндердiң қаралы iзi көп болғанмен, көңiлiм ақ» дегенi болар. Сол алдағы қылаусыз тiрлiктiң басы болсын деп қосқан болар қылаң түстi арғымақты. Қусаңыз жетсiн, қашсаңыз құтылсын деп, жылқы қосынының көркi болған құла сәйгүлiк төренiң өзiңiзге деген арнайы, ала-бөтен сыйы едi, уаң мырзам, – деп, Қасқақ отыз бiрiншi тұлпардың мән-жайын түсiндiре кеттi.

	Қасқақ арғы-бергiден тартып, елдестiрер елшi сөзiн бiраз айтып барып тоқтаған кезде есiктiң алдындағы тай қазандағы еттiң көбiгiн бiр әйел келiп ала бастаған. Ошақ маңынан сыбағаны ерте дәметiп, қазанның қасынан шықпай жүрген бiр сары төбеттi еттiң көбiгiн алып жатқан әйел ожауымен қақ маңдайдан: «Қар!» деп бiр ұрғанда бағанадан үнсiз отырған Жұманай:

	– Қап, иттi соққан ожауды қазанға қайта малды, ендi ернiме ұшық шығатын болды-ау, – деп күңк ете қалған. Күңк ете қалғанымен оның сөзiн

	Ошыржап естiп қалса керек, қара торы өңiне қаны теуiп, қызыл күреңдендi. Қасқақ та ернiн тiстеп қалған. Қасқақ пен оның серiктерi ерiндерiн тiстемек түгiлi, шайнап тастаса да, Жұмекеңнiң айтылар сөзi айтылып кеткен. Оны қайтарып алу мүмкiн емес. Аңдамай сөйлеуiмен-ақ ауыртпай өлтiретiн өз ағайынына батыр iштей түйiлгенiмен, айтары болмай жұрт көзiнше мысы басылып, түйiлiп отырып қалған. Жұмекең болса, «Әй, осы мен тағы бүлдiрiп алдым-ау» дегендей жалтақтап, жан-жағына қарады. Нұрәлi де оның санын аямай шымшып алған.

	Ошыржап отырған даяршы жiгiттерiне өз тiлiнде зiлмен сөйлеп, әлде бiр тапсырма бердi де, Қасқақтың бетiне қарап, тiлмашсыз-ақ қазақша сөйлей жөнелген.

	– Ақсақалға ренжи көрмеңiз, батыр. Киiз туырлықты, ағаш керегелi сыртқы тiршiлiгiмiз ұқсас болғанмен, салты басқа, санасы басқа, дiнi басқа, тiлi басқа iшкi тiршiлiгiмiзде бiр-бiрiмiзге оғаш көрiнер жайларымыз бола бередi. Сыйлы кiсi қабылдап, сырдаңсып отырғанда абыройымды саппастарымның айрандай төккенiн мойындайын, – деп ол суық жымиды. – Алайда, иттiгiн қоймас итке ренжисiң бе, әлде ит әдетiн тастамас қатынға ренжисiң бе? Адал асым арамданды, ол иттерге бұйырсын, сiздер үшiн қайтадан басқа мал сояды!

	Олар сол күнi қайтара сойылып, қазақша асылған тайдың етiн жеп, ұзақ әңгiме-дүкен құрса да, осы бiр елеусiз ғана оқиға көңiлге түйткiл салғандай едi. Бiрi аңдамас серiгiне iштей ренжiсе, бiрi сарамас даяшы әйелдi iштей қыжыртқан. Қасқақ та Ошыржаптың тайқазан еттi төңкертiп тастатып, қайтадан тай сойдырған iрiлiгiне сүйсiнгенiмен, оған уәж ғып бiр сөз айта алмаған. Ештеңе болмағандай сыңай танытқан болды. Дегенмен де көкжал жуанның бiр шешiмiнен қайтпасын iштей танып, бiлiп қалғандай.

	II

	Қонақтарға арнайы тiгiлген кең сарайдай үйдiң iшiн Ошыржап безендiртiп-ақ тастаған екен. Қазақтардай құс жастық жасау үрдiсi болмаса да iшiне қойдың жүнiн толтырған, иленген қой терiсiнен жасалған ұзынша жастыққа ұқсас бұйымдары мен қозы жүнiнен басылған ақ киiз жамылғы, төсенiштерiне дейiн меймандарына көрсетiлген ең үлкен құрметтерiн бiлдiрiп тұрған едi. Қонақтарға қажет бола ма дегендей Қалатай бастаған даяршы жiгiттер салқын ет, суық қымыздарын тасып жортып жүрдi.

	Бiр шара қымызды төсегiнде отырып сiмiрiп алған Жұманай:

	– Жоға деймiн-ау, мыналар сабаларын тобылғы түтiнiмен ыстауды да бiлмейдi екен-ау, өңез иiсi шығады, – деп, тағы бiр кептi бастаған.

	Қасқақ әбден амалы таусылғандай күрсiнген. «Сен шалға дауа жоқ екен!» дегенiн осы бiр ауыр күрсiнiсiмен-ақ бiлдiрген. Жұмекең онымен тұрмай қымыз әкелген шараларын жинап жүрген Қалатайға қарап тағы тiл қатты:

	– Әй, Қалақай қарақ, кәрi кiсiнiң қуығының бос екенiн бiлесiң ғой. Түнде дүзге шыққанда иттерiң жарып тастап жүрмесiн. Қабағандарын байлатып таста!

	– Мен осында боламын ғой, ұйықтамаймын, – деп, ол шыға жөнелген. Сол кезде Бөкей мен Сайынның парықсыз кәрi жезделерiнiң сөзiне қыстыға күлгендерi естiлдi. Нұрәлi басын көтердi:

	– Жұмеке, алпыстан асқанша ақыл тоқтатпаған не қылған жансыз, түге?! Жат ел, жат жерде жүргенiңiздi бiр уақыт еске алсаңыз болмас па! Ауыз – қақпа, сөз – самал деп көйiте бермей, тыныш жүрiңiз. Әйтпесе таң атқанын тостырмай елге аттандырамын. Батыр, – деген ол Қасқаққа бұрылып, – осы кәрi қыртты бекер-ақ ерткен екенсiз. Бүгiнгi масқара қылғаны да жетер. Қасына бiр жiгiттi қосып берiп, бүгiн түннен қалдырмай елге аттандырыңыз.

	– Жоға деймiн-ау, биекесi-ау, мен сонша не айттым? – дедi Жұманай. Бiрақ өзi де аузын ашса бiрдеңенi бүлдiрiп алатынын мойындағандай. Сөзi төменшiк, үнi бәсең. – Жоға деймiн-ау, бұл тiлi құрғырды кесiп тастаймын ба, қайтемiн ендi? Апым-ай, ендi үндемейiн десем де сайтандарым түрткiлеп, маза бермейдi ғой.

	– Ертiп келген кiсiмiздi екi күнге жеткiзбей қайта қуалағанымыз да жараса қоймас. Сондықтан бұл кәрi шөңгенiң аузын бағуды өзiңiзге тапсырдым, Нұреке... Ал, Жұмеке, сiздiң де орынсыз жерде шешенсiп, сөзге кiрiскенiңiздi естiмейтiн болайын, – деген Қасқақ.

	Осы бiр кiшкене ғана кикiлжiң болмаса, қонақтар жақсы ұйықтап, жайлы тұрған. Олар ертеңгi асқа тойып, сыртқа шыққан кезде иықтарына екi кiсi мiнгендей тұлғалы да тұрпатты қос азамат келiп, сәлем берген.

	– Ассалаумағалейкум, батыр, – дедi екi жiгiттiң жиырманың жуан ортасын аралап кеткен егделеуi.

	– Ассалаумағалейкум,жақсы ағалар, – дедi түбiт мұртты жасаңдауы.

	Екеуi де оң қолдарын кеуделерiне басып, тiзе бүгiп, сәлем берген.

	– Өй, жоға деймiн-ау, мына екеуi таза қазақша сөйлеп тұр ғой. Түртүстерi де қазақтардан аумайды. – Жұманай iңiрдегi ескерту есiне ендi түскендей аузын басып, сырт айналды. – Жоға деймiн-ау, қазақтан аумай тұрған жiгiттердi қазақ демей, қалмақ деймiз бе ендi!– Иә, екеуi де таза қазақ. Өз бауырластарыңыз. – Ошыржап әлi тiзерлеп отырған екеуiне қарап тiл қатты. – Қане, ұлдарым, бауырларыңды сағынған боларсыңдар. Орындарыңнан тұрып, көрiсе қойыңдар.

	Екi жiгiт жағалай тұрған меймандармен алыстан сағындырып келген туысқандарын көргендей ерекше бiр сезiммен келiп, төске төс тиiстiрiп көрiскен. Жаңа ғана бiр ауыз сөз айтамын деп, өз кiнәсiн мойындағандай сырт айналып кеткен Жұманай сөйлемесе, сауал қоймаса болмайтын мына оқиғаны көрiп тұрып, қалай ғана шыдасын, көсе иегiн шошаңдатып бiрдеңе деуге оқтала берiп едi, Нұрәлi оны бүйiрiнен түртiп қалып, өзi сауал тастаған.

	– Уаң мырза, бұл жiгiттердi танымадық қой.

	– Иә, бауырлары келiп жатқан кезде туғандарымен таныссын, табыссын деп екеуiн арнайы шақыртып алдым. Ағайынды Байшуақ, Барат деген азаматтар болады. Сүйектерi қазақ болғанымен, болмыстары қалмақ болып кеткен жiгiттер. Исi қазақ демесеңдер бiзбен бiрге Едiл бойынан келген Тама дейтiн жұрттың тумалары.

	– О, құдауәндә! Едiл бойы дегенiң естуiмше ит өлген жер, тiптi мына бiздiң Нұрзайсанның арғы жағасынан да алыс жер болса керек қой. Жоға деймiн-ау, сонда бұл екеуi не ғып саған бала болып, iлесiп жүр? – Аузына құлып салып қойса да шыдамайтын Жұмекеңнiң бұл сөзiне ендi Ошыржап езу тартқан.

	– Қадiрлi Жұмеке, Нұрзайсанның арғы жағасы әрi кетсе үш-төрт-ақ көштiк жол. Ал Едiлiңiз бес-алты ай суыт көшсеңiз де әрең жеткiзер қиян екенiн бастан өткердiк қой.

	Жә, құрметтi меймандар, бес-алты күн асықпай жатып, дем аласыздар. Аңға шығып, сейiл құрайық. Құралайды көзден атар садақшыларымыздың өнерiн тамашалаңыздар. Сонда бұл екi жiгiтпен де емiн-еркiн тiлдесiп, сөйлесерсiздер. Бұлар да өз тiлдерiнде сырларын айтып, шерлерiн тарқатсын, – деп ол қонақтарына өз байламын жеткiзген.

	Қасқақ та уақыттарының тығыздығын айтып, әрi жолдарын төрелерiнiң асыға тосып отырғанын сылтауратып, екi күн елдi аралап, сейiл құруға, Алла бұйыртса, үшiншi күнi жолға шығуға зор мәртебелi уаңның рұқсат беруiн өтiнген. Екi жақ та осы сөзге тоқтап, мәмлеге келген.

	***

	Ертеңiне-ақ Ошыржап қонақтарын аңға алып шығып, елiн-жерiн көрсетуге бейiл бiлдiрген. Қонақтардың барлығы да, әсiресе, Бөкей бастаған жастар жағы ет жеп, қымыз iшiп жата бергеннен де саятшылық жасап, сейiлдеуге қуана келiскен.

	Қазағы бар, қалмағы бар топ жиырма-отыз кiсi болып, күнгей Барқытбелдiң қолат-қойнауында отырған қалың қалмақ ауылдарын көктей өтiп, Сауырдың елсiз сыртын бетке алған.

	Екi күнгi саятшылықта көп қызыққа кенелдi. Биiкке бұрынырақ шығып орналасып алған садақшы мергендер дауылпазға ұқсас керген көндi ұрғылап, дабыл қағар қағушылардан үркiп, қашқан үйiр-үйiр арқар-елiк, бұғылардың бiразын жусатып салған. Жартастың үңгiрлерiнде отырысып, құйқалақ жесiп, бiр жырғап қалған.

	Ошыржап қонақтарын әбден риза ғыр аттандырғысы келсе керек, қоналқыға қалың қарағайлы сай iшiне, күркiреп аққан өзен бойына екi-үш киiз үй тiктiрiп, даяшы-даяршы жiгiттерiн сайлап, қазан-ошағына дейiн алдын ала жеткiздiрiп қойыпты. Кешкiлiк, әбден қас қарайған тұста қоналқы үйлерге жеткен кезде әбден ат соғып шаршаған, оның үстiне тау iшiнiң салқыны мен өзен суының суық лебi денелерiн тоңазытқан қонақтар ортадағы ошаққа лау ғып жағылған қу қарағай отының қызуына балқығандай бiр-бiр терi жастықты жастанып, жантая-жантая кетiскен.

	– Оу, осы мен бiлсем, қалмақтадың отқа төстiк қақтап жатқаннан сау ма? – дедi Бөкей бiрiншi болып тiл қатқан.

	– Менiң де мұрнымды жарып барады отқа қақталған еттiң иiсi, – дедi жастардың бiрi.

	Сол кезде жұрттың соңы болып үйге кiрген Сайын төре:

	– Ағайындар, бұл қалмақтар бiз жеп көрмеген бiр астың түрiн даярлап жатқан сияқты. Төменiректегi бiр ықтасынға лапылдатып от жағып жатқан соң, көре кетейiншi деп соқсам, екi-үш жiгiт арқардың тоқтысының етiн жаймалап бұзып, таудың у сарымсағын жағып, тұз сеуiп жатыр екен. Үлкен қой тастың үстiне үйiп, от қойған қу қарағай қып-қызыл шоққа айналып қалыпты. Екi бiлегiн түрiнiп алып, кiрiсiп жүрген Қалатайдан «Бұларың не нәрсе?» десем, ол: «О, төре, бұл – бiздiң аңға шыққанда жейтiн сүйiктi асымыз. Қазiр көресiздер» дейдi. Не болса да көрейiн деп бiраз қарап тұрдым. «Көрмеген жердiң ой-шұқыры көп», көрмеген елдiң салт-санасы көп деген ғой. Қой тастың үстiндегi күлдi ағаштың жапырақты бұтағымен сыпырып тастады да ұшаның төрт балағына шәугiмдей-шәугiмдей төрт тасты байлап, өз терiсiнен үлкен ғып жаймаланған еттiң сүйектерiн iш жағына қаратып, тасқа жаба салды. Оты болмаса да әбден қызған ыстық тас шыжылдап майы аққан ет әрi-берiде-ақ жиырылып, төрт балаққа байланған тастарды жоғары сүйрей бастады. Сүт пiсiрiм өтер-өтпесте-ақ еттi аударып, сыртын iшке қаратып қайтадан жапты.

	– Иә, онысын да көрейiк, – дедi Бөкей де. – Ошекең қонақтарын әбден риза ғып аттандырайын деген екен де.

	Жантайып жатқан бойлары бүгiн аңшылық жайын, қалмақ садақшыларының мергендiктерiн әңгiме қылған Қасқақ пен Нұркеңнiң сөздерiне жастар жағы араласпаған. Ал Жұмекең қарт болса, терiс қарап жатқан күйi қорылға басып үлгiрiптi.

	– Тұқымы қалмақтардың арасына тарап кете ме деп қорқып жүрген кәрi жездемiздiң қаупi сеуiлген-ау деймiн. Ұйқыға шындап кiрiсiп кетiптi ғой, – деп Бөкей күлген.

	Сөйткенше даяшы жiгiттер келiп, иленiп, пұшпақтары кесiлiп, бұғы терiсiнен әзiрленген дала дастарқанын жайып, қонақтарын тұрғызған.

	– Е, жаздың қысқа таңы атып қалды ма? – деп, екi көзi қып-қызыл болып Жұманай басын жастығынан жұлып алған.

	– Кеттiк жезде, аңға таң алакеуiмнен шығамыз дейдi ғой қалмақтарың. – Бөкей қасындағы Сайынға қарап, көзiн қысқан.

	– Апым-ау, Сауырдың бар аңын қырып тастайық демесе, кешегi жайратқандарымыз да жетер. Жоға, деймiн-ау, о несi-ей, оразамызды аштырмай аттанайық дегендерi. Менi жау қуып келе жатқан жоқ. Жатып, дем аламын.

	Жiгiттер жезделерiнiң түн мен таңды айыра алмай шатасып отығанына мәз болып күлген. Қарыс жерде мына атаусыз балдыздарына күлкi бола беретiн қартқа жаны ашыса керек Нұрәлі:

	– Жұмеке, оразаны айтасыз, әлi кешкi ас та iшiлген жоқ. Тысқа шығып сергiңiз. Тамақтанып алып, бiр-ақ демаламыз, – дедi байсалды үн қатып.

	 Сол кезде бiр-екi өз нөкерлерiн және Байшуақ пен Баратты ертiп, Ошыржап та кiрген. Жұрт қолдарын шайып, дастарқан басына отырған соң ел иесi былай деген:

	– Ал құрметтi қонақтарым, сәл тыныстап алсын деп, кешкi асты да кешеуiлдетiп бергiзiп отырмын. Түзде жүргенде түздiң асын жесiн деп, әдейi басқаша тағам әзiрлеттiм. «Ер азығы мен бөрi азығы жолда» деп өздерiңiз айтқандай, бiз де саятшылыққа шыққанда ыдыс-аяқ, қазан-ошақтан басқа тұз ғана алып шығамыз. Осы жолы сiздер шөлдемесiн деген оймен қымыз ғана алдырдым. Басқасы – осы таудың нәпақасы.

	Қымыз сапырылып, жатағандау жонылған үлкен ағаш тостағандар бiр-бiр жағалаған соң терi дастарқанның үстiне бiрнеше түйетабан жапырағы сүртiлiп жайылды.

	– Ошеке-ау, «түздiң асы» деп, қой екеш қой да жемейтiн түйетабан жегiзейiн деген ойыңыз бар ма, немене? – Сырттан кiрген бойда төрде отырған Қасқақ пен Нұрәлiге қатарласа малдас құрған Жұманай басқа жұрттың кiсiлерiмен сыпайы сөйлесу дейтiн рәсiмдi белден бiр-ақ басқан.

	Қасқақ та күлiп, басын шайқаған да қойған. Жiгiттер жағы жымыңдаумен шектелдi.

	– Жұмеке, бұл жапырақтар – дала дастарқаны болады, – дедi Ошырдап сыпайы ғана. Сөйткенше отқа пiскен жас еттiң хош иiсiн аңқытып, екi жiгiт жаңағы Бөкей айтқан арқардың ұшасын екi бүктелген қалпы көтерiп келiп, жапырақтардың үстiне жайды. Тас қызуымен қызыл күреңденiп пiскен ұшаның жiк-жiгiмен бөлiнген жiлiктерi де көрiнiп жатыр.

	– Мынау бiр жақсы әдiс екен-ау, – дедi Сайын шын риза болып.

	– Аңның ұшасын осылайша қыздырылған тасқа қақтап жейтiн бiр дәстүрiмiз бар. Мұны да көрсiн дегенiмiз ғой, – деп, уаң жiгiттерге иек қағып едi Қалатай қайқы сапысын алып, еттi жiлiк-жiлiгiмен бөлдi. Сөйттi де ол қожайынына қарап: «Қазақша үлестiрейiн бе?» деген.

	– Сен бiздiң iшiмiщдегi қазағуар жiгiтсiң ғой, бөле ғой, – деген уаң.

	Қалатай бiр жамбасты «бас қонақ» деп, Қасқақтың, бiреуiн «ел ағасыә деп уаңның алдына қойды. «Биеке, үлкен-кiшiнiң ортасында болыңыз» деп ортан жiлiктi Нұрәлiге ұсынды.

	– Бұл замандастарым мен ағаларыма жезде, былайша айтқанда, күйеу болсаңыз бiзге де күйеу боласыз, – деп бiр асықты жiлiк пен төстiң басын Жұманайға ұсынды.

	– Әй, мына Қалақайың, апым-ау, жөн бiлетiн жiгiт болды, – дедi бiр сөзге түсiнiк бермей қалт жiбермейтiн, бiр iс-әрекетке өз пейiлiн бiлдiрмей отыра алмайтын кәрi жезде.

	Қалатай әр мүшеге сөз тауып, жұрттың бәрiне үлестiрiп, Байшуақ пен Баратқа: «Қайда жүрсеңдер де кәртейгенше осы адалдықтарыңнан танбаңдар» деп екi кәрi жiлiктi ұсынды.

	Жұрт тасқа қақталған еттi мүжіп отырған тұста Жұмекең бiр қозғалақтап алып, тағы бiр қиянға тартқан.

	– Ошеке, осы сендер, суырдың етiн тасқа қақтап жейдi деушi едi, сол рас болды-ау өзi.

	Уаң бұл жолы суық жымиған. Қасқақ пен Нұрәлi «Мына қу шал бiзге көресiмiздi көрсеттi-ау» дегендей оған алая бiр қарап, iштен тынған.

	– Ол ата-бабадан қалған әдет қой. Рас айтасыз, ондайымыз да болады. Жұмеке, бұл суырдың етi емес, қорықпай ала берiңiз. Бұл – тоқты-арқардың етi, – деп, қымызға қол созды. – Жеңсiк, түз тағамы дегенiмiз ғой. Шамасы, жiгiттер елiктiң етiнен қара қуырдақ та даярласа керек.

	– Ренжiмеңiз, Ошеке! – дедi Нұрәлi сөздiң тiгiсiн жатқызбақ болып. – Бiздiң Жұмекеңдi ауылымыздың үлкен-кiшiсi «кәрi жезде» деп, еркелетiп, еркiн сөйлеуге үйретiп алған. Әйтпесе жүрегiнiң зiлi, сөзiнiң мiрi жоқ жан. Айтқанадайын, бiздiң де ата-бабаларымыз бен әкелерiмiзде де ұсақ аңның, марқа қозы-лақтың етiн осылайша тасқа қақтайтын тәсiл болған екен. Көп қолдана бермеген соң ұмытыла бастаса керек.

	Кешкi асты iшiп болып, қонақтар төсектерiне жатқалы ыңғайланған тұста Қасқақ батыр Жұманайға қарап, зiлдене сөйлеген:

	– Жұмеке, ата сақал аузыңызға түскенше сiзге ақыл кiрмейдi-ау! «Аңдамай сөйлеген акырмай өледi» деген. Бөтен ел, бөгде жерде жүргенiңiздi, албасты басқандай, ұмыта бересiз. Бiр елдiң екi тiзгiн, бiр шылбырын ұстаған жарты патша болып отырған кiсiге «сен-сен» деп сөйлегенмен қоймай, ойыңызға келген қойыртпағыңызды құса саласыз. Ел шетiне тұяқ iлiктiрейiк осыдан, жазаңызды Қамбар төре емес, өзiм берермiн. «Сүйегiм қалмақ жерiнде қалып, жемтiгiмдi ит-құс жемесiн демесеңiз, ендiгәрi «Бiр елi ауызға – екi елi қақпақ!» – Апым-ау, ендi...

	– Жабыңыз иесiз қалған аузыңызды...

	Батырдың шын ашуланғаны соңғы зекуінен-ақ анық байқалған едi. Жұрттың бәрi де үнсiз қалды. Сапарластары ұйқыға кеткен кезде де Жұманайдың көзi iлiнбеген. «Жөндем жүрiп, жөнiмен сөйлей алмайтын басым екi жастың бiрiне келгенде осындай сөз еститiндей, үлкен-кiшiге күлкi болатындай бұл Жаратушыға неден жаздым екен? Неге ғана сұрандым осы сапарға!» деген ой маза бермеген.

	Қарт ертеңгi әкелiнген қара қуырдаққа да көп қол созбай үнсiз отырды. Жiгiттердiң әзiл-қалжыңдары да, қысыр әңгiмелерi де сап тиылған.

	Уаң қазақтардың өз жезделерiн талқыға салғанын Жұмекеңнiң жүдеулеу жүзiне, қызараңқы көз жиектерiне қарап-ақ бағамдап, бүгiнгi бағытбағдарды, бiраз аң қаққан соң түс ауа ауылға бет бұратын ойы барын ортаға салған. Оған ешкiм қарсылық бiлдiрген жоқ.

	– Садақшыларыңыз әскере мерген екен. Әй, босқа атылған бір жебенi көрмедiк-ау деймiн. – Үй iшiндегi көңiлсiз күйдi сейiлту үшiн Қасқақ батыр сөз ауанын әдейi басқа арнаға бұрған.

	– Е, олар не көрмеген жiгiттер дейсiз. Осылардың қай-қайсысы болсын садақшылыққа бiрдей «Сен тұр, мен атайындар», – деп, уаң да мақтағанға көтерiлiп қалған. – Осылардың әр қайсысында-ақ бiр-бiр пiлте мылтық пен бiр-бiр садақтары жебелерiмен даяр тұрады. Тек таудың iшiн күңiрентiп, мылтық атып, аң-құсты бездiртпеймiз.

	– Бұларыңыз жөн екен. Аң-құстың да киесi бар дегендерiңiз ғой, – деп, Нұрәлi әңгiменi қысқа қайырған. «Мылтықты жаугершiлiкке сақтаймыз дейсiздер ғой» деген көмейiне келiп қалған сөздi сыртқа шығарған жоқ.

	Қонақтар ырза болғанмен, бұл саятшылық Жұманайға еш ұнай қоймаған. Жанында жүрiп, екi елi аузына төрт елi қақпақ қоюдан танбаған Нұрәлiнiң көзi тайып кетсе болды, кез-келген қалмаққа: «Бұл аңшылық емес, қырғын ғой. Хайуан екеш, хайуанға обал емес пе? Шiркiн, құс салып, тазы жүгiрткен қазақы саятшылыққа не жетсiн» дейтiн. Өзгенi қойып, өз ортасында да мылжыңдығымен қадiрiн кетiрiңкiреп алған қарттың бұл назына қонақтарды қапысыз күтiп жүрмiн деген Ошыржаптың өзi де мән бермеген.

	Қасқақ батыр саятшылықтың қызығына қанша берiлгенмен екi күннен берi жанынан табылып, өзiн көбiрек жағалап жүрген Байшуақтан там-тұмдап ести жүрiп, iнiсi екеуiнiң тағдырына бiраз қаныққан. Осынау балуан тұлғалы кесек пiшiлген жiгiттiң сыртқы пошымына да аз ғұмырында бiраз көресiнi көрiп, шар болаттай пiсiп-шыңдалған ой орамына да әбден көңiлi толған болатын. Оның осыдан бiр-екi ай бұрын түнделетiп, төреге жолығып қайтқанын, Қамбардың мұң-мұқтажын жақсылап тыңдап, мол үмiт арқалатып шығарып салғанын естiгенде өздерiнiң осы сапарларының бiр сыры екi азаматтың тағдырына араша түсуде екенiн пайымдаған. Ел сөзiнiң көп жайын өзiмен ақылдасып, кеңесiп отыратын төренiң бұл жайды өзiнен де мүлде құпия ұстағанына ғана таңданған. Таңданғанмен қос бiрдей азамат тағдырын қапысыз шешу үшiн жасаған шарасының бiрi болар деп түйген. Осынау бiр түйiнi қиын, түйткiлi мол iс жайын Ошыржапқа әңгiмелемеудi өз жiгiттерiне мұқият тапсырған. Оның түйiнiн шешу тек қана төре мен уаңның өздерiнiң ғана iстерi екенiн ескерткен. Әсiресе, бiр сөздi құлағы шалса, құлғанадай қуалап, соңына шам алып түсер Жұманайға қатты ескерткен. «Байшуақ пен Барат туралы уаңнан бiр сөз сұрасаң менен жақсылық көрмейсiң. Төренi қойып, менiң маңымнан жүре алмайтын боласың», деп шегелеген.

	Саятшылықты түс ауа тәмамдап, қалмақтар атқан аңдарының терiсiн түсiруге кiрiскен кезде Қасқақ пен Байшуақ тағы да оңаша қалып, хикаяға бергiсiз өмiр өткелдерi туралы әңгiмесiн жалғастырған.

	– Батыр, кешелi берi сiзге айтылған жайларды төре де түгел бiледi. Уақыт тығыз болып, туған елден күн шығыстағы Барқытбелге қалай жеткенiмiз туралы айтып үлгермеп едiм. Дәм тартып, Алла жазса, ол кiсiге де айта жатармын, – деген Байшуақ.





	Көшiп жатыр ауылым, қонып жатыр

	Қай дегенi пенденiң болып жатыр

	Ер жiгiт туған жерден шалғай ктесе

	Кеудесiнде көп арман толып жатыр.

	Халық өлеңi





ҚЫРҒЫНДЫ САПАР


	I

	Ағайынды екi жiгiттiң торғауыттарға пенде болғалы бергi екi-үш айдың мәулетiнде тындырымды еңбектерiнен басқа бөтен мiнезiн байқамаған уаң бiр күнi ағайынды жiгiттердi алдына шақыртқан.

	– Құныкерлерiн iздестiрген Табынның жiгiттерi тыным табар емес. Тұрсынбай деген сендерге iздеу салушы кiсiнiң жансыздары iздерiңдi кесiп үлгерiптi. Маған кеше Тұрсынбайдың арнаулы жаушылары келiп кеттi. «Ошыржап уаң жалғызымды жайратқан құныкерлерiмдi қайтарсын.

	Қайтармаса, жалғыз Табын емес, Едiл, Жайық, Сырдың бойында жатқан барша қазақты көтерiп, күнi кеше Жоңғардан ауып келген торғауыттың тозтозын шығарамын. Майдандасып, қанға бөктiремiн», деп күш көрсетiптi. Мен: «Қазақтар үйге кiрген жыланның басына да ақ құйып шығарып жатушы едi. Пана сұрап келген қос жетiмек жылан құрлы тiршiлiк иесi емес пе екен? Маған қылдай қиянаты жоқ жiгiттердi қолымнан байлап-матап берiп, iргемнiң бүтiндiгiн күйттейтiн кiсiң мен емес. Қалмақтың қырмаған, қырылмаған кезi жоқ. Әрi кетсе, соның бiрi болар, Тұрсынбай қолынан екеу келсе, бiрiн iстесiн!» деп қайтардым кiсiлерiн. – Ошыржап әлдененi айта алмай отырғандай сыңай танытып, екеуiнiң бетiне зерделей қарап, сәл отырып барып, әңгiмесiн әрi қарай сабақтады. – Әңгiменiң ашығын айтсам, о баста екеуiң туралы орманға қарап ұлуын қоймайтын қасқырдың бөлтiрiгiн асырағандай күй кешкенiм де рас. Бiрақ тағдыр тауқыметi дегеннiң адамның түрiне, тегiне, ұлтына, ұлысына қарап түскенiн көрген кiм бар?! Қиындық қақпанына қарпылып, жәрдем сұраған тiршiлiк иесi жау емес, ол бар болғаны кiсiлiк демеудi дәметушi ғана. Оның үстiне, мен сендердiң осы күнге дейiнгi адал қызметтерiңе ризамын...

	– Тақсыр, – деп Байшуақ уаңның сөзiн бөлген. – Жақсылығыңыз Жаратушыдан қайтсын! Бiз сiзге екi дүниеде ризамыз! Алайда, жауымыз бiздi iндетiп келiп отырса, екеуiмiз ел iшiн ала тайдай бүлдiрiп, шапқыншылықтың, майдангершiлiктiң басталуына себепшi болғымыз келмейдi. Не бiздi соларға бiржолата берiп-ақ құтылыңыз. Тұрсынбай қанымызға шөлдеп отырса бауыздап, мауқын бассын, болмаса тiрiдей үйтiп, кегiн қайтарсын. Туғаннан маңдайымыз тайқы жаралса, шарамыз қайсы? ! Қызыл қолмен жасалған оғаш iс едi, қылша мойнымызбен көтерiп көрермiз. Не рұқсатыңызды берiңiз, «Құрттаған қой бiр кескектi ала кетедi» дегендей кесiрiмiздi тигiзбей, қарамызды бұл маңнан батырып, көз көрiп, құлақ естiмеген жаққа кетелiк.

	Уаң жас жiгiттiң сөзiн бөлгенiне ренжiген жоқ. Жаны күйзелiп отырған бозбаланың қазiргi күйiн жан-тәнiмен түсiнгендей.

	– Жауларыңа екеуiңдi матап берiп, жақсы атты бола алман. Екi жастың бiрiне келгенде ондай оспадардыққа барсам, өле-өлгенше өз-өзiмдi кешiре алмаспын. Ал сұрап отырғандарың еркiндiк болса, сендер жаугершiлiкте қолға түсiрген пендем емессiңдер. Сондықтан азат боп келген бастарың қазiр де азат. Оны өз таңдауларыңа қалдырдым. Сендердi шақыртып, өздерiңмен ақылдасқанда Табынның тегеурiнінен қорыққанымнан қылған амалым емес едi. Осыны ұқсаңдар болғаны. Мәселенiң мәнi мүлде басқада... Жаратушым жолды оңғартса, Убашы хан мен Церен тайшы иелiгiндегi қалмақтың бiраз ұлысы екi-үш күннiң мезетiнде көштiң басын ата-мекенiне, күн шығысқа бұрмақшы. Бiздiң торғауыт жұрты да осы шешiмге тоқтап отыр. Егер бiзге iлесемiз десеңдер, бiрге аттаныңдар. Осы жаққа ауа көшiп келген көне жолымыз бәрi қалың қазақты қақ жарып өтер. Елдерiңнен шалғайлау шыққан соң қалаған бiр жерлерiңде қаларсыңдар. Сөзiм – сөз, азат бастарыңды ноқталамаймын.

	Байшуақ та, Барат та түнiмен ойланып, ертеңiне уаңға келiп, өздерiнiң осы жолды таңдайтындарын айтқан.

	Ошыржап уаң ойлап отырса, бұрынғысын айтпағанда, естiп-бiлген соңғы жүз жылдың беделiнде алқын-жұлқын соғыстан, «Әне, жау кеп қалды, мiне, жау кеп қалды» дейтiн болмаса, «Ана жұртты шабамыз, мына жұртты жоямыз деп жайлауын жаулап, қыстауын қармап қаламыз» дейтiн түтiн үзбеген шапқыншылық атаулы қалмақ атаулыны, онымен бiрге Ошыржаптың өзiн де әбден қосүрей ғып қажытып болыпты. «Иттiң аласы – бөрiнiң бағы» дегендей сыртқы орыс, башқұрт, ноғай, қазақтармен қалмақ жұрты қан-жоса алысып жүрсе де сәл тынши қалса, тайпа мен тайпа, ұлыс пен ұлыс өзара жауласамыз деп, сыртқы дұшпандарын қуандырған кездерi де аз болмапты. «Шiркiн-ай, – деп армандайтын ол, – «Сары бала, қара қазанның ғана қамын жеп», мамыражай күн кешiп жүрер күн туар ма екен!» Ойлап отырса, қалмақтар мен Ошыржап қана ерғашты болып шаршамапты. Бұлар уақыттың, тарихтың өзiн шаршатып алғандай. Жаратушының өзi де бұл жұрттан әбден көңiлi қалып, терiс қарап кеткендей... Әйтпесе жалпақ Жоңғар жерiн баурына басып, тып-тыныш жатқан ел әлде қытай, әлде орыстың айтағына ерiп, өздерiндей iргелi бiр жұртқа соқтығар ма?! Жеңiп тасып көрдi, жеңiлiп жасып та көрдi. «Сары iзiне шөп салып» аламыз деген iрге жауы, қазақтар, ақыры өздерiнiң тұқымдарын тұздай құртып, «Көзден ұйқы, қабақтан күлкi кетiрдi». Бүткiл қалмақ жұрты Айдың-Күннiң аманында екiге жарылып, бiр жартысы қотаннан қашқан бөрiдей таңын алдыртып жүрiп, өткен 17-ғасырдың екiншi жартысында Едiл мен Жайыққа келiп қоныстанған.Торғауыттар Едiлдiң шығысындағы сол жағалауын, дүрбiт пен хошауыттар дарияның батысындағы оң жағалауын қоныстанып, бiр бел жазғандай едi. Алымын төлеп, салымын берiп дегендей алып ел Ресей жұртының телiмi болып, ерiктi ел дегенмен, бодандық қамытын киген. Бәлкiм, мұның өзi туып-өсiп, «Бел қызығын көрiп, бөрi ойнақ салған» сол мекен ендi үш-төрт ұрпақ алмасса ұйық жұрт – атамекен де болып кетер ме едi... Әттең...

	Сонау өткен, 17-ғасырдың екiншi жартысында Дайчин мен Моншақ тайшылар алғаш рет Едiл қалмақтарының хандығын құрып, оның керегесiн Аюке хан кеңейте түскен кезең де көршiлерiмен ала шапқын болып жүрсе де ел есiн жинап, еңсе тiктеген заман екен ғой. Хошаут тайшылары Абылай мен Доғар сонау Жоңғардан қалың қолмен Едiл қалмақтарын шапқан жылдары да алыстан жеткен жауды жеңiп, халықты нығайта түскен екен. Зорго – құрамында сегiзге дейiн ноян-зоргуштары бар сот жүйесi қалыптасып, оны еке-ноян басқарған, олар шығарған үкiмдi ханның өзi бекiтетiн қатал тәртiп те сол бiр тұстарда қалыптаса бастаған екен. Өз ноянын ұрыс даласына қалдырып кеткенде және дұшпан жақтан төнген қауiп-қатердi бiле тұра айтпаған айыпкерлерге өлiм жазасын кесетiн, әйелiн өлтiргеннiң бiр құлағын кесетiн, кiсi өлтiргендер мен ұрлық жасағандарға құн төлеттiретiн, сондай-ақ қорқақтық жасап, ұрыс даласынан қашқан сарбазға әйелдiң жеңсiз қамзолын кигiзiп, қорлайтын заңдар – сол зоргуштардың шешiмiмен жүзеге асып жатқан күндер ортақ тәртiпке бас иген кез екен ғой.

	Әттең... Әттең... «Қазанның қақпағы ашық болса, иттен ұят кетедi» дегендей, боданы болып, айтқанына көнiп, сұрағанын берiп отырса да орыстың Петр бiрiншiден бастап, барлық патшасы өгей балаға қарағандай жат пиғылын әсте тоқтатқан емес. Қалмақтардың өздерi хош көрген адамын бекiтпей, өздерiне қолайлы деген адамдарын билікке ұсынды. Осы әрекеттiң өзi-ақ екi тайпаның «Тұрысатын жерiңдi айт!» десiп, жауласып кетуiне жеткiлiктi едi. Мысалы Аюке хан әйелi, Севан Рабданның немере қарындасы Дарма-Баладан туған ұлы Чандерчжабты мұрагер еткiсi келсе, Петр бiрiншi Доржи Назарды құп көрдi. Отызыншы жылдары Дондук-Омбо хан болғалы тұрған кезде Серен-Дондукты ресми хан етiп бекiттi. Убашы ханның әкесi Дондук-Дачи өлгеннен кейiн баласын бiр жарым жылдан соң хан деп әрең бекiттi. Содан кейiн ғана әр ұлыстың бiраз тайшы, ноян, уаңдары жиналып, Убашыны сойылған қара сиырдың жас терiсiнiң үстiне тұрғызып қойып, ант бергiзген. Алдымен өзi емес, ағайын-туыстары емес, жұртының – ЕдiлЖайық бойында жатқан қалың қалмақтың қамын жейтiнiне уәде алған. Ол аздай содан он шақты жыл бұрын патша жарлығымен дербет ұлысы Дон бойына көшiрiлген болатын. Дария бойын ен жайлап, еркiн көшiп жүрген дербеттер қалмақ хандығына бағынуды да доғарған болатын. Олар шабындық жер үшiн Дон казактарымен шабыса берген соң ешкiмге бағынғысы келмейтiн дербеттерді Едiл бойына қайта көшiрдi. Осының бәрi де қалмақ жұртының бөлшек-бөлшек болып, өзара қырқыса берулерiне жасалған жоспарлы жағдай болатын. Дербет нояны Галдан Серен Убашы ханды мойындағысы келмей қайтадан Дон жақты бетке алған. Билiкке таласқан Убашының өз бауыры Кирип Икоцохур нояндары Асархо мен Маши ел-жұртымен Дондағы дербеттерге барып қосылды. Ханның жақын ағайыны Жандық бiраз нояндармен ауыз жаласып, билеушiге бағынудан бас тартты. Осының бәрi де Ресейдiң әдейi ұйымдастырған iрiткiсiнiң жемiсi болатын. Ол аздай, әр ұлысты бiр-бiрiмен араз екi таптан біріктіре құрып, өзара жауласудан қашқан-пысқандарды шоқындырып, ерекше «қамқорлыққа» алып, «оты мол, суы мол» жерге – Дон бойына, Сарытаудың солтүстiк жағына қоныстандырды.

	Әттең... Әттең... осынау қысастығы аздай, қалмақ сарбаздарын орыстүрiк соғысының қанды қасабына да зорлап салмақ болды.

	«Онсыз да шыққалы тұрған көз едi, дырау тиген соң не жорық» дегендей аты хан болғанымен, затында мән қалмаған Убашы мен Серен тайшы және бiрнеше нояндар Ресейдiң темiр құрсауы қыса түскен сайын «Ендi қайда барып жан сақтаймыз?» десiп, ой қамақта отырған кезде «қытайдың Цинь империясы қазақ ханы Абылайдан жеңіліп, есін жия алмай отырған Жоңғар қалмақтарын қынадай қырып, қалғанын торғайдай тоздырып жiберiптi, сөйтiп борықты атамекен иесiз бос қалыпты» деген хабар жеткен соң бұларға да ой түскен. Он сегiзiншi ғасырдың басында-ақ Аюке ханға өкпелеп, бөлiне көшкен ұлдарының бiрi Санчжаб зайсангілерiмен бiрге он бес мың отбасын Жоңғарияға аз шығынмен жеткiзген оқиғасы бұларға үлгi жол болып көрiнген. Тайшы, ноян, зайсангілердi жинаған Убашы болашақ ұлы көш жайын ортаға салған. Қай кезде қалмақтың атқамiнерлерi «Е, жөн екен!» деп мәмлеге келген?! Бұл жолы да Икоцохурдың нояны Асархо, оның немере iнiсi Маши, хошут нояндары Теке, Шампинь-Эмши, тағы басқа ноянзайсангілер, «Қызыл иттерiн қырын шаптырып», керi тартқан. Олар «Орыс елi «жұмсағын айрып, қаттысын қайырып» берiп отырған қалмақтарға: «Жолдарың болсын!» деп, қарап отырмас. Iзiмiзден қуалап, iз-тозымызды құртар. Алдыңда жатқан жалпақ қазақ елi де ата жауын көрген соң аттандап атқа мiнер. Тiптi олардың шөл далаларынан, асулы жондарынан, ұзын аққан өзендерiнен қашқын көштiң аман өтуiнiң өзi кәдiк. «Қыста қала, жазда сая болар» панаң жоқ. «Қара суға қан құйып отырған алды-артыңдағы қалың жауға ақ найза, қайқы қылышың қашанға дейiн төтеп бере алар? Ата жұртқа сүлдеңдi сүйреп жетсең жақсы, ақсүйек болып, қарға-құзғынға жем болсаң ше? Жоқ, хан ием, бiздi сөге көрме. Не болса да тағдыр-тәлейiмiздi осы жерден тосармыз» деп бiрден ат-тондарын ала қашқан. Алайда Едiлдiң арғыбергi жағындағы ұлыс, аймақ, хотондарды, тiптi он шақты ғана отбасынан тұратын отоктарды аралаған ноян, уаңдардың насихаты елдiң көпшiлiгiн-ақ қопаңдатып қойған. Ошыржаптың өзi де ат ауыздығын алмай, бiраз жердi аралаған. «Арты – зиян, алды қиян», қайда барып, кiмге iлесерiн бiлмеген жұрт әлi де мәре-сәре күйде отырған осынау сәтте көш жөнiнен хабардар болған орыс билiгi де қарекетсiз емес болатын. Қалмақ хандығына қызымет iстеген болып, хабар-ошарды кешiктiрмей өз басшылығына жiберiп отыратын капитан Дудин дегендi бар жасағымен тұтқындаған хан бүкiл сарбаздарын жинап, сөз толғаған. Ол:

	– Жұрытым, аталарымыз келiп, қолтығына кiрген орыс жұрты жаттығын қылды. Осыдан үш-ақ жыл бұрын түрiктермен соғыстыру үшiн 20 мың сарбаз сұратқанын жақсы бiлесiңдер. Жоғарғы билiктен бұйрық түстi. Орыс әскерiнiң құрамына 10 мың сарбаз берудi және әр ұлыс нояндары мен зайсангілерiнiң 100 ұлын аманатқа берудi бұйырыпты. Сұрамайды, бұйырады. «Күштiнiң көтi диiрмен тартады» деген осы. Мұның бәрi де бiздi тыпыр еткiзбеудiң амалы. Қалай, жұртым, сарбаз бен аманат берiп құтыламыз ба, әлде атысып-шабыссақ та бетiмiздi иен жатқан ата жұртқа бұрамыз ба? – деген. Осынау жоғарыдан түскен пәрменнен кейiн бұрын көштен бас тартқан нояндардың да бетi берi қараған едi.

	Убашы патша әскерiнiң, әсiресе, олардың «Шаш ал десе, бас алатын» жалаң қылыш, әпербақан казак жауынгерлерiнiң қалмақ көшiн жiберiп қойып, қарап қалмасын жақсы бiлдi. Содан да ол сол күнi-ақ Бамбар мен Шеаренч нояндарды он мың қолмен Орал казактарына аттандырған. Бiр бүйiрден келiп тимеу үшiн казактардың барлық мiнiс аттарын, жалпы дөңгелек тұяқтарды қуалап келудi тапсырған. Екi ноян бұл тапсырманы ойдағыдай орындап қайтқан.

	Көш қақаған қыстың көзi қыраулы шақта 1771 жылдың қаңтарында асығыс қозғалды. Мұз қата қоймағандықтан, Едiлдiң оң жағында жатқан 50 мыңнан астам дүрбiт пен хошауыттар дариядан өте алмай жұрттарында қалып қойды да 180 мыңдай қалмақ ұбап-шұбап, Шығысты бетке алған.

	Құлында қолтау, құнанда тiсеу дегендер мен алыс жолды көтере алмайды дегендердiң қоңдыларын, қойлардың семiздерiн алдын ала қызыл қырман ғып соя берген. Әр үй қазан-қазан ет асып, бiр мелдектеген. Ұлы көштiң хабарын естiп, тәуекелге бел буған ел ағаларының айтуымен алдын ала сойылған малдың етiн түтiн салып, тұздап, сорғытып алған. Майға қуырылған қуырдақты да қойдың қарнына салып жинап, жол азық жинаған. Қой-қолаң, сиыр-солаңды да алмай төрт түлiктен суыт жүрiс, сүреңдi көшке төзiмдi деген жылқы малы мен түйенi ғана таңдаған. Кигiз үйлерiн де тiгулi қалпы қалдырып, қос, итарқа сияқты жеңiл баспана алып, тiршiлiкке ең қажеттi деген жеңiл-желпi заттар мен қап-қап азық-түлiктi ғана түйелерге артқан. Сөйтiп, көш те, айдалатын мал да қиын кезең, қиян асуға, алыс жолға ылайық әзiрленген.

	Байшуақтар келгеннен берi қалмақтардың семiз iсек қойларды, балықтай жұмыр құнажын, өгiзшелердi қынадай қырып, күндiз-түнi ыстап, ет қақтағандарына таңданатын. «Апыр-ау, бұл жазғандар бар малдарын қысқа дейiнақ қырып тастамақ па, сонда?» дескен. Мұның бәрiнiң де ұлы көшке жасаған қапысыз даярлықтары екенiн ендi бiлген едi.

	Он-он бес күннен берi оттан-судан шектеп, жаратылған түйелер керуенiне артылған жүктiң негiзi де осы сүр ет пен сықпа құрт сияқты азықтүлiк түрлерi болатын. Мiнiс аттары да оқтаудай болып жаратылған, алыс жүрiске шыдамды өңшең монғолы тұқым жатаған, жүрiске шыдамды аттар болатын.

	Осылайша жұмылған жұмырықтай болып жолға түскен ұбақ-шұбақ көштiң соңында иесiз үйлер, қайырусыз малдар қалды, болашақтарын екi-үш ұрпаққа мекен болған Едiл-Жайық бойына тапсырған көшке iлесе алмайтын кейбiр ағайындары жылап-еңiреп, артта қалды, ал алдарында – тек үмiт, сонан соң, нар тәуекелге иек артқан елес сияқты арман ғана болатын.

	Қос-қос жылқы, келе-келе түйелер мен ұбақ-шұбақ керуендi ортаға алған ер азаматтар мiнген көп аттың тұяқтары бiр-екi жауып қалған қарды сүрлеуге айналдырды.

	Мұндай сүргiндi көрмеген әрi мекендерiнен белгiсiз бағытқа бет алған соң жылқылар шұрқырасып, түйелер боздады. Бiрақ тұтас бiр алып денедей болып, сар даланың төсiмен суыт жылжыған салқар көштiң алды-арты бiр күншiлiк жолды алды. Олар екi-үш күнде-ақ жер танабын өндiрiп тастаған.

	Екiншi күн дегенде қалмақ көшi Байшуақтардың ауылының өкпе тұсына қоналқыға тоқтаған.

	Екi жiгiтiнiң көңiл ауандарын тамыршыдай тап басып, бiлiп келе жатқан Ошыржап мырза оларды шақыртып, тағы да өзi әңгiме бастаған.

	– Байшуақ, Барат, ертеңiмiз белгiсiз, болашағымыз бұлыңғыр болса да ата мекенге қарай көш түзеп едiк, тағдырларыңды тағы да маған тапсырдыңдар. Сенгендерiң шығар, оған алғыстан басқа айтарым жоқ. Кiр жуып, кiндiк кескен жерлерiң, қалың елдерiң қалып барады соңдарыңда. Жер мен ел ғана емес, бiр бастарыңның амандығы үшiн өздерiңнен тiрiдей айрылған аналарың, тiрлiктiң ыстық-суығын бiрге татысқан қара ормандай қалың ағайын, туысқан-туғандарың да қалып барады. Жүректерiңнiң егiлiп, қабырғаларыңның сөгiлiп жүргенiн де сеземiн. Сезген соң да өздерiңе ақыл салып отырмын. Аналарыңмен, ағайындарыңмен қалай қоштасасыңдар? – Ол екi жiгiтке тiктеп қараған. «Бұл шiркiндердiң не бiлген ойлары бар?» дейтiн таңданысынан гөрi «Шынымен-ақ шешелерiмен хайыр-қош айтыспай-ақ кете бермек пе?» дейтiн сыншыл сауал басымдау едi бұл қараста.

	– Тақсыр, – деген Байшуақ та уаңның бетiне тiктеп қарап. – Жанымыздың ең бiр жарадар тұсын дөп басып отырсыз. Бүгiн қалайда дәргейiңiзге бас ұрып, түнделетiп елге барып, анамызбен қоштасып шығуға өзiңiзден рұқсат сұрағымыз келген... Кебенек киiп бара жатырмыз десек те есен-сау елге орала аламыз ба, оралған күнде де жарынан жастай өлiдей айрылғаны аздай, қос ұлынан тiрiдей айырлып отырған шешемiз шiркiн... өлi бола ма, тiрi бола ма?! Бiр Аллаға ғана аян iс.

	Сырт көзге қайыңның безiндей қатты көрiнер жiгiттiң жанары тұманданып, иығы дiрiлдеген. Қайта iнiсi «Неге болса да көндiм, не болса да көрдiм!» дегендей төмен қараған қалпы жан-дүниесiнiң толқындарын iшiнде тұншықтырып, қоладан құйғандай мызғымай отыр.

	– Рұқсат, айналайындар, рұқсат, – дедi уаң. – Бiрақ екеуiңдi ғана жiбере алмаймын. Сендерге сенбегендiктен емес, өзгелерге, өздерiңе өшiгiп жүргендерге сенбегендiктен. Тұрсынбай бiздiң қопарыла көшкенiмiзден, сендердiң де бiзбен бiрге аттанғандарыңнан хабарсыз отырмаған болар. Және сендердiң дәл бүгiн елдерiңе соқпай өте алмайтындарыңды да жұптап отырғанына кәмiлмiн. Сондықтан екеуiңдi ғана аттандыру аранның аузына апарып салып беру болмақ... Жiгiттерiме тапсырма берiлдi. Елдерiңе апарып, алып қайтатын жорық жүздiгi даяр тұр.

	Ошыржап әлде бiр қиын түйiндi шеше алмағандай түйiлiп аз-кем отырды да әңгiмесiн жалғастырды.

	– Ұлдарым, екеуiңе айтар бiр өтiнiшiм бар, айтсам қабыл аласыңдар ма?

	– Айтыңыз, қолымыздан келер iс болса, аянып қалмаспыз, – деген Байшуақ.

	– Айтыңыз, – деп, Барат қысқа қайырды.

	– «Мал – бiр жұттық» дейдi ғой сендердiң жұрттарың. Рас айтады. Сол сияқты, «Байлық та қолдың кiрiндей». Әйтеуiр күн көрiс көзi деп, төрт түлiкпен өрiсiмiздi толықтырдық. Ендi ғой сол жинаған көздiң құрты көз алдымызда жұртта қалып, ит-құсқа жем болғалы тұр. Сонау жер түбiнде жатқан Жоңғар жотасына «өк, қарасан» деп сиыр айдап, «әйт-шәйт» деп қой қуалап жете алардай келiстi бейбiт көш емес. Жолға ұзын аяқ түйелер мен жүрiстi жылқы айдасақ та жетер. Дарияның арғы бетiндегi ағайынға жеткiзiп беруге мұз да қатпай тұр. Ал мұнда қалатын кембағыл ағайынға берiлген үлес артығымен жетiп артылады... – Ошекең сәл тыныстап алып, « өтiнiшiне» көштi. – Бiраз малды әдейi айдатып келе жатыр едiм. Бiрер қора қой, бiраз сиыр баласы және алыс жолға жарамас дейтiн буаз бие, жабағы, тай дегендейiн... Жалғыз шешелерiңе ендi мал қажет болмас. Сендердей ұл өсiрген елiңе тартуым. Азаматтар ауылыңа айдап, апарып берер. Еткен еңбектерiңнiң, етер қолғабыстарыңның өтеуi деп емес, алғаусыз ақ ниетiмнiң жоралғысы деп қабылдаңдар.

	– Апыр-ай, бұл өзi қызық болды-ау! – Байшуақ өз қарсылығын ия құп алғанын нақтылай алмай осы бiр ауыз сөзбен шектелген. Қарсы дау айтқанмен, одан ештеңе шықпасын да бiлiп отыр. Барат ағасы тұрғанда пiкiр бiлдiрудi артық көрiп, үнсiз отыра берген.

	Мынандай қамқорлықты естiген соң, әрi бұлардың перзенттiк парыздарын өтеп қайтуларының бар қамын ойластырып, жол-жоралғысын жұптап қойған Ошыржаптың кiсiлiк әрекетiн бiлген кезде Байшуақтың жанарында iркiлiп тұрған жас тамшысы күнқақты жүзiнен домалап кеткен.

	***

	– Бұл қайсысың? – Байшуақ киiз есiктi ысырып, үйге кiре бергендегi естiгендерi – өздерi әбден сағынған аналарының үнi едi.

	– Бiз ғой, апа! – деген екi ұл да қоса үн қатып.

	– Құлындарым-ау, сол! О, құдай, сендердi де көретiн күн болады екен-ау! – деп аналары төсегiнен домалай түсiп келiп, қос бiрдей ұлын құшақтай жығылған.

	Қоламтаға көмген жас қи шоқтанып жатыр екен, оны тұтатып, Барат от жаққанша, одан май шамды тұтатып, қап-қараңғы үй iшiне жарық түсiргенше шешелерi сорлы көз жасына ие бола алмаған. Екi бiрдей ұлының түн қатып, түсi қашып келсе де есен-сау оралғандарына әлi сенбей отырғандай.

	– Апа, бiз кетерде мықты едiңiз ғой, көзiңiзге бiр тамшы жас алмай шығарып салғаныңызды дәтке қуат етушi едiк, мықтылығыңызды Барат екеуiмiз мақтан етушi едiк. Сол ер мiнезiңiз қайда? – деп, Байшуақ шешесiне базына айтты. «Әлi де сағынар күнiң алда, әлi де беки түс» деген ойдың да ұшығын сездiрмек едi. Бiрақ «Қайыңның безiндей қатты боларсың-ау» деп ойлайтын iнiсi Бараттың анасының төсiн иiскеп тұрып өңкiлдеп жылағанын көрген Байшуақ та көз жасына ие бола алмаған.

	– Ал апа, өз халiңiз қалай? Соны айтыңызшы. Тұрсынбайлардың райларынан қайтар түрлерi байқалмай ма? – Барат та көкейiне қонақтаған көп сауалдың жауабын естиiн дегендей солықтарын басып, көз жастарын тыйған соң әңгiмелерiн сұрақпен бастаған.

	– Құлындарым-ау, менiң халiмдi сұрап нетерсiңдер! Мойныма бұршақ салып тiлерiм екеуiңнiң амандықтарың ғана ғой. Елден айналайын, жалғыз тастамайды. Келiн-кепшiк айналамда. – Ол оң жақтағы төсектi иегiмен нұсқады. Сонда ғана түнгi жүргiншiлер өздерiнен басқа төртiншi бiреудiң төсекте жатқанын бiлген. – Би аталарыңның немересi Тасқын ғой. Сендер кеткелi жанымда. «Ес болады, қолғанат болады, тiлеуқор болады» деп берген.

	Ағайынға рахмет! Сендер оралғанша шаңырағымды қисайтпас. Тұрсынбайды сұрап қайтесiңдер?!Ол сорлыны да кiм сөккендей. Қу жалғыздан айрылған қай бiр оңай соғар. Сендер кеткен соң алдына арнайы барып қайтқам. «Егер менiң баламның қанына сусап отырсаң, менiң-ақ қанымды ұртта. Баласы өлгеннiң қандай боларын көрдiң. Жазымнан болған қаза үшiн ендi менi жылатпа. Бiреуiн емес, екеуiн де құлақ кестi құлың ғып берейiн. Сабырға кел! – деп едiм, аяғына отырғызбады. Алланың жазуы, бiзге салған салмағы болар. Не болса да ақырын күтемiз де... Ал өздерiң қайда жүрсiңдер? Алыстасыңдар ма, жақындасыңдар ма?

	– Алыста едiк, апа. Ендi тiптi алысқа бет алып барамыз. Тұрсынбайдың бетi қайтқанша не өзi қайтқанша, бiз де қайта алмаймыз, – деп, Байшуақ өздерiнiң кешегi ата жаулары қалмақ уаңының қанатының астына қалай паналағандарын, ендi үдере көшкен елмен бiрге кетiп бара жатқандарын – бәрiн де қысқа қайырып, айтып шықты.

	Қалмақ уаңының бiраз мал берiп жiбергенiн естiгенде шешелерi:

	– Әкелерiң Айшуақ, аналың мына мен – Бәтес отау тiгiп, от жаққаннан берi көлденең жатқан көсеудi пайда көрмеген жан едiк. Оның үстiне, «Бүлiнгеннен бүлдiргi алма» демеп пе едi бұрынғылар. Маған ендi кәрi қойдың жасындай жасым қалғанда малды қайтемiн. Өздерiңнiң қара жандарың аман болса, мен үшiн қалың байлық сол болар, – деп, аналары бiраз үнсiз отырып қалды. – Осыдан шығысымен Саян аталарыңа барып, батасын алып аттаныңдар. Айдап әкелген малдарың тураы сол кiсiге айтыңдар. Би аталарың қалай десе, солай болады.

	Байшуақ анасының жүзiне жаңа ғана зер салған. «Адам шiркiндi аздыратын да, тоздыратын да уайым екен-ау» деп ойлады ол. Жарынан жастай айрылып, жесiрлiк тауқыметiн тартса да ауыр қайғының зiл-батпан салмағын бiрер жылда-ақ серпiп тастап, қайтадан қатарға қосылғанын да «әмеңгерiңмiн» деп, сөз салған қайнаға, қайындарын да жолатпай: «Екi ұлы тұрғанда Айшуақтың түтiнiн өшiрiп, шаңырағын қисайта алмаймын» деген бекем шешiмге бекiнгенiн, әсiресе, Байшуақ жақсы бiледi. Қырықтың қырқасына шықса да өңiн бермей, таза киiнiп, жайраңдап жүретiн. Ендi қарап отырса, жүзiндегi жайраңы кетiп, қайғының қайраны қалғандай. Аялы жанарының айналасын аз уақытта әжiм торлап, шашы қылаң тартыпты. Осыны көрiп отырған екi ұлдың да ет-жүректерi езiлiп отырған.

	– Тағы да рұқсатыңды, батаңды сұрай келдiк, апа! – Екi бiрдей ұлдың бастарына түскен қуғынды тiршiлiктi өздерiнен кем түсiнбеген естi ана екеуiн қолынан тағы бiр тамақтандырып, батасын берген. Тағы да өзiнiң өрлiгiн қайта тауып, босамаған. Тек жүрер алдында қос ұлдың бастарын кеудесiне басып, ұзақ тұрды. Ауыл арасына сапаршылап бара жатқандай елеусiз ғана өтiнiш айтқан:

	– Менiң батам да, тiлегiм де екеулерiңнiң үстiңде ғой. Би аталарыңа соқпай кетпеңдер. «Садақтан шошынған құс ағаштың ашасына қонбас» деген. Өмiрлерiңдi өздерiңе сабақ етерсiңдер!

	Түн iшiнде барып оятқан Саян би де бұлардың бүгiнгi хал-күйлерiн, ендiгi бағыттарын бiлген соң бiр ауыз қарсылық бiлдiрмей, батасын берген.

	– Жорытқанда жолдарың болсын,

	Жолдастарың Қыдыр болсын!

	Еш жамандық болмасын,

	Тәңiрiм әр кез қолдасын!

	 Алыс-жақынға жолдай гөр, Алла!

	 Қос арысымды қолдай гөр, Алла!

	Қиянды жолда қисайтпай

	Сапарларын оңдай гөр, Алла!

	Көз жасымызды көре гөр, Алла,

	Елiне есен оралсын дейтiн

	Тiлегiмiздi бере гөр, Алла! Әумин!

	– деп, Саян би белгiсiз бағытқа бет алып бара жатқан кешегi Айшуақтай ердiң қос тұяғына шын ықыласпен тiлегiн тақпақтап жеткiзген соң Байшуақ:

	– Би ата, қалмақтың Ошыржап дейтiн уаңы әке орнына әке болып, Тұрсынбайдың қоқан-лоқысына да дес бермей екеуiмiздi қанатының астына алып едi. Сол кiсi: «Еңбектерiңнiң өтеуi емес, атамекенге аттанарда «Күнi кешеге дейiн бiрде тату, бiрде қату болған елiңе тартқан сыйым болсын» деп, бiраз мал айдатып едi. Ерiктi тұтқыны болып жүрген соң көңiлiн қимадым. Ендiгi иелiгi өзiңiзде. Тек ренжи көрмей қабыл алыңыз, – деген.

	Би бiраз ойланып барып: «Кешегi жауым, бүгiн аттанып бара жатып, достық пейiл көрсетсе көнемiз де, – деп ризалығын берген. – Бiзде де жоқжiтiктер бар ғой. Солардың риздығы шығар.



	II

	Ошыржап ойлап отырса, өткен өмiрдiң өкiнiшi зiл-батпан екен... Әттең...

	Сеңдей қозғалып, мыңғырған жылқы-түйесiн, қайтқан қаздай ұбақ-шұбақ тiзiлген көш керуенге Едiлден Жайыққа жеткенше-ақ қамсыз отырған қазақ ауылдарын таптап өткендей болған. Әдейi келiп соқтықпаса да «Көнсең де көнбесең де көресiң осы» дегендей салқар көштiң алды-артын қаумалап келе жатқан бес қаруы сай қырық мың қолдың күшiне сенген қалмақтар доңайбаттарын сырттарына сала келген. Мал қамы деп қазақтардың шабындық басына үйген отау шөптерiн жалмап, жайылымдықтарын таптап өткен. Намыс қуып, қарсы тұрған жүздеп саналар ру-рудың жасақтары бiр шайқаудан аспай жатты. Көш басталарда Убашы ханел ағаларына жалпақ қазақ жерiн басып өтетiндiктен, оларға жергiлiктi халықтың намысына тимей, тiптi тапталған жерлерiнiң майын төлей отырып, ру, тайпа басшыларымен тiл табысуды қатаң тапсырған. «Iзiме орыс түссе, алдымнан қазақ қарсы тұрса, өзiм сенген қалмақтың қалың қолы шыдас бере алар ма?» деген ойға келген едi ол кезде. Iзiмiзге шам алып түседi дейтiн орыстың зеңбiрек сүйреп, мылтық асынып жүретiн әскерi бiраз жерге дейiн қуған болатын. Жайықтан өтпей аттарының басын керi бұрғандарын көштiң алдынан озып, соңында қалып жүретiн шолғыншы-хабаршыларынан қалт жiбермей бақылап отырған.

	Убашы елшiлерi қазақ ауылдарын арнайы аралап, ел ағалары мен ру басыларына жолығып, ағайынгершiлiк пейiлдерiн бiлдiрген. Көш жолы үшiн деп жер майы мен тарту-таралғыларын да берген. Өз нояндары мен уаңдарына да күш көрсету, тiс көрсетудiң болмауын қатаң тапсырған. Иә, бұл қалмақ ханының бiрер ай ғана ұстанған ықыласы болып шықты...

	Абырой болғанда, қаңтардың қақаған суығынан шеге боп қатып қалған Жайықтың мұзы бұларды қинамай өткел берген. Осының бәрi де Убашы ханның арқасын кеңге салуға итермелей түскендей едi. Ендi ол көш жасағының қазақтарға көрсеткен қиястығын көрсе де көрмегендей сыңай танытқан. «Бiр есептен бiзге қарсы келгендер өз бастарының өз жұрттарында қалып, малдары талауға түсетiнiн бiлсiн. Басқаларына сабақ болады» деген ойға келген.

	Айдың-күннiң аманында айналасын өрттей жалмап жылжып бара жатқан қара нөпiрдiң озбырлығын көрген жұрт «тұяқ серпер» амал жасап, бiр елден екiншiлерiне де қос ат мiнген жаушылар шауып, жұрт етек-жеңдерiн жинай бастаған. Жасақтар бес қаруын сайлап, атқа қонған. Бұл кезде Батыстан шығып, Шығысқа қарай жолындағыны жайпап келе жатқан қаһарлы көш туралы бүкiл қазақ даласы хабарланып үлгiрген. Өйткенi, Орынбор губернаторы Кiшi жүз ханы Нұралы мен Орта жүз сұлтаны Абылайға «қалмақтарды Жайықтан өткiзбей, керi қайтарыңдар» деп, шапқыншы жiберген. Оған қоса әзiрге өз иелiгiндегi жерiн қара шегiрткедей қаптап, жайпап келе жатқан қалмақтарға күш бiрiктiре соққы берудi сұрап, Нұралы да Ұлы жүз бен Орта жүз сұлтандарына шапқыншы жiберген болатын.

	Убашының арқаны кеңге салардай жөнi жоқ едi. Бұған дейiн-ақ Орынбор корпусының казак бөлiмi Эркетонның, о баста ұлы көшке қосылғысы келмей бұлтаққа салып әрең қосылған Асархо мен Машидың ұлыстарын Жайықтан өткенше-ақ бөлiп алып қалған. Орынбор губернаторы да үкiметтiң жарлығын орындап, қалмаұ көшiн қайтару үшiн Ор бекiнiсiнен казактар мен башқұрттардың үш мыңға жуық әскерiн және бiрнеше зеңбiрегi бар драгун полкiн, олардан iле-шала үш жарым казак жасағын аттандырған.

	Бұған дейiн-ақ намысқа шапқан қазақтың Жаманқара батырының қолы қалмақтың қалың қолына шабуыл жасап, күш тең болмағандықтан, шегiнуге мәжбүр болған. Алайда, Нұралы хан Жемнiң жағасында сұлтандар мен орысказак, башқұрт әскерлерiн күтiп, шешушi шайқасқа әзiрленіп отырған.

	Бұл кезде қалмақ көшi Жем өзенiнiң жағасында нулы, оты мол жерде малды да, жанды да бiрдей сергiтiп алу үшiн бiрер апта аялдап алып, көштi жалғастырған. Мамыр айының басында орыс отряды мен Нұралы қолы қосылды. Алайда, келесi күнi олар жолға шыққанда Сарыторғай деген жерге келгенде орыс қолын басқарған Трауберг дейтiн полковниктiң боғы бұзылып, ендiгi қуғынның мәнi жоғын мәлiмдеп, әскерiн керi бұрған. Бiрақ Нұралы озбыр көшкiндермен айқасты. Жемнiң бойында, одан Мұғалжар тауының етегiнде қанды шайқасты бастап кетiп, Убашы жасақтарын қатты шығындап, мол олжаға кенелдi. Қалмақ ханы ендi жуасый сөйлеп, Едiлден көшкен қалмақтардың қазақтармен тату көршi бола бiлгендерiн, өздерiнiң де Ресей қыспағына шыдамағандықтан, ата мекенге амалсыз жылжып бара жатқандарын, егер қазақтар шабуыл жасамаса, өздерiнiң ешкiмге залал жасамайтынын, сондықтан көштi өткiзiп жiберулерiн айтып, хат жазған. Сәл келiспеушiлiк болып жатса, бейбiт жолмен шешейiк деп мәймөңкелеген. Осындай хатты ол Жоңғардағы қалмақ ағайындарының тұқымын тұздай құртып, әлсiреген елдi қытайдың кең жемсауына сала салған орта жүздiң сұлтаны, осы жылдың күзiнде-ақ үш жүзге хан болып сайланатын Абылайға да жазған. Ендi бұрынғыдай «келсең кел» дейтiн өктем мiнезден айрылған Убашы қотанға түсiп таланған көк бөрiдей күн-түн демей Сарыарқаны бетке алған еді.

	Оған дейiн Жем өзенiнiң бойы мен Мұғалжар тауының етегiнде Нұралы ханның жасағымен болған шайқастарда Убашы жұрты есепсiз шығынға ұшыраған. Олардың соңында көмусiз өлiктерi мен әрi қарай жүруге шамалары әбден таусылған тiрi өлiктерi қалған. «Жатқан жыланның құйрығын басып» алғанын, қырық мың қарулы жасағына сенiп, келе-келе бұл жұртқа өктемшiлiк көрсеткенiне ендi өкiндi не, өкiнбедi не.Өкшелей келген жауларын әбден ызаландырып, өшiктiрiп алғаны анық едi. Қазiр «Ханнан қаһар, халқынан қуат кеткенiн» бiлген ол Жоңғар жотасына «Халқының тамтығы, малдың жемтiгi» жетпесiн бiлген ол Нұралы ханға хат жолдаған. Тағдырдың тәлейiне ұшыраған соңынан ерген аз қалмақты аяп, бiтiмге келуге шақырған. Алайда, қазақ ханы оны аяғына отырғызбай шабуылын жалғастырып, адамдарын пенде ғып, үйiр-үйiр жылқы мен келе-келе түйелерiн олжа қылуды тоқтатпаған. Ол аздай көш Торғай өзенiне келiп, иек артқанда көктемгi су тасқыны «жiбермеймiн» дегендей көштi амалсыз тоқтатқан. Өзен суы қарбарқын тұтас дене болып, дөңбекши аунайды. Өзеннiң негiзгi арнасы қай тұста, бiлiп болар емес, жағадан асып, қалың қамыс арасына жайылып, арғы жағына көз жетпестей алыстатып жiберген. Су қайтсын, тасқын басылсын деп аялдауға мұрша жоқ. Тұмсығы дария суына тiрелген көштiң сауыры мен бел омыртқасынан найза түйреген қазақтар оларды одан әрi әлсiрете түскен-ді. Қалмақтар жанұшыра қимылдап, өзен жағасына бiткен қалың нар қамысты отауға кiрiседi. Дұшпандарының шабуылдарын тойтара жүрiп, арқан-жiптермен құшақ-құшақ байланған қамыстардан сал жасап, әйелдер мен қарттарды, балаларды және азық-түлiктерiн соларға тиеп өзеннен өткiзе бастады. Ал салт аттылар екi жақтағы үзеңгiлiктiң тұсынан екi құшақ қамысты байлап өтедi. Бiр күн, бiр түн iшiнде майданда өлгендерi мен суға кеткен мал-жаннан басқасы табиғат тосқауылынан аман өткен соң қуғыншы жасақтардың жолдарын бөгеу үшiн орақтан аман қалған қамысқа от қойып кеткен. Бұл амал да аз уақыт болса да өз нәтижесiн берген.

	Көш Сарыарқаның бетегелi-беткейлi сары даласын көктей өтiп, Мойынты өзенiнiң жағасына жеткен бойда мойнын созып сұлай кеткен. Көктем шуағы бiлiнгеннен жаз шығып, шөп буыны бекiнгенше алысып-жұлысумен өткен үш-төрт ай оларды әбден қалжыратқан едi. Оның қазiргi сыртқы келбетiн бұрынғы айдын-айбарынан айрылып, әбден қансырап, құр сүлдесiн сүйреп келе жатқан алып мақұлыққа ұқсатуға болар едi. «Қайда барсаң да Қорқыттың көрi» дегендей, ендi бұрынғыдай қаша соғысуға да келтiрмей жайрап жатқан көштi Абылай сұлтанның басшылығындағы елу мыңдай жалаң қылыш, егеулi найзалы қалың қолы қоршап, темiр құрсауға алған. Нұралы хан, Әдiл, Орыс сұлтандар да күш бiрiктiрiп, осы Мойынты бойынан табылған еді.

	Әттең-әттең... Ошыржап уаң ойлап отырса Убашы ханның қателiгiнен қалған қалмақтың тағы бiразының бастары Мойынты бойында қалды...

	Әттең-әттең... өкiнiшi өзектi өртер сол күндер...

	Қоршап алған қазақтың қалың қолынан оңайлықпен құтылмасын бiлген Убашы Абылайға елшi шаптырған. «Көресiнi отары қылған елден көрiп, ата мекенге көш түзеген аз қалмақты аяай көрiңдер. Артық кетiп, ағат басқан әрекетiмiз үшiн кеңдiк жасап, кешу жасаңдар. Тiптi боданың болып, «Айтқаныңа көнiп, айдағаныңа жүрейiк» деген. Абылай жорық басшыларының кеңесiн шақырып, түйiндi шешу жайын ортаға салған. Әрине, бiраз қолбасшы қолға өзi кеп түсiп тұрған, оның үстiне Едiл бойынан шыға жолындағы ауылдарды жайпап өтiп, әбден қысастағы өткен атажаудың жасағын қырып, қалған мал-жанын олжаға салайық десе, Абылай сұлтан олардың дегенiне көнбей, қалғандарын аман-сау Жоңғар асырайық деген көрiнедi. Кiм бiледi, алдағы заманды алыстан болжайтын қазақтың болашақ ханы Шығысындағы көптiгiмен қаһары бәсеңдемес қатерлi көршiге қарсы қалқан етiп қойғысы да келген болар.

	Ақыры кеңес бiр келiсiмге келе алмай үш күндiк бiтiм жарияланып, екi жақ та тұтқындар алмасады. Алайда, Убашы не түлен түрткенiн кiм бiлсiн, Абылай сөзiне сенбей үшiншi күнi қоршауды бұзып өтуге бұйрық бередi. Ошыржап та алғаш рет ханының айтқанына келiспей Абылайдың сөзiне сенейiк дегендердiң пiкiрiн ашық қолдаған. Бiрақ «Қолдамасаңдар, сендер қала қойыңдар» дейтiн хан қайдан болсын? «Айтты бiттi, кестi үзiлдi». Жұмылған жұмырықтай болып, қоршауды бұзып өткен көш Балқаш көлiн бетке алған. Көлге жете бере хан шешiмiн қолдамаған көштiң жартысы Танжи тайшы бастаған үлкен бiр бөлiгi Балқаштың солтүстiгiн жағалап, шығыс бетiмен Iленi бетке алса, негiзгi бөлiгi батыс бетiмен Iлеге жетпек болды. Ошыржап та Танжидың ұлықсатымен өзiне қараған жұрттың қалғанқұтқанын жинап, Аягөзден өткен соң Тарбағатайдың жондарына қарай қиялай тартқан. Күндiз қолат-қойнауға жасырынып, түнде қозғалатын. Қалың нөпiр емес, ешкiмге соқтықпайтын «бетегеден биiк, жусаннан аласа» көш жыла қонақтап, Шiлiктiң өр жағындағы Қандысудан өтiп, ежелгi Жоңғар жерiне аман-сау тұяқ iлiктiрген. Кейiндерi естiдi көлдiң екi жағын бөлiне көшкен топтар Iленi өрлеп барып, Нарынқол асқанша елдiң жұрнағы ғана жетiптi. Бұл кезде жер иесi болып қалған Қытай елi 10–15 мың қалмақты әр жерге таратып, шiлдiң боғындай пышыратып жiберсе керек.

	Ошыржап уаң осы күнiне де тәуба дейдi. Жер иесi атанған жұртқа малдай алымын төлеп, аз уақытта-ақ ес жинап, қоңданып қалған.

	***

	Ұлы көштiң басшысы Убашы мырза да бұл сапарда Байшуақтай сенiмдi серiктiң қызметiне әбден риза болатын. Олар елден көшiп шыққан бетте-ақ жүрер жолдарына үш-төрт шолғыншы-елшiлердi алдын ала жiберiп отырудың қажеттiгiн түсiнген. Бөгде ел, бөтен жұрттың жерiне хабар-ошарсыз келiп тұрғанды әрi жөнсiздiк, әрi қатерлi деп санаған. Кей жерде көлiктердi суытып ерулеп, кей жерлерге қона түнеп, ал жайлы мекен кездессе төрт-бес күн байырқалап аттанса да өздерiнiң туған жер деп қопарыла көшiп келе жатуларының мән-жайын жерiне жеткiзiп айта алар әрi жол ақысы мен жер майын шама-шарықтарынша төлей алатындарын түсiндiре бiлер азаматтың қажеттiгi сөз болғанда Ошыржап оған қазақтың жөнiн қазақша таба бiлетiн, жөн-жоралғыға жетiк, қара тiлге де жүйрiк Байшуақты атаған. Содан берi де Ошыржаптың жiгiтi талай сыннан мүдiрмей өтiп келе жатқан-ды. Бiрлiжарым пайда-пақыр iздеген содырлардың түн жамылып келiп, малға тиiскен оқиғаларын есептемегенде екi ел азаматтарының қылыш-найза суырысқан оқиғалары бiрер ай бойы болмаған. Жөнiн айтып, жолымен өткен қалмақтарға «Бiр кездегi ата жауым едiң» деп ұрынғандар аз. Және бұл оңтайына келiп, оңай шешiмiн тауып жатқан iстегi Байшуақтың еңбегiнiң ерекше екендiгiне Убашының да, бiраз нояндардың да, Ошыржаптың да көздерi әбден жетiп болған. Сондықтан да Байшуақ пен Бараттың iзiне түскен Тұрсынбайлардың мекенi тым-тым алыста қалса да Ошыржап: «Ұзаңқыраған соң қалаған қазақ ауылдарының бiрiнде қала бересiңдер» деген о бастағы уәдеге бергiсiз шешiмiн ұмытпаса да қайтадан ол сөздi айта алмаған. Жылқы айдап, жүк артсын деп емес, бүкiл көшкен елдiң тағдырын шешiскендей оңтайлы iс-харекеттерi үшiн қимаған...

	Келеңсiз оқиға ойда жоқта шықты. Қыс ызғары қайтып, жер аяғы кеңи бастағанмен малға да, жанға да батпақты жол қиын болғандықтан, жербiң тобарсуын күтiп, екi-үш күн аялдаған.

	Екi кештiң арасында Ошыржап Байшуаққа кiсi жiберiп, жол жүруге даярланып, тез жетуiн тапсырыпты. Салтанатты ұрғасы болмаса да басқалардан еңселi қосында ел жақсыларын жинап алыпты.

	– Балам, – деген уаң қазақ қызметшiсiн өзiне жақын тарта сөйлеп, – балам, аялдаған әр жерден айғай-шусыз-ақ жылыстап кетсек деп қиялдаушы едiм. Екi жақтың ессiздерi ендi жолға шыққалы отырған шақта рахайлы болмасақ та тып-тыныш басталған тiрлiкке iрiткi салып отыр.

	Қазiр екi-үш адам Ойыл өзенiне қарай жол жүремiз. Iс насырға шауып, қан майдан оты тұтанбай тұрып өшiруiмiз керек.

	Ол iстiң мән-жайын соңынан түсiндiрмек болса керек, осындағыларға өз шешiмiн айтқан. «Егер бiр де бiр қалмақ батырсынып, намысқойсынып, қолына қару алса, iсiм сонымен болады. Ел тыныштығы жолында құрбадыққа шалар көк лағым сол болар!»

	Үш-төрт елшi кiдiрмей атқа мiнiп, өздерi төрт-бес күн бұрын жалдап өткен өзендi бетке алған. Оқиғаның мәнiне Байшуақ жол үстiнде қаныққан.

	Он екi ата Әлiмнiң бiр атасының батырсынған бiр жiгiтi қалыңсыз қатын алғысы келсе керек. Көштерi сәл аялдап, негiзгi топтың соңында қалғанын пайдаланған бiр топ жiгiт көшке кеп килiгiп, қалмақтың бiр қызын өңгере қашыпты. Қуғыншы шапқыншылар адасып қалады. «Ел құлағы – елу». Жоғалған қызды көргендер, бiлгендер табылып, ертеңiне-ақ қырық-елу қалмақ атқа қонып, қыз ұрлағандардың ауылына барып килiгедi. Олжаға келген қызды оңайлықпен бере қояр ма? «Басына орамал тартылған соң болары болды. Айып-ажынын алып, келiсiмге келейiк. Оған тоқтамасаңдар, бiз де елмiз, қолыңнан келгенiн iстеп, тартып ал!» деп, қазақтар күш көрсетедi. «Елiңе келiп, жерiңдi паналағанмен намысымыздың жолына жан пида деген елмiз. Қой емес, қозы емес, кiсiмiздi тастап кете алмаймыз. Қан болмай тұрғанда қызды қайтарыңдар!» деп қалмақтар доң-айбат көрсетедi.

	Сөйтiп екi жақ та ертеңiне «тұрысатын жерлерiн» айтпақ болысып тарасады...

	 Ошыржап бастаған қалмақтардың екi-үш елшiсiн қазақтар кiнәлi кiсiнiң кейпiн көрсетiп, оң қабақпен қарсы ала қойған жоқ. Сөз ұстаған ақсақал, қара сақалдары: «Апыр-ай, бiр тентектiң шалдуар қылығы үшiн бүлiнердей не көрiнiптi?! Қалмақтан қатын алған қазақ аз емес, қазақтан қатын алған қалмақ та аз емес. Бiздiң тентек солардың бiрi болар да» деп, қыңыр тарта сөйлеген.

	– Рас, бiр тентегiңнiң шалдуар қылығын тимақ болып, болмаса ұрланған бiр қызды қуа келген жайым жоқ, ағайын. Қалмақ та бүгiн шiлдiң қиындай пышырап, тағдырдың тәлкегiмен тозғын-тонау күй кешiп жүргенi болмаса, намысты аяққа бастырмаған ел болатын. Елiмнiң еңсесi түскенмен, ерлерiм еңсесiн тiк ұстап өлуге бар. Екi жақ та болмашы iстi себеп қып, тағы да қидаласуға шықсақ, талай қыршын өмiрдiң қаны төгiлер, ел ағалары болып осыны болдырмайық деп келiп отырмын. Қиыннан қиялап табар жолды қарастырайық дегендi айтпақпын. Келiсе алмасақ, қылыштарын қайрап, найзаларын егеп отырған азаматтар тағы бiр қырғынды бастар. Жеңермiз, жеңiлермiз! Жеңiп те көрген жұртпыз, жеңiлiп те көрген жұртпыз. Ең қиыны соның бiрi болар! Ақылға жүгiнейiк, ағайын. Бес-алты күн жерiмдi таптады деп текiрек-тентектерiңе басындырма, жамағат. Ертең-ақ қамысқа түскен өрттей лау еткелi тұрған апаттың алдынан шық, ағайын!

	Ошыржап ел сенiкi едi, жер сенiкi едi, ұбап-шұбап көшiп жүрген бiз мiскiнге аяушылық жасай гөр деп, жалбақтамай-ақ, айдың-күннiң аманында алған адамымды қайтар, әйтпесе қолыңда өлемiн деп, жуандық та көрсетпей, кеудесiн биiк, иiнiн тiк ұстап отырып, кiсiлiктi сөз айтқан. Оның аз сөзiнде ел болуға да, жау болуға да жараймын дейтiн бекемдiктi де отырғандар байқамай қалған жоқ.

	– Қонақ кiсiлiктi сөз айтып отыр, – деген төрде отырған қария. Шамасы бұл кiсi де рулы елге сөзiн тыңдатар сыйлы кiсi болса керек, бағанадан жуансынып отырған игi жақсылар тып-тыныш болып, қарияның аузына қараған. – «Қалмақтан қатын алған жалғыз бiздiң тентек пе едi?» деп, сөзбұйдаға салғыларың келедi. Жаугершiлiкте батырлығын асырып, қызды ат көтiне салып, олжалап әкелсе бiр жөн. Қалыңын қаптатып берiп, құда болысып қатын алса бiр жөн. Жерiңнiң түгiн жеп, қораңа көңiн төккенi үшiн майын берiп, басына күн түскен кезде кiсiлiгiңе сенiп келген жанға күштiлiк көрсетiппiз. Айып бiзден. Қолыңмен iстегенiңдi қылша мойныңмен көтересiң, жұртым!

	Ал соғысамыз деп жүрген содырларды тиыңдар, тиылыңдар түге!

	Шыбынның ызыңы естiлердей ауыр тыныштық басты. Бiреуi бiр ауыз сөз айтуға жарамай көздерiмен жер шұқығандай болып отырып қалған. Ошыржап қана тыныштықты алғашқы болып бұзды.

	– Алла сiзге жар болсын, қариям! Сiздей ақылгөй ақсақалы бар ел бақытты. Түскен еңсемдi тiктеп бердiңiз, кеткен есемдi жiктеп бердiңiз. Рахмет сiзге! Тек айып алып, алдымды малға толтырайын дейтiн кiсiңiз мен емес. Менiң iздегенiм жанның амандығы. Аз күн дәмдес болған ағайынмен қату емес тату ажырасу болатын. Олжам – осы!

	Кесiктi сөз айтқан қария онымен де тынбай, сол сәтте-ақ қолды болған қызға өздерiнiң екi-үш кiсiсiмен Байшуақты жiберiп, арнайы жөн сұратқан: «Кiммен қарайсаң, сонымен ағар» деп, келген жерiне келiн болып қалғысы келе ме, әлде «У iшсең руыңмен» деп, елiне қайтқысы келе ме?»

	Жылай-жылай қос жанары домбыққан қыз Байшуақты көргенде артынан туған ағасы iздеп келгендей көрiскен. Бiрақ бөдененiң бүйрегiндей ғана томпиған қара торы қыз iстiң мән-жайына қаныққан соң естi сөз айтқан.

	– Жат жұртқа жаралған көп сорлы қыздың бiрi болған соң амалым қайсы?! Бұл да менiң маңдайымның не бағы, не соры шығар. Бiрақ екi елдiң шабысуына емес, табысуына себепшi болсам одан артық сұрарым жоқ Тәңiрден. Тек әке-шешелерiм, аға-жеңгелерiм, ағайын-жұртыммен хайырқош айтқызсын ел ағалары. Сұрарым осы ғана, – деген.

	Сөйтiп, ойда жоқта тұтана жаздаған жанжалдың орнына қазақ, қалмақтың ел ағаларына ортақ той өткен соң ғана көш жолға түскен. Тағы бiр қалмақ қызы тағдырдың iсiне амалсыз көнген сорлы әке-шешесiн ендi қайтiп көрер-көрмесiне көзi жетпесе де шұбырындыға ұшыраған жұртының тыныштығы жолындағы құрбандыққа жарағанын ғана медеу ғып, қазақ келiнi боп қала берген.

	Байшуақтың бұл тұстағы аз қызметiн Ошыржап уаң жұртына дәрiптей жеткiзiп, оның қалмақтар арасындағы беделiн өсiре түскен.

	Қалмақтар ата мекенiнiң шетiне малдың да, жанның да сарқытын – о баста жолға шыққан қалың нөпiрдiң оннан бiрiндей ғана бөлiгiн жеткiзiп, «уһ» деп, тәубаларына келгенмен, бұл жолы Едiл бойынан шыққан Байшуақ пен Барат көрген ауыртпалық та аз болмаған. Олардың осынша қиындықпен өткен жолдарының соңына жеткендегi қуаныштарынан гөрi уайымдары, мұңдары басым едi. Туған ел, өскен жерден жырақтап кеткендерi өз алдына, тiптi байтақ қазақ жұртының шетiне де шығып, тiлi бөлек, дiнi жат бөгде жұрттың қолында ерiктi пенде болып жүргендерi қабырғаларын қайыстыратын. Аңырап, артта қалған аналары не күйде, ағайын жұрт ше? Қарақан бастарының қамын жеп, жансауғалап кеткен бiр ғарiп жандардай сезiнер едi өздерiн. «Өзектi жанға бiр өлiм», не болса да туған елге бет бұрсақ қайтер?» деген де ой Байшуақты көп мазалайтын. Ошыржаптан рұқсат сұраса, ол қарсылық бiлдiрмеуi де мүмкiн, бiрақ соңғы кездерi екеуiнiң болашақтары туралы көп айтпайтын да болған. Шамасы, туған iнiсiндей болып кеткен қазақтың қос азаматын қимайтын да болар, бәлкiм бұлар бәрiн де ұмытып, осылайша қалмақ арасына сiңiп кетер деген ойдың жетегiнде жүруi де мүмкiн...

	Ошыржап Шағаноба, Кергентас өтiп, мекенiне жетiп, бес-алты ай ес жинаған соң жанына Байшуақ бастаған бес-алты серiгiн ертiп, Iле бойлап, Нарынқол арқылы өткен қандастарын iздеп шыққан. Барғанмен тозғын елдiң озғын тағдырын көрiп, көңiлдерi жүдеп қайтқан. Жер иесi бола қалған қытай қалмақтардың басын бұрынғыдай бiрiктiрмей осы маңға келiп қоныстана бастағаны бар, бұрыннан мекендегенi бар қазақ, қырғыз ауылдарына, Едiл қалмақтарының қалған-құтқандарының хотон, отоктарына бөлiп-бөлiп, тоздырып жiберiптi. Балқаштың жағасына дейiн, көлдiң батыс, шығысына дейiн бiрге келген бiраз азаматтардың басы қазақ жерiнде қалыпты. Тiптi бұлар, Аягөзден астыртын бөлiне көшкенде көлдiң Шығыс бетiн жағалап, Iлеге тартқан Танжи тайшы да Iле бойында қаза болыпты. Кешегi Хо рлiк ханның ұрпағы Убашы ханның өзi хотонындағы қырық-елу отбасына ие болып қалыпты. Кешегi айбарлы арыстан бүгiн қалтырауық қоянның күнiн кешкендей. Ол Ошыржаптың аман-саулығын, жұртының біразының есенаман жеткенiн бiлiп қуаныш қылды. Сонан соң ұлы көш кезiнде талай көрген Байшуақты көрiп: «Мына азамат жаныңда әлi жүр екен-ау. Бәрекелдi, сендер ағайынды екеу емес пе едiңдер? – деп, жiгiттiң жүзiне қарағанда ол: «Иә, хан ием. Iнiм де әлi Ошекеңнiң хотонында» деп жауап берген. – Сонан соң Убашы Ошыржапқа қарап былай деген.

	– Бұл екеуiне де қалмақтың бiр-бiр сұлу сызын әперiп қойсаң, iнiңдей боп жаныңда жүредi», деген едi. Бәлкiм, Ошыржаптың соңғы кездерi бұлардың болашақтары туралы көп ойланбауына бұрынғы ханның сол сөзiнiң әсерi болды-ау деген де ой келедi Байшуаққа. Не болғанда да уаң бұрынғыдай: «Елдерiңе қайтам десеңдер, мен сендерге қарсылық көрсетпеймiн» деген сөзiн мүлде ұмытқандай. Бұрынғы ханның «екеуiне қалмақтың бiр-бiр сұлу қызын алып берсең...» деген сөзiнен кейiн Байшуақ iнiсiне: «Бұл елдiң қыздарына жақын жүргенiңдi қаламаймын. Ошекең оған қуанбаса, ренжiмес. Бәлкiм, сөйтiп екеуiмiздiң аяғымызды матап қою да ойында бар сияқты» деген. Iнiсi үндемегенмен «Е, жарайды» демеген.

	Иә, бұл екеуi осы жерге келгенше бiр ғұмырға жетiп артылардай қиыншылықты бастарынан өткiзiп едi.

	***

	Енді бүгін, бейбіт күндердің рақатын сезінген шақта, Байшуақ ойлап отырса, ағайынды екеуі де ұлы көштің ауыртпалығын қалмақтармен тең бөлісіпті. Көктемнiң ортасы ауғанша қалмақтардың келе-келе түйесi мен мыңғырған жылқысының бiразын жер иелерiне о баста қолынан, кейiндерi жолынан берiп дегендей, бiраз ықшамданып-ақ қалған болатын. Мал шығынын қойғанда, жан шығынының өзiне амалсыз көндiккен ер азаматы күндiзтүнi аттан түспей алыс-жұлыспен қалмақ көшi жыла қонақтап, жылжи берген. Қару ұстауға жарайтын азамат атаулы мiнiс көлiгi, жейтiн қорегi, тiптi тiршiлiктерiнiң тiрегi болған мал шетiне шығатын. Терiс пиғылды әлде бiр топ ұрына қалса, олар мал мен көштегi қатын-баланы қоса қорғауға тырысатын. Апталап жүрсе де, айлап жүрсе де шетi-шегi жеткiзiп бермес қазақтың салқар даласында келе жатырмыз деген ой ғана Байшуақ пен Бараттың көңiлдерiн демдегенi болмаса, ағайынды қос жiгiттiң қайран кiндiк кесiп, кiр жуған туған жерлерi әр күн ағарып шығып, қызарып батқан сайын өздерiнен жырақтай бергені жандарына бататын. Аяңдап апталары, асықпай айлары өттi, осынау шабан уақытпен бiрге азапты ұзақ жолды да тұяқты түлiк еңсеріп тастап еді.

	Жайлауы мен қыстауын ауған елдiң табанына таптатып, жерiнен шаңдатып мал айдатқанды хош көретiн, «Е, мiскiндер ауып, ата мекенiне кетiп барады екен. Өте қойсыншы!» дейтiндер о баста да аз едi. Майға берген малын азсынып, қармаңқырап қалғысы келгендер әр елден, әр рудан табылған. Түн жамылып келiп, малды бөле қуатын барымташылар мен тiзеге салып, тартып алмақ болған басқыншылар аз болған жоқ.

	Байшуақ ойлап отырса, сапар соңына таяу қалмақтар да көп таланған көкжал сияқты желке жүнiн күдiрейтiп, әбден әккiленiп алған. Күш көрсеткенге тiс көрсетiп, алыса кетiп, өлiсуге дейiн баруға төселген болатын. Сондай сан шайқастағы Байшуақ пен Бараттың адал қызметтерiне риза болған Ошыржап та екеуiн өз қандастарына қарсы майданға салып көрген емес. «Балаларым, маған адалдықтарыңа екеуiң көзiмдi жеткiздiңдер. Әдiл болсын, әлде әлiмжеттiк болсын кез-келген шайқастағы қару түйiстiрерлерiмiздiң өз қандастарың екенiн ұмытпаңдар. Ертең ортасына оралған тұстарыңда арларың таза болсын, қолдарыңа ағайынның қанын жұқтырып алмаңдар. Ондай кезде малға, көштегi қарусыз жандарға иелiк етсеңдер жетедi», деп отырар едi.

	Содан да екеуi шолғыншы-елшiлiк мiндеттерiн адал атқара жүрiп, жанжал кезiнде қалмақ жылқысын қорғағандары болмаса, төтелеп келген қандастарына туралап шоқпар сiлтемеген.

	Бұлардың халiн Ошыржап та түсiнсе керек, сарбаздары азайып амалдары таусылған тұста да: «Қолдарыңа қару алып, майданға шық» деп айтып көрген емес. Болмаса «Сендердiң қандастарың иттей талап, қанымызды iшiп болды» деп, беттерiне сынық сөзiн салық қып көрген емес. Қайта өз жұртының Жоңғарда жатқан шағында, мейманасы тасып, тасы өрге домалап тұрған тұсында қазақ елiн қайта-қайта шауып, қырғынға жөнсiз ұшыратқан зорлығы үшiн тартып келе жатқан зауалдары, соның өтемi екенiн айтып отырар едi. Кешегi қаһарымен оң-солын қалтыратқан Жоңғар елiнiң бүгiн шiлдiң қиындай пышырап, тоз-тозының шығуын да Жаратушының жазасы деп түсiндiретiн.

	«Мал – садақа, жан – олжа» деп келе-келе түйесiн, қос-қос жылқысын олжаға тастап, әрқайсысы қосар ат алып, екi-үш қос жылқымен ғана жан сауғалап, Мойынты қоршауын бұзып өтер алдында да Ошыржап екеуiн шақырып алып:

	– Екеуiңе өкпем жоқ. Серттерiңде тұрдыңдар. Қазiрден бастап, маған берген уәде, айтқан серттерiңнен азат еттiм. Ендiгi майдан бiз үшiн ең соңғы майдан болар, бәлкiм. Қалмақ тонын киген қазақтың қазақ қолынан өлгенi жараспас! Жандарың – сауға, жолдарың ашық, – деген.

	– Мырзам, қалмақ тонын кисек те жанымыздың, қанымыздың қазақ екенi рас. Бiрақ басымызға iс түскенде пана болған сiздiң басыңызға бұлт төнгенде сая iздеп, жалт берсек азаматтығымыз қайсы?! Найзамызды қандастарымызға сiлтемесек те, олардың сiзге сiлтеген найзасын қағармыз. Өлсек – шейтпiз. Бiрге көрдiк бәрiн де, қумаңыз бiздi, – деген болатын.

	Су iшерлiктiң бары шығар, бұлар да Ошыржаптың торғауыттарымен бiрге кешегi Әмiрсанадай көкжал ту тiккен Барқытбелдiң Маңырақ, Сауыр тауларымен ұштасар оңтүстiк шығыс тұмсығына, келiп, ат белiн бiр-ақ босатқан. Ел есiн жинап, етегiн жапты, малы өрiсiн толтырып, жандары жай тапты дегендей...

	Алайда, ағайынды екi жiгiттiң жандары жай таба қоймаған. Барат бiр қарағанда, осы тiршiлiгiне риза сияқты көрiнгенмен, өз тағдырының екi тiзгiн бiр шылбырын жалғыз тiреу, жалқы тiренiшi Байшуаққа бiржолата тапсырып қойғандықтан, iшкi пiкiрiн iшiнде тұншықтырып, ештеңе ойламайтын кiсi кейпiнде жүретiн.

	– Осы уаң мырза бiзден айрылғысы келмейдi-ау деймiн? – деп, бiр күнi қамсыз, мұңсыз iнiден сыр тартқан.

	– Кетемiз десек, жолымызға кесе көлденең тұра қоймас. Дегенмен қиналғанда пана болған кiсiмен оп-оңай айрылыса қою бiзге де сын сияқты...

	– Мен бiр ой үстiнде жүрмiн, – деп, Байшуақ iнiсiнiң сөзiн бөлген. – Осы мынау Барқытбел мен Нұрзайсан өңiрiне сөзi жүрiп тұрған Қамбар төренiң ауылы түстiк жерде тұр екен. Барып, ақыл сұрасам деймiн. Исi қазақ баласын бауырына тартар. Тарта қоймаса, Ошекеңнен рұқсат сұрармыз.

	Екеуi осы шешiмге тоқтағаннан кейін, бiрер күннен соң Байшуақ ұзақ жолға шыдамды, жарау ат мiнiп, Қамбар төренiң ауылын бетке алып едi.





	Қусам да жеткiзбейдi арман дүние,

	Бұрынғы ата-анадан қалған дүние.

	Жаманшылық жасама ағайынға, 

	Өтiп кетер басыңнан жалған дүние.

	Халық өлеңi.





ЖАУЛАСТЫРМАҚ – ЖАУШЫДАН


	I

	Қонақтар сыйлары жарасып, бiрнеше күннен соң ертелетіп аттанған кезде Ошыржап Қасқақ батырдан бүйiмтай сұраған.

	– Төренiң бүйiмтайы – көршi хақысы дейтiн ағайындық ықылас пен достық пейiл ғана. Малымыз да, жанымыз да аралас жатсын, қазақ-қалмақ бiр-бiрiмiздi жатсынбайық. Жауласып та көрдiк, дауласып та көрдiк, атысып та көрдiк, шабысып та көрдiк. Жарды жесiр, баланы жетiм қылғаннан басқа тапқанымыз жоқ. Ес жинайық, ел болайық деген ниет қана, – деп, сыпайы жауап қатқан. Сөзiнiң соңында ғана елеусiздеу ғып:

	– Төренiң өзiнiң де ат iзiн салып, елiңiзге келiп-қайту ойында бар-ау деймiн. Әрине, сiз қарсы болмасаңыз, – дегендi қоса айтқан. Уаң кешелi-берi не өзiнiң қазақ елiне барар ойын бiлдiрмеген соң, не төреге «келiп-қайтсын» деп, тiлек айтпаған соң әдейi айтқан.

	– Дос пейiлдi қонақты дос пейiлмен қарсы алып, шығарып салуға қашан да әзiрмiн, – деген ел иесi. – Тек келерiнен бiрер апта бұрын бiлдiрiс айтсын.

	Қазақтардың бұрын-соңды бола бермеген үрдiстi бастап, бұл қай келiсі, қай жоралғы, қай тарту-таралғысы екенiне жiп таға алмай Ошыржап аң-таң. Бiрақ та отыз бiр сәйгүлiктiң жолда жатқан батпан құйрық еместiгiн iштей пайымдап, бағамдап қойған. «Қорыққаннан жасаған айла-шарғысы» деудiң қисыны жоқ. Себебi, Жоңғар, Жоңғар емес ашулы арыстан болып аузынан жалын шашып тұрған о бiр замандарда да бұл қазақ «қолыңда өлейiн-ай» деп жағадан ала кететiн. Қазiр сайда саны, құмда iзi жоқ дегендей тоз-тоз боп жүрген Жоңғардың сарқындысындай Едiл бойынан келгелi есiн ендi-ендi жия бастаған Ошыржаптың аз торғауытынан қорқыпты дегенге кiм сенер. «Елiне – қоныс, малына – өрiс сұрағалы жүр ме?» дейiн десе ол пайымның да қисыны жоқ. Бiрiншiден, төренiң өрiске тарығар әзiр жөнi жоқ, Маңырақтың сансыз қойнауы мен Шорғаның құйқалы жазығы соның еншiсiнде. Екiншiден, қалмақ аз болса да ата қонысын өлiспей үлеске сала алмайды. «Пұшпақтай жер бергенше, сол пұшпақтай жерде басыңды қалдыр» деген қағиданы бұлар да қатты ұстанатынын төренiң бiлмеуi де мүмкiн емес. Құда түсiп, сүйек дәнекерлеудi ойлады дейiн десе, мұнда бойжетiп отырған қыз жоқ. Ошыржап қалай ойласа да бұл түйiннiң шешуiн таба алмай қойған.

	– Батыр, – деген Ошыржап Қасқақпен төске төс тиiстiрiп, қоштасып тұрып, – сiздiң жұрт: «Жерiнен ауғанға жетi жыл қоныс жоқ» деушi едi. Жаратушыға мың да бiр алғыс! Ауып барған жерден қайта ауып ата қонысқа келсек те осынау шұрайлы мекенге бiраз жыл көң төгiп, иеленiп қалған ағайынға көзтүрткi болдық па деп қауiп қылушы едiк. Қамбар төренiң керiсiнше достық қолын алдымен созуы сол қаупiмдi сейiлткендей.

	Жоңғар жұртының ешкiмге бастырмаймыз деген кеудесiн алдымен қазақ елi талқандап, онан қалғанын қытай тоз-тозын шығарған соң шынында да бiраз иен қалған шұрайлы қонысқа көршi отырған Найман, Керейдiң бiразы көз сала бастаған. Тiптi, жыла қонақтап көшiп барғандары да мол болатын. «Оу, бiз бұл жерлердi өзiмiзге қаратып алғанымыз қашан?» деп Цинь империясы қоқан-лоққы көрсетпек болғанымен, қазақтар олардың айбатына көп қыңа қоймаған. Тiптi. Алтай, Сауыр, Барқытбел баурайлары ежелдiң ен күнiнен ата-мекендерi болғанын, бұл жерлерде бабаларының бастары жатқанын айтып, «Жерден көшiңдер» деп келген елшiлерге: «Е, бұларың жөн екен» деген ешкiм болмаған. Күш көрсетпек болған кезде тiс көрсетiп, қарулы қақтығысқа да баратын. Сондықтан Қытай императоры Абылай ханға жазған хатында: «Сендер, қазақтар, бiздiң жерiмiзге бiрнеше жыл iшiнде бiртiндеп көшiп алдыңдар... Сенiң халқыңа ... бос жатқан жерлерде көшiп жүруге мүмкiндiк туғызу үшiн қазiрдiң өзiнде бұйрық берiлдi» деп, мойындай бастаған.

	Содан да қытай жағы «жер менiкi» деп, сырттай иемденгенi болмаса, бұл маңға қалмақтарды қондыру, қондырмау қазақтың қолындағы шаруа едi. Әбден арып-ашып, үйiрiнен бөлiнiп келiп, о бастағы ата жұртының бiр пұшпағында отырған Ошыржаптың аз тобына қытай жағы да пәлендей қарсылық көрсетпеген соң қазақтар да кең пейiлдiлiк танытып, ел ағалары ауып келгендердің Сауырдың оңтүстiк етегiн қоныстануларына қарсы болмаған.

	Азуы сынып, айбыны азайған, оның үстiне алыстағы қытайдың боданы ма, әлде жақындағы қазақтың кiрмесi ме, бәрi де түсiнiксiз мынау заманда әр таңның бейбiт атып, әр күннiң бейбiт батқанына тәуба деп жүрген уаңның көршiге кергитiн жайы да, жөнi де жоқ болатын.

	Ол сыртқыларға сыр ашпас саясатшыл жаратылысынан жаңылғандай өзiнiң қазақтардың бұл келiсiне қуану себебiн де сездiрiп қалды. Сонан соң ол жанында тұрған Байшуаққа бұрылып, былай деген:

	– «Қалмақ тонын кигенмен қанымыз да, жанымыз да қазақ болып қала бередi» деп едiңдер. Табылған, жүрекжарды сөздерiңе риза болғанмын. Қандастарыңды ел шетiне дейiн шығарып салып, еркiн тiлдесiп, мауық басыңдар!

	Ал батыр, хайыр қош! Төреге дұғай сәлем деңiз! Iлтифат, ықыласына Жаратушы риза болсын.

	Қонақтар Алла деп атқа қонғанда жаздың ұзақ күнi жерден арқан бойы көтеріліп қалған едi.

	***

	Қайтар жолда Бөкей, Сайын жандарына Баратты алып, үлкендерден сәл артта, өз әңгiмелерi жараса оңашалау қалып жүрсе, Байшуақ үлкендердiң тобына қосылған. Бекер обалы қане, Байшуақ «Төре, бiздi қалмақ ортасынан қашан алдырар екен?» деген сияқты орынсыз сауал қойып, батырды мазалаған жоқ. Осыдан бiр-екi ай бұрын ғана берген төренiң уәдесiне сенедi. Тiптi, Қасқақ батыр бастаған қазақ елшiлерiнiң меймандостық бұл сапарын да iштей жақсылықтың басы деп бiледi. Батыр да: «Саспаңдар, балалар, сендердi қалай да алдырамыз?» деп күпiнген жоқ. Ол да төренiң бiр есебi барына, алмас қылыштай жарқылдаған ағайынды қос жiгiттi өз үйiрiне қосып алудан аянбасына сенедi. Тек Жұманай көсе ғана: «Жоға деймiн-ау, сонда сен екеуiң Ошыржаптың барып кел, шауып келi болып жүре бересiңдер ме? Әгәрәки, бар ғой, екеуiң қалмақтың екi шүйкебасын алдың бар ғой, онда өзiмiз де қалмақ болып кеттiк дей берiңдер. Шiркiн, қалмақтан қатын алған неге жаман болсын. Жаман болса, бiздiң Қамбардың әкесi Санияз төре қалмақтан қатын алар ма едi?! Бұрын қолы жеткен батырлар мен бектер, төрелер мен төрдегiлер ғана алған ғой. Бiрақ олар жаугершiлiкте ғана ат көтiне мiнгiзiп әкелiп, дiнiне кiргiзiп барып қана қатын қыпты деседi ғой, – деп, ол бастаған әңгiмесiнен лағып, бiр қиырға сыңар езулеп жөнелген. Сонан соң есiне бұдан да маңыздырақ әңгiме түскендей, сөз ауанын тағы өзгерткен. – Әй, сен өзiң Отыршабыңа шаң жуытпайтын болып алыпсың, соның әлгi пұтқа табынатын дiнiне кiрiп алғаннан саусың ба?!»

	Байшуақ осы бала мiнез қарттың сөзiне ренжiген жоқ. Қайта шын пейiлiмен рахаттана күлген.

	Қос жiгiттiң басындағы тағдыры, олардың ертеңгi болашағы туралы өзiнше толғанғанмен, олар туралы әңгiме болмағанынан-ақ өзiнше ой түйiп келе жатқан Нұрәлi би де Жұманайды қақпайлай берген.

	– Жұмеке, бұл екеуiнiң жайын шешер екеуiмiз емес. Тiптi, мен бiлсем,

	Қасқақ батыр да шешер түйiн емес бұл. Сондықтан ол жөнiнде әңгiме қозғап қайтесiз?!

	Сөз ауанын жол басшысының өзi басқа арнаға бұрған.

	– Жә, ендi бiр екi-үш белден асқан соң ел шетiне де iлiгемiз. Байшуақ пен Баратқа: «Көрiсер күн жақын болсын!» деп осы жерден қайыр-қош айтысайық. Соқпақ түстi ғой, көш жолын көрер күн де алыс болмас!

	Бiз, Нұреке, Жұмекең Маңырақтан асысымен Шәйлi марқұмның басына барып құран оқып қайтайық. Жарықтық орнынан бiр аунап түссiн, – деген.

	Байшуақ та батыр жүзiне ұялай қалған мұңға ұқсас көлеңкенi сезiп, «Ол кiм едi?» деп тықақтауды жөнсiз көрiп, Шәйлi жайын сұрамады. Тек өздерiнiң Маңырақтың жотасына дейiн шығарып салуларына рұқсат сұраған.

	Соңдарында келе жатқан жастар iркiлiп тұрған үлкендердiң пiкiрiн естiген соң Бөкей мен Сайын да Қасқақ батыр мен Шәйлi қыз оқиғасына «Ел құлағы – елумен» таныс болғандықтан, өздерiнiң де құранға қол жайғылары келетiндерiн бiлдiрген.

	Тал түстiң кезiнде Байшуақ пен Барат керi қайтып, қалғандары келгендегi iздерiн өзгертiп, Қой Маңырақтың солтүстiк беткейiне таман жатқан Арасан Талды жолына түсіп, одан берiректегi Шәйлi бұлағын бетке алды.

	– Батыр, жоға деймiн-ау, Шәйлi қыздың марқұм болғанына да он шақты жылдың жүзi болып қалды, ә?! Ой өтiп бара жатқан жүйрiк уақыт-ай деген. Бәрi де күнi кешегiдей сияқты. – Жұманай көсе үлкен кiсi болып, көшелi бiр сөз бастап едi, жанында келе жатқан Нұрәлi би оның бүйiрiнен түртiп қалып, бетiне оқшырая қараған қартқа басын шайқады. «Жан жарасының аузын тырнап қайтесiң?» дегенi едi. Бұл сөзiнiң де қай жерi ұнамай қалғанын ұқпаған көсе бiр жөткiрiнiп алып, әңгiме ауанын мүлде басқа арнаға бұрды:

	– Жарықтық, биыл Маңырақтың тасына дейiн шөп шыққан екен. Құдайға шүкiр, көктем жаңбырлы болды ғой...

	– Иә, шөп қалың екен, – деп, Нұрәлi де оны бұл жолы қостап қойды.

	Ал Қасқақ батырдың кере қарыс кең маңдайындағы жаңа-жаңа жол сала бастаған әжiм iздерi тереңдеп, жарқабақтана бiткен қалың қабағы түйiлiп кеткен. Өз ойының тұтқыны болып келе жатқан. Расында да он шақты жыл бұрын өткен сол бiр қаралы оқиға күнi кешегiдей есiнде...



	II

	Күзгi дала тым сұрқай. Қар жаумағанмен Маңырақтың терең сайларын қуалай соққан ызғырық еттен өтiп, сүйектi қаритындай. Жылға-жылғадағы бұлақтар тоңып, қабыршақтана қатқан шыңылтыр көк шарбы мұз ат тұяғымен тас түскен әйнектей күлдiр-күлдiр сынады.

	Жүргiншiлер тымақтарының бауларын шарт байлап, iшiк-тоңдарының шалғайымен қос тiзелерiн қымтап алған. Қарсы соққан ызғырыққа қасқая қараған күйлерi суыт жүрiп келедi.

	Ең алдымен, өзгелерден оқ бойы шығандап жалқы келе жатқан жүргiншiнiң астындағы керген төстiктей көк қасқа шұлғып тастап, сумаңсумаң аяңдағанда өрлi-еңiске бiрдей сынаптай сырғиды. Өзгелердей түлкi тымақ емес, төрт сирағының қара жағал терiсiн төрт жағынан келтiрiп тiккен сусар бөрiк пен жолбарыс терiсiндей тарғыл көрiнер кең пұшпақ iшiк киген бұл жолаушының сыртқы салтанаты мен айбары елден ерекше. Қоладан құйғандай шаншылып, күмiстеген ер үстiне отырысында да ерекше бiр сырбаздық, жарасымдылық бар. Қару атаулыдан сырт көзге түсер сүйек сапты қайқы қылыш қана. Ауыл мен ауыл, ру мен ру арасындағы базына, барымтада ұстар сойыл-шоқпар ғана емес, бүкiл ел намысы деп атқа ер салар iрi жаугершiлiкте батыр атанған азамат қана қолға алар қылыш, найзаны тек ел ағасы мен батырлар ғана ауыл арасында да еркiн асынып жүретiн. Бұл кiсiнiң кесек тұлғасы, маңғаз отырысының өзi-ақ оның қайқы қылышты текке асынбағанын көрсеткендей.

	Дегенмен оның осы топтың басшысы екенiн аңғару оңай едi. Соңынан ерген серiктерiнiң бар-жоғын ұмытқандай. Маңырақтың бiр-бiр қора қойды немесе бес-алты үйiр жылқыны бiр қысқа қыңқ демей асырап шыға алар сиыр бүйрек көп быдырақ-бұйраттары мен әр қолат-қойнауына тесiлген күйi жортып келедi.

	Оған қарағанда негiзгi топтың кеуде тұсында көк қасқадай сыптығар болмағанмен бота тiрсек, жуан сiңiр құла төбелдiң үстiнде төбедей болып отырған қаба сақалдың алып тұлғаға сай асынған қылышы мен қарына iлген шашақты найзасына қарап, осы топтың, осы топтың ғана емес, бүкiл бiр жұрттың сенiм артар күшi де, найзасының ұшы да болар батыры екенi танылғандай. Құла төбел алдына түскен көк қасқаның қорлығына шыдамағандай ауыздығымен алысып, сүзе тартқанмен әулеттi қол әдейi тежеп, ара қашықтықты бiр қалыпта ұстап келе жатқаны байқалады. Оның қасындағы бес-алты сарбазы да, ала-құла киiнгендерiмен құр қол емес. Бiреулерi ақбауыр сойыл сүйретсе, ендi бiреулерi басы үлкен адамның қос жұдырығындай бөртпе шоқпарды тақымдарына басқан. Құр қол дегендердiң бұзаутiс дырау қамшылары бар. Топтары шағын болғандарымен түйiлген жұдырықтай ықшам жеңiл-желпi жау шықса жайпап өтердей.

	– Батыр, жоға деймiн-ау, сол аз үй Үкiбайды әке-көке деп неменеге оң жақта отырған қыздай сызыла беремiз? Елiнiң бұйдасын ұстаған жас перi Алдиярының Алласын есiне бiр түсiрсек қалғаны айтқанымызға көнiп, айдағанымызға жүрмес пе... – Астындағы әлекедей жаланған ақ жал айғырдың буы бойына тау қопарардай қуат бiтiрген ауқымы бiр-ақ уыс Жұманай көсе құла төбел мiнген нардай жiгiтке қатарласа берiп, ойына келе кеткен өз байламын ортаға тастаған. – Жоға деймiн-ау, ол қорғап отырған Кiшкенетаудың тұтас бiр бетi түбiн қуып келсе, жалғыз Төртуылдың жерi емес, Бала Ертiске қоныс аударған қалың он екi ата Абақ Керейдiң үш-төрт атасының ортақ мекенi емес пе?! Алдиярдың ол жерден тiстей қатып айрылмайтындай атасының құны жоқ шығар. Ағайыншылықпен төренi сыйласа, екi-үш қыстауын өрiсiмен берсе, қолынан аламыз, бермей кергитiн болса, керегесiн күйретiп отырып, жолынан аламыз! Тек осы сапарда шоқпар ұстар азаматының мөлшерiне дейiн әбден бағамдап қайту қажет. Жоға деймiн-ау, басқа-басқа, бiздiң Қамкеңдi, Қамбар төренi басынатын жөнi жоқ қой. Аяқты малда ақыл жоқ. «Бұл пәленшенiң жерi едi» деп аяқ баспай қоймайды. Мал жерiне түссе, Алдиярдың ырысы шайқалып, құты кетпеген болар. Жалғыз-жарым мал емес, бiр айғыр-үйiр жылқыны бөлiп алып, жылқышыларды сойылға жығатындай не құны қалды деймiн-ау?! – Ол осыным қалай, дегендей, төңiрегiндегiлерге жалтақ-жалтақ қарап, ақ жалды шаужайлап қойды.

	Жұманай көсе сөйлеп келе жатқанда уытты көк бұйра насыбайды молдап атып алып, аузына су толтырғандай үндемей отырған батыр аласы мол үлкен көзiн оған немкеттiлеу ғана тiктеп қарады да, алдымен танауының астымен мырс етiп бiр күлдi. Сонан соң ендi сөйлемесiме қоймадың-ау дегендей насыбайын сұқ саусағымен iлiп тастады да былай дедi:

	– Оттапсың! Астыңа сiңiрлi айғыр мiнiп, қарыңа шоқпар iлген соң аузыңмен орақ орып келе жатқан боларсың, – дедi. – Әйтпесе Үкібайды шапқанды қойып, өзiңе қатының тап бергенде қу жаныңды қайда қоярыңды бiлмейтiн Жұманай емес пе едiң?!

	Жiгiттер ду күлген. Не айтарын бiлмей қысылған Жұманайдың шикiл сары бетi бiраз күреңiтiп, шарғы бойлы шағын тұлғасын ер үстiнде қозғалақтатып қойғанмен батырдың сөзiне айтар уәжi болмай ақыры өзi де кеңк-кеңк күлген.

	Жұманайдың зайыбы Қатша бүкiл төре аулына қарулылығымен аты шыққан балуан тұлғалы кiсi болатын.

	Осыдан үш-төрт жыл бұрын болса керек, Жүкең көршi елдiң жылқышыларына барып, жоғалған жалғыз биесiн солардан көрсе керек қой. Қария: «Бауыры құт, желiнi сүт, кемдей биенi сендерден басқа ешкiм алған жоқ. Онан да айып-ажынымен жетелеп әкеп беріңдер. Әйтпесе Қамбар төреге айтып, бұл күндерiңдi зар қыламын» деп күш көрсетпек болады ғой. Жылқышылар оны сары тiстi, ақ сақалды кiсi болған соң сыйлап, кiсiлiктi сөз айтса, өз демiне өзi қызынып алған Жұмекең өзiне жақын тұрған бiр жiгiттi қамшымен тартып қалады ғой. Жазықсыздан жазықсыз жапа шегiп, қамшы жеген жiгiт: «Әй, бәлем, сен кәрi сайтанды ма, бәлем!» деп атына қарғып мiнсе, бiздiң батырсынған қария екi-үш белдiң арғы жағында отырған ауылына қарай шаба жөнелсе керек қой. Қуғыншыдан бiр арқан бойы келген қарт атынан домалап түсiп: «Қатша-Қатша, келiп қалды, тысқа шық, ойбай!» дептi жан-даусы шығып.

	Үйден жалаң аяқ, жалаң бас дегендей жүгiрiп шыққан Жұмекеңнiң зайыбы отағасы қуып келген жiгiттiң ақ-қарасын айырмай жатып: «Үй-бай ғана қу сыңғыр-ау, «Ит көзi түтiн танымас» дегендей, әкеңдей кiсiнi неғып, сәйгектетiп қуалап жүрсiң?» деп қуғыншыны атының үстiнен жұлып алып, жерге атып ұрыпты дейдi. Сонда есiн жинап үлгiрген Жұмекең үйiнен жүгiрiп шығып:

	– Қатын, қатын, ашуыңды бас. Бұл шiркiндi қорқытайын деп қамшымен осып өткен өзiм едiм. Қамшыдан ығып, сөзден бұғар жұрт қалды ма қазiр? Онан да бар сусыныңды сапыра бер, – десе керек қой.

	Жүкеңнiң «ерлiгi» туралы тағы бiр әңгiме төре ауылының жас-кәрiсiне түгел тарап кетiп, кәрi жезделерiнiң күлкi болғаны бар.

	Бiрде балдыздары Жұманай көсеге әзiлдеп: «Әй, осы сенi еркек болып қатыныңа қамшы көтермейдi дейдi ғой. Өйтiп жiгiт атанғанша, Қатша әпкемiздi-ақ атқа мiнгiзiп, өзiң қазан-ошақты бағе-е-еп, үйде отырсаңшы», – деп, әбден қайраса керек қой.

	– Е, жоға деймiн-ау, қатын сабау керек болса, қане жүрiңдер үйге, – деп қоқиланады Жұмекең. – Тек әпкелерiңе жандарың ашып, маған жабыла кетiп жүрмесеңдер болғаны.

	– Ойбай, ашу үстiнде өлтiрiп тастамасаң болды. Ол кiсiнiң сүйегi – бiздiкi, етi – сiздiкi ғой, – деп қайрайды балдыздары.

	Қараша үйiнiң сыртына келiп, ат басын тiреген Жұманай көсе:

	– Қатын-ей, қайдасың? Мына аттың басын ұстамаушы ма едiң? – деп шiренедi. lркiт пiсiп жатқан әйелi үйден жүгiре шығып, жiгiттердi қолтықтап аттан түсiредi. Аяғы сынғандай ат үстiнде сiресiп отырған Жұманайды да қолтығынан демеп, көтергендей ғып атынан түсiрiп алады.

	Ескi-құсқы көрпешелерiн төр алдына жайып, қонақтарына ұсынар басқадай ештеңесi болмаған соң пiсiп жатқан iркiттен құйып алып, қонақтарына тостақпен ұсынады. lртiк-iртiк майы жүзiп жүрген iркiттен елден бұрын ұрттап қана көрген Жұмекең жанжалдасуға iлiк iздесе керек:

	– Әй, қатын, жоға деймiн-ау, қашан барсаң да Қамкең төреннiң үйiнiң қымызы тiс сындырардай сұп-суық болып даяр тұрады. Мынау жылымшың не пәлең? – деп, тостақ толы iркiттi зайыбының бетiне шашады ғой.

	– Пай-пай, Жұмеке, осы сiздiң мiнезiңiз-ай, араша, батыреке, араша! – деп, жiгiттер де отқа май құя бастайды.

	– Жоға деймiн-ау, қоя берiңдершi, ел қамы, жер қамы деп сыртта жүрген ерiн күте алмаған жаман қатынды қатын емес қатқан тулақ етейiн, – деп, жұлқына ұмтылған көсе әйелiн жұлмалай жөнеледi. Өздерiне керегi осы қызық болған соң әрi Қатша әпкелерiнiң де күш-қуатын бiр байқағысы келген балдыздар оны ұстап қайтсiн. «Араша, батыреке, мiнезiңiздiң қиын-ай осы» деп Жұмекеңе жел бере түседi.

	– Бiр қателiгiм болса кешу ет, отағасы, – деп әпкелерi де бұға бередi. Қой дегенде, қоя қояр Жұмекең қайда, қолын оңды-солды сiлтеп, тоқтамаса керек қой. Әйелi оған да мыңқ етпеген соң, еркек екенiн ендi бiлгендей әбден елiрiп алған Жұмекең кереге басында iлулi тұрған сары ала қамшыны ала салып, екi-үш осып өтедi. «Ойнаймыз деп өрт шығарып алдық па?!» деп, қорыққан жiгiттер де тұра ұмтылады. Сол кезде ойда жоқта себеп-сылтаусыз ойран бастаған отағасының қолы батыңқырап бара жатқан соң Қатша оны серпiп тастап, тұмақтай ұшырады.

	– Ер адам ғой, меселi қайтпасын десе, жұт жылдың боранындай үдетiп барасыз ғой, тiптi, – деп, төбедей болып орнынан тұрады.

	– Болды-ей, қатын, жоға деймiн-ау, бiраз жерге бардық, бүгiнге осы да жетер! – дейтiн көрiнедi орнынан тұра алмай жатқан Жұмекең.

	Сонда ғана естерiн жинаған жiгiттер:

	– Әпкетай, құдай кешсе, бiздi кешiре көрiңiз. Мына жездемiз «Түзде батыр болсам, үйде батылмын» дегенiн қайтып айтпасын деп бiз қайрап едiк. Қаншалықты батыл екенiне көз жеттi. Ал тәттi етiңiзге ащы таяқ тигiздiргенiмiз үшiн айып бiзден, – деп, жiгiттердiң бiрi Жұмекеңнiң қорасына қозылы қойын, бiреулерi лақты ешкi, тайынша-торпақ кiргiзiп берiп кiнәларын жуыпты. Алайда, осы әңгiме түрлене құбылып елге тарап, Жұмекең жазған бiраз мазақтың астында қалған.

	Жұмекеңнiң жұрт мазағына, қалың балдыздарының қылжағына қалмайтын күнi жоқ. Және сол әңгiмелердiң көбi бiр тектес, өзектес болып келе беретiн.

	Оның бұдан екi-үш ай бұрынғы тағы бiр «ерлiгi» бiраз қылжақ сөзге арқау болған. Бiр қызығы, олар жезделерiнiң қызыл сөз болмаса, еркек кiндiк болып, қайрат көрсетер тұста масқарасы шығатыны ақиқат болса, керiсiнше әпкелерi Қатшаның азаматқа бергiсiз қару-қайраты дәрiптеле мақталып, аңыздай болып жұртқа тарайтын.

	Онда, тағы да Жұмекең қарап жүрмей, қанаттас жатқан Байжiгiт аулының жылқы қосынан бөлiнiп қалған бiр үйiр жылқысына кездеседi ғой. Өзi құс салып, серуеннен келе жатса керек. «Оу, осы барымталап жылқы алып жүрген жiгiттер менен артық дейсiң бе?! Алланың өзi бұйыртып тұрған несiбеден несiне бас тартамын? Елдегi жiгiттер менiң де осал сиырдың боғы емес екенiмдi көрсiн», дейдi де жылқыны қуа жөнеледi. Айдарынан жел есiп, ел шетiне жете бергенде ақай жоқ, тоқай жоқ тал түсте малын қуып кеткен жүрекжұтқан жалғыз атты барымташының iзiне түскен қуғыншылардың да қарасы көрiнедi ғой. Ойда жоқта байып шыға келмек болған батырыңа да жан керек екен, олжасын тастай берiп, атын көсiлте жөнеледi. Соңынан ентелеп, келiп қалған екеуге мойнын бұрып: «Ой, жiгiттер, ойынды да бiлмейсiңдер ме? Әншейiн сендердiң қырағылықтарыңды байқайын деп едiм. Қайтыңдар, жiгiттер қайтыңдар! Әйтпесе қолым қатты едi, бiреуiңдi майып қып алармын», деп доқ көрсетсе керек.

	Ауыздыға сөз, аяқтыға жол бермейтiн Жұмекеңнiң пысықтығына тоқтау салған Қасқақ батырдың әзiлi де осы әңгiмелердi меңзеген болатын. Жiгiттердiң бәрi жол ермекке айналған Жұманай көсенiң сол бiр «батырлықтарын» еске алып, күлкiге қарық болған.

	Осы кезде Бөкей сұлтан бағанадан айтылған сөздiң мән-маңызын жiбермейiн дегендей әңгiме арасында айтылған кейбiр жайдың мәнiн анықтап алайын дегендей Жұманайға тосын сауал қойған.

	– Жұмеке, бiресе Төртуылдың, бiресе Үкiбайдың аз ауылы деп, доқ көрсеттiңiз. Үкiбай да Найман атаның бiр бұтағы бола ма? – деп Жұманайға қараған.

	– Олар бiзге неге жерлерiн берулерi керек? Соны ұға алмай келе жатырмын.

	– Әй, айналайын, Бөкейжан, – дедi Жұмекең маңғазданып, – кiмнен кiм туатынын, қай рудың қалай тарап, тармақтанып кететiнiн мен де бес саусағымдай жақсы бiлемiн ғой. Дегенмен, мен мына Қасқақ батыр сияқты исi қазақты таратып, таразылап берудiң бiлгiрi тұрғанда суырылғаным жараспас. Сауалыңды осы кiсiге қойғаның жөн, – деп, бiр бүйiрiне бұлт ете қалған.

	– Е, – дедi Қасқақ батыр әңгiменi ұзартқысы келмегендей. – Ұшқан құстың қанаты талып, жүгiрген аңның өкпесi өшкен алып далада тұрып жатқан қалың қазақтың бәрiмiз де бiр-бiр бұтағымыз ғой. «Өспейтiн елдiң баласы өнбес дауды қуалар» дегендей, бiр-бiрiмiздi күндеп, бiр-бiрiмiздi жүндеп тозып жүргенiмiз болмаса, құраны бiр, ұраны ортақ бiр қазақтың ұрпағы емеспiз бе. Бүгiн Төртуыл деп қыжыртып келе жатқанымыз да еншiсi бөлiнбеген екi туып бiр қалғанымыз емес пе? Бұл күнде үш жүз деп бөлекбөлек ту көтергендер айналып келiп, бiр қазақтың ұрпағы болып тарайды. Балам, сен сұраған Үкiбай Төртуылдың Атабай дейтiн аталығынан тарайтын бiр бұтағы. Ал Төртуыл да Төлегетайдың бір баласы. Бiз аз үй Үкiбайды басынғанымызбен, бүкiл Алтай-Сауыр, Қара Ертiстiң өрлi-өңiсiн Абақ Кереймен бiрге жайлап жатқан Төртуылға шоқпар сiлтей алмаспыз. Төре атаулыға бағынып, «ләппай» деп көрмеген Тобықты елi сияқты Төртуыл да ешкiмге тiзе бүгiп, тiзерлеп көрмеген жұрт. Өзiм де осы сапардың жосықтылығына сенбей атқа қонған жанмын.

	Қасқақ сөзiнен екiұштылау пiкiрдiң лебi байқалған. Шындығында ол Қамбар төренiң найзасының ұшы, бiлегiнiң күшi болып жүрген жылдарында төресiне «Е, мұның қалай?» деп көрмеген бағыныңқы қалпынан айнымай келiптi. Тек бір-ақ рет, бұдан біраз бұрын Қожамбеттің батыры Жұрынтайды жылқымды ұрладың деп төре жазықсыз жазаға жыққанда Қамбардың бетіне тіктеп келгені бар. Одан кейін... жо-жоқ.

	Қасқақ батыр осы сәтте алдарындағы оқ бойы оқшау жортып бара жатқан ел ағасы, мырзасы, Қамбардың бүгiнгi жортуылының соңы немен тынарын ойлаған: «Абысын тату болса ас көп, ағайын тату болса ат көп», сыйласа бiлген жұртқа жетпей жатқан қоныс жоқ, сыйыса алмай қида-қида болған ағайын, осылай алысумен, осылай арбасумен өттiң-ау! Жас перi, жаңа талап Алдияр берсең – қолыңнан, бермесең – жолыңнан деп, тiс көрсетiп, тiзе батырмақ болған зорлыққа намыскер басын жер жастандырмай тұрып көнер ме?! Көне алмас. «Жаттығым жоқ, ағайын, жатырқама» деп барса, тiл табысып келiсер едi. Қашан да үлкен-кiшiмен оңай ұғысар төренiң бұл жолы Төртуыл баласына жуандық көрсетпегенi жөн-ау» деп толғанды ол.

	Бiр қолын қалың қамысектi-құрақты, шағыл-шағыл құмдауыт, алты ай қысқа жер қайысқан қалың жылқы, қаптаған қой малын қыңбай асырап шығар Нұрзайсанға Қара Ертiс құяр сағасынан жiбермей, екiншi қолымен Құстыға дейiнгi қара жусан, ақтықты сары жазығын шеңгелдеп отырған төре аулы соңғы кездерi өз жерлерiнiң жайсыздығын, қалай дегенде де күңгейлi, терiскейлi тау сағалаған жұрт қонысының өздерiнен артықтығын жиi әңгiмелейтiндi шығарған. Төресi бар, төлеңгiтi бар соңғы жылдары аша тұяқтысы, ай тұяқтысы аралас қисапсыз көбейген малға басқадай кең өрiстiң қажеттiгiн байқайтын. Ел бастаған ақылман атанып атқа мiнген соң, осынау қиын жерде қиялап жол табу мiндетi өз мойнында болған соң, Қамбардың ойлай-ойлай тапқаны, шағын ел Төртуылдың Үкiбайының жерi – Үйдененiң бергi бетiндегi мал жұтамас қалың быдырықты Қой Маңырақтың бiр тұмсығы барып тiрелетiн Кiшкенетаудың батыс өңiрiн өзiне қаратып алу болатын. Қыс қыстау, жаз жайлауына аз да болса жұмылған жұмырықтай болып көшiп-қонатын Төртуыл баласының өзара ауызбiрлiктерiнен бе, әлде ертеден ерегескенге есе жiбермейтiн жауынгерлiктерiнен бе, әйтеуiр, олармен бiреулердiң шармаяқтасып жатқанын Қасқақ Қасқақ болғалы естiмептi.

	Сол Үкiбай бұтағының жас та болса бас атанған ел ағасы Алдиярға жабағы жүн қырқу кезiнде Қамбар кiсi салған. «Төремiн деп төр сұрағаным емес, ағайының болып жер сұрағаным. Бiз де құдайдың құлы екенiмiз рас болса, қамыста жатып қабылан аулағанша, тауға шығып, таутеке атсақ деп едiк. Үйдененiң бергi бетiнде жатқан Қызылшағылдың етегiндегi екi-үш қыстауын бiзге қисын. Ағайынбыз, қарыздар болып қалмаспыз! Алдияр аға сыйлап көрсе, меселiмдi қайтармасын», деп сәлем жолдаған.

	Алдияр Қамбардың дүмi қатқыл, зiлi ауыр сәлемiн тыңдап, аз-кем үнсiз тұнжырап отырыпты да:

	– Аға боламын дегенге бауыр болып көрiп едiм, «аламын» дегенге дауыл болып көрiп едiм. Қамбар сөздi кiсiлiкпен бастап, күштiлiкпен аяқтапты. «Иттiң иесi болса, бөрiнiң тәңiрiсi бар», себеп-салдарсыз аламын деуiн асқандық деп бiлемiн. «Қарыздар болып қалмаспыз» дейтiн ұзын арқан, кең тұсаудың маған қажетi жоқ. Төремiз деп төрiмiзге шығарғанмен, кеудемiздi басқыза алмаспыз. Жерiмдi не үшiн, нелiктен алғысы келедi екен? Күлбiлтелемей әңгiменiң төтесiне көшсiн! Басқа сөздi бiлмеймiн!Осы сөзiмдi шашау шығармай жеткiз! – деп әңгiменi тәмамдапты. Алдиярдың осынау жауабы жеткелi байыз таппай қатты ширыққан төре өзiне ресми түрде бағынышты болмаса да Төртуыл баласына, әсiресе Алдиярға қарасты жұртты ашықтан ашық қырына ала бастаған.

	Содан төре аулы жабағы жүндi түсiрiп, төлдерiн әбден аяқтандырып дегендей, жайлауға үдере көшер уақыт болса да биыл ерекше мiнез танытып, көктеулiктен әбден кеш көтерiлген. Қамбар көшпен ұсақ малды қара жолға салғанмен, дөңгелек тұяқ атаулыны шұрқыратып, Үйдененiң бергi бетiндегi Кiшкенетаудың быдырығына қаптата айдатқан. Жайлауға төте тартар құдайдың кәдiмгi көш жолы тұрғанда төренiң неге бұлайша бiр қиырға бұра тартқаны оның бiр өзi мен қос ағасы – бас жылқышысына ғана белгiлi едi.

	Үйiр-үйiр қаптаған қалың жылқы күнi бойы сай-саланы өрлей жайылып келiп, жұлдыз жамырай Үкiбай қыстауларын басып өтiп, өзеннiң бергi бетiндегi шабындыққа келiп түскен. Бұл бүкiл бiр рулы ауылдың жаз ортасына таяу келiп шауып алатын жалғыз шабындығы болатын. Қай қазақ мал атаулысын қыс баласы көк пiшендi көпiрте салып асырауды әдет қыпты, әйтеуiр арамза туған төл мен мiнiстегi аттарға жетерлiк несiбенi осы арадан жинайтын.

	Түн iшiнде таудан тас тасқынындай жөңкiле құлаған қалың жылқы айналасы тай шаптырым жердiң кездiк бойы алсындап қалған балаусасын быртбырт орып, таң сiбiрлеп атқанша ұстарамен қырғандай қылған. Сөйткен де қапталдай жайылып, күн шыққанша қайтадан негiзгi көш жолына түскен.

	Бұл қысастық, әрине, бiлiнбей қалған жоқ. «Ағайын, бұл қай керiң? Жердiң түгi жетiлер, бiрақ көңiлге түскен кiрбiң кетер ме? Төре аяғын тартсын», деп Алдияр арнайы кiсi салған. Оған «Е, солай болыпты» дейтiн төре бар ма, «Шабындығына түскен жылқыларды үш күн бойы оттатпауға жаза бұйырдым, хайуандардың есi болса ендi түспес», деп мысқылды, қызыл итiн қыңыр шаптырып, қиқар жауап берген. Содан кейiн екi ауыл бiр-бiрiне сырт берiсiп, бiрақ артық әрекетке барыспай, тым-тырыс жатып алған. Әңгiме сонымен де тынар ма едi, Қамбар екiншi дүркiн iрге жаулық мiнез көрсетпесе.

	Ел қыстауға қона төре аулының көгалалы көп жылқысы тағы бiр түнде көпе-көрнеу олардың қыстауларының iргесiне барып жайылған. Сонда ғана Алдияр жiгiттерi басқыншы жылқышыларды сойылға жығып, төре малымның басы дейтiн жирен төбел айғырды үйiрiмен алып қалып, қалың малды түре қуып тастаған.

	Бұл – аяспайтын, нағыз «келсең кел» жанжалдың болмай қоймасының белгiсi едi. Қамбар бiраз азаматтарын таң бозынан атқа қондырып, суыт келе жатқан бетi осы болатын. «Жазықсыз» жапа шегiп, сойылға жығылған бес жылқышы мен әй жоқ, шәй жоқ қолды болған бiр айғыр үйiр жылқысы үшiн Алдиярдың айыбын мойнына қойып, тiзерлетiп қайтпақ. Қалай болғанда да о баста нысанаға алған Кiшкенетаудағы екi-үш қыстауды қолтықтап қайтпақ. Бүгiн iргежауын «жә» дегiзбек, ол болмаса би алдында жүгiнер күн туса да мұның айы оңынан туарына кәмiл сенiмдi.

	Бiр жұрттың ту ұстары өзiнiң үзеңгiлес досы, тегi төре тұқымынан болмаса да сен төленгiтiм едiң деп көрмеген Қасқақ батырға да ашылып, сыр айтпаған. Бар болғаны:

	– Төртуылдың Үкiбайының жерiн, от басында отырып батырсынған ерiн көрiп қайтамыз. Әзiрге қол алмай-ақ елеусiз аз ғана топ ертерсiң, – деген. Келiсiм сұрап емес, бiрден кесiмiн айтқан. Бұл:

	– Төрем, iргелес ағайынға iрiткiнi сенiң салғаның жараспас. Кетiсу оңай, келiсу қиын, одан да мәмiлеге келгенiмiз мәндiрек болмас па? «Ашу – дұшпан, ақыл – дос», асығыс аттанып бара жатқан жоқпыз ба?! Өйткенi, басын бассақ кетпеннiң сабы өзiмiздiң маңдайымызға тигелi тұрған жоқ па?! – деген.

	– Алдиярдың шүйке бас қарындасына қолым жетпесе бұл дүниеден қатынсыз өтем деп тұрсың ба, батыр! Емешегiң үзiлiп тұрса, тартып-ақ әперейiн ол қызды. Әлде қалыңсыз алған қатынның қадiрi жоқ дейсiң бе? – Қамбар Қасқақтың осал тұсы – ер намысына шоқ тигiзе сөйлеген.

	– Төрем, Алдиярдың қарындасына қолым жетпесе, қатынсыз қалармын деген ойым жоқ. Жаныңа ерiп, жалауыңды көтерiсiп жүрген соң ойланғаным сенiң бедел-биiгiң едi ғой. Елiн жылатып, зорлық жасаған кiсi ел тiзгiнiн ұзақ ұстай алмас. Мен айтып парыздан құтылдым, қалғанын патша көңiлiң шешсiн.

	Сөз осымен тәмамдалып, бұлар күзгi сүреңсiз даламен Маңырақтың шығыс жақ тұмсығын бетке алған едi. Бұрын-соңды мұндай қырбайлық, сөз қағысу деген екеуiнiң арасында көптен бері болмаған соң ба, екеуi де бiрбiрiне қайтып тiл қатыса алмай, тоң-терiс үнсiз келе жатқан.

	Жүргiншiлер түс әлетiнде Дауалдың беткейiне ат тұяғын iлiндiргендерi сол едi, қарсы дөңнiң басында көлденең тартып тұрған шаңқандай ақ боз мiнген жалғыз салт аттыны көрген. Кез келген көлденең өткен көк аттыға сәлем бермек түгiлi кез келгеннiң сәлемiн бiрде алып, бiрде алмайтын Қамбар төре жалғыз аттыға көз қиығын салмай өтiп кете бермек едi, анау әлдене десе керек, көк қасқа да жол үстiнде тоқтай қалды. Әлде ел, әлде жау екенi белгiсiз, бiрақ дөң үстiнде орнатылған тас мүсiндей болып, iрiлiк танытып тұрған белгiсiз жолаушыға тезiрек жету үшiн Қасқақ онсыз да тiзгiн тежетiп келе жатқан құла төбелге ерiк бердi.

	Шағын болса да өз айбынымен, жарасымды салтанатымен келе жатқан жүргiншiлерге жалғыз салт аттының сәлемi де тосын болды:

	– Қаруыңа қарасам дау қуған даугерге ұқсамайсың, қарымаңа қарасам, жау қуған жаугерге ұқсамайсың. Жүрiсiң – суыт, түсiң – суық. Қуғыншыға да, қуылғанға да жори алмай тұрмын өзiңдi. Мойын бұрмай қиялай тартысың елдiкке келмес, атойлап ат қоймағаның жаулыққа келмес, жұмбақты жолаушыларым, жол болсын! – Кiл қара құлынның жарғанынан күлте жалдарын жеңге тiгiнен келтiрiп, төгiлдiре тiккен тайжақылы жас жiгiт ақ боздың үстiнде үзеңгi бауын төрт қабаттап, айылын жимай кесек сөйлеген. Таныса да танымаған сыңай байқатады. Қас батырдай балуан тұлға, кесек бiтiмдi болмаса да өн бойы тарамысты, қайыңның безiндей тым шымыр көрiнедi. Не айтасың дегендей жымия қарасының өзiнен тәйтiктiктен гөрi тентектiк, өзiнеөзi бек сенген сергектiк танылады.

	– Үлкенге берер сәлемiңдi ұмытқан, беттен алып, төске шапқан қай көрдемше жұрттың көргенсiзiсiң? Дауға шықсам сөзiмдi, жауға шықсам өзiмдi қорғайын деп жолымды тосып па едiң, әлде?! – Аяқтыға жол, ауыздыға сөз бермей үйренiп қалған Қамбар да мынау аузынан ана сүтi кеппей жатып, тақылдаған өспiрiмнiң кердең тұрыс, кесек сөзiне қарсы бүкiл болмысы атой салғандай, ашумен тiл қатты.

	– Жоға деймiн-ау, Қамбар төренiң өзiн жолдан бұрып, тергейтiн бұл қай тәйтiк өзi! Былай тұрыңдаршы, қара құсын аузына түсiрейiн! – деп, ақ жалымен ұмтыла берген Жұманайды Қасқақ та тежеп үлгере алмай қалды. Шоқпарын сiлтей берген Жұман көсенi жол тосқан жiгiт қас-қағымда тұмақ құрлы көрмей топ еткiзiп, ақ жалдың аяғының астына тастай бердi. Жұманайдың қолындағы долана шоқпарды құр қолымен-ақ лып еткiзiп жұлып алған жiгiттiң найжағайдай жарқ еткен шалт қимылынан-ақ оның сау сиырдың боғы емес екенiн Қасқақ та танып үлгерген. Ол төре тұрған кезде сөзге килiкпейтiн әдетiн алғаш рет бұзып:

	– Оу, сабыр ағайын, адамша сөйлесiп, жөн сұрасалық та. Аға әдептен, iнi iзеттен айрылардай не болды? Сабыр! – деген ол ен даладағы мағнасыз керiстi доғармақ болып. Төремен ат құйрығын шорт кесiсiп кетсе де сөз сотасының бiр ұшын оған тигiзе әдейi айтқан. Өздерінің әрекеттерiнiң әдiлеттiң iсi емес екенiн көрiп, бiлiп тұрып, көз жұмбайға салынып тұра алмады.

	Қамбар бас батырына аларып бiр қарағаны болмаса, тiс жарып, тiл қатпаған.

	Онсыз да жұртқа күлкi болып келе жатқанда ойда жоқта мынандай масқараға ұшыраған тұзы жеңiл Жұманай көсе ұстатпай жүрген ақ жалын балағаттап, өзiмен өзi болып кетiптi. Қасқақ әлi де ашуын ақылға жеңдiрiп, сабырлық сақтап тұрған ақ бозды жiгiтке әдейi қарап, жылы сөйледi.

	– Жемiне шүйiлген бала қырандай алымыңа, сөзден нөсер төгер шалымыңа қарасам, Төртуылдың жас батыры Алдиярға ұқсайсың, қателескен жоқпын ба?! – Ол шағын ауыл Үкiбай, немесе оның әкесi Атабайды айтпай бүкiл «Төртуылдың жас батыры» деп, Алдиярдың дәрежесiн әдейi көтере сөйлеген. Алдияр үшiн емес, өз қожайыны үшiн солай деген.

	– Болсақ болармыз! Атан түйе жiлiктi, ақылман сөздi бiлiктi келбетiңе қарасам, iсi Найман, Керейге аты әйгiлi Қасқақ батыр болармысың? Ал, сен, – дедi ол сексеуiлдiң шоғындай жанарын Қамбар төреге тiктеп. – Нұрзайсанның шағын алабы емес, қалың қазақтың тiзгiнi шеңгелiңе түссе қансоқталап жеуден тайынбайтын, айналаңды аламайлап, ағайынның артына шала байлап жiберетiн Қамбар төре болармысың?! Атаңды ел иесi, жер киесi деп бiлушi едiк. Әкеңдi жақсыдан туған жампоз деп естушi едiк. «Жер төбесiз, ел төресiз болмас» деп сонау Аягөз бойынан алдырғанда ел сенi төбемiзге ойнақтатамыз демеген болар. Көп тобыр емес, ол қадiрiне жеткендi ғана қастер тұтады. Ел қадiрiн аспандатсаң ғана өз қастерiң биiктейдi. Айтпағым осы, ағайын.

	Бағанадан көк қасқаның үстiнде нығыз отырған Қамбар бар сабырынан әп-сәтте айрылғандай, қозғалақтап, жүзi сұрланып, жанарынан ызғар шашты. Биыл бiр ренжiскен төлеңгiтiн мүйiздеп көшiрiп жiберген. Сол неме осыларға барып, Алдиярдың қолтығын паналапты дегендi еститiн. Жас батырдың меңзеп тұрғаны сол сөз екенiн бұл да жазбай аңғарды. Дегенмен жас бөрiнi ықтырып алмақ болып:

	– Тарт тiлiңдi, қарақшыдай жол тосқан жалғыз атты, кiмдi басынып, мейманаңды тасытасың? Жатырыңнан жабысқан қиястығың болса, қиялай шабылған басыңмен қоса жiберейiн! Бiрақ жазықсыз өлдiм демессiң. Аяқты мал аулымның шетiне барды деп, кiсiлерiмдi сойылға жығып, малымды бөлiп қораңа айдайсың. Оның аздай жолымды тосып, аруақты басымды азғын сөзбен қорлайсың. Жетер, көргенсiз, көк бөрi!Терiңдi сыпырып, аяғымның астына салайын. Шық былай! – дедi. Жер қозғалса қозғалмайды, ақылмен орап алдын алады дейтiн төре бұл жолы ашуын көмейiнен лақ еткiзiп, ақтара салды. Ол наркескенiн жалаңаштап, көк қасқаны алға қарай емiндiре берген.

	– Қамбар төре, елдiкпен келе жатсаң атымнан түсiп, кiшiлiк көрсетер едiм, жүрiсiңнен, салған хабарыңнан жаттықтан, iстеген қиянатыңнан жаулықтан басқаны тани алмаған соң, осылай сөйлеуге мәжбүр еттiң. Аз ғана ел болғанмен күш көрсеткен мен тiс көрсеткенге бөктерiлiп кетер ездiгiмiз жоқ. Алыстан алқынып келген айтулы жау болса, бүкiл Төртуылды да көтерер едiк, жақын жерден басынып, дұшпандық қылғанға өз ағайыным да қарсы тұра алады. Көршiсiне жуандық көрсеткен саған бедел, төремен текетiрескен маған да абырой әпермес. Жаңа сойылға жығылған жылқышыларың мен жоғалған жылқыларыңды айттың. Ендеше сол жылқышының басына тиген соққыны өз басыңа тиген соққы деп ұқ. Жылқың жоғалса тапталған шабындық-өрiсiмнiң, аяққа басылған намысымның қарымтасы деп бiл. Көз тiккенiң менiң жерiм болса, оны ағайындық, кiсiлiк жолмен болмаса, өлiгiмiздi аттап барып аларсың! Ал жекпе-жекке сен шақырғанмен мен шықпаймын. Қорқып, бұққаным емес, атаңның аруағын, әкеңнiң атағын сыйлағаным деп ұққаның жөн. Мен қол көтермедiм. Артық сөз аузымнан шықты десең қынабыңнан суырған қылышыңды бiр сермеп, басымды қиялап шаппай қайта қынабыңа салма!– Бiрақ та жалғыз жортқан жолбарыс сынды жiгiттен мынандай тосын қылық күтпесе керек, Қамбар да тосылып қалған.

	– Ақ бозын ор қояндай ойнақтатқан жалғыз атты Маңыраққа қарай бұрылды. Қаруына қол созбаған жiгiттi ендi тоқтатудың қисынын таппаған Қамбар тұрған орнында қала бердi. Жалғыз атты жас батыр қорқып кеткен жоқ, қорқытып кеттi. Бұдан былай қия бассаң қидаласқанның керi сонда болады деген доң бар бөрi бүлкек мынау кетiсте.

	Қамбар күмiстеген мүйiз шақшасын алып, саптаманың қонышына сартсарт ұрып алды да, көк бұйра насыбайдан алақанына шөмелей толтырып атты. Жаңа ғана ақпанда жараған бурадай буырқанған ашуының iзiн жүзiнен сыпырып тастап, Қасқаққа қарап езу тартты.

	– Тiрi тұрсам тiстескеннiң тiрсегiн қиямын дейтiн көкдауылдың өзi ғой, мынау. Пәтшағар, мынандай ұл таптырған әкеде де арман жоқ шығар!

	– Өзi айтқандай, қолтығыңа тартып, аспен атып алмасаң, таспен атқанға жерiн берер әлжуазың көрiнбейдi бұл. Жымына келгенге ойланбай атылар жолбарыстың өзi мен деп қалдым. – Жау қайдалап тұратын Қасқақ батырдың бүгiнгi өзiне ұқсамас мiнезiне, мынау айтқан уәжiне Қамбар өзiнше жiп тақты. «Жаулассақ, мынау ағасы тiрi тұрғанда Шәйлi қыз маған жоқ деп тұрсың-ау, батырым». Бiрақ төре ол ойын сыртқа шығарған жоқ, iшiнде тұншықтырды.

	– Жаулассам да жаманшылыққа қияр жiгiт емес екен, – дедi төре өткiр жанарын ала шабырлы қар қонақтап үлгерген тау сiлемдерiне сiңiп бара жатқан Алдиярдың соңынан қадап тұрып. Сонан соң тағы да бипаздап, насыбай атты. – Сұғым жаман едi, тобылғы басы бүрлегенге дейiн қалай болар, жазған бала...

	Қасқақтың бұрын да «Қамбар төренiң көзi тиiп өлiптi» дегендi әрегiдiк естiп жүретiнi бар-ды. Оң көздiң қарашығының дәл түбiндегi тарыдай қапқара меңi адамға қарағанда iшiп-жеп, өңменнен өтердей ерекше суық ызғар шашып тұрар едi. «Айтқаның келмесiн!» деп ойлады Қасқақ та мынау қатал үкiмдей естiлген суық сөзден iшiн жиып. Сөйткен де ол да ақ боз аты ақшаңқан қармен астасып кеткенмен, тай жақылы денесi ғана қара барқынданып бара жатқан Алдиярға қараған.

	– Сәтсiз күнi жол жүрiппiз... Бiзден гөрi ол сәтсiз күнi жол тосыпты, – дедi Қамбар көк қасқаны керi қарай бұра берiп.

	Жүргiншiлер өлiк шығарып келе жатқандай үнсiз жортады. Әншейiнде ауыз жаппас Жұманай да Алдияр мен мырзасының сөз шарпысуынан соң қайтар жолда аузына су толтырғандай. Қасқақ та өз ойының жетегiнде.



	II

	«Ел бүлiнсе, ерлерi кiнәлi. Екi жұрт арасындағы базына, ойнай барымта сияқты басталған кешегi жалғызаяқ сөз бүгiнгi ойда жоқтағы мынау ұшырасудан кейiн қамысқа түскен оттай болып, өршiп жөнелерi сөзсiз. Талай жарылар бастың обалына, сiрә, өзi жаралғалы берi қалып келе жатқан Кiшкенетау, Маңырақ тағы бiр сондай сұмдықтың куәгерi болмаса неттi?! Бiрiнен-бiрi туындап, қойдай қоздап таусылмас көп дау, бәтуәлi бiр билiкке тоқтағанша тыным таппас барымта, қарымта өрши түспесе неғылсын...»

	– Елдестiрмек – елшiден, жауластырмақ – жаушыдан! – Бұл жолы Қасқақ iштегi ойының сыртқа қалай шығып кеткенiн өзi де байқамай қалған. Бағанағыдай басқа жүргiншiлерден оқ бойы дара шығындап кетпей өзгелерден небәрi есiк пен төрдей ғана алда отырған Қамбар Қасқақ батырдың оқыс шыққан зор үнiне таңырқай мойын бұрған.

	«Айтылған сөз – атылған оқ». Қасқақ не болса да мырзасының алдында ойын iрiкпеуге бекiндi. Тiптi, мынау тамам жұрттың көзiнше арылып алғанды жөн көрген. Ақтың ақ екенiн, қараның қара екенiн, iстеген әр iстiң оң-терiсiн бетке айтар Абылай ханның Бұқар жырауы сияқты, әр төренiң бiр Бұқардай батылы, әдiл қазысы болса қәне. Азды-көптi жұрттың екi тiзгiн, бiр шылбырын ұстаған билеушiге барша жан жатып жастық, жайылып төсек болып, «ләббай тақсыр!» дегенге басы жұмыр пенде шiркiн өзiн Жаратушының жалғызындай сезiнерi де мүмкiн. «Төрем, сен артық туған ақылмансың. Сен болмасаң ел болмай құмырсқа терiп, қайың сауып кетер едiк» дейтiн жағымпаз жампоздардың сөзiне құлағы көн болып, өзi де соған қалтқысыз сенiп алатындай. Бұқар жыраудай болмасам да әдiлiн айтпасам, азаматтығыма сын» деген ойға келген ол мырзамен қатарласа бере тiл қатқан:

	– Уа, мырзам, «Елдестiрмек – елшiден, жауластырмақ – жаушыдан». Сен – Қамбар, мен – Қасқақ болып, ат жалын тартып мiнгелi жолыңды кесiп, көлденең тұрған, болмаса әр қадамыды санап, жөндi-жөнсiз iсiңе қарсы келген жерiм болса, айт! Айналаңдағы адамдар, аспаныңдағы Аллаң куә! Айта алмассың, сiрә! Айтсаң Жұрынтайға төс табандап, араша түскенімді айтарсың. Онда да өз беделіңнің сақталуы үшін айтқанмын. Айтқаныңа көнiп, айдағаныңа жүрдiм. Түн қатып, түс қашқан жорықтарда қолыңды бастап, туыңды ұстадым. «Қайда барамыз? Неге барамыз?» деп сұраған емен. Саған сендiк, сендiк те көзiмiздi тарс жұмып, соңыңа ердiк. Ел сенген ерге бiз де сендiк...

	– Беу, батыр адамға көп сөздiң жарасқанын көргенiң бар ма? – Қамбар суық жымиды. Батырының айтпағын алдын ала бажайлағандай, оның сөзiнен жаратпаған сыңайы байқалған. – Іркiлме, төтесiне көш!

	Қасқақ түнерген қалпы, сөзден бөгелiп қалды да бiраздан соң ғана қапқара дөңгелек сақалын бiр сипап қойып, Қамбарға шақшия қараған.

	– Айтсам, мырзам, аз үй Үркiмбайға көрсетiп жүрген бұл iсiмiзде әдiлдiк жоқ. Олар аспаннан түскен немесе ауып келген адамдар емес. Өз билiгiңежартылай болса да бағынышты жандар. Бiрақ бағынышты екен деп басқа ұрмас болар. Өзiңе бағынышты Байжiгiттiң алты Жұмығы «Ашсаң – алақаныңда, жұмсаң жұмырығыңда» емес пе?!«Көршi хақысы – тәңiрi хақысы» дегендi неге ұмытасың. Алдынан ағайыншылықпен өтпесең, тiзе бүгiп, тiзерлей қояр Алдиярды көрмедiм. «Иттiң иесi болса, бөрiнiң тәңiрiсi бар», сен төремiн деп, жуандық көрсеткенiңмен оның артында әдiлдiк атты пәрмен тұр, оны азсынсаң қалың Төртуылмен iсiң болар. Жерiн қорғаса, ол ата-бабасының басы жатқан құт мекенi болатын. Тiзеге салып, жақсыңды маған бересiң деу зорлық болады. Алдиярдай жас перiге зорлық жасадым дегенше, қорлық жасадым деп бiл. Рас, Алдияр албырт екен, артық сөйлеп, ағат кеткен жайы бар. Бiрақ «Берсең – қолыңнан, бермесең – жолыңнан» дегенiң аздай, қайта-қайта артынан ши жүгiртiп, намысын қоздырған да, сөйтiп жатқан жыланның құйрығын басқан да өзiң емес пе?! Намыс жолында жанын пида етер жас жолбарысқа өзiң соқтыққан соң, Алдиярдың албырт сөйлемеске жолы қайсы?! Тыйыл, мырзам, ниетiңнен! Жақыннан жау iздеп жанықсақ, алыстан келген дұшпаныңа қанаттасып қатар шабар досты қайдан табармын?! Қара алдында қайырым танытпасаң, төрелiгiң, ағайын алдында кiшiлiк көрсетпесең iрiлiгiң қайсы?!

	– Батыр, сонда сен Алдиярдың шүйке бас қарындасы Шәйлiмен қопа iшiнде бiр аунап тұрды екен деп, ендi келiп iшкенге тойып, кигенге жарып көрмеген жұртқа барып, аяғына жығылуым керек пе?!Ырысымның берекесi, найзамның ұшы, бiлегiмнiң күшi дейтiн тоқпақ жалды Қасқағым, ұрғашы iсiне осыншама осал ма едiң?! Әрi қарай сен айтпа, мен тыңдамаймын! – Ол көк қасқаны тебiнiп қалды. Онсыз да ауыздығымен алысып келе жатқан жануары тағалы тұяқтарымен жердiң тоңази бастаған тоңын соңындағыларға боратып, серiппе болаттай ытырана жөнелдi.

	– Ағайын, мен арылдым, ендiгi сөз өзiңде! – деп қалды Қасқақ та. Ойда жоқта дүрдараз болып, бiр-бiрiне сырт берiскен қос басшысының мынау қылықтарына жiп тағып та үлгiре алмай келе жатқан серiктерiнен Қасқақ та оқшаулау шыға берген.

	«Жазықсыз бiреудiң оң жақта отырған перiштедей қызының күнәсiн арқалама!» демек едi, Қамбардан сөз тыңдар сыңай танылмады. Қасқақ қанша жерден қасқыр пиғыл, қара жүрек жан болып кетсе де, Шәйлiдей перiште қызға бөтен сөз айтып, бөгде әрекет көрсете алар ма?! Көрсете алмас! Түзде батыр атанып, қылыш асынып, найза iлгенмен, Қасқақ Қасқақ болғалы әйел затын былай қойғанда, ер азаматтарға орынсызкүш көрсетiп көрмептi. Тiптi сөздi кесек сөйлеп, келiспес әңгiме айтып көрмептi.

	Ол сол бiр айналасы шай қайнатымға жетпестцй көрiнген бiр күн, бiр түндi, бiрақ батырдың содан бергi үш-төрт айдың мезiретiндегi тiршiлiгiнiң қуанышты медетi болған, алғашқы таныстық, сертке бергiсiз iштей, жүрекпен ғана рахайласып ұғысқандай сәттi, төренiң бүгiн келiп, «қопаның iшiнде аунап тұрған» деп харами пиғылмен қаузаған сол бiр уақытты қайта есiне түсiрген.





	Ұшып жүрген әуеде көгiлдiрiк,

	Көк дөненге жарасар өмiлдiрiк.

	Жаңа тапқан, жан сәулем адастырдың

	Қабырғамның бiр жағын сөгiлдiрiп.

	Халық өлеңi





ШӘЙЛI БҰЛАҒЫ


	Айнала алқап жап-жасыл түске боялып, Қара Ертiс бойындағы талтеректiң балауса жапырақтары қозықұлақтанып үлгiрген. Табиғат түлеп, жер аяғы кеңiген шақ-ты. Ұлы таулардың – солтүстiгiнде аспанды тiрердей созылып жатқан Алтайдың, оңтүстiгiнде Алтаймен бой таластырып, Маңырақтың басынан сипап тұрған сұлу Сауырдың – қары ерiмегендiктен, дария әлi өз кемерiн ғана емiп жатқан. Құс қайтып, Кендiрлiк пен Ертiс арасының қопалы көп көлшiктерiнiң бетi қонған қаз-үйректен көрiнбейтiн базарлы думанды кез. Қыс баласы соғымның сары аласынан кекiрiк атып шығатын жiгiт-желең осы бiр шақта лашын, қаршыға, сұңқарларын қол басына қондырып, жеңсiк ас – құс етiн аңсап, атқа қонатын. «Жеңсiк ас» деген де желеу ғана, әйтпесе саятшылықтың қызығы едi оларды дария мен көп көлшiктiң маңына қарай жетелейтiн.

	Бiр топ серiктерiн ертiп, Қасқақ та ат жалдатып, Кендiрлiктен өткен. Өткен бетте құмдауыт төбе басына тiгiлген қызыл жiбек үзiктi, қаздың жұмыртқасындай ақ отауға батырдың көзi түсiп, қайран қалған. Не малшылар, не аңшылар қосы дейiн десе жасанған салтанаты мүлде бөлек. Уықтың күмiспен қапталған қаламы да ашық түңiлiктен сұлудың тiсiндей болып көз тарта көрiнiп, айдаладағы ақ отаудың жай малшы мен аңшы қосы еместiгiн дәлелдейтiндей. Ұзатылып бара жатқан бай қалыңдықтың отауы деудiң де қисыны жоқ. Себебi, отау белдеуiне байланған бiрер аттан басқа бөгде қараңқұраң көрiнбейдi. Дәл қазiргiдей жуанның жiңiшкерген, жiңiшкенiң үзiлер шағында қыз ұзату, келiн түсiру дейтiн той-томалақтың көп бола бермейтiн уақыты. Оның үстiне, ұзатылған қыз да отауын елсiздегi қалың қопаның iшiне әкелiп, бақсының моласындай жападан жалғыз тiкпес едi.

	Батыр неде болса келе көрмек болып: «Ақ отауда кiм бар-ау», деп киiз үйге ат басын бiр-ақ тiреген. Үйден жүгiре шыққан бiр-екi балаң жiгiт жолаушыларға iзет көрсетiп, шаужайға кеп оралған. Үйден шыққан үкiлi сәукелелi жас келiншек те иiлiп, тәжiм еттi. Ат үстiнде тұрып жөн сұрау жолаушының, аттан түсiрмей жөн сұрау үй иесiнiң бiлiмсiздiгi болмақ. Қасқақ тұлпар тiзгiнiн бала жiгiттiң бiрiне ұстатып, үйге бет алды. Айнала түктi кiлем тұтып, төрдегi сырмақтың үстiне басын тұлыптап сойған алтайы ақ төс қара аюдың жүндес терiсi тасталыпты.

	Батыр серiктерiмен тiзе бүге отырып, бiр-бiр тостаған қымыз iшкен соң ғана бала жiгiт:

	– Жол болсын, ағалар! Қырандарыңыз тiленiп, бабында тұрғандай, саятшылыққа шыққан боларсыздар? – дедi сыпайы ғана.

	– Иә, iнiм, мақсатымызды дәл тауып отырсың. Құс қаға, қызық аулай шыққан бетiмiз едi. Шорғадағы Қамбар төренi естiген боларсыздар, сол кiсiнiң ауылынанбыз. Ал өздерiң қай туғансыздар? Қара Ертiс пен Кендiрлiктiң сағасына жасанған қыздай сәндi ақ отау тiгiп жатыстарыңа жiп таға алмадым.

	Ыдыс-аяқты жинастырып жүрген келiншек сәл жымиғанмен iзет сақтап, сөз тiзгiнiн өзiң ұстай бер дегендей жаңағы жөн сұраған бала жiгiтке жанарын бiр тастап өттi.

	– Жiп таға алмайтыныңыз рас. Бiрақ бiз де өзiңiз сияқты саятшылармыз. Анығырағыңда, саятшыларымыз саятта да, бақыршы-құсшы, бiздер, мұндамыз, – дедi үлкен кiсiдей салмақты сөйлеуге тырысқан бала жiгiт... – Төртуылдың бергi Атабай бұтағынан өрбитiн Үкiбай аталығының аулынан шыққан Алдияр батырды естiген боларсыз. Бұл – сол кiсiнiң жалғыз қарындасы Шәйлi әпкемнiң қосы. Салтанаты жарасқан бойжеткен бұл отаудың иесi болғанда оның саят қосы да иесiне тартып, жасанбаушы ма едi. Шәйлi әпкемiздiң затын қыз демесеңiз, кез-келген жiгiттi жер қаптырар батырлығы, ойын-сауықтың жаны болар сал-серiлiгi де бiр басына жетерлiк. Құс келерде, құс қайтарда осында, алғашқы қар түсiп, аң әбден семiргенде Сауырдың саласына барып, бiрер апта үй тiгiп, осылайша құс қағып, аң аулайтын серуен құруы да сол серiлiктiң бiр ұшығы. Бұл кiсi – әпкемнiң немере жеңгесi Құралай, ал мен – бақыршы Ботабаймын. Мынау – менiң iнiм Құлынбай.

	Бала жiгiт от басының бiр жолғы сөзi өзiне тигенiне төбесi көкке екi елi жетпей қалғандай нығыздана сөйлеп, Шәйлi әпкесiнiң қадыр-қасиетiн тамсана отырып, сырттай таныстырған кезде Қасқақ батыр да қилы-қилы қиялға бой алдырған. Төртуылдың жас жолбарысы Алдиярдың атағына көптен қанық болса, оның көркiне ақылы сай, қарындасы Шәйлi туралы да жиi естiп, қу көңiл бiр көрсем деп ынтығулы да болатын. Қара Ертiстiң қазүйрегiн құсыма iлдiремiн деп жүргенде аққудың көгiлдiрiндей айтулы қызды өзi iлiп түсердей дәмеленген.

	Әкеден ертерек қалғанмен үш ұлдың, әсiресе исi Төртуылдың бәрiне де сөзi ертерек жүрген кiшi ағасы Алдиярдың арқасында еш кемдiк көрмей, еркекшора болып, еркiн өскен ерке қыз өзiн ешкiмге атастыртпай, қыз күнiнiң қызығын емiн-еркiн көрiп жүр деп еститiн.

	Қасқақ өз ойымен болып отырғанда сырттан ат дүбiрi естiлдi. Басқалары саятшылардың қанжығасындағы олжаларын көргiсi келдi ме, жылыстап сыртқа шығысқанда Қасқақ қонақ рәсiмiн сақтап, төбедей болып, төр алдынан қозғалған жоқ.

	Ақылына көркi сай, көркiне сертi сай, сөзге ұста, ерлiгi төмен етек әйел затын қойғанда, азаматтардың өзiне өнеге болардай деген атақ-даңқы ерте тараған Шәйлi қызбен дидарласар сәттi күннiң туғанына қуанып отырған батырдың үстiне биiк өкше, қонышы оюлы қызыл сақтиян етiгiне қарап, қыз екенiн айырмасаң, бозбалаша киiнген талдырмаш денелi үй иесi келiп кiрген. Құс қағудың қызығынан әбден көңiлдi, әрi олжалы оралған ер мiнездi ерке қыз төр алдындағы қонағының сәндеп ширатып мұрт, дөңгелетiп тәрбиелi сақал қойғаны болмаса, әрi кеткенде он шақты жас үлкен өз замандасы екенiн байқаған соң, жiгiттерше сөйлеп, өлеңдете әзiл тастаған:

	– Жұдырығы қалмақы қара шоқпардай,

	Сырт тұлғасы дария бөгер жақпардай.

	Сусыныңды iшiп, өз жолыңмен аттанбай,

	Кiм едiң сен, төрiме келiп жатқандай?!

	Қара сөздi ешкiмнен сұрай қоймас батыр да «келсең кел» дегендей көмейiне үйрiле қалған сөздi тоқтатпай, бөгелiссiз тақпақтай жөнелген:

	– Көрiселiк, айналайын, ақ маңдай,

	Айтқан лебiң жанға майдай жаққандай.

	Сырымды айтар өзiңе түгел ақтармай,

	Қалсам деп ем қасыңда бүгiн, аттанбай.

	– Бәрекелдi, сөз тапқанға қолқа жоқ, кiм болсаңыз да бүгiн сыйлы қонағым болыңыз, армысыз, ағасы! – Шәйлi үйелмендей болып орнынан тұрған батырға тiзесiн бүгiп, сәлем берген.

	Олар сол күнi-түнiмен танысып, бiлiсiп, ерте жаздың қысқа таңын қайталанбас ерекше қызықпен өткiзiп едi. Шәйлi сөзге қандай ұста болса, әнкүйге де оңқай асықтай, қатарласынан озық өнерпаз екенiн танытқан.

	Ертеңiне ымырт үйiрiлгенше көлiн аңсап ағылған қаз-үйректiң бiразын қағып, қырандарының бәсекесiн тамашалаған. Қасқақтың жотасы түтiн көкшiл, тарғыл бауыр лашыны Көкжебе томағасын сыпырған сайын сақпанның жұмыр тасындай зымырап, бей-берекет ұшқан қаздардың тобын бiр тiлiп өткенде-ақ екеу-үшеуiнiң бауырын төңкерiп-төңкерiп тастап кетер едi. Оның есесiне қыз қолына қондырған сұр тас түстес сары балақ, жуан сiңiр Сұрқұс атанған қаршыға да қысқа қанат, ұзын құйрығымен тез бұрылып, жарқ-жұрқ төңкерiлгенде бұлтара қашқан құсты құтқармайды екен.

	Саятшылық тарқар кезде екеуi оңаша серуен құрған. Жiгiт қонақжай отауды қанша қиып кеткiсi келмей тұрса да оның иесiнен сыпайылап, әрi көңiлiнде жаңа көктеп келе жатқан әдемi бiр сезiмiн сездiре отырып, рұқсат сұраған.

	– Айналада ақ отау,

	Көңiлiмдi тап, отау! деп айлап, жылдап жатудан қашпас мекенiңдi қанша қимасам да, «бiр күнгi қонақ – құт» болсын де, аттанғалы отырмын, – деген.

	– Айналада ақ отау болғанмен, өзiңiзге бөгделiгi жоқ отау болсын, ағасы, – деп, ер мiнездi қыз да бұқпантайламай өз ойының ұшығын сездiрген. – Аттансаңыз жолыңызды бөгеу қызға жараспайтын қылық. Бiр базына айтсам, қабыл аларсыз ба?

	– Базынаңа тұрдым, Шәйлiжан.

	– Батыр, құс салып, қызық қуар күнiңiз аз, тағы да шашақты найза, қайқы қылыш сайланып, сапар шексеңiз, қыраныңыз Көкжебе жетiмсiреп қалмас па? Қыз шiркiннiң де құс салып, қызық қуар күнi қанша уақытқа дейiн созылар дейсiз? Бiз де бүгiн өз отанымызда жүргенде еркiн, ерке қыз болсақ, күнi ертең болашақ ұямызға қонғанда томағалы құс рәуiштiмiз ғой... Сол аз күнiмiздiң көркi болсын деп ойлап едiм. Егер мен келесi кездескенше Көкжебенiң өнерiн тамашалай жүрсем қарсы боларсыз ба?

	– Өзге болса құсымды қимасым дер ем, өзiңнiң жолыңа бiр торғайды қойып, өз жаным құрбан. Алғашқы дидарласуымыздың жоралғысына байладым осыны. Бұдан былай аулыңа ат басын бұрсам, бұл елде бiр құсым емес, қос құсым бар деп бұрармын. Бiз аулыңа қайта айналып жеткенше қос құсымның алыс сапар ұшпасына уәде берер ме едiң, замандас? – деп, бұл кешелi-бергi көкейге кептелген түпкi арманын базына сөзге балап, оңай жеткiзген.

	Қыз да сызылып, бұлтарған жоқ. Тұспалдап айтса да турасын айтқан. Серттей берiк байламын айтқан.

	– Құсым деп танысаңыз, құсбегiм деп мен таныдым. Көкжебе екеуiмiздiң тосарымыз өз жолыңыз ғана болар, батырым.

	Қыз осылай деп ағынан жарылса да әлi де айтар сөзiнiң ең бастысы көмейiне келiп шығар жол iздегендей сыңай танытып, батырдың жүзiне сынай қараған.

	– Тосылма, Шәйлiжан. Бүгiн айтарымызды ашылып айтайық, арыла айтайық.

	– Бойжеткен атанған соң қыз да қызыл алтын боп талай көздердiң сұғын қадатады екен. Талай байды да, талай бағланды да аяғыма отырғызбай, ағаларымның арқасында шолжаң дәуiр кешiп едiм. Жаратушым сiздiң жолды тостырған шығар... Менiң айта алмай тосылып тұрғаным бiр-ақ сөз. Ол – қадiрiңiзге жеткен соң ойланбай-ақ ықыласымды бергенiмдi күн ертең бетіме салық қылмассыз.

	– Мен сенiң жауабыңнан кейiн бақыттан басым айналғандай, аузыма сөз түспей тұр. Алайда жалғыз бiлер шындығым ол – өзiңiздi төмен етек әйел деп емес, нағыз ер серiгi деп бiлермiн. Алла қанша ғұмыр берсе, сонша уақыт алақаныма қонақтатып, аялап өтермiн. Мұны сертiм деп ұқ.

	Қасқақ та сәл бөгелiп, өзi де «арыла айтпақ» сөзiне ойысқан.

	– Менiң сенiң алдыңда бөгеле берер жалғыз мiнiм бар, Шәйлiжан...

	– Бiлемiн, батыр, – деген Шәйлi де езу тартып. – Қос қатын алған бар қазақтың бәрiн де мiндi санасам бұл тәуекелге бармаған болар едiм...

	Қасқақ қызды алғаш рет мол құшағына алып, шашынан иiскеген.

	– Ақылдым сол! Өткел бермес тасқыннан, өре жетпес тосқыннан өзiң шығарып алдың-ау! Жасымнан атастырылып қосылған қосағымның бағасын сенi көрген соң түсiре алман. Өзiме адал жар, балаларыма асыл ана бола бiлдi. Күндесiң емес ақылдасың, қамқорың болар. Екеуiң қос қанатым болсаңдар бұл пәниден армансыз өтермiн.

	Осы аз ғана тiлдесуден кейiн Қасқақ ел жайлауға шыға құдаларды аттандыратын болып келiсiп, алысқан қол, берiскен серттен соң екеуi қимайқимай қоштасқан.

	Батырды қолтығынан демеп, қыздың өзiнiң атына мiнгiзiп салғанын және жүзiнен төгiлген ерекше нұрды байқаған Құралай да қайын сiңлiсiнiң жанында ерекше бiр өзгерiстiң болғанын байқады. Алайда өз ойын қонақтар кеткен соң да сыртқа шығара алған жоқ.

	Бiрақ содан берi Қасқақ түн қатып, астыртын барып, бiр-екi дүркiн қызбен дидарласқаны болмаса, құда түсу, той қамына келiсу жайы шешiле қоймаған. Жалғыз қарындасына құда түсе келген әдемi қыздан дәмегейлерге Алдиярдың айтар уәжi де бiреу-ақ екен: «Мен ерiктi Шәйлiнiң өзiне бергем, қарындасым «жә» десе қарсылығым жоқ, ол келiсiм бермесе, сөз шығындамаңыздар». Қасқақ Алдиярдың уәдесiнде тұрарына сенген. Бiрақ кесiрдiң үлкенiн Қамбардың шығарғаны мынау. «Бармайсың да алмайсың», демегендi бұған дейiн. Ырғалып-жырғалып құда түсе баруды майлы-iшектей созып жүрiп, ақыры барша Үкiбайға көрсеткен зорлығы екi ауылды айдың-күннiң аманында жауықтырып тынды. Қамбар мен Алдиярдың бүгiнгi шарпысуы Қасқақтың жүрегiн жылытып жүрген тәттi арманын тiптi алыстата түсiп едi...

	«Болдырмаспын терiс пиғылыңды, бола қоймас» деген Қасқақ iштей тiстенiп.



	 II

	Жануар құла төбел бiрер ай мiнiс көрмегенге жаясын төңкерген астаудай тегiстеп алғанмен баяғы әдетiнше жарау қалпы жүрiске сұранып-ақ тұр екен. Алғашқы қозыкөш жолдағы сау желiстен кейiн-ақ тұла бойы түтiндеп, боз қырауы шықты да, бiрте-бiрте тынысы кеңiп, ауыздықты сүзе тартып келедi. Бес қаруын түгел асынған дөңгелек сақал дөй қараның сыры мәлiм атын барлықтырмай, етiн бiрте-бiрте қыздыру үшiн сәл тiзгiн тежегенi болмаса, асығыс сыңайы байқалады. Қыс бойы кеулеп қалған сай-саладағы қасат қардың қоңын күн жылуы әлi жiбiтiп үлгермегенмен, беткейдегi қары жұқалтаң жерлердi көк соқталап тастаған. Тоңази бастаған жылқының шыртылдағындай iрiме қарға түскен көп аттының iзi мөрдей болып, жосылып қалыпты.

	Аш бөрiдей жалғыз жортып келе жатқан бұл жолаушы Қасқақ батыр болатын.

	«Шынымен-ақ қаралы ауылдың көзiнен жасы кеппей жатып-ақ, тағы бiр дүрбелең бастамаса игi едi. Жоқ, бара алмас, Қамбар ондай жауыздыққа. Қабiр топырағы тобарсып үлгермеген аруақтан қорқар», деп ойлады ол. Бiрақ осы сапардан қайда барымта, қайда жаугершiлiк болса, қол бастатар дара батырын төренiң бүгiн ертпей, бұл ауылда жоқта ұрланғандай болып суыт аттанысы көңiлiне күдiк ұялатқан. «Бiр бөтен ой, бөгде пиғылмен бара жатпаса неғылсын», деген күдiк мана ауылға оралғанда-ақ мазалаған.

	– Қай жаққа бет алып едi? – деп сұраған Қасқақ ауылдағылардан.

	– Е, мырза, бiзге сырын ашылып айта ма, қару ұстауға жарайтын еркек кiндiктi жедел жинап, Маңырақ, Кiшкенетау жаққа суыт аттанды, – дескен олар.

	Батыр Ақсуат бетiне нағашылап кетiп, елге оралған тұста осындай хабарды естiген едi. Өзiнсiз аттанғандары үшiн өкпелеп, тырп етпей жатып алмақ болып бiр тұрды да, олардың бетке алған бағыты Алдияр аулы болмасын деген суық ой Қасқақтың берекесiн кетiрген. Қамбар қолы дәл қазiр Алдияр аулына жетiп, ер-азаматын жер, қатын-баласын қор қылып жатқандай, әсiресе қиянатқа қимас қайран Шәйлiнi ат сауырына салып, олжа ғып, әкеле жатқандай көрiнген. Қасқақ үшiн дәл қазiргiдей сәтте бiр кесе шайға қарайлау мүмкiн емес едi. Дереу жылқыда жүрген құла төбелдi ұстатып, ер салған. Маңырақ, Кiшкенетауды бетке алғандардың iзiне түскен бетi болатын.

	«Апыр-ай, «Түс – түлкiнiң боғы» деп, өзiн қаншама алдандырғанмен, сол бiр түнгi жаман түсiм шындыққа айналмаса не қылсын?!» Сақтай гөр, Жаратушым, ондай пәле-жалаңнан!» деп ол iштей жұптаған ойының соңын дауыстай айтып қалған.

	Ерте шығып, қонаға әрең жетер Базар өзенiнiң таудан жұлқынып шығып, жазыққа келiп байырқалар сағасында отырған Мұрын елiндегi нағашы атасына сәлемдесе барған. Сағынысқан барша нағашы жұртының мауқын басып, кемi бiрер апта жатпақ болып барған Қасқақ бар болғаны үшiншi түнемелiктен соң-ақ қайтуға жиналған.

	– «Алмасаң, бермесең сарт боларсың, бармасаң, келмесең жат боларсың» деушi едi бұрынғылар. Кәрi сүйегiмiздi сүйретiп, бiздiң iздеп барар жағдайымыз тағы жоқ. Сағындырып бiр келгенде асықпасаң болар едi, – деп, нағашы атасы өкпе айтқанына да тығыз шаруаларының барын, тағы да келiп тұратынын айтып, көнбей қойған. Ағайынның мейiрбан ықыласы мен жылы төсек, сый-құрметтен ерте безiнуге себепшi болған көрген түсi едi...

	«Тағы да ат жалдатып, Кендiрлiктен өтiптi. Қолында Көкжебесi, қасында нөкерлерi бар екен дейдi. Сол құмдауыт жота үстiнде... Салтанаты жарасқан ақ отау емес, ыңыршағы кедейлiктен айналған әлде малшының, әлде жалшының қара лашығы тұр. «Әттеген-ай, Шәйлi келмеген екен ғой... Арыстай ағасынан айрылған шақта қайдан ғана серуен құра қойсын?» деп бұл өзiн жұбатқан болады. Сол кезде қанатымен көлдiң бетiн сабалап, сыңар аққу ұшқан екен дейдi. Құрықтай мойнын созып, көл еркесi мұның тура өзiне қарай ұшып келедi. Қиқу салған үнiнде бәлкiм мұң... бәлкiм құсқа ғана тән ашу-ыза бардай. Сол кезде дәл мұның қолындағы Көкжебеден айнымайтын түтiн көкшiл, тарғыл бауыр лашын сақпаннан ұшқан тастай зымырап келiп, жалғыз аққудың төбесiнен төнiп қалған. Аққу да жан-дәрмен жарқ етiп, бұлтара бермек болып едi, лашын құс та түйiлiп келген бетте жемiне жанасалай берген. Көл еркесi қос қанатын жинай алмай суға барып құлады. «Әттеген-ай, киелi құсқа қыранын түсiрген қай тасжүрек болды екен?» О, сұмдық-ай, өз қыраны. Жаңа ғана томағасымен ер тоқым басына бекiткен балдағында отырған Көкжебесi орнында жоқ... «Апыр-ау, мұның томағасын кiм сыпырып, кiм ұшырды?.. Обал-ай, обал-ай...»

	Жүрегi аттай тулап, кеудесiне сыймай жатыр екен. «Қаралы қос Шәйлiмнiң қаралы күндерi болар... Ал қапияда жазым болған сыңар аққуды қолындағы өз қыранының жазым қылғаны несi? Иә, Жаратушым, аманшылығыңды бере көр» деп тiлеген.

	Өзге емес, өз аққуы Шәйлiсiне бiр қатер төнiп тұрғандай асығыс аттанып, суыт жеткенi сол едi...

	«Көкжебе болып түсiме кiрiп жүрген, жан аяспас доспыз деп жүрген өз мырзасы болмаса неттi?» Батырдың өз мырзасынан iш жидырған оның соңғы бiр жолғы тосын да өрескел қылығы едi. Осы күзде Қамбар Алдиярмен бетпе-бет ұшырасып, жас батырдың өлiспей-берiспес сыңайын таныған соң, қыстауына келiп, үн-түнсiз жатып алған. Бұрынғыдай батырмен де iштеспей, мұның бар-жоғын елемей, тоң-терiс мiнез көрсеткен болатын.

	– Мырза, Шәйлiмен байласқан сөзiм бар едi, құдалыққа кiсi жiберуге рұқсатыңды бер, – деп алдына өзi барғанда:

	– Алдиярдай ата жауыммен топырақ табыстырмаса, құда болып құйрықбауыр жей алман. Бiр шүйке бас үшiн менiмен кетiсемiн десең жолыңа тұрман, – деп сөздi келте қайырған. Не Шәйлiге жете алмай, не Қамбардан кете алмай көп уақыт сарсаңды болып, бұл да бөгеле берген. Тек Шәйлiге астыртын кiсi салып, «Мен уәдеме берiкпiн, тек жазға дейiн күтсiн», деп хабар айтып тынған-ды.

	Сөйтiп жүргенде, шынында да Қамбардың сұғы тидi ме, әлде пенде шiркiннiң су iшерлiгi таусылды ма, бұл ауылдың Қамбарға ерген бiраз есерлерiн қуантып, «Алдияр дүниеден өтiптi» деген хабар қыс ортасында-ақ жеткен. Батырдың мырзасын кешiре алмас бiр тұсы, әншейiнде қасын да қазаға қимас халқының ерекше салтын ұмытып кеткен бе, әйтеуiр арада өткен бiрер кикiлжiңнен басқа ұзында өштiгi, қысқада кектiгi жоқ Алдияр қазасы елеусiз iс болып қала берген. Торқалы тойда табыспаса да топырақты өлiмде табысып, кiнә-кикiлжiңдi ұмытар ата салты әдiре қалғандай, исi Найман, Керей баласы «ой, бауырымдап» жас қазаға ағылып жатқанда ел басшысы деп таныған төре ауылы ғана тым-тырыс жатып алды. Ел басшысының бас көрсетуi керектiгiн айтып, Нұрәлi, Қасқақтар төре алдына барғанда ғана Қамбар сәл жiбiгендей болып, бата оқырға малын айдатып, игi жақсылардың бiразының баруына рұқсатын бергенмен, өзi сылтау тауып, бармай қалған.

	Иесi өлген ауылды қандай қара жүрек болса да қаза үстiнде шаба алар ма дейтiн адамгершiлiк көпiрiнен Қамбардың қиналмай аттарына сол бiр оғаш қылық Қасқақты сендiре түсiп едi...

	Қазақ қаза үстiнде ердiң құнын, нардың пұлын кешiрiп жатушы едi. Бәрiбiр Қамбар бастаған төре аулы сырт көзге iшiне қатқан қанын жiбiте алмаған сыңай танытатын.

	Қамбар Алдиярдың қазасына бата оқырға барып қайтқан өкiлдерi келген соң да бiраз уақыт бойы малының басы жирен төбелдiң үйiрiн де жоқтамай, жылқышылары шеккен «жапаны» да дауламай үнсiз жатқан едi. Шамасы бүгiнгi атқа мiнiсi марқұмның қырқы өтiп, топырақ бетi суыды, бiрақ жоғалған малдың iзi суымай атқа қонайын, иесiз қалған ел есiн жимай тұрғанда басып қалайын дегеннен болса керек.

	Түс ауа Айтқанжал дөңiне жеткенде Қасқақ жаңа ғана болып өткен қақтығыстың буы бұрқыраған орнына жеткен едi. Көп аттың болат тұяқтары жердiң миын шығарып, ойрандап кетiптi. Сол кезде батыр қарсы белегiрде жайбарақат жайылып жүрген ер-тоқымды екi атты көрген. Бiреуiнiң Жұманай көсе бiр жаққа шықса иемдене беретiн жуан сiңiр ақжал айғыр екенiн танып: «Тағы да қарсыласының бiр сiлтесiнен қалмайтын жұқалтаң неме ат сауырынан сыпырылып түскен-ау, шамасы», деп ойлады.

	Аттарға қарай бұрыла бергенi сол едi, иек артпаның арғы жағында жатқан екеудi көрдi. Бiрiнен-бiрi арқан бойы жерде жатыр. Анау бiр түп қарағанның түбiнде бүк түсiп жатқан қара елтiрi тымақтының Жұманай көсе екенiн жазбай таныған. Атын солай бұрып жақындай бергенi сол едi, Жұманай көсе гөй-гөйлей жөнелдi:

	– Қу, жаным-м, қиналдың-ау! Қу медиен, құба дүзде жатып, дәмтұзымның таусылғаны ма?! Ит пен құсқа жемтiк болып, көз жұмғаным ба осылай? Шыбын жан-е-ем, сол!

	– Бұл не жатыс?! Ел шабатын ердiң түрiне ұқсамайды-ау, Жұмеке, бұл жатысың! – Ол сөзiнiң басын мысқылмен бастаса да, соңын зiлмен сабақтады. – Тағы да талапайға, тағы да қырғынға ұшыратып жүргенiң қаралы Үкiбай аулы ма едi?! Сендер ме, сендер тартарсыңдар-ау сазайларыңды! «Сом темiрге балға бар, зорсынғанға Алла бар.»

	– Батыр-ау, мен байғұста не жазық бар? Атқа мiн дедi, мiндiм. Кеттiк дедi, кеттiм. «Қайда кеттiк?» деп сұрасам не ғыл дейсiң? Ендi мiне бiреудiң шоқпары қара құсымды ойып түсiрiп, жоға деймiн-ау, айдалада қарғақұзғынға жем болып, бұл опасыз пәниден баз кешкелi жатқаным.

	Қасқақ Жұманайдың тақылдаған сөзiне қарап, оның бүгiн-ертең өле қояр түрiн көрген жоқ. Тек аянкес шiркiн алғашқы жеңiл соққыдан кейiн-ақ өлген деген осы екен деп аударылып түссе керек. Оның сол пiкiрiн дәлелдейiн дегендей Жұманай шодырайып iсiп кеткен желкесiн сипап қойып, тағы да тақылдады:

	– Жоға деймiн-ау, қан түртiп жүр ме, он шақтысы осы жерден ұшыраса кетiп едi. Үкiбайдың шолғыншылары, әлде жол тосқан кiсiлерi екендерiне көз жеткен соң қиқулап араласып кеп бердiк. Мен де бiр-екеуiне шоқпарымды аямай сiлтеп едiм. Аттың жалын құшып, жандарын сауғалап әрең кеттi.

	– Оныңды артынан айтарсың. Олардың жiгiттерi қалай қарай кеттi? – Былай, – дедi Жұманай көсе күн шығар тұсты қолымен меңзеп. – Ұрандап араласып кеп кеткенде бiр демде жапырып-ақ жiбердiк. Жоғадеймiн-ау, бiзге төтеп бермесiн соңынан бiлдi-ау деймiн, аттарын Арқарбұлақ бетiне бұрып алды да, бiр-ақ тартты.

	Қасқақ бiрге жайылып, бос жүрген екi атты ұстап әкелдi де, Ақжалды Жұманайдың алдына тосты.

	– Батыр, атқа өзiң мiнiп, елге жетер шамаң бар шығар? Мә, ұста тiзгiнiңдi.

	Жаңа ғана жан тапсырмақ болып жатқан көсе тiзгiнге жабыса түстi.

	– Әттең, қапияда мертiктiм, – дедi Үкiбайдың жарадар жiгiтi бұған шоқтай жанған жанарын қадап. – Әйтпесе қолында өлер едiм. Осыдан қатарға қосылсам, қолым жағаңда кетер, жуан тұқымның баласы! Қаралы ауылды қарғыс атқан ғана шапса керек едi, ондайды Алла тапса керек едi. Табар әлi!

	– Сабыр жiгiтiм. Алдымен елiңе жетiп ал, – Қасқақ бейтаныс жiгiттiң атын көлденең тартып, қолтығынан демеген.

	– Жоға деймiн-ау, өзiң Төртуылдың қайсысының тұқымысың, шырағым? – дейдi осы кезде бұлардың жанына келген Жұманай бейтаныс жiгiтке.

	– Жөн сұрай келсең, жауласып нең бар едi?! Әлде әкем тектi тұқым болса, қызыңды маған берейiн деп пе едiң? – Сау аяғымен тiктелiп орнынан көтерiлген жiгiт Жұманайға да iшiн бермей, қисық сөйледi.

	– Iнiм, жараң жаныңа батқан соң ашуың тарқамай тұрған боларсың. Алайда, жұрттың бәрi Қамбар емес, күнi үшiн басшыға iлескен қарашылар екенiн ұмытпа, – дедi Қасқақ аяғын баса алмай тұрған жiгiттi атына көтерiп мiнгiзiп тұрып.

	– Е, ағасы, тән жарасы жазылар, бiрақ жан жарасын кiм жазар? Қош, майдан даласында келесi кездескенше, – деп, жiгiт атын оқыс тебiнiп қалды.

	Қасқақ қақтығыс алаңындағы екеудi аттарына мiнгiзiп, жолдарына салған соң құла төбелдiң маңдайын Арқарбұлаққа қарай бұрып, ауыздығымен алысып тұрған тұлпарға тақымын қысып қалды. Қашқаны қайсы, қуғаны қайсы бiлiп болар емес, тек бытырай шапқан жануарлардың болат тұяқтары лайсаңмен қар үстiн былғап кетiптi.

	Ол қоңыр төбел доңғалдың үстiне iз қуа көтерiлген кезде алдынан Арқарбұлақтың аңғары алақанындағыдай жайылып жатты. Әлде аттарын суарып тұр ма, әлде ендiгi жорықты қалай жалғастыру жайын кеңесiп тұр ма, бұлақ басында шоғырланған отыз-қырық шамалы ауылдастары бiрден көзге ұрды. Есiк пен төрдей жирен айғырдың үстiндегi ел иесi – Қамбар баяғысындай, тым маңғаз, оқшауырақ тұр. «Бұл қай қуғыншы, iзiме түсiп келе жатқан?» дегендей тұрғандардың көбi ошарылып, бұған жанар тiктеген. Сөйткенше болған жоқ, Арқарбұлақтың арғы жағындағы иек артпа белегiрден ойнап шыға келген тағы бiр салт атты тұрғандарды бiрден өзiне қаратқан. Төмен сорғалата ат қойған жалғыздың екпiнi сұмдық едi. Қаз мойын қара көк мiнген бұл батырдың ер үстiнде алдына қарай емiне отырысы шүрегейге түскен ителгiдей көрiнiс болатын. Атылған жебедей түп-түзу ұсталған көк сүңгi мынау ошарылып тұрған қалың топты түйреп өтердей. «Әтттеген-ай, тым жас екен, жазым болмаса неттi! – деген Қасқақ та жалғыз жауынгердiң тым талдырмаш тұлғасына қарап. – Ұялас бөрiге жалғыз ұмтылуына қарағанда әбден ашынып, қолында өлейiн деушiнiң кебi ғой мынау».

	– Сауға! Сауға! – Қасқақ күркiрей дауыстап, көлденеңдей ат қойды. Кiмнен кiмге сауға сұрады, оны бағамдаған жоқ. Бiрақ оның асығыс дыбыстаған бұл өтiнiшi жалғыз аттыдан мынау көп аттының жанына араша сұрағандай естiлiп едi.

	– Жекпе-жек, жекпе-жек! – Қаз мойын қара көк мiнген балаң жiгiт сойыл, шоқпарларын шошаңдатып, бөрi тиген бөкендей абдырасып қалған көп аттыға бұрын араласты. Өзi жекпе-жекке шақырғанмен топ алдына келгенде де тiзгiн тежемей, қалың аттыларға көк сүңгiдей қадалды. «Қап, мүлде бала екен-ау!» деп ойлап үлгiрдi Қасқақ та бес батпан гүрзiдей бұжыр бас шоқпарын оңтайлай берiп. Мынау емшек сүтi езуiнен кетпеген жас баланы ұра ма, әлде оның арашашысы бола ма, әлде күнi кешеге дейiн бiр жағадан бас, бiр жеңнен қол шығарамыз дескен өз ауылдастарына сiлтей ме, оны батыр бажайлап үлгерген жоқ. Әйтеуiр, «жау» деген жалқы сөз естiлсе, кiм екенiн сұрамай «Қайдалап?» ұмтылып үйренiп қалған шiркiн ежелгi әдетiмен қару оңтайлаған.

	 Қаз мойын қара көк мiнген балаң жiгiт нағыз бала қыран болып шықты. Оның бұл майданнан өлiспей шықпаймын дегендей сыңайы байқалады. Ауыл арасының уақ-түйек дау-дамай, барымта-сарымтасына найза, қылыш сияқты қаһарлы қару ұстамас дәстүрдi тәрк еткендей қолына ұстаған шашақты найзасының болат ұшы жарқ-жарқ етедi. Бiрақ найзасымен қарсы келгеннiң сойыл-шоқпарын оңай қағып тастап, болат сүңгiсiн майдандасының ұлы денесiне дарытпай, қара саннан сонша ептiлiкпен түйреп өтедi. Бала батыр осы тәсiлмен естерiн жия алмай ошарылған топтың самсаған қалың сойыл, шоқпарын бiрiнен соң бiрiн қағып тастап, екi-үш жiгiттi жер қаптырып үлгiрдi. Ат үстiнде ұршықша үйiрiлiп, жан аламын деп төнiп келген төте қарудан бұлт етiп құтылып кетедi.

	...Шiркiн-ай, топ ортасын жарып, бергi бетке қаз мойын қара көк тұлпардың ендi шыға бергенi сол едi... сол едi... Қамбардың қас батырға кезiккендей қасқайып тұрып, жантайта сiлтеген қара шоқпары жас батырды көк желкеден көлденеңдей ұрып өттi.

	– Сауға! – Бiрақ Қасқақтың үнi кеш естiлген едi. Қаз мойын арқырай кiсiнеп, тiк шапшыды. Жас батырдың жансыз денесi де сол тұста сыпырылып ат сауырынынан жерге түскен. Қолдарының құшыры қанып үлгермеген есер топ та желiккен аттарын тежеп, жерде жатқан бала батырға тақай бергенде, Қасқақ та құла төбелден қарғып, жерге түскен. Сәл қырын жатқан жанның бетiнде әлде күлкi ме, әлде жауына бас имеген паңдық па, әйтеуiр ғажайып бiр нұр ойнайды. Сәл ашылып қалған бүлдiрген түстес ерiннен мойыл түстес қою қан сырғып ағып барады. Ашық жатқан қарақат түстес қап-қара жанар, қарға жүн түстес қап-қара бұрым...

	– Тәңiрiм-ау, Шәйлiм бе едiң сен? Жарандар-ау, мынау Шәйлi ғой, мынау қыз ғой, бәрiң жабылып, соғысып жүргендерiң Шәйлi қыз ғой! – Қасқақтың даусы күңiрене естiлдi.

	Ол екi бүктелiп, орнынан тұрды да, таяқ тастам жерде жатқан бетi тептегiс сандық тасқа үстiндегi қасқыр iшiгiн жайды. Сонан соң мұның не iстегелi жүргенiнен бейхабар тұрған аттыларға назар салмастан келiп, қыздың денесiн жерден көтерiп алды да, әлi жып-жылы ақша бетiнен өптi.

	Тұңғыш рет! Және соңғы рет өбiп тұрғанын да бiлдi. Сол бiрер күнгi көл жағасында да бетiнен өппеп едi, тек шашынан иiскеген... Алғаш рет ақша бетке ернiн тигiздi-ау, оның өзiнде де жансыз денеге...

	Батыр жылаған жоқ. Мынау бiр тамшы көз жасына тұрмайтын ездерге босағанын көрсеткiсi келмедi. Бiрақ жан-дүниесiнен жанартаудың жалынындай болып лықсыған өкiнiш өртi шығар жол iздедi. Қос жанары шатынап, дидарының қаны қашты. Жартастай алып дене қалш-қалш етедi. Күректейкүректей қос алақанының үстiнде жатқан қыз денесiн еппен көтерiп әкелген күйi жартастың үстiне жайған қасқыр iшiктiң үстiне әкелiп жатқызды. Қанға былғанып жатқан тоқпақай қос бұрымын жинап, оған жабысқан шөпшаламды тердi. Дәл бiр ұйқыдағы сәбиiн мәпелеген анадай еппен қозғалып, баппен қимылдайды. Ол өлiктiң бетiн көгiлдiр шәйi орамалмен жауып, асықпай орнынан тұрған.

	Әншейiнде ешкiмге дес бермейтiн Қамбар да әйел затына қол көтерiп, өз сүйегiне өшпес таңба салғанына налығандай, жирен айғыр үстiнде сазарып тұра берген.

	Қасқақ асықпай атына мiндi. Күмiс шынжыр, бұжыр бет шоқпарын қолына алып, күндей күркiредi:

	– Уа, Қамбар, өз ұрандасыма қол көтергенiм үшiн барша аруақ кешiрер. Жазықсыз төгiлген қан, қыршынынан қиылған жан үшiн өзiңмен салдым соңғы майданды. «Мың асқанға бiр тосқан!» Қане, қапы қалма! Шық былай!

	Құла төбел ытырынып, оқшау шыға бердi. Ат тiзгiнi тежелiп, топқа қарай қайта салғанда Қамбар да жаңа ес жиғандай жирендi ыңқ еткiзiп, бүйiрден ауыр саптамамен бiр түйiп қап:

	– Келсең кел, басқадан өлгенше өзiм баққан төбеттен өлейiн! – деп, ойқастап ол да шыға берген. Төре де батыр аты шықпағанымен, бiр ме бiрге есесiн жiбермейтiн қарулы, тәсiлқой ұрыскер болатын. Екi ат ағындап келiп, жанасқан кезде қос шоқпар сатыр-сұтыр ұрысып өттi. Арқан бойы кетiсiп, қайта тақасқанда мырзасы бұрынырақ сiлтеген зiл-батпан төнiп келе жатқанда Қасқақ қарсы қару ұрған жоқ. Көз iлеспес жылдамдықпен атының бiр бүйiрiне қарай аунап түскен. Әлемет күшпен соққан шоқпар еш кедергiге тимеген соң екпiнiмен иесiнiң қолынан шығып, тас лақтырым жерге барып түстi. Қасқақ та шоқпарын тастай бердi. Ендi екеуi де сүйек сапты қайқы қара қылыштарын жалаңаштап, ат үстiнде тұра қалып, сарт-сұрт аяспас ұрысқа көшкен. Қасқақтың жойқын күшi әр ұрған сайын мырзасының қолын салдыратып, тықсыра жөнелген.

	– Оу, халқым-ау, жұртым-ау! Екi бiрдей арысымызды айдың-күннiң аманында қырылыстырып қоямыз ба? О, құдай, бiзге ендiгi көрсетпегiң осы ма едi? Уа, ағайын, сауға! – Әншейiнде Жұманайдан кейiнгi мақтаншақ атанған, бiрақ ешкiмге зияны жоқ момын қойшы Құлжабек атын тебiнiп қалып, ортаға түскен. – Тағы да қан керек болса, мына менiң-ақ басымды шауып, қолдарыңыздың қышуын қандырыңыздар!

	– Ары тұр, әрмен! – Қамбар ақырып қалды. – Бұл – екеуiмiздiң ғана майдан. Араласпаңдар!

	Ол екеуiн қоршай: «Сауға-сауғалап» тақап қалған серiктерiн көк бөрiдей арс етiп, тойтарып тастады да наркескенiн нажағайдай жарқылдатып, жойқын күшпен ұмтылды. Сол сәтте, осы бiр келеңсiз оқиғаның куәсi болған тамам жұрт не болып, не қойғанын аңдап та үлгiре алмай қалған. Қасқақ көз iлеспес шапшаңдықпен қарсыласының қылышына өз қылышының сағағын тiрей ұстап тұрды да алапат күшпен итерiп қалғанда төренiң астындағы жирен айғыр көлденеңдей шатқаяқтап кеткен. Сол-ақ екен батыр қолындағы алмас төренiң қылышын үйiре айналдырып, сыңғыр еткiзiп ұшырып жiбердi. Қайқы қылыш жан алардай жоғары көтерiле бердi. Өзiнен зор шыққан күштiнiң алдында қарусыз қалып, шарасы таусылған төренiң ызасы, кекке толы қос жанары шоқтай жайнап, қазiргi жауына қадалды.

	– Шауып таста! – деп ақырды төре.

	– Сауға! – деп шуласты көпшiлiк.

	Бiрақ алмас қылыш қатты серпiнмен төбеге көтергенмен баяулап келiп, төренiң жаңа ғана қару ұстаған қолдың иығын сызып өттi. Шапқан жоқ.

	– Қызға көтерiлген қолыңа салынған таңба бұл. – Қылыш тағы да лып етiп көтерiлiп, тағы да баяу төмен түсе берiп, төренiң бетiн жанап өткендей болды.

	– Астафиралла! – дестi зәрелерi ұшқан көпшiлiк.

	– Бұл – бетсiз бетке салған таңбам, – дедi Қасқақ.

	Төренiң сұрланған жүзiн қан жауып кеттi. Бұл кезде жолбарыс терiсiндей тарғылданып көрiнер пұшпақ iшiктiң жеңiнен де аққан қан ат бүйiрiн бұлғаған едi.

	Мырзасы өңi қашып, жеңiнен қаны ағып, сенделiп атынан түсе берген сәтте, Қасқақ та атынан түсiп, тiзгiнiн бос тастай бердi де наркескенмен қазандай қара тасты ұрды. Жарқ етiп от шықты, ақ алмас та опырылып сағасынан сынды.

	– Менiң батырлық атым да осы сынған қылышпен бiрге кеттi! – дедi Қасқақ екi иiнi салбырап. – Ел шетiне жау тимесе, қолыма қару алман!

	– Өлтiрiп кет! – деп, жаралы арыстандай ыңыранды Қамбар.

	– Ағайынға сiлтеген қолдың ағайыннан жарадар боларын ұқсаң жетер! – Еңкейiп қасқыр iшiкпен бiрге қыздың денесiн көтерiп алды да, «Қанатыңнан тым ерте қайрылдың-ау, аққуым!» дедi лебiнен жалын атқандай күңiренiп. Жаңа ғана жалын атқан хас батырдың жанары да қатардағы пенденiң қимасының қазасын көргенде жаспен жуылар көзi екен. Кесек-кесек тамшылар сақалына домалады.

	Батырдың дәл осылай осалдық танытқанын көрген кiм бар. Бұрын-соңды бұл өңiрде Қасқақ Қасқақ болып, ат жалын тартып мiнгелi оның көзiне жас алғанды қойып, көңiлi босаған сәтiн көрген ешкiм болмаған. Қасқақ пен Шәйлi қыздың арасындағы тым мөлдiр де алғаусыз, бiрақ жолдары апта, ай өткен сайын ауырлай түскен сезiм атты ынтықтық жайынан хабардар жұрттың, әсiресе осы оқиғаға куә болып, сiлейiп тұрғандардың ешқайсысы сөге алмаған.

	Иесiнiң басына түскен тауқыметтен бейхабар құла төбел арғымақ қойған жерден қозғалмайтын әдетiмен қаз мойнын шұлғып тастап, керiлiп тұрған. Тағы да Құлжабек сазарып тұрған төренiң ызғарынан қаймықпай атынан қарғып түсiп, құла төбелдi жетелеп келiп, батырға көлденең тартты.

	– Сабырлы болыңыз, батыр! – Ол Қасқақтың қолындағы қыз денесiн өз қолына алды. – Қане, атыңызға мiнiп алыңыз. Мен алып берейiн.

	Қасқақ қыз денесiн қолына алған соң ағайындарының ешқайсына ләм деп тiл қатып, тiс жарған жоқ. Жанында жаутаңдап тұрған Құлжабекке алғыс бiлдiргендей бас изеп, ишара жасады да атының басын Кiшкенетауға, әлi құда түсiп үлгiрмеген соры қалың қайын жұртына қарай бұрған...

	– Батыр, мәйiттi көтерiп, жалғыз барғаныңыз жарамас. Шәйлiнiң атын жетелеп мен де барайын, – деп, Құлжабек төренiң де, басқасының да рұқсатын күтпей-ақ иесiнен айрылғанынан бейхабар арқан бойы жерде жайылып жүрген қаз мойын қара көкке қарай бет алған. Жануар бөтенсiнген жоқ. Құлжабек ердiң қанжығасына байланған қайыс шылбырды шешiп, атты көшiлiк тұрған жерге қарай жетелеп әкелген.

	– Құлжаш, пейiлiңе рақымет. Маған iлесiп, қайтерсiң? Күнi ертең-ақ төре сенi де қырына алып жүрер. Қыздарын мен өлтiрдi деп, ашу үстiнде жазым етер. Не көрсем де өзiм көрейiн, қосақ арасында сен босқа күйме, – деген Қасқақ момын қойшы жiгiттiң ерлiкке бергiсiз батылдығына риза болып.

	– Жоқ, батыр, сiздi жалғыз жiбере алмаймын! – Құлжабектiң әншейiндегi тым төменшiк жанарынан жалын шашырағандай. Ол атына қарғып мiнiп, қыздың иесiз қалған көлiгiн жеткке алған. – Кеттiк!

	– Құлжабектiң тұлғасы тұрымтайдай болғанмен, жүрегi аттың басындай үлкен екен, – деген Қамбар мырс етiп. – Ал бүгiнгi күн мен үшiн де ең қайғылы күн. Ақ-қарамды қаймықпай айтар сенiмдi серiгiмнен айрылып, өз бетiмдi өзiм тiлген күн...



	III

	Төбе басындағы төрт құлақты жалғыз бейiт жетiмсiреп тұр. Жылқының қылын қосып, бие сүтiне иленген жабысқақ саз балшықтан құйылған кiрпiштердiң әлi мұрты сынбапты. Жаңбыр шайып, аптап қақтап, аяз қысса да әлi сол қалпында мiз бақпай тұрған бұл мола уақыт керуенi iлгерi жылжыған сайын оның iшiнде жатқан ел еркесiндей болған Шәйлi қызды да ұмыттыра бастағандай. Тек Қасқақ жүрегiне шемен болып қатып қалған сағынышқа ұқсас бiр күй жан-дүниесiн сыздатар едi.

	Жүргiншiлердiң бәрi де аттарын матастырып қойып, жетiм моланың басына келiп тiзелерiн бүктi. Қасқақ күректей алақанымен бейiт кiрпiштерiн аялап сипады да тiзесiн бүктi. Сонан соң қирағаттап, ұзақ құран оқыды. Бақилық пендеге пәнилiк пенденiң қолынан келер бар қайырым, мейiрiмi осымен ғана шектелсе, Қасқақта қандай қайран бар? Әйтпесе Шәйлi арудың бiр күнгi жарық күндегi тiршiлiгi үшiн қалған ғұмырын ойланбай-ақ айырбастар едi.

	Оны санаттан шығарып, ең ауыр жазамен жазалаған да, қайтадан санға қосып, қатарына алған да төренiң өзi едi. Бiр ғана дәтке қуат, тiршiлiкке тәубе дегiзерi қапияда мерт болған Шәйлi қазасы Қамбар төренiң де болмыс-бiтiмiн түбiрiмен қайта туғандай ғып өзгертуi едi. Алкеуделiк мiнезiн ұмыттырып, ойланбай, толғанбай қадам жасамас адамшылық дейтiн соқпақты көрсетiп кеткендей...

	«Қамбардың бұл қай басынғаны?! Алдиярдай арысымыздың топырағы тобарсымай жатып, ат ойнатқаны не сұмдық?! «Иттiң иесi болса, бөрiнiң тәңiрi бар». «Төремiн деп төбемiзге шықпақ болса, әуселесiн көрiп алдық» десiп, бүкiл ағайын дүрк көтерiлгелi жатқанда Шәйлiнiң мәйiтiн өңгерiп, Қасқақ пен Құлжабек жеткен.

	Ел күтпеген мына сұмдықтан соң мүлде естен танып қалған. Күнi кеше төренiң бiлегiнiң күшi, найзасының ұшы болып жүрген, ол аздай «Шәйлiге құда түспекшi екен» дейтiн сөзден құлағдар жұрт қызды осының өзi өлтiрiп келгендей, екеуiне қылышын жалаңаштап тап бергендер де табылды.

	– «Ашу – дұшпан, ақыл – дос», сабырға кел, ағайын! – деп күркiредi Қасқақ. – Аламын десең мiне – бас. Сендер қыздарыңнан, қарындастарыңнан айрылсаңдар мен де үкiлi үмiтiмнен қапияда көз жазып тұрмын. Ендiгi өмiрдiң маған да қызығы жоқ. Бiрақ ағайын, есiңдi жый, ақылға кел! Менi өлтiрiп, елiмдi шабарсың. Талай жазықсыздың басын жойғанда кемтiгiң толып, кетiгiң бүтiндiлер ме?!

	Осы сөзден кейiн ғана ауыл ақсақалдары мән-жайды бiлу үшiн найзақылышын шошаңдатып, атқа мiнiп елеуреген топты әрең тыныштандырған.

	Бозбалаша киiнiп, қаруын асынып жүрген Шәйлi қыз өз аулы шолғыншыларының тағы да төре жiгiттерiмен сойыл сермесiп қалғанын естiген бетте жылқы шетiнен суыт аттанғанын, ағасының қырқы өтер-өтпесте келiп басынған Қамбарға деген ашу үстiнде барып килiккенiн және бұл қазаның оқыстан болғанын бiлген ел иелерi қарымта кектi асықпай, даярлықпен алуға тоқтаған.

	Ертеңiне-ақ исi Найман, Керейдiң игi жақсылары келiп түскен. Қапиядағы қазаға көңiл айта, әрi ел тыныштығын сақтау жолында ара ағайындық жолын ұстай келiптi.

	– Төре – тәңiрi емес! Бұл асқаны мен тасқаны үшiн алдыңа әкелiп тiзерлетiп беремiз. Тiзерлегiсi келмесе, сонда көрермiз! – деген сөздерi тоқтам болып, Шәйлiнiң жетiсi өткен соң қолын қыз қанына бұлғаған төренi билер сотына салған.

	Шабындыққа түскен аяқты мал үшiн бiр айғыр үйiр жылқыны қайтармағаны әрi Алдияр қырқы берiлген соң малын сұрауға келе жатқан төренiң «бейбiт» елшiлерiне Үкiбайдың жiгiттерiнiң өздерi килiккенi, оның үстiне қолдарында құрықтан басқа қаруы жоқ жандарға жауға ғана жұмсар найзамен ұмтылған Шәйлi ерлерше киiнгендiктен, оны көзсiз тентекке балап, оқыстан сойыл сiлтегенiн айтып, ақталуға тырысқан Қамбардың сөзiн ұстаған Нұрәлi би бiраз қоянбұлтаққа салып баққан. Сол кезде үйелмендей болып отырған Қасқақ батыр Төртуыл биiнiң қараласу сөзiн айтқызбай-ақ ортаға қамшысын тастаған.

	– Уа, игi жақсылар! Жалған айтсам, төбемде Аллам, айналамда ағайын бар. Естiген сөз – тайғақ, көрген көз – айғақ. Мен бәрiне де айғақпын. Айғақ қана Алладан қорықса, ақиқатын айтар, сөздi маған бер! Дат, төбе би!

	– Датың болса, айт!

	– Айтсам, айыпты Қамбарды бүгiн ақтап, ақиқаттан аттамалық, ағайын!

	Төре, сенiң айыбың сол, ел иесi ғып қойғанмен сол елiңдi ұмытқаның. Елдiң бәрi ез емес, ер туғызбас ел болмас! Екi тiзгiн, бiр шылбырын қолыңа ұстатқан елдiң бәрiн ез көрдiң. «Ашсам – алақанымда, жұмсам – жұмырығымда» деп, сол елге тiзе батырып, тiс көрсеткiң келдi. Алайда, Алдиярдай жас батыр кеңiрдегiңнен өтпей көлденең тұрып алды.

	Төре, сенiң айыбың сол, құдай жаратқан қара жердi ағайындықпен сұрауды ұмытып, зор жуандық көрсеткенiң. Алдиярдың ажалын Алланың iсi деп, азаматтың қазасын сыйласаң, марқұмның қырқы өтпей жатып, қол жинап, атқа мiнер ме едiң?!

	Нұрәлi би, туғаны жоқ тура би көрушi едiм өзiңдi. Бүгiнгi құртбақай болған ешкiдей кiбiртiк-сiбiртiк айтқан жалың үшiн мен ұялып отырмын. Беделiң де, биiгiң де қара қылды қақ жарар әдiлдiгiңде емес пе едi?! Жас – жаның, бос – мойның бар, төрең қылша мойныңды талша қиып жiберсе де ақиқат пен әдiлдiктен аттап неге тайғанақтап отырсың? Төренiң елшiлерi «бейбiт» болса, Үкібайдың жігіттерін неге тарпа бас салып, соқтығыпты? Сөзiмдi жалған десең қазiр қара көбейтiп, ертiп келген Жұманай мен Құлжабектi шақырттыр осында. Құдайдан безбесе құдайшылығын айтар...

	Қасқақ ендi шоқтай жайнаған жанарын Нұрәлiден тайдырып, сұп-сұр болып отырған Қамбарға қайтадан тiктеген.

	– Төре, сенiң айыбың сол, ағасының қабiр топырағы тобарсымай жатып елдің iргесiне келiп, ат ойнатқан басқыншылығыңа шыдамай намысшыл басын құрбан ету үшiн атқа қонған Шәйлiнiң қыз екенiн бiлмеген күннiң өзiнде, емшек сүтi аузынан кетпеген жеткiншек екенiн көрiп тұрып, қан майданда маңдайласар жауыңды көргендей шоқпар сiлтегенiң, он екi де бiр гүлi ашылмаған жас ғұмырды қатiгездiгiң мен қара жүректiгiңнiң құрбаны еткенiң!

	Сен асып кеттiң, тасып кеттiң, Қамбар төре! «Зорсынғанға Алла барын, сом темiрге балға барын» ұмыттың. Шуақты қоныс, суатты өрiстiң бәрiн төре иеленсiн деген мизам бардай, «Сұңқар қонар тұғырыңа сұғанақ құс болып саңғырдың», төре! Сенiң iсiң «Есерге ерiк берсең, елге ойран саладының» керi болды.

	Сен айыпты ғана емессiң. бүкiл жұртыңның алдында құныкерсiң. «Құныкердiң құны – бiр оқ» демей-ақ қояйын, айыбын ажынымен төлеп, елiне қайтсын. Менiң айтарым – осы!

	Батыр еңкейiп қамшысын қолына алып, түйiлiп, отырып қалды. Ол «Жауда маңдайласа, дауда таңдайласа» алар жан екенiн отырған төрт қара көз түгел әйгiлегендей.

	Күнi кешегi жан серiгiндей төренiң қасынан табылатын Қасқақ батырдың мынау бұлтартпас айыбы мен жасаған кесiгiнен кейiн естерiн жинай алмай қалғандай күйге түскен билер бiр сәт үнсiз қалған. Бұрын-соңды исi қазақ «Жер төбесiз болмас, ел төресiз болмас» деп қалап-сұрап, ел билеуге алдырар төрелерiнiң үстiнен билер сотын құрыпты дегендi бұлардың ешқайсысы естiп көрмеген. Хан тұқымын құдай емес не құдайдан былай емес деп бiлетiн жұрт алғаш рет өз төрелерiнiң iсiне төзiмсiздiк көрсетiп, қарапайым қарашыдай талқыға салып отыр. Талқыға салмаса Қасқақ сөзiнiң жалғаны жоқ, оған әзiр тоқтам да жоқтай көрiнген.

	Билер күрмеуi қиын түйiндi шешудiң жолын таппай осылайша қиналып отырған сәтте төбе би Төртуылдың биiне қарап:

	– Сөйле, Төтуылдың биi, – деген:

	– Ағайын, – дедi шоқша сақалды, арық сары жөткiрiнiп. – Қасқақ батыр әдiлiн, ақиқатын айтты. «Сөзiмдi бiреу сөйлеп, намысымды сол жыртып отырса, аузымды қышытып қайтермiн?! Менiң сөзiм де – сол сөз!

	– Дат, төбе би! – деп Қамбардың өзi саңқ ете қалған. Көздiң астынан бет сүйектiң үстiнен ала нiлдей қап-қара сақал мен мұрттың еншi бөлiспей араласып кетер езулiктiң тұсына дейiн қаралтқымданып созылып жатқан қара қотыр оның жүзiн сұстандыра түскендей.

	– «Кiнәлінің тiлi келте», ағайын. «Өрлеген балық – ауға, өркеуде пенде жауға жолығады». Өрлеймiн деп өзiм құрған ауға, өркеуде боламын деп өзiм жасақтаған жауға жолыққан шығармын. Жүрек көпшiл болғанмен, қол мен көз кекшiл болған шығар. Хан тұқымы төре едi деп аяма, iлгерi мен кейiнгiге сабақ болар, еңкейтiп басымды алдыңа идiм. Озбыр қолдың айыбын жазықсыз мойын көтерсiн! Қасқақ батыр сөзiнiң бiр қатесi жоқ, оған айтар уәжiм де жоқ!

	Ол еңкейiп, басын идi. Қисайса түзелмес, қыңыр айтса көнбес дейтiн соншама биiк көрiнер төренiң екiншi қайырымға келмей морт сынғанын көрген жұрт әуелiде абдырап қалғандай. Ол әсiресе Қасқақтың көзiне қас қағым сәтте аласарып, өзектi жанның бiрiне айналғандай. «Апыр-ай ит те болса, күнi кешегi мүдделес, үзеңгiлес едi-ау, бекер артық кеттiм бе?» деген де ой келген батырға.

	– «Иiлген басты қылыш кеспес болар!» – деген бүгiнгi төбе билiктi ара ағайын ретiнде айту үшiн Ақсуатты мекендеген Мұрынның биi. – «Байды құдай атарда дәулетiне мас болар, ханды құдай атарда қарашасымен қас болар» деушi едi бұрынғылар. Қамбар төре жастық қыпты, мастық қыпты дейтiн кiсi емес, бiрақ қате қадамның болғаны да, соның кесiрiнен қыршын гүлдей өмiрдiң солғаны да рас. Алайда, ағайын, Аллаға шүкiр, бүгiн жаза басқан қадамы үшiн опық жеп, келеге келген жайы бар...

	Төбе бидiң кесiгi де төреге де, төре аулына да жеңiлге тиген жоқ. Қамбардың малының басы жирен төбелдiң үйiрi қайтпайды. Ол қасақана жапырылған Алдияр шабындығының төлемi. Ел ағасының қазасын сыйламай, өзi бас болып шапқыншылық жорық жасағаны үшiн тағы бiр айғыр үйiр жылқыға жығынды. Шәйлi бiр үй ғана емес, бiр жұрттың бетке ұстар беделi, ажар-көркi, мақтаныш мейрамы едi, сондықтан ол үшiн екi қыздың құнын бермек. Ол жастық шағын мәндеп, жасау-жабдығын сәндеп жүрген бойжеткен ғана емес, сан шайқаста еркек кiндiкпен бiрге шашақты найза, қайраулы қылыш ұстап, ерлiк көрсеткен ел қорғаны болатын. Ердiң құнын толық төлесiн.

	Ал төре төрелiк билiгiн жалғастырады, тек Алланың ақ жолынан таймайды. Ел бiрлiгi, ағайын татулығын, жұрт тыныштығын бәрiнен де жоғары ұстайды. Егер iрiткiге өзi бас болған жаңсақ қадамы бiлiнсе, ханға хабарланып, елiне қайтарылады.

	Бәрi жабылып, осы сөзге бәтуаласқан.

	***

	Қасқақ батыр Базар сағасындағы нағашыларына қайта аттанып, бiрер ай тыныққан соң төре екеуiнiң арасына түскен сызат ашыла түспесе кiрiге қоймас деген ойға бекiнген. «Төреге ерген ер-тоқымын арқалайдының» кебiн кимес үшiн iргесiн ерте жарықта аулақтатуға тәуекел етiп, үй-iшiн көшiрiп алуға елге оралған болатын.

	Қасқақтың елге оралғанын естiп, жанына Нұрәлi бидi ертiп Қамбардың өзi келiп, сәлем берген.

	– Батыр, менiң алдымда сенiң кiнәң жоқ. Кiнәнiң батпаны менде жатыр. Екеумiздi адам қосса, әзәзiл ажыратты. Ер шекiспей бекiспес! Бекiсуге келдiм! Сенiң бағаң қолымды бастап, туымды ұстаған батырлығыңда емес, тәубәмдi еске түсiрер турашылдығыңда деп бiлдiм. Ағайынға көтерiлген қолымды жаралап, жұртқа қарар бетiмдi тiлгенiң есiмдi жиғызғандай. Сенiң сотың билер сотынан да бекем шықты. Ана жылдары Жұрынтай батырдың тұсында есімді бір жиғызып едің. Осы жолғы соққың қаттырақ тиіп, есімді тез жиғызды. Оны көргенше өлгенiм жақсы едi. Бiрақ мен өлiп, қайта туған едiм. Билер сотына салынған Қамбар төренiң тiрi-өлiгi болатын. Сенiң көшкенiң – менiң бiржолата өлгенiм... Көшпе, Қасқақ! Менi уақыттың сынына сал. Айыбымның алды болсын, оң жақта отырған кенже қарындасым Күмiсайды қалыңсыз кiшiлiкке берейiн, – деп, төре ұлық басын кiшiк қып батырдың аяғына жығылып едi. Бiр азаматтың-ақ мақтан етерлiк жары болуға жаралған ақ маралдай кербез сұлу Күмiсай үшiн болмаса да «қайта туған» Қамбардың ертеңгi күнiне куә болмаққа, әрi достықпен ұсынған қолын қаға алмай Қасқақ батыр да орнынан тұрып мол құшағын ашқан.

	Төрде отырған Нұрәлi би де орнынан тұрып, екеуiн қоса құшақтаған.

	– Беу, азаматтарым-ай! Тұлғаларың да кесек пе десем, жандарың да жайсаң екен-ау. «Ер шекiспей, бекiспес» дейшi едi. Бекiскендерiң бекем болғай! Ердiң басы елi үшiн құрбан. Екеуiңнiң құшақтарыңды құдай ғана айырар, оған дейiн ерлерi елiнiң құлы болғай, – деп, би отырған соң екеуi де тiзелерiн бүккен.

	Иә, бұл күнi Қасқақ өмiрiндегi ең iрi жеңiске жеткендей сезiнсе, Қамбар қайта туғандай күй кешкен.

	***

	– Сонда «Шәйлiбұлақ» деген сөз сол Шәйлi апамның атына орайластыра қойылған ба, көке? – деген Сайын барлығы да қайтадан көлiктерiне мiнген соң жап-жасыл жасаңды қалың жалбызды бұлақты иегiмен нұсқап.

	– Е, бiр кездерi Маңырақтың қалың арқары таудан құлап, шөлiн қандырар суаты болған соң ба, бұл жердi Арқарбұлақ атайтын едi. Қазекем жердiң атын өзгеруге, жаңадан ат қоюға келгенде бiреуден ақыл сұрап жатқан ба? Арқарбұлақты ұмытып, «Шәйлi қаза тапқан бұлақ», «Шәйлi бұлағы» деп жүрiп, бұл күнде «Шәйбұлақ» атандырып алды ғой... Ол да жақсы, жарықтықтың артында белгi болып қалды... – Қасқақ атын тебiнiп қалып, ауылға қарай пысық аяңдата жөнелген. – Төре де Ошыржаптан оралар жолымызды тосып отырған болар. Ерте жарықта жетiп алайық.

	– Бұлықсыған жiгiт шағым. Осы әпкелерiңмен қалыңдық ойнап жүрген кез, – деп Жұманай көсе бiр әңгiме бастады. Қасында әңгiме тыңдаудан жалықпайтын Бөкей мен Сайынға жол қысқарса болды. Екеуi де келiсiп алғандай кәрi жезделерiн: «Е?!» десiп, қолпаштай демеп қойды.





	Дуние қудым сенi бала жастан.

	Өмiрдiң аз-көбiне қарамастан

	Тiршiлiкте сыйласып қал ағайынмен

	Бұл дүние әлi-ақ өтер ғазиз бастан.

	Халық өлеңi.





КӨРШI ХАҚЫ


	I

	Алтай, Барқытбел, Қалба тауларының түстiгi мен терiстiктерiн ен жайлап, еркiн қыстаған қалың Найман, Керейге, тiптi Қойбас марқұмның төркiн жұрты саналар Қобықтағы қалмақ жұртына төрт ай бұрын тегiс сауын айтылғандықтан, Маңырақтың етегiндегi Қарақия жазығында өтетiн асқа келген адам санында қисап жоқ. Жақындағы Дайыр, Көгадай, Сәмен төрелердiң ағайындарын айтпағанда, Тарбағатайдың батыс тұмсығындағы Аягөз бойынан келген Қамбардың етжақындарының өзiнiң қарамы мол болатын. Дүниенiң төрт бұрышынан ешкiм қалмағандай. Сойыс малдарын үйiрлеп айдап, түйеге саба-саба қымызын теңдеп келiп жатқандар ас басталар күнге дейiн де саябыр көрмеген. Көше-көше ғып тiккен үзiктi ақ боз үйлер әр рудың дәрежесiне, бедел-биiгiне қарай орналасып, даяршы, даяшыларына дейiн алдын ала тағайындалып қойылған-ды.

	Ел жуандары өздерiне арналған үйлерге түсiп, демдерiн алып, шай, қымызбен сусындарын қандырған соң, Қамбар төренiң бас ордасына кiрiп, «Ас қабыл, қатым сауапты болсын!» айтып шығып жатты.

	Ертең ас болады деген кезде Қамбар өзiне кiмдердiң келiп, кiмдердiң келмегенiн iштей жұптап отырып, асты өткiзудiң билiгiн қолына толайымымен алған Қасқақтан:

	– Алтайды бауырына басып жатқан Қаратай елiн ашып алақанында, жұмып жұмырығында ұстағанға Тастай мырза жарты әлемдi бағындырған Шыңғыс-хан болдым деп жатыр ма, бәйге Қараны жетелетiп, кеше жеттi деп едi, Ертiстi кешiп келгенде, менiң босағама дейiн аяғы неғып жетпей қалды? – деп жымиған. – Әйтпесе, Алтайдың сай-саласына сыймай жатқан қосынқосын өңшең қараның буы әкетiп бара ма оны?

	– Төрем, қанша дегенмен Ертiстi кешiп, шалғайдан жеткен ағайын едi Тастай. Тiгiлген үй, көрсетiлген құрмет көңiлiнен шықпай жатса, ол бiзден кеткен кiнә. Ас – сенiкi. Атағы да, артында қалар қаңқу сөзi де – сенiкi. Сондықтан, бермегенге берiп, келмегенге барып ұялтар ата салтты да ұмытпа.

	Қасқақтың осы сөзi байлам болып, Қамбар хан тұқымымын, төремiн демей кешкiлiк жанына Қасқақты ертiп, Тастайға тiгiлген үйге келiп кiрген.

	Сыпайы-салтаң есендiктен соң, Тастай Қамбарға сәлем бере бара алмағанының кiсiлiктi жөнiн айтып болған соң, сөзiнiң соңында екеуiнiң даң құрдастығына сүйей әзiл айтқан. Әзiлiнде құрдастық жеңiл қарпысудан гөрi өкпеге толы қыжылы басымдау екенiн отырғандар да байқаған.

	– Төрем, ордаңа кiрiп, асыңа сауап болсын айта алмай жатырмын. Ұзақ жолдан ат соғып, қалжырап келiп, ес жиғанша осы болды. Көңiлiңе алма! Мен де Найман шалдың бiр жуан бұтағымын деп өзiмше күпiнiп жүргенде жақсылар мен жайсаңдардың аяғына басын сүйей жатса да жетер дегендей бiр қосыңды тiктiрген екенсiң. Асқа келер қонақтарға тiгер үйiң жетпей жатса, оны да елiмiзден арта келер едiк. Күнi кеше, түбiт мұрт шағыңда Аягөз тұсындағы Тарбағатайдың батыс тұмсығынан Төртуылдың Жұмығына төре боламын деп келген кезiңде адамың мен көлiгiңдi, итiңдi, құсыңды қосқанда жиыны он жетi жан иесi келiп едiң, бүгiнде алты алашқа атың әйгiлi ел ағасы болып отырсың. Ағайын қадiрiн аяқ асты ету дегеннiң не екенiн сен бiлмейдi деп қалай ғана айтармын?! Осыныңа егескенде ел қайдасың деп аттың басын керi бұрғым келiп едi, алайда: «Төре мұны бiлмей iстеген жоқ, әлiптiң артын бағып, аңысын аңдап қайтайын. Құрдастың базынасы ма, әлде басқа да қыжылы, өкпе-назы бар ма?» Осыны бiржола бiлгiм келiп едi. Оның үстiне, өзiн-өзi жаратып, аламан шабысқа түсерiн сезгендей ауыздығын қарш-қарш шайнап тұрған Қараның бағын байламайын деп те ойлағаным бар-ды.

	– Тойда өкпе айтар ағайын аста да табылады екен-ау. Үйiм жайсыз десең үй тiгiлер, күйiм жайсыз десең күй түзелер, бәтiреке, осы бiр сын үстiнде көңiлiңдi ортайтпай келiп, ортайтпай аттан. Жiгiттерiмнiң жiберiп алған кiнәсiн өзiм көтердiм. Ат-шапан айып бiзден болсын!«Жылы бiрдiң мұңы бiр, мұңы бiрдiң тiлi бiр» деген жалғыз құрдастың көңiлiн таппасам, кiм болғаным?!Өр жаққа, төр жаққа ордаңды да тiктiрейiн, – деп, Қамбар құрдасының ұпайын өз қолымен түгендедi. Тастай түгiлi одан өзгенi оңай жерде аяғына отырғыза бермейтiн төренiң бұл шегiнiсiн Қасқақ та үлкен кiсiлiкке болмаса қырық қатпарлы есепшiлдiктiң қайсысына жорырын бiлмеген. Тастай айтқан базынаның негiзi болғанмен кез келген құрдас батып айта алмайтын қатты әзiлден соң, әңгiме шиеленiсiп кетер деп оның күдiктенгенi де рас болатын. «Жер – төбесiз, ел төресiз болмас» деп, Қасқақ бастаған шағын топтың Аягөз бойындағы Санияз төренiң он шақты ұлының үшiншiсi Қамбар төренi жиырма бес, отыз жыл бұрын Нұрзайсанның жағасына жақын Шорға, Желши маңынан қоныс бөлiп, көшiрiп әкелген тұсындағы қоңыр төбел күймен ғана келгенiн бұл күнде дәулетi шалқып, атағы артып тұрған төреге көлденең өткен көк атты еске салар оқиға емес болатын. Оның үстiне, «адамың мен көлiгiңдi, итiңдi, құсыңды қосқанда он жетi жан иесi едiң» деп, ауып келген адамдай ғып айтуы көпе-көрнеу қорлаумен бiрдей естiлген.

	Ойнаса да ойындағысын айтқан Тастай сөзiнен кейiн төренiң бетi күлсе де iшiнде алай-түлей дауыл ойнаған. «Тоқтай тұр, төремен терезе теңестiрер Тастайым, дүлдүл атағы алты алашқа кетiп тұрған Қараны белдеуiме байлаған соң болар сенiмен iсiм» деп, соңы өзiне де беймәлiм бiр есебiн iштей жұптаған болатын.

	«Пәленнiң асында жүз жиырма жүйрiктен жеке дара келiптi», «Түгеннiң тойында екi жүзге жуық бәйгеге тезегiн тергiзiп жетiптi» деп, жұрт «Мақпал Қара», «Құйын Қара», «Дүлдүл Қара» деген дақпыртпен құбылта әңгiмелейтiн қазақтың Шығыс өлкесiне «Тастайдың Қараты» деген атпен даңқы жайылған саңлақты төренiң өзi көрмесе де, қолға түсiруге сыртынан ынтығып жүретiн. Ол ынтықтық, әсіресе, Аққайың сәйгүліктен айрылған соң қабындай түскен еді.

	Өткен қарашада қайтқан Қойбас шешесiне ас берудi ел аяғы жиналып, сары сабан, қымыз қобланған тұста өткiзуге биыл қар кете-ақ ағайындарын жинап, жә дескен кезде де ол тұлпар Қараның өнерiн өз көзiмен тамашалаудың сәтi түсерiн де ойлаған-ды.

	 * * *

	– Төрем, әкең Саниязға, анаң Көкi шешемiзге Аягөзде берiлген асты көре алғанымыз жоқ. «Ел құлағы елудiң» айтысы, ол кiсiлердiң аруағын соңында қалған ұлдары риза еткен деседi. Қара жер хабар бермесiн, Қойбас марқұмның туған анаң екенiн, болмаса емшек сүтiн берген анаң екенiн құдай бiлмесе, адам бiлмейдi. Ат жетер жерге сауын айтып, ас бергенiңе дос не дейдi, дұшпан не дейдi? – Қасқақ төренiң әр қадамын безбендеп отырар қашандағы ақылшылық сөзiн айтып, дүрiлдетiп ас берудiң алды-артынан айтылар қаңқу сөзден ертеден сақтандырған.

	Жұрт Қамбардың анасы Көкiнi керей Жәнiбек бастаған қазақ қолының Қандысу бойындағы қалмақтармен өткен бiр шайқасында олжа ғып қолға түсiрiп, оны Аягөзден келген Санияз төреге қасындағы күтушi қызы Жаманшамен бірге тарту етедi. Қамбарды Көкi тапқанмен оны асырап, жеткiзген, тiптi өскен жерi Аягөзден шығысқа Нұрзайсан жағасына қарай шығандай көшкенде де, оны өзiмен бiрге ала келген бiр кездегi шешесiнiң күтушiсi болған осы Қойбас марқұм болатын. Бүкiл ғұмырын Қамбардың анасы Көкiге, одан туған бала-шағаны күтуге арнаған Қойбас марқұмның жаны Қамбардың үстiнде тұратын. Санияздың үйiнде жүргенде бала таппадың дейтiн кiнә арқалаған, ерге шыққанымен қайтып келiп, Көкiнi паналаған, кейiн өзiмен ала келген осы бiр әйелге төренiң ықыласы да ерекше едi.

	Қамбар төренiң анасының қалмақтың бiр қонтайшысының қызы болғанын, оның жаугершiлiкте олжа болып келiп, оның әкесi Саниязға күтушiсiмен тарту ретiнде берiлгенiн, Қойбастың төренi бала күнiнен бауырына салып, тәрбиелеп өсiргенiн олардың ешқайсысы да құпия сыр ғып ұстаған емес. Әншейiнде сөзге сараң Қойбас марқұм өзi тұстас әйелдермен сырласқан тұста Қамбарды анасы Көкiнiң өзiне тапсырып кеткенiн мақтанышпен айтар едi. Содан ба, әлде өз бауырына салып асырағаны ма, әйтеуiр Қойбас кемпiрдiң оған деген пейiлi, үстiне түсiп тұрар ықыласы бөлек және онысы сырт көзге жасанды көрiнбе, нағыз балажан ананың бейнесiн көрсетер едi. Жарықтық, Қамбар жол жүрiп, үйiне кеш оралса, ол да көз iлмей жолын тосады екен. Төренiң өзi де ол кiсiнiң мазасызданатынын бiлiп: «Апам тосып қалар, үйге ертерек қайтайын» дейтiн.

	Қасқақ өзi мен Қамбардың Шәйлi оқиғасынан кейiн қайта табысуына, тiптi ол ғана емес, жастықпен, мастықпен бiраз қыңыр шапқан төренiң байсалды басшы, ақылмен iс қылар азаматтық жолға түсуiне де сол ананың еңбегi аз сiңбесе керек. Оны Қамбардың өзi де бұл күнде күйеу баласы болса да батырып мiн айта алар, ақыл-кеңесiн қысылып-қымтырылмай бере алар Қасқаққа жасырмай айтқаны бар. Қойбас шешесiн жер қойнына берiп келе жатқанда Қамбар оған:

	– Мен бұл кiсi аруағы алдындағы балалық парызымды өтей алған жоқпын. Тумаса да туғанынан артық қып өсiрдi. Пұшпағы қанамаған жан болса да тас емшегiн жiбiтiп, ақ сүтiн бердi. Өле-өлгенше жат болса да бiреуге қиянат жасамауымды аналық қарыздың өтеуiндей ғып сұрайтын едi. Өзiңдi жоғалта жаздаған шағымда досты қойып, жауыма иiп көрмеген басымды алдыңа еңкейттiрген де сол кiсi едi, – деп сыр ақтарғаны бар-ды.

	Қасқақ осы жайдың бәрiнен хабардар бола тұра «Жоқ болсаң бере алмас, бар болсаң көре алмас» ағайын айтар сөздi әдейi алдын ала тұспалдаған едi. Қасқақтың Қамбарға Қойбасты «туған анаң екенiн, болмаса емшек сүтiн берген анаң екенiн» деп емеуiрiн танытуының тағы бiр себебi бар болатын. Ел арасында «Қамбар төре Санияздан туған бала емес екен, оның әкесi Керей Жәнiбек көрiнедi. Батыр қалмақтан олжа қылған қонтайшының қызы Көкiге зиян жасамағанмен, оның күтушiсi Жаманша-Қойбаспен көңiл жарастырыпты. Бiрақ Санияз төре баланы «Көкiден туған өз балам» деп бауырына салып алыпты-мыс» дейтiн әңгiме жүретiн. Қасқақтың бұл ескертуiнде «Iшiңе сыр ғып бүккен құпияң Қойбасқа ханшадай құрмет көрсетсең ашылып қалмас па дегенге сайитын. Ел шiркiннiң «Е, Қамбар төре шын анасы екенiн ендi мойындады ғой» демесiне кiм кепiл. Қасқақ осы жайды да ойлап, жаңағы сөздi айтқан едi. Ол қашандағы пiкiрiн батыл айтар әдетiмен осынау берiлер астың қазақы салт-дәстүрге де қиғаш келер тұсын есiне салуды жөн көрдi. Төреге күйеу бала болғанға дейiн де дос-жар көңiлмен «сен» деп сөйлейтiн әдетiн күйеу бала атанған тұсында да өзгертпеген. Тек сыйластықтың белгiсi ретiнде: «Төрем», деп қайырылатын.

	– Төрем, қазақы салт-дәстүрдi менен артық бiлмесең кем бiлмейсiң. Бұл асқа үш жүздiң баласын толық жинамасаң да ат жетер жерге сауын айттырдың. Ат бәйгесiнiң түр-түрi, балуан күресiнiң қилы-қилысы, басқа да қазақ бiлер аттылы-жаяулы ойын түрлерiнiң бәрi боларын хабарладың. Бiрақ атам қазақ ел анасы болған аса сыйлы әйел адамның өзiне ат шаптырып, ас берiп көрген емес. «Төренiң бұл қай сасқаны?!» демей ме халқың? Тiптi, «Дәулетi асып, байлығы тасып бара жатқан соң анасы да емес, күтушiсiне ас бергенi өзiн көрсету үшiн ойлап тапқан тәсiлi» демес пе?! Бұрын-соңды болмаған үрдiстен үркiп, көбi келмей ме деп қауiп қыламын, – деп, төреге сұраулы жүзбен қарады. – Бәлкiм, осыны әкең Саниязға арналған ас, Қойбасқа арналған батаоқыр деп хабарласақ қайтер?! Бiр кiсiге қайталап ас беру үрдiсi бұрыннан бар ғой.

	Қамбар мырс етiп күлген.

	– Батыр, бұл сөздi естiп те жүрмiн. «Қасқақ екенi рас болса осы сөздi айтар-ақ» деп тосулы едiм. Алғаусыз ниетпен ескерткенiңе ризамын. Алайда, «Хан екi айтпайды». Хан тұқымы да екi айтпайды. Салт деген уақытпен жаңарып, уақытпен ескiрмес пе. Бұрын-соңды болмаса, мен болдырамын. Қойбас анамыздың рухына жасаған перзенттiк парызым болсын. Бәлкiм, ана атаулының әке атаулыдан еш олқылығы жоқтығын бiрiншi болып мен жасармын. Сондықтан ер азаматтың асында жасалар жол-жоралғы түгел жасалады, – деп сөздi тұйықтаған. – Әй, батырым-ай, – берiлер астан, астатөк шашылған байлықтан бақилық болған жан үшiн бiр ауыз құран мен еске алған жылы лепестен басқа қай бiр үлес тиiп, қарқ қылар дейсiң?!Бiздiкi анамыздың аруағы риза болсын деген перзенттiк парыз ғой. Оның үстiне, мұның бәрi де жер басып жүрген тiрiлердiң қамы. Атағы да, абыройы да тұтасымен тiрiлерде, бiзде қалады. Шашылар малды айтсаң – байлық та шашылу үшiн жиналмас па? ! Шаша бiлмесең жинай да алмайсың. «Қойбасты – анаң емес» дедiң. «Оны – жұрт бiлер шындық» дедiң. Бiлгендерiнiң үстiне бiле түскендерi тiптен жақсы. Қайта бiлмегенi бiле берсiн. Естiмегенi ести берсiн. Өзiмдi бағып өсiрген бiр қалмақ әйелдiң аруағын биiктеткенiм өз атымды аспандатқаным емес пе?!

	«Туған анаң екенiн, емшек сүтiн берген анаң екенiн құдай бiлмесе адам бiлмейтiн» дегендi айттық. Түтiнiңнiң қалай қарай қисайғанын сезiп тұрмын, батыр. Ел шiркiн не демесiн. Ондай қаңқудың шет жағасын мен де естiгенмiн. Қойбас анамыздың көзi тiрiсiнде: «Менi өзiң тауып па едiң?» деп сұраған емеспiн. Бар шындықты өзiмен бiрге ала кеттi. Елiң не десе ол десiн, ол менi тапса да, таппаса да анамдай көрдiм. Ендi анамның соңын да жұрт айта жүрердей ғып орындап шығамын.

	«Қартайғанда кәрi боз жорға шықты» дегендей Қойбас екi жастың бiрiне келгенде «Диқан – ана» атанып, бiр өнер шығарған. Қысы-жазы қара бие, бөрте ешкiнiң қамынан, төрт түлiктiң қас-қабағынан басқа тiрлiк бар екенiн ойлап та көрмеген қазаққа тосын бiр шаруаны асығыс қолға алған. Үйдененiң асау тасқынынан су шығарамын деп, Қарақияға дейiн аш iшектей шұбатылған тоғанды жаз бойы қаздырған. Оны қостап, жер қазар жалшыжақыбайды жүздеп жинап, оң қолы болып табылған оның келiнi Қаражан, Қамбардың бәйбiшесi, болатын. Бiр шешесi, бiр бәйбiшесi болып, екi әйел бастаған елде жоқ үрдiске Қамбар көп мән бермеген. «Е, өздерi бiлсiн» деп ерiктi екеуiне берiп қойған-ды. Екi-үш жылғы мехнаттың зейнетi де көрiне бастады. Малды аямай Шәуешектен түйемен тарттырған сары бауыр қызыл тары Қарақияның қара топырақты жазығына жойдаусыз бiтiк өскен. Бұрын бай малының қызарғаны мен ағарғанынан басқаны жеңсiк ас санамайтын жұрт қап-қап тары ақтап, қарын-қарын жент түюдi әдетке айналдырды. Ағаш жонатын шеберлер бұрын сирек айналысатын келi-келсап шабу атты шаруамен бiржолата айналыса бастады. Келi-келсап үшiн қозылы қой емес құнан-дөненiн беретiндер көбейген. Ол сайманды үй басы киiз теректен жасататын болды. Қысты күндерi тарысы таусылған үйлер бiрыңғай еттi алымсынбай, қоңқылдайтынды шығарған.

	Қасқақ ойлап отырса, өз басы Қамбармен бiрде қату, бiрде тату дегендей тiршiлiк кешкенiмен, төренiң аяғымен келген береке ме, әлде аумалы-төкпелi заманның өзi әкелген жаңаша үрдiсi ме, әйтеуiр соңғы кездерi етегi елпi, жеңi желпi, бейғам жатқан бұл елге де бұрын естiп-көрмеген үрдiстер келе бастапты. Әйтпесе қазекең жер жыртып, тары еккендi айтпағанда, бұзауторпақ, тоқты-торымға деп қыстық пiшен дайындау дегендi де әдет қып, айналыспаған шаруа едi. Қамбардың өзiнiң Алдиярмен екеуiнiң арасын ушықтыра түсуге себепшi болған шабындықты жылқы тұяғымен таптату оқиғасы да жұрт, бәлкiм, осынау пiшен шабу дегендi үйрене қоймаған ертерек кез болса, аса бiр мән берердей бүлiндi iс емес болатын.

	Осы Қамбарлар Аягөзден көшiп келген тұста болар, аспаннан түскендей орыс дейтiн жұрттың екi отбасы арбаларымен iшкертiннен көшiп келген. «Қағазымызда осылай жазылған» десiп, Шорға көлiнiң қалың нулы, нар қамысты жағасына келiп жайғасқан. Ағаш кеңiрдегiнiң жұтқыншағы баланың жұдрығындай тарамыс сарысын – Барыс, қаба сақал қапсағайын – Шодыр деп аталатынын бiлгендерi болмаса, қорсылдақ, талпақ танау доңызды «мал» ғып отырған келiмсектердiң көздерi мен сөздерiн бiр қызықтап қайтқан жiгiтжелең көл жаққа жолағанды қойған. Тiптi бұрындары Шорғаға жауып жылқыларын суаратындар да доңыз су iшкен көлден мал жиiркенер деп iргелерiн аулақ салған. Аулақ салғанмен алдымен жер кепеден үй салып, қамысты буып, малға қора тұрғызған олардың өнерiн барған-келгендер әңгiме қып жүрген-дi. «Ой-бай, екi орыс таңның атысы, күннiң батысы қыбыр-қыбыр тыным табу дегендi бiлмейдi екен. Бiрде «Тiс ағашқа темiр пышақ кигiзiп, жер жыртып жатыр екен» десе, бiрде «Көлдiң ащы суын менсiнбей, терең шыңырау құдық қазып, тұщы су шығарып алыпты» деген сияқты қилы-қилы жаңалық айтып келетiн. Ендi бiрде «Малдары қыста жеу үшiн бұл орыстарың көк балаусаны қылыш сияқты үлкен орақпен жайпап, шауып жатыр екен» деген сөз Қамбар төреге де ой салса керек, арнайы барып, кейiн өздерi «шалғы» атап кеткен сайманның бiреуiн тақымына қыстырып, ауылға әкелген. Келе қара көрiгiн тастамай ауыл кiсiлерiне таға, пышақ, ошақ, мосы сияқты уақ-түйектi соғып жүретiн Шүкiр ұстаны шақырып:

	– Мына шөп шабатын құралды көрдiң бе? Жұт болды деп малдың бәрiн қырып алмаудың мен бiлгенде жалғыз жолын осы «шөп қылышынан» көрiп отырғандаймын. Әзiрше бар темiрiңнен осындай құралдар жаса. Әрқайсысы үшiн қозылы қой беремiн. Ал таяу күндерi Алтай жақта тасты өртеп, темiр шығарып жатқан зауыттан арнайы керуен айдатып, көп темiр алдыртамын, – деген. Өзi бас болып, осы iске құлшына кiрiскен. Алдымен шымнан жинатып, ұста дүкенiн салдырды. Таудан қарағай өртетiп, ағаш көмiрiн тасытқан. Төренiң түк таппағандай баланың ойыны, бақсының жыны сияқты бiрдеңелердi ермек қып кеткенiн көрген ағайындар оның денiнiң саулығына күмәнмен қарай бастаған.

	– Мына төре ел басқарып қарық қылмас. Кәпiрден өнер үйренiп, ұшпаққа шықпақшы ма екен?! – дейтiн наразы пыш-пыш әңгiме қаулап тұрған шақта Шүкiрдiң бар темiр атаулыдан жинап-терiп соққан алғашқы бес-алты орағы да даяр болды. Әңгiменiң қызығы алда екен, төре ақыларын төлеп, Барыс пен Шодырды алдыртып, шөп шауып-жинауды ауылдың жас жiгiттерiне үйреттiрген. Ол екi арада бiлектей-бiлектей темiр кесiндiлерiн артқан керуен де келiп қалды. Шүкiр ұстаның жұмысы көбейiп, шөп жинауға қолайлы «үш аша», «төрт аша» сайман соға бастады. Өзi аттан түспей, бiрер ай бойы жiгiттердi жұмылдырған соң жұрт қанша күңкiлдесе де он шақты қоян жон мая орнап қалған.

	Шалғысы тұрыпты-ау, ауылдағы ағайынды айтпағанда, көршi жұрттар да Шүкiр ұстаға келiп, пышақ, мосы, темiр ошақ дегендей тұрмысқа қажеттi заттарды сұрай бастаған. Ат тағасы мен шегесiн қанша соқса да жұртқа жеткiзе алмай қиналған. Бұрындары қорасынан бiр-екi жылқы мен он шақты қой-ешкi әрең өретiн ұстаның да қолы жүрiп, аз уақытта-ақ мұртын ширатып, басқаға аса қарайтындай қоңданып қалған. Жалғыз өзi үлгiрмеген соң азамат болып қалған ұлын ұсталыққа баулыды. Екеуi де үлгiрмейтiн болған соң төренiң шабарманы болып жүргенөзінің iнiсiн де Қамбардың рұқсатымен қасына алған.

	Осылайша зорлықпен енген жаңа үрдiс екi-үш жылда-ақ бiраз жұртқа жайылып, атағы шыға бастаған. Қыс баласы пiшенi мол байлардың бiраз малдың басын сақтап қала алатындарына көздерi жеткен. Сөйтiп, соншама жатсынған шаруаның жаңа түрi бұл өлкеге оңай кiрiгiп, жаз шыға қызу басталар науқанға айналған...

	** *

	Өзi сорабын белгiлеп, арқан керiп отырып қаздырған Қарақиядағы тоғанның басына Қойбастың зираты жиналғанда Қамбар:

	– Анам болмаса да анамдай жан едi, мен ғана емес елiн ақ тарыға тойдырған соң «Диқан-ана» деген аты қалып едi. Түбiнде менiң есiмiм тарихтың қай түкпiрiнде, қай қалтарысында қаларына көзiм жетпейдi, бiрақ мынау кейуананың аты ұмытылмайтын болды. Бүгiннен бастап, Қарақия, Қарақия емес, Қойбас жазығы деп аталсын. Екiншiден, келер жылы күзде дүрiлдетiп, Қойбас шешемнiң асын беремiн! Мұндай салт болмаса да соған алғашқы болып тәуекел еттiм, – деген. Айтты-айтпады, содан бергi жылға жуық уақыт мәулетiнде жұрт Қарақияны «Қойбас» атандыра бастаған. «Хан екi айтпайды». Өзi хан болмаса да хан тұқымы емес пе. «Япыр-ау, қайдағы бiр күтушi кемпiр үшiн дүрiлдетiп ас берген кiсiнi кiм көрген?» дейтiн қаңқуды естiсе де, айтқанынан қайтпай қойған...

	** *

	Төре құрдасы Тастайдың бұрынғысынан бiраз жiбiгенiмен әлi де маңдай терiсiнiң құрысып отырғанын байқаған соң жаңағы пiкiрiне:

	– Солай, Тастай, құрдас! Бәкүн-шүкүн сатқаннан бүйiрi шықпайтын бақалшыдай өнiмi аз дауды өзеуреп қайтесiң?! Онан да өз бағын тағы бiр сынағалы тұрған Қараның ертеңгi бәйгедегi аяғы жеңiл, бәйгесi ауыр болуын тiлесеңшi, – деген жеңiл де зiлдi әзiл айтып, қымыз ауыз тиiп, үйден шыққан.

	Оның Қасқақ сөзiне жығылып, Қаратай елiнiң бас иесi Тастайдың үйiне келуiндегi тағы бiр себебi, орайы келсе Қаратты алдын ала көру болатын. Тастайдың жүйрiгiн «Тiл-көз болады» деп, үлкен жарыс алдында үстiн жабулап, басы-көзiн әлем-жәлемдеп, оңаша киiз үйде ұстайды екен» деп естiген. Бұл үйге бағана тақай бере-ақ Қараттың мықты күзеттегi арнаулы отауда тұрғанын байқап, түк көрмегендей оған емiнiп, есiктен сығалап жүрудi ар көрген. Қайтар жолда да ол ат тұрған қамау үйге мойын бұрған жоқ, бiрақ көңiлiнде: «Ертең Қара озғандай болса, оны қолыма түсiрмей тыным көрмеспiн-ау, тыным көрсем Қамбар болып жүрмеспiн-ау, лақтырған бұғалығыммен Қараттың ғана емес, Тастайдың да қылша мойнын буындырармын-ау» деп тағы да өзiне iштей серт бергендей болған.



	 II

	– Төрем, сiздi ордаңызда қалмақ елiнен келген қонақтар күтiп отыр, – деген бұлардың алдарынан шыққан даяршы жiгiттердiң бiрi.– Бағана түске таяу келген екен, қымыз iшiп, демдерiн алған соң сiзге сәлемдескелi келiптi.

	– Ошыржаптың өзi бар ма екен? – дедi Қамбар шыдамсыздық танытып. Себебi, бұрынғы ата жауы, қазiр тату көршiлiктi өзi ұсынып, жанасып жүрген Ошыржаптың келуiн iштей күтулi болатын. Осыдан бiрер ай бұрын ұлы Бөкейдiң жанына қос нөкерiн ертiп, торғауыт елiне тағы аттандырып, болатын асқа сауын айтып, арнайы шақыртқан. Қасқақтар алғашқы барған сапарда да асқа шақырта салуды бiлмей қалған жоқ, әдейi себеп тауып, барыс-келiстi көбейтудi де ойлаған. «Берiлер ас түбiн қуса қалмақтың тектi де қызы емес, бар болғаны анам Көкiнiң күңi Жаманшаға арналмақшы. Менен гөрi өз қандасы. Бiрақ бiз адамдарды тегiне қарап, түсiне қарап емес, еткен қызметiне қарап бағалаймыз. Екеуiмiздiң нағашылы-жиендi болуымыз құдайдың iсi шығар, Ошыржап бөтенсiмесiн, келсiн осы асқа» деп дұғай сәлемдi әдейi қадап айтқан. «Төренiң қалмақтың бiр қызының аруағын асқақтатып ас бергелi жатқанына ризамын. Ол кiсiлiгiн жұртыма да жеткiзермiн. Бiрақ әкеңе айт, жiгiттерiнiң күндiз «ел болайық» деп тартутаралғымен келетiнi, түнде «жау болайық» деп барымталап, жылқымды бөле қуалап кететiнi қалай? «Малым – жанымның садағасы, жаным – арымның садағасы» дейтiн қазаққа «Малым – барым» деп мен де түн жамылып, қазақ ауылына лаң салуды бiлемiн. Сырымта барымтаға, барымта қарымтаға айналып, «Мал ашуы – жан ашуына» ұштасса, соңы тағы да шапқыншылыққа жалғасар. Аз торғауыттың басы қайда қалмаған, тағы да намыс үшiн қидаласып бағар. Бiрақ екi жаққа да ол керек пе? Ол әкелерiмiз, аталарымыз, бабаларымыз жүрiп өткен отты, өрттi жол емес пе едi?! Осыны төреге қадап айт. Тек әкеңнiң достық ниетi үшiн ғана жiгiттерiмнiң жолын бөгеп отырған жайым бар», деп сәлем жолдапты.

	– Қап, өңшең иттер-ай, бiр жағын дәнекерлеп, жамап-жасқап жатсаң, бiр жағынан береке-бiрлiктiң лыпасын дар-дар айырып, өрт қоюларын тоқтатпады-ау, – деп, Қамбар бұл хабарды естiген соң, қатты ашуланған. Содан кейiн Бөкейге қарап, былай деген: – Сонда ұрысының iзi қайда апарыпты, бiле алдың ба? Айыпкерi ауылымда ма екен, әлде исi қазақтың жаласын маған жауып отыр ма?

	«Осы шiркiн әдейi жаулық iздеп, өзiне жiберген отыз бiр сәйгүлiктiң қарымынан оңай құтылудың жолын iздеп жүрмесе игi едi» деген де күдiктi ой келген Қамбарға. Бiрақ ұлының:

	– Иә, Байшуаққа, тағы басқа жiгiттерге жолығып сөйлесiп едiм, осы тамыздың бас кезiндегi бiр қалың тұманды түнi он шақты жiгiт келiп, үш айғыр үйiр жылқыны бөлiп алып, қуып кетiптi. Ұрылар да әккi болса керек, бiр адамның көзiне түспептi. Бiрақ ертеңiне-ақ малдарының қолды болғанын бiлген қалмақтар сәйгектете қуалаған мал iзiнiң сорабына түссе керек. Ұрылар iз жасыру үшiн бүкiл Шағанобадағы қалың Бұрымбеттi аралатып кеп, тұмсықтарын Қожандардың ортасына бiр-ақ тiресе керек, – деген сөзi Ошыржап өкпесiнiң негiзсiз еместiгiн дәлелдеген.

	Екi-үш күннiң iшiнде шапқыншы жiберiп, мал алдырған Ошыржаптың екi жылқышысын да шақыртып, олардың қасына өзiнiң бiрер кiсiсiн қосып бердi де, елеусiз ғана Ахметқанның қосына аттандырды. Ертеңiнде-ақ олар «Жылқымыз түп-түгел сонда жүр» деген хабар келiсiмен, Қасқақ бастатқан екi-үш жiгiт Ахметқанның қалың жылқысын сырттан торуылдауға аттанған. Ондағы ойы Ахметқан таяп келе жатқан бiр тықырды сезсе, ұрланған малды бiр түнде тас бастырып, тау асырып жоқ қылмасын деген ойы болатын.

	Қамбар сол күнi-ақ осы өңiрдегi малы аралас, қойы қоралас жататын Керей, Найманның ел тiзгiнiн ұстар игi жақсыларына да асығыс хабар салып, алдағы сәрсенбiнiң сәтiне Қожан руының жуаны Ахметқанның жайлауына шақыртқан.

	** *

	Сәрсенбiнiң сәтiнде ел ағалары Ахметқанның ауылына келiп нұрады. Бiр сұмдықтың болғанын сезген Ахметқан да тайын сойып, қымызын сапырып дегендей шақыртпай келген қонақтарын қолын қусырып күтпеске, жасатқан кеудемсоқтық оғаш iсi үшiн қандай кесiкке де мойын ұсынып, мойындамасқа әддi қалмады.

	Тек онсыз да қызыл шырайлы өңi одан әрi нарттай қызарып отырып, былай деген:

	– Шақырып келтiре алмайтын игi жақсы, ағайын, шашау шықпай түгел жиналған екенсiң. Ағайындықтан гөрi қояр айыбыңды аңдағандаймын мына жүрiсiңнен. Өткен жылы құдайдың қазасы келген iнiмнiң қатынын биыл әмеңгерлiкпен тоқалдыққа алып едiм. Айыбым сол дейiн десем, әмеңгерлiк – ата салтым, пайғамбар салған сара жол емес пе едi?!

	Биыл күзде Жәдiктiң бiр қыстауын алып едiм, айыбым сол дейiн десем, зордан емес қолдан, екi-үш қысқа майын төлеп, малын берiп, алмап па едiм?!

	Дiн бұзған жерiм жоқ, шариғаттан шатасқан тұсым да жоқ, айтып өлтiр, ағайын!Суық жүздерiңдi, суыт жүрiстерiңдi түсiне алмай, сарсаңға түскен жайым бар.

	Ол етке тойып, қымызды сыздықтата сiлтеп, қоныс жайын, өрiс жайын талқылап отырып алған қонақтарының бұл қылығын қара дауыл алдындағы өкпек желдей сезiнiп, тұла бойы бiр ысып, бiр суынған соң, шыдай алмай осылайша әңгiменi өзi бастаған.

	Сол кезде игi жақсылар төр алдында төбедей болып отырған Қамбарға қарасқан. Өткен жылдан берi Қара Ертiстiң бергi бетi мен Тарбағатайдың теріскейiнiң арасын алып жатқан қалың елдiң сөзiн ұстап, төбе би болып жүрген Қамбар әңгiме бастауға асықпады. Ол босағада елеусiз отырған қалмақтың шала-шарпы қазақша бiлетiн жылқышысына иек қаққан. Қазақ ғұрпын естiп-бiлiп өскен жылқышы шарта жүгiнiп отырған күйi жұрт алдына қамшысын тастады.

	– Ағайын, мына Ахметқан бiр түнде үш айғыр үйiр жылқымды алдырды. Ошыржап уаң: «Малымды қайтарсын, әйтпесе қолым тағы жағаңда жүредi, қазақ!» дейдi. Мен де соны айтам! – деп, айтпағын келте қайырды.

	Ахметқан тостағанын жерге қоя берiп, мырс еттi:

	– Даугерге жарыған екенмiн!

	– Ахметқан аспай сөйле, таспай сөйле! Даугерiңнiң көмейi бүлкiлдеген шешен болмағанын қомсындың ба, ел бастаған көсем болмағанын қомсындың ба? Әлде дiнi басқа, тiлi басқа жат жұрт болғаны тақымыңа толмай отыр ма? – деген Қамбар да Ахметқанның сөзiн iлiп әкетiп. – Жаңа әмеңгерлiгiңдi айып па дедiң. Жоқ, iнiңнен қалған ұрпаққа әке болғаныңды кiм айыптар, егер балаларына әкесiн, әмеңгерiңе жарын жоқтатсаң ғана айып. Жәдiктiң қыстауын майына алғаным айып па дедiң. Малын берiп, жердi майға алып жүрген жалғыз қазақ сен емес, егер ашсам – алақанымда, жұмсам жұмырығымда деп, аз атаның баласына жуандық көрсетiп, ашкөздiкпен алса, ол да – айып. «Аз ағайынға жуандық пен ашкөздiк көрсеткен ең алдымен өзiң емес пе едiң, төре?» деген ойда отырғаныңды да бiлiп отырмын. Рас тiрлiгiмде бiр қате басқан қадамым үшiн жазамды алған адаммын. Өздерiңе төрелiк сөзiм, төбе билiк кесiгiм өтетiнi шын болса, тiрi тұрған шағымда ешкiмге жол бере алман. Ол ғана емес бiреуге бiреудiң жасар зорлығына, өткiзер қорлығына да көз жұма алмаймын. Қалмақтан жылқы алдырғаның рас па, алдымен соны айт! Әзәзiл азғырып, жалған сөйлесең айыбың ауырлай түсер, Ахметқан. Әзiрге қомсынсаң да, жаны ышқынып, шырылдаған даугерiңе не айтасың? Уәжiң болса – тартынба, болмаса айыбыңды мойында! Алдырған – албырттық, алған – салғырттық танытса, «Бiр жағадан – бас, бiр жеңнен – қол шығарар» елдiгiмiз қайсы?! «Көңiлiңдi – қына, көзiңдi – торта басса» оны да айт. Қынаңды қайырып берер, тортаңды айырып берер мынау төрт көзi түгел ағайыныңның барын есiңе салайын, Ахметқан! Малың жуан тышып, жаның сары май құсып жүрген соң, ел арасына от тастап ойнау ойыңа келдi ме? Ауыл үйдiң әжiк-күжiк, шаң-шұңы болса мен де ауылыңның үстiн шаң қылып, ел ағаларын шақыртпас едiм, ел мен елдiң тату көршiлiгiн ойламасам мен де бұл iсiңе төс табанымды сала бүйтiп кiрiспес едiм!

	Қамбар сөз нөсерiн төгiп-төгiп алды да, айыпкерiнiң есiн жиғызайын дегендей сәл тыныстап, алдындағы серке мүйiз шақшаға қол созған.

	Ахметқан бiр сазарды, бiр қызарды, әлi де сөз аяғын жаймашуақтатып мынау қызыл көз пәлелерден, әсiресе, барын сала, бақанын ала келген төреден оңай құтылғысы келсе керек:

	– Төрем, қаттысын – қайырып, жұмсағын – жымырып, пайда-пақырды ойлау құдай пешенеме жазған кәсiп дейсiң бе? Осында бiр тәйтiктердiң аз жылқыны тау асырып қуып келгенiн өзiм де жақында естiп, қатты налып едiм. Ағайын арасына от салар ел бүлiгi Ахметқан деп пе едiң?! Әлде өрiс тола жылқым, қора толы қойым аз болған соң, ашкөздiк қылды дейсiң бе? Дей алмассың! Әншейiн «Үйренiскен жау атыспаққа жақсы» дегендей, келеңсiз бiр iс болған екен. «Еңкейген басты қылыш кеспес» болар. Осы отырған бәрiңе берер ат-шапан айыбым бар. Қалмақ ағайынның, иә, ағайын болып кете алсақ, тұяғын түгендеп, айып-ажынына уаңның ат-шапанын қоса аттандырайын... Қане, қымыз алыңыздар! – деп өзiне өзi билiк айтып жортақтады.

	– Рас, «Иiлген басты қылыш шаппас болар!» Қай төбеге барып жығыласың, қай ажынмен шығынды боласың, ол – өз дәргейiң. Бiрақ билiкке кесiктi айыпкердiң өзi айтқанын кiм көрген?! «Сасқан үйрек – артымен сүңгидiнiң» кебi болды-ау мынауың, – деген Абақ Керейдiң Жастабанының биi Нұрым.

	Төрде, Қамбардың жанында отырған Ахмет имам көп сөйлемейтiн әдетiмен тасбиғын тартып, үнсiз отырған. Аппақ күмiстей сақалын сауып, ақырын жөткiрiндi.

	– Қасиеттi құранның 2-Бақара сүресiнде: «Кiм жамандық iстесе, қателiктерi оны баурап алса, олар тозақтық болады да, олар онда мәңгi қалады» деп едi. Көршi хақысын жеген, ағайын, қашан ел болып, ес жияр екенсiң? – деп, қайтадан екi көзiн тарс жұмып алды. Болдым дегенi.

	– Не айтасың, ағайын? – деген Қамбар айналасына қарап.

	– Күмән, күдiк жоқ, әңгiменiң бетi ашылды, билiгiн өзiң айт, төрем, – дестi жұрт бiр ауыздан.

	– Билiгiн айтсам, өрiсiң тола жылқының, қораң толы қойыңның барын бiлемiз, Ахметқан. Бәрiбiр бұл iсiңдi пайда-пақырлық демей не дермiз? «Тәйтiктер қуып келiптi» дейсiң. «Иесiз елдiң итi – осырақ», тәйтiктерiңе тәйт дейтiн ие жоқ па едi?! «Ел бүлiгi мен бе екенмiн?» дейсiң, Ахметқан. Бүгiн iрге ағайынның малына тиiссең, ертең жанына тиерсiң. «Үйренген жау атыспаққа жақсы» дейсiң, Ахметқан. Атысып та, шабысып та болмап па едiң? Әлде кешегi «Ақтабан шұбырынды, Алқакөл сұлама» болған кезiңдi, азған елiңнiң, тозған жұртыңның сұмдығын ұмытайын дедiң бе?! Сан ғасыр бойы сансырап бiткенше, бiрiнiң тұқымын бiрi тұздай құртып болғанша екi жұрттың екiлесiп алысқаны аз ба едi?! Алысуға да, арпалысуға да себепшi сендер сияқты жымқырып келiп, жылмаңдап жүрер жылмаң жамағат болатын. Сондықтан iстеген iсiң қалың жұртқа сабақ болсын. Алған жылқыңның қолтаулаған тайына дейiн тұяғын түгендеп, жоқшының алдына саласың, – деп, ол сәл кiдiрiп, Ахметқанның жүзiне қараған. Ол сол нарттай қызарған күйi «не болса да көрдiм, не болса да көндiм» дегендей сыңай танытады. Қамбар сөзiн әрi қарай сабақтаған. – Жай ғана түгендеп салмайсың, әрқайсысының жанына қосақ, соңына – жетек, әр жылқыны үш бас қып қайтарасың! Билiк – осы!

	– Әдiл билiк, ата жолы, – дестi отырғандар. Ахметқанның өңi қоқ болып, қолы дiрiлдедi.

	– Ағайын-ау, мынау ашық күнде тонау ғой. Онан да Қожанға қылған қысастық, жасаған жуандық десеңдершi мұны. Әлде «үрерге – итi, сығарға – битi» қалмасын дегенiң бе?! Сотаңды көзiм шыққанша сiлтердей, төре, саған Қожан неден жазып едi? Қате басқан бiр iсiм үшiн кесiгiңе көнiп, не айтсаң да төзiп отырғам жоқ па?! Сонша неғып зiлiңдi салып, кеудеме тiзерледiң, төре?!

	– Оған қоса осы отырған ағайынның бәрiне және Ошыржапқа ат-шапан айып берудi өзiң де тауып айттың! – деп, Қамбар сөздi тұйықтаған. Ахметқанның байбаламын елеген де жоқ.

	Ахметқан қанша қызарақтағанымен исi Найман, Керейдiң ат тұяғы жетер жердегi игi жақсыларымен келiп нұраған төренiң кесiгiне «Тайынша тулап, ыңыршақ сындырмастың» кебiн киiп, ерiксiз бәрiнiң көзiнше айып-ажынды түгелдей төлеп құтылған.

	Бұл жанжал өршiмей осылай басылып, екi ел арасында бас қылтитқан бiр дау осылай жөргегiнде қатаң тәртiппен тұншықтырылған болатын. Қамбар төре бүкiл иелiгiндегi елдiң ағаларын қалдырмай жинағанда, Ахметқанға өз әлi келмейтiндiктен емес, осы бiр қатаң билiк бәрiне де сабақ болсын деген iшкi есебi болатын. Ол дегенiне де жеткендей. Осындай кесек әрекеттен соң, Ошыржаптың да қазаққа деген көзқарасы өзгерсе керек. Әрине, Қамбардың бұл билiгiнен кейiн қазақтардың арасында да түрлi күңкiл, жалғыз аяқ жаяу өсек ауыл-ауылды бiраз қыдырыстаған. «Құдай-ау, ғұмыр бойы жауласудан, дауласудан танбай келген ата жауымның алдына апарып, қазақты жығып бергенi бұл Қамбардың қай қылығы?.. Төре-төре дегенге төбемiзге ойнақтап бiттi-ау. Бара-бара бәрiмiздi қалмақтың боданы, құлақ кестi құлы ғып жiберер. «Қанша қазақтың қамын жеп жүр» десе де, мұның да нағашы жұрты – қалмақ, өзiнiң түп тамыры монғол-қалмақтан тараған, қалмаққа бүйрегi бұрып тұрады деген сөз расқа айналды. Тартады да тартпай қалғыр!» деп күмпiлдестi. «Мал ашуы – жан ашуы» пайда тауып, мұрттарын майламақ болғаны сол, ақ-адал малдарын көзiнен тiзген балықтай ғып, қалмаққа санап берген Қожанның жiгiттерi дүрлiгiсiп: «Атасына нәлет, төре нағашы жұртына бiздi әдейi жығып бердi. Өйтiп, ит қорлық көргенше қалмақтың аз торғауытын барып шауып аламыз, болмаса Қамбардың өз жылқысына тиемiз!» деген. Күнi бүгiнге дейiн алты алашты ашса алақанында, жұмса жұмырығында ұстап отырған жуанның тұқымы Қамбар бұл өлкеге төрелiк қылғаны аздай, төбе билiктi де қолына алған соң, оның айтқанына ешкiм де ашық келiп: «Әй, кәпiр!» дей алған жоқ. Тiптi «Аузы күйген үрiп iшедi» дегендей Ахметқанның өзi содырларына: «Зорсынғанға Алла бар, сом темiрге балға бар» Қара Ертiс те қар суымен күркiреп кемерiнен асып-тасатын, шiлденiң шiлiңгiрi түсе жуасып кеп, арнасын табатын. Қамбарды да арнасына түсiрер бiр шiлiңгiр болар, сабыр, халқым, сабыр!» деп тоқтау айтқан. Қамбардың жаулары оны «арнасына түсiрер шiлiңгiрдi» келешектен тосса да қалмақ пен қазақ арасында болғалы тұрған арғысы – майдан, жау шапты, бергiсi – әне әкеттi, мiне әкеттi – барымта-сарымтаға ұласар жаугершiлiктiң тағы бiр отына осылай су құйылып едi...

	* * *

	«Төрем, сiздi қалмақ елiнен келген қонақтар күтiп отыр», дегендi естiгенде Қамбар өзiнiң iрге тыныштығы үшiн жасаған әрекеттерiнiң текке кетпегендiгiн сезiнгеннен қуанған болатын.

	– Ошыржаптың өзi бар ма екен? – деген ол шақыра келген жiгiтке.

	– Кiм екенiн қайдам, әйтеуiр қызыл шапанды, тұлымы тоқпақтай бiреуi үйiрге түсетiн айғырдай оқшаулау көрiнедi. Ошыржабыңыз сол болмаса, – деп әрi-сәрi жауап берген.

	Қамбар өз ордасына жақындай бергенде әлде бiреу хабар берсе керек, тамам қалмақ жапырлап, есiк алдына шыққан. «Өз ордаңда өзiңдi қарсы алмайық» дегендей олардың бұл сыпайылығына да Қамбардың iшi жылыды. Он шақты кiсiнiң алдына қой бастаған серкедей киiмiмен де, жүрiстұрысымен де салтанаты оқшау, ерекшелене көрiнген Ошыржаппен ежелгi досындай құшаққа құшақ айқастырып, төске төс түйiстiрiп дегендей сәлемдескен. «Ел болмас ежелгi жауын» көптен көрмеген туысындай тым жайдақтанып, сәлемдесу рәсiмiн жасағанын өзге емес, өз қазақтарының, әсiресе осы қалмақтың алдына жығынды болып, iштерiне шемен қатып қалған Ахметқандардың жазғыратынын жақсы бiледi. «Жазғырса жазғырсын, көнсеңдер – осы! Бұл жұртпен бұдан былай ағайындықтың ақ туын ұстап араласармыз. Көнбесеңдер, «Көшке берген тайларыңды алып», iргелерiңдi аулағырақ саларсыңдар», деп ойлаған ол.

	 «Апыр-ай, төремiз қайтер екен?» дегендей айнала сынай қарап тұрған қалың көздi тұла бойымен сезiнiп тұрса да «белдесуге емес, елдесуге» өзiм шақырған кешегi жауыммен бүгiн қауышуға боларын көре берсiн» деген ойға бағана осылай келе жатқанда бекiнген. Сөйтiп, кешегi ата жаумыз дескен екi елдiң өз бойларына шақ атақ-даңқтары бар екi өкiлi тұңғыш рет Қарақия бойында өстiп бауырласты.

	Қолдарын қусырып, бастарын иіңкiреп, құрмет көрсетiп тұрған торғауыттың бiрқыдыру кәрi-жасына қарап:

	– Қош келдiңдер, ағайындар! – деп, Қамбар бәрiне ортақ жылы лебiз бiлдiрген.

	– Уаң мырза, қалай шаршап-шалдықпай жеттiңдер ме? Қане, үйге кiрiңдер, – деп, ол қонақтарын үйге өзi бастап кiрген. Сол кезде келген қонақтардың ортасында өзiне жымия қарап тұрған нар жiгiттiң Байшуақ екенiн байқаған. Бас изеп қана ишара жасағаны болмаса түгел тұрған төрт көздiң, әсiресе торғауыттардың алдында бауырмалсып, жайдақтамауды жөн көрген.

	Қонақтар көпiрте салған көрпе-жастық төселген он екi қанат ордаға кiрiп, жайғасқан соң даяшы әкелген күмiс шығырықты шараға құйылған сары қымызды Қаражан бәйбiшенiң өзi құлаштап сапырып құйды.

	Алдымен, дәмнен ауыз тиген уаң бiр қозғалып қойып, сөз бастады.

	– Ұлы мәртебелi, алдияр, Найман-Керей жұртының бағына бiткен Қамбар төре, дәргейiңiзге тату көршiнiң iзетiмен торғауыт жұртының уаңы, Жаратушының адал құлы, ұлы мәртебелi Ошыржап мырза Қойбас анамыздың асына келiп тұр! – дедi Байшуақ. «Апыр-ай, мынау тегiн жiгiт емесiн тағы көрсеттiау. Қалай-қалай жорғалатады» деп, ойлаған Қамбар Байшуақтың таныстыру рәсiмiнен мiн таппай. Төре уаңды бұрыннан таныса да қайта таныстырып, келу мақсаттарын айту рәсiмi Байшуаққа тапсырылса керек.

	Ошыржап өз тiлiнде ұзақ сөйлеп едi, Байшуақ аузынан шыққан сөздi iлiп алып, отырғандарға аталы сөз ғып әдемiлеп жеткiздi.

	– Төрем, алыстан арып-ашып келiп, сүтке тиген күшiктей бiресе қытайға, бiресе қазаққа жалтақтаумен жүрген шақта достық қолыңды бiрiншi болып өзiң созып едiң. Жақсылығыңның алғаусыз-жалғаусыз, есепсiз-қисапсыз екенiн кете жаздаған есемдi еселеп қайтырып, тағы дәлелдедiң, төрем. Бұрын-соңды арамызда болмаған үрдiстi бастап, әпкемiзге берiп жатқан асқа шақырыпсың. – Ол тостағандағы қымызын iшiп болған соң сөзiн қайта сабақтаған:

	– Уа, төрем, исi Жоңғар, исi қалмақ деп сыртымыздан бәрiмiзге бiр айдар таққанмен, тағдырдың тәлейiне ұшырап, Едiл ауған, одан малымызды сүргiн, жанымызды қуғын ғып айлап-жылдап жол жүрiп, ата жұртқа жетiп жығылған торғауыт дейтiн аз жұрт едiк. Аз болсақ та алысқанмен алысып, табысқанмен табысып дегендей, соңғы торғауыт жер бетiнен көшсе де намысымызбен бiрге өлемiз деп жүргенде кiсiлiк жолды өзiң бастадың. Адам да, Алла да риза оныңа. Ас, той – ағайынды жақындастырмақтың амалы. Мен де жақындаса түсу үшiн, алыс-берiс ағайын болуға жарайтынымды бiлдiру үшiн асыңа арнайы келiп қалдым. Асың – өлiлерге иман, тiрiлерге берекелi болсын! Бiрге қызықтап, бiрге атқарайық, – деп, келiп бiр тыныстады.

	Қамбар да сөз нөсерiн төге жөнелгенде Байшуақ қалмақшалап үлгiре алмай састы. Бiрақ төре оны анда-санда тосып алып, сөз соңын былай түйген:

	– Алдымен ағайындық қолымды созсам, қалмақ жерiмдi шаңға, елiмдi қанға бөктiредi деп ыққаным емес, немесе iргем сөгiлiп, iркiтiм төгiлер деп бұққаным да емес. Алысып та көргенбiз, шабысып та көргенбiз. «Ақтабан шұбырынды, Алқакөл сұлама» болып қазақ та сүргiн көрген, Ертiс пен Iленi қанға бояп, қалмақ та сан қырылған. Ұтқанымыз қайсы, ұтылғанымыз қайсы? Оны бiр Алла айтпаса, ешкiм де айтпас. Ендi алысып емес, табысып көрейiк, шабысып емес, қауышып көрейiк, пешенемiзге жазған өз ырысымыз, өз дәулетiмiз жетедi, бiрiмiзден бiрiмiз мал алсақ тартып емес, тарту ғып алайық дегендiк едi. Бiр-бiрiмiзден жан алсақ, ат көтiне мiнгестiрген құл мен күң ғып олжалап емес, қалыңы төленген сәукелелi қалыңдық қып қалжалайық, сөйтiп алысты-берiстi, барысты-келiстi ел болайық дегендiк едi...

	Хош келiпсiң, Ошыржап мырза, араластың басы осы болғай бұл қадамың!

	Торғауыттар кiшi бесiнге дейiн төре үйiнiң арнайы қонақасына мелдектей тойған соң, төренi Қасқақ бастатқан нөкерлерiмен өздерiне арнайы тiгiлген үйге шақырып, асқа да, басқа да әкелген сый-сыяпаттарын ұсынған.

	– Төре, «Сыйға – сый, сыраға – бал» дейдi, – деп қазақша сөйлеген Ошыржап. – Сiз жiберген отыз қара мен құла сәйгүлiк жылқымның сәнi, көзiмнiң қуанышы, көңiлiмнiң мәнi болып жүр. Мен де сiзге отыз теңбiл көк пен отыз бiрiншi ақ боз арғымақты өзiңiзге тарту ғып әкелдiм. Достығымыздың дәнекерi болсын, жануарлар. Ал, асқа деп сойысқа әкелген он бес ту бие мен он бес саба қымызым бөлек.

	Сөйтiп, алғашқы алыс-берiс осылай ғана асқа әкелген малды есептемегенде бiр-бiрiнен көп ұтылмай мал айырбастағандай ғана сыйластық болған, бiрақ осының өзi де көршi отырған екi жұрттың, әсiресе, ел тiзгiнiн ұстаған екеудiң арасын мүлде жақындатқандай едi. Ошыржап та қазақ асының үрдiсiн әбден зерттеп келсе керек, үкiлеген үш жүйрiгiн, екi палуанын, бiр өзiн бiр ат әрең көтерiп жүргендей бәске түсер мешкейiн, басқа да ат құлағында ойнайтын өнерпаздарын ала келiптi.





	Парызын ата-ананың ақтай білген,

	Жігітті ел-жұрты да мақтай білген.

	Қырандай ұшқан сайын биік самғар

	Ата жолын қашанда сақтай білген..

	Халық өлеңi.





АС


	I

	Ертең қасиеттi жұмада ас басталады дегеннен бiр күн бұрын, бейсенбiде асқа келушiлер Қамбарға көңiл айтып, марқұмға дұға оқытып бола бере, кең сарайдай он екi қанат орданың оң жағына құрылған жiбек шымылдықтың iшiнде отырған қос келiншектiң сырнайдай сызылған әдемi үндерi жұртты елең еткiзген. Марқұм Қойбастың бiр кiсiнiң басына жетерлiк қилы-қилы тағдырын жырға қосқан мұңды әуен талайлардың көздерiн сығымдатқан. Бiрақ ол екеуiнiң Қойбастай ел анасы болған кейуананың артында аңыз боп қалған кiсiлiктi қасиетiн, ешкiмнiң бетiне келмес мiнезiн тiзбелегенде мұң сейiлгендей болды. Халқын ақ тарыға тойдырып, Диқан-ана атанған кейуана бүгiн өзi көркейткен мекендi мәңгi қоныс еткенiн айта келiп:

	«Көлге де бiткен құрағым,

	Түсiрген көпке шырағын.

	Елiңе қамқор болып ең,

	Бейiште болсын тұрағың!»

	– деп жырларын тамамдаған.

	Ертеңiнде таңғы жұма намазға жығылған соң, жас демей, қарт демей, асқа жиналған топ тайлы-таяғымен Қамбар ордасының жанына тiгiлген Қойбас марқұмның қаралы үйiне қарай ағылды. Үйi дегендi қаншалықты алып қып тiксе де, осынша қара нөпiр мол халықтың жүзден, тiптi мыңнан бiр бөлiгi де оған сыймас едi. Он екi қанат ақ орданың алдынан басталар ұзын көшенiң бойына жұрт жайғасқан кезде Қамбардың бәйбiшесi Қаражан мен тоқалы Күлiмхан ханымдар қосылып, туған енелерiндей болған Қойбас марқұмға арнаған ақырғы жоқтауларын бастағанда қарттар жағы:

	– Е, жарықтықтың арманы жоқ екен де. Баймын, бармын деген бiр адамның артын мұндай салтанатпен жөнелтпеген болар, – десiп көздерiн сүртiскен.

	Ахмет имам күмiстей аппақ сақалын тарап отырып, ет асым қирағаттап, батаоқыр қатым түсiргенде орнынан тыпыр еткен бiр жан болған жоқ. Әлдилеген әуездi мақамы жақын отырғандарды балқытып, мынау пәни қу дүниенiң түптiң түбi бақилық екенiн мойындатқандай ұйытты. Алдымен Қойбас-Жаманша анадан бастап, арғы-бергi аруақтарды тiзiп, құран бағыштап болған кезде марқұмның тұлданған мiнiс көлiгi қарагер бестiнi екi жiгiт жетелеп келiп, орда алдына көлденеңдеткен. Бiр жыл бұрын шорт кесiлген құйрығы мен сүйемдей ғана қалдырып күзелген жалы да күлтелене жетiлiп, жүген-құрық көрмеген жануар жұнттай болып семiрiптi. Астың тәртiбi бойынша «тұлданған атқа» бата алдымен оқылғанмен жануар ас тарқар алдында сойылып, етi әр жұрттан келген ел ағалары мен қадiрмен ақсақалдарға таратылмақшы.

	Жiгiттер тұлданған атты жетелеп әкетер алдында оң жақта отырған қос келiн жүгiрiп шығып, қарагердiң мойнынан құшып, дауыс салғанда жұрттың көбi-ақ теңселiп кеттi. Қарттар жағы: «Астың арты абат болсын!» дескен қаралы байрақ жығылды. Имам аталы сөзiн айтар дегендей, әлi де сiлтiдей тынып отырған жұртқа қарап Ахмет имам сөз бастады.

	– Жұртым, «өтпейтiн өмiр, сынбайтын темiр жоқ» деген. Бәрiмiз де, бейiште нұры шалқығыр, Қойбас ананың артынан аттанармыз. Қашан екенi бiр Алланың ғана құзырында. Алайда, марқұмның соңын қалай жөнелтедi, ол – тiрiлердiң, ұрпағының парызы. Қамбар төредей ұрпақ тәрбиелеген Қойбастың еңбегi жанды деген осы. Мұның бәрiнiң марқұмның аруағы үшiн келiп-кетерi болмас. Ендi оған бiр ауыз құран ғана қажет болар. Мұның бәрi – тiрiлердiң қамы. «Қойбастың асы өткен жер», «Қойбас зираты», «Қойбас жазығы» деген сөздер де тiрiлерге, ұрпаққа қалар мирас. «Асқа сойылған ат армансыз, құрбанға шалынған қой армансыз», жаңа ғана тұлданған атпен қоштасып, келiндерi дауыс салып жатыр. Қазақ мұны жылаудың соңы деп ырымдайды. Жыл өтiп, ас берiлiп жатыр. Қаралы байрақ жығылды, қаралы күндер де сол байрақпен бiрге аяқталды, балаларым. Ас аяғы ойын-сауықпен жалғаспақ. Ол қуаныштың белгiсi емес, қуанышты күндердiң басы болсын деген ырым. «Кеткенiм келiп, өшкенiм жансын» дейтiн тiлек. «Жарын жауға, ұясын ұрыға алдырмас» Қамбардай ұл ұрпақты болсын, әумин! – деп, сөзiнiң аяғын батаға айналдырып, бетiн сыйпаған соң ғана жұрт орындарынан тұрып, қалың нөпiр ауыл сыртындағы қатар-қатар кермеге тiзiлген аттарына қарай жүгiрiскен.

	Ас қызығы қалың үйден қашық Сарыдоңғалдың етегiндегi жазықта өтпекшi. Аттылы-жаяулысы, өгiз, түйе мiнгендер де жеткiлiктi. Бәрiнiң ойы бұл айтулы қызықты өз көздерiмен көрiп қалу.

	– Оу, ағайын, сәл сабыр етiп, отыра тұрыңыздар, – деген Қасқақтың күндей күркiреген үнi естiлген. – «Тойдан – тобықтай, астан – асықтай» деген сөз бар ғой. Ас алдында Қойбас шешемiздiң асынан жоралғы болсын деген шапан-шақпыт, алқа-жүзiк сияқты ырымдар алыстан келген ағайынды, әр руды бiр-бiр төбе деп, таратылады. Ендi жақыннан, осы ауылдан келгендер де құр қалмасын деп, әр жерден айна-тарақ, қол орамал сияқты тарту-таралғы үлестiрiледi. Балаларыңызға ырымдап аларсыздар, – деп едi, аттарына қарай жүгiрiскен жұрт iркiлiп қалған. Үш-төрт жерден қарала қаптардың аузын шешiп, жұртқа үлестiру басталған бетте көпшілік ол жерлердi құмырсқаның илеуiне айналдырып, у-шу болды да қалды.

	Бұл кезде даяшы жiгiттер мен бiр топ әже, егде әйелдер ауылдан қашықтау сай бойына тiгiлген ас үйлерге барып, үлкен ас берер алдындағы рәсiмдi жасауға кiрiскен. Әйелдер өздерiмен бiрге ертiп әкелген балаларының басынан астау-астау ерiген майды айналдыра аластап:

	«Пәле-жала маймен кетсiн,

	Майдай жылжып саймен кетсiн.

	Марқұмның арты майлы болсын,

	Ұрпағына жайлы болсын!»

	деп, ол майды қан-жынға тоймай, тiмiскелеп жүрген иттердi шақырып алып: «Ит басына iркiт қана емес, май төгiлетiн заман болсын» деп, олардың басына құйған.

	Асқа сойылған малдардың етiн асатын қатар-қатар тiзiлген тай қазандарға су құйылып, етi салынып дегендей от жаға бастаған екен, жаңағы әжелер келiп, отқа сүт, ерiген май шашып, қу аршаларды тұтатып, қазандарды аршамен аластады. «Қара қазаннан сүт кетпесiн, құт кетпесiн, ернеуiңнен май үзiлмесiн, ауылдан той үзiлмесiн!» Марқұмның артында ауыртпалық қалса, аршаның қасиеттi түтiнi алып кетсiн дейтiн тiлектен туған ырым болатын бұл.

	* * *

	Бұл елдiң алдымен құмартып көрер бiр тамашасы – күрес. Мұндай айтулы ас-тойда бас жүлденi алған балуанның атағы аңыз-әңгiмемен толыса түсiп, ертегiнiң нағыз батырына айналады: «Пәленшекеңмен күрескенде уыстаған жерiнiң етiн терiсiмен қосып, жұлып алыпты»; «...Аспанға атып жiберiп, жерге түсiрмей қағып алыпты»; «... Көтерiп алып, соққанда ортан жiлiгiн күл ғып жiберiптi» дейтiн өтiрiк-шыны аралас, алып-қашпа әңгiме елi iшiн аралаған сайын түрлене құбылып жүре беретiн. Әсiресе, ондай балуан өз ауылы, өз руынан шықса қанеки. Ол көпе-көрнеу Қобыланды мен Алпамысқа айналып шыға келер едi.

	Сондықтан да түйе мiнгендердiң өз амалдары бар, жаяуды айтпағанда ат, өгiз мiнгендердiң төбесiнен аса қарап, балуандардың айқасын алыстан болса да тамашаламақ. Халық көп жиналған жерде белгiлi бiр тәртiп болмаса, жұрттың тамаша көргенi сол, бiрiн-бiрi басып-жаншып берекелерi бек кетедi.

	Асты өткiзудiң басшылығын қолына алған, тоғашылардың төрағасы Қасқақ Сарыдоңғалдың баурайын әдейi таңдағанда күрес, аударыспақ, жерден теңге, орамал алу сияқты ойындар кезiнде жұрттың жайлы отыруларын алдымен ойлаған. Жаяу тойшылар доңғал биiгiне көтерiлiп, жайғасқан кезде ойындар алаңы алақандағыдай көрiнетiн. Қасқақ жанындағы әлекедей жаланған он шақты тоғашыларымен бiр-бiр жарау ат мiнiп, сауықшыларды тәртiпке келтiрiп жүр. Қанша жасаң дегенмен көп тұяқ таптап, шаңы шыға бастаған күрес өтер жерге бiрнеше текемет жайдырды да, оларды алыстан қоршай төселген сырмақ, киiздердiң үстiне шалғайдан келген сыйлы қонақтар, ел ағалары, ақсақалдар отырғызылды. Бала-шаға, басқа да жаяу-жалпылар Сарыдоңғалдың төбесiне дейiн ине шаншар бос жер қалдырмай қонақтаған. Ал ылди жақтан көлiктер иiн тiресе тұрса, түйе мiнгендер олардың соңынан сап түзестi:

	– Өй, кимелеп қайда барасың? Алдыңдағы жұртты басамысың?

	– Мүйiзi шаңырақтай болған қарасан келгiрiңнiң басын тартшы әрi, атымның шабын жардырасың ба?

	– Е, сонда бiз көрмеуiмiз керек пе қызықты? О, несi-ей, таяқ тастам жерде тұрып жымыраңдағаны!

	– Әй, жiгiтiм, алпамсадай болып алып, түк көрсетпедiң ғой, кiшкене әрi таман тұршы. Тамашаның бәрi сенiң жауырыныңның үстiнде болып жатқан жоқ қой...

	Араның ұясындай гуiлдеп, қайнап тұрған Сарыдоңғалдың баурайы есiк пен төрдей тоқпақ жалды торы мiнген Қасқақ бүлдiргесiне қызыл орамал байлаған қамшысын көтерген сәтте су сепкендей басылды.

	– Уа, әлеумет! – дедi батыр зор дауыспен. – Әлеумет, Диқан-ана атанған Қойбас шешемiздiң асына жиналған, үлкен-кiшi! Аз ғана сабыр ғып құлағыңды берi бұр. Ас – өлiге сауап, тiрiлерге салауат!Өткенге – құрмет, артында қалған ұрпаққа – ұлағат! Атамыз салған сара жол, қаза соңын өнерлi өрендерi жалғастырып, ел бiрлiгiн сақтау үшiн соңын сауыққа айналдырар дара жол!

	Ас үш күнге созылмақшы. Бүгiн, түске дейiн балуандар сайысы болмақшы. Әр елден, арғысы Қобықтан – Тторғауыт, Аягөз, Қалбадан – Ақ найман, Алтайдан – Қаратай, Бура, Қожамбет, Сырымбет бергiсi Сауыр, Сайқан, Шығыс Маңырақты мекендеген қалың Найман, Керейдiң әр атасы, оның iшiнде Алтай-Сауырдың арғы бетiнде жатқан өр Керей, түстiгiндегi Барқытбелдiң жуан белiн жайлаған Байжiгiттiң Тоғас, Мәмбет балаларынан, алты Жұмығының бiраз ұрпақтарынан келген ағайынның не бiр апайтөс, алыптары мен шынжырлы балуандары келiп отыр. Бұл сайысқа жүрегiнiң түгi, бiлегiнiң күшi бар деген жас перi болса, оларға да бөгет жоқ. Ағалаған бас балуанға шығып, күш сынасуға ерiктi. Бас балуанға үш тоғыз, екiншi балуанға қос тоғыз, үшiншi балуанға бiр тоғыз бәйге бар. Әр тоғызды ақ жампоз бастаса, кәмшат жағалы батсайы шапан аяқтайды...

	Қасқақ атын ойнақтатып, шаршы алаңның екiншi шетiне шығып, астағы ойын-сауықты өткiзу тәртiбiн одан ары жалғастырды.

	– Түстен кейiн қосын алып, бәйгелер жолға түспек. Әзiрге жүз сексендей аттың шабатыны ғана белгiлi. Жүйрiктердiң тiзгiнiн тежер тұс Еспе өзенiнiң жағасы деп тұрмыз.

	– Құдай-ау, Еспе деген қайда, ит өлген жер емес пе? Қанат байлап, құс болып ұшпаса, мұндай жерден ет пен сүйектен жаралған тұяқты мал шауып жете ала ма?

	– Бұл аламан емес, әр жұрттың бетке ұстаған жүйрiгiн ала өкпе ғып өлтiру ғой!

	– Алыс деп қорыққан кiсi атын жiбермей-ақ қойсын. Үш-төрт көштiк жерге айдалмаған аламан бәйгенiң несi қызық? Алыс жол – атқа сын. Аттың атын шын сараптар бәйге бұл. Бұл шiлдехана мен сүндет тойда шабатын тай бәйгесi емес, ел айта жүрер ас бәйгесi, ағайын.

	Жұрт тағы гуiлдесiп бара жатыр едi, Қасқақтың осы бiр сөзiн естiп, жым болды.

	– Бәйгелер бүгiн жетiп, таң атқанша сонда тыныстап бел жазады... Бүгiн түстен кейiн жаяу жарыс, мешкей жарыс, арқан тарту, бала күрес, қатын күрес сияқты атсыз ойындарға арналады. Ертең кешке дейiн, ат ойындары өтпек. Тай бәйге, құнан бәйге, жорға жарыс, аламан бәйгенi қарсы алу, аударыспақ, көкпар, теңге алу, қыз қуу, сайыс тағы басқа жарыс түрлерiн тамашаласақ, үшiншi күн сөз сайысын, айтыс, күйшiлер сайысынан көремiз. Барлық жеңiскерге қасқа тоғыз бастатқан бәйге бар. Қане, ортаға балуандар шықсын!

	– Ойпыр-ай, Қамбар әкесi Санияздың асында да бүйтiп шашылып, бүйтiп шабылмаған шығар?!Қасап қып қырған малын айтпағанда, берiлер бәйгесiнiң асыл бұйымдарын сонау Шәуешек, Құлжадан тарттырыпты деседi ғой, – деген жаңағы шаңырақ мүйiз сары өгiзге мiнген қара елтiрi жекей тымақты шоқша сақалды бiр уыс шал «атымды үркiтесiң» деп тымыраңдаған қаба сақалға.

	– Мал шашып жатыр ма, әлде мал жинап жатыр ма, кiм бiлген. Екеуiмiзге екi-үш күн етке тойсақ болды емес пе?! – дедi қаба сақал өгiз мiнген сарыны жаратпаған қалпы. – Төреге жағынғандар сойысқа айдап әкелген мал бiр Қойбастың асына емес он төренiң асына жетерлiк болды емес пе?! Оған несiн таңданасың? !

	– Ойпыр-ай, тегiн адам төре бола ма? – дедi өгiздi шал таңданысын жасыра алмай. – Мыңдаған адамға көрсетiп жатқан қызметiнде қапы жоқ-ау.

	Айтып айтпай, салымға деп әкелген саба-саба қымызды бiр алып қазанға құйса көл болғандай, келген малды жинаса, екi-үш қосын жылқы болғандай едi. «Алаған қолым – береген» дейтiн даланың жазылмаған заңын жақсы меңгерген Қамбар төре: «Әкелген малыңды жылқыға апарып қоса бер, ақтық сияқты басқа да жоралғыңды қатындарыма өткiзе бер» деген жоқ. Өйтсе «Мықтадым-ау» деп келген ағайынның пейiлiне немқұрайды қараған болар едi. Оның үстiне, кiмнiң не әкелгенiн «Алмақтың да салмағы барын» ескеру үшiн де қажет екенiн алдын ала ескерген. Асқа келушiлердi әр жолдың торабынан қозы көш жерден қарсы алушы-даяршыларды әзiрлеген. Олар қонақтарын шын пейiлмен қарсы алып, әкелген малдары үшiн «Алладан қайтсын!», «Тойдан қайтсын!» сияқты ризалықтарын бiлдiруге тиiс. «Төреге айтамыз, әкелгендерiңiздi жеке көрсетемiз» дегендi айтуды да әдейiлеп пысықтыған. «Кiм не әкелдi?» дегеннiң өзiн құпиялап қағазға түсiрiп отыруды Әбен моллаға жүктеген. Сондықтан асқа келушiлердiң: «Әкелгенiм көптiң дүниесiмен араласып, көрiнбей қалады-ау» деулерiне негiз қалдырмай тиянақтап қойған.

	Ол болса, өткiзбекке тәуекел еткен бұл мiндетiнiң ойдағыдай орындалуына қапысыз, әр ұсақ-түйекке дейiн келiсiп, мұқият ойластырған. Тiптi сойыс малдарына арналған қырманы да алысқа әзiрлеткен. Бiрнеше қараша үй тiгiлген ол жерге қасапшы жiгiттерiн, әр малға «Алла әкбарын» айтатын молласын, iшек-қарын аршып, қазы айналдырар адамдарын белгiлеп, мұсылман қауымының асқа сойылар малының қан-жынын аяққа бастырмай көметiн орларына дейiн қаздырып әзiрлеткен.

	Ет асып, бауырсақ пiсiретiн, шай қайнатып, басқа да iшiп-жемдi әзiр қылар ас үйлердiң өзi жеке бiр ауыл. Ал бастарына ақ орамал тартып, жорға мiнген қырық-елу даяшы жiгiттер әлекедей жаланады. Қонақ үйлердiң босағасына байланған мешкей сабаларға торсықпен тасып, еселеп қымыз құйып жүрген де солар.

	Тiптi ойын-сауық өтер Сарыдоңғалдың етегiне үй тiктiрiп, шөлдегендердiң сусынын басу үшiн қымыз келтiртiп қойған.



	II

	... Екi шал әңгiмелерiн аяқтап болғанша әр елден келген балуандардың күресi басталып кеткен. Не бiр апай төс алыптар не бiр апай төс алыптарды алып ұрып жатты. Алтайдың бергi бетiнен келген Қожамбеттiң Сырымбетiнiң шағын денелi болса да тұла бойы тарамыстан өрiлгендей жас балуаны екi-үш дүркiн ортаға шығып, күрескендерiнен айласын асырып кеттi. Бiр кезде бес-алты жiгiт өне бойын шынжырмен шандып, кiсiге шабар қара бұқадай қара дәудi кермелеп ұстап, ортаға шыға берген. Егер шынжырдан босанса, мына тұрған қалың жұртты тасқаяқтай қағыстырып, қырып кетердей. Қара дәу анда-санда «Аһ!» деп ақыра сiлкiнгенде, өтiрiк-шынын кiм бiлген, кермелеушi жiгiттер сүрiнiп-жығылып, бiрiне-бiрi соғылады. Қара дәу де ортаға жақындай бере шынжырды шешкiзiп, айналасына айбат көрсетiп, сүзе қарады да, төбедей болып, тiзерлей отырды. Кеудеге дейiн жалаңаш денесi қоладан құйғандай, шақпақ еттерi буылтықтана ойнайды, түк басқан апай төсi екi аяқты, жұмыр басты пенденiң қандайын болса да жаныштауға жаралғандай.

	– Алла-ау, мынау да адам ба-ей! – дестi кейбiреулер.

	– Әй, мынауың қолына түскен кiсiнi тiрi жiбермес!

	– Өзi, дәл осындай балуан бар дегендi естiп те, көрiп те бiлген емес едiк, жердiң астынан шықты ма, аспаннан түстi ме мына пәлекет!

	– Торғауыттың уаңы бәйгiлерi мен балуандарын жеке үйлерге қамап, сыртқы көзден тасалап отыр деп едi, мынау мен бiлсем соның-ақ балуаны шығар, – деп қаба сақал бiлгiшсiндi. – Көрдiң бе, торғауыттың қызыл шапанды, қатын бұрымды уаңының мұртынан жымыңдасы әлей.

	– Жауырыны жерге тимеген,

	Қарсы келген жiгiттi саз балшықтай илеген,

	Мықтымын деген талайды

	Қара күшпен билеген,

	Қобықтан келген арыстан – Ұтынасын есiмдi қара дәу осы болады! – Ортада жүрген қызыл бөрiктi жаяу жаршы әдетiнше балуанды жұртқа тақпақтап таныстыра бастады. Сонан соң самсап тұрған қалың жұрттың намыстарын жанып, ортаға шығар мықтыны шақырған.

	– Атадан ұл боп туғанбыз,

	Ел намысын қуғанбыз.

	Менменсiген талайдың

	Қабырғасын күйретiп,

	Асау тайдай үйретiп,

	Қол-аяғын буғанбыз.

	Уа, халайық, армысың

	Күрес деген арға сын.

	Қайрап алып намысын,

	Жатсадағы арыстан

	Ойланбай келiп алысқан,

	Азаматым, бармысың?!

	Әр жерден бас бәйгеден дәмегөй болып келген балуандар мына дәудiң жартастай болған жаратылысынан сескенсе керек, «Мен бар-ау!» деп ешкiм ортаға шыға қоймады. Әр рудың иесiмiн деп келген жуандар да ру емес ұлт намысы таразыға түскен шақта «жұрт алдында неғып ерте қозғалдым» деп қалмас үшiн олар да өздерiнiң үкiлi балуандарына «Қане, шық ортаға!» дей алмағандай.

	– Оу, жаңағы Сырымбеттiң сырдаң қарасы неге шықпайды? Сұңқардай шалт жiгiт сияқты едi, – деп бiреу айғайлады.

	– Е, бәсе, «Күш атасын танымайды», шықсын ортаға.

	Сол кезде сырдаң қара шыдамай ұзын белбеуiн буына бастап едi, ру басы болса керек, оның жанында тұрған сусар бөрiктi әркендi жiгiт ағасы былай деген:

	– Ағайын, соңғы күресiнде аяғын жарақаттап алыпты. Бiраз дем алсын.

	Шамасы балуаннан гөрi оның намысын жыртып келген кiсi жүрексiнсе керек. Әлде басқа бiр себебi болды ма, балуанын шығармай қойды.

	– Оу, ағайын, атадан ұл болып туып, ата намысын қуар бiрiң жоқ па? – Қасқақ торысын ойнақтатып, жан-жағына зiлдене қараған. – Әлде бәрiң де шөжеленiп бiтiп пе едiң, түге! Ондай болса, айтыңдар, кәрi сүйегiмдi сықырлатып, өзiм-ақ түсейiн!

	Ол торыдан түсер ыңғай таныта бергенде Ошыржаппен тiзе тиiстiре қатар отырған Қамбар айналасына алғаш рет алара қараған.

	– Уа, арыстан жүректi Қасқақ батыр! – деген әлдекiмнiң даусы саңқ ете қалған. – Пайғамбар жасына келген сiздi ортаға шығарғанша өлгенiмiз артық емес пе?! Бер батаңды, мен шығамын!

	Бағанадан амалдары таусылғандай тығырыққа тiрелiп отырған жұрт есiн қазір жинағандай, ендi ғана тыныстарын кеңiрек алғандай.

	– Өй, тусаң ту! Азаматым-ай, сол!

	– Бұл кiм болды екен? – десiп жұрт гулесе жөнелдi.

	– Айналайын, Бураш-ау, байқашы құлыным, бiр жерiңдi майып қылмасын! – Шаңырақ мүйiз сары өгiз мiнген бағанағы жекей тымақты бiр уыс шалдың жан даусы шықты.

	– Ол кiм Бурашың, сенiң балаң ба? – Қаба сақалды бұл сауалды қойып үлгергенше ортаға көнетоз түйе жүн шекпендi, аяғына көн шақай тартқан жап-жас жiгiт шыға келген. Қаба сақал басын шайқады. – Құдауанда, қол тоқпақтай жаман шалдан да мынандай қолақпандай нар жiгiт туады екенау!

	– «Тiфә, тiл-аузым тасқа» деңiз. Сақалыңыз қошқардың күйегіндей болғанмен парықсыз екенсiз, ақсақал. Әйтпесе жас балаға сонша сұқтана ма екен?! – Сары өгiз мiнген бiр уыс шал қаба сақалға дүрсе қоя бердi. Бiрақ мынандай қоладан құя салғандай пошымы кесек, оның үстiне қалмақтың жараған бурадай көбiгiн шашып отырған диюына қарсы шыққалы отырған жүрегiнiң түгi бар ұл таптырған шалға риза болса керек, түсiн жылытып күлген.

	– Тiфә, тiл-аузым тасқа! Риза болған соң айтқаным ғой. Қай туған боласыздар, ақсақал?

	Ендi бiр уыс шалдың да жарты уыс бетi жылыды.

	– Аз үй қырғыздармыз. Мына Бураш – Буратайдың әкесi Байболат дейтiн мен боламын.

	– Е, Бәрекелдi!

	Қасқақ алақанын жайып:

	– Атаң ер Қабанбайдың аруағы жар болсын!– деп, қысқа қайырып, батасын берiсiмен-ақ самаржақ жаршы саңқылдап қоя берген:

	– Шаршы топқа әлi шықпаған,

	Сонда да қорқып, ықпаған.

	Мына отырған алыпты

	Шаң қаптыр, балам, жық балам.

	Жас қабылан Буратай

	Күш-қайраты бурадай...

	Жаршының сөзi аяқталмай қалды. Себебi жаңа ғана бiр тiзерлеп ортада соқтығарға қара таба алмағандай болып отырған Ұтынасын әлi шекпенiн шешiп те үлгермеген Буратайға жолбарыстай атылған. Шекпеннiң бiр жағасынан ала өзiне жұлқи тартып қалғанда әлi өз-өзiне келе алмай қамсыз тұрған жас жiгiт дүлей күшке шыдай алмай, бiр тiзерлеп отырып қалған. Шекпеннiң бiр өңiрi қақ айырылып, Ұтынасынның қолында кеттi. Ол екiншi рет атылған кезде Буратай тiзерлеп отырған күйi жалт берiп, тайқып үлгердi. Ендi ол да қарсыласы бұрыламын дегенше ту сыртынан орай ұстап, «Иә, аруақ!» деп түйенiң жарты етiндей алып дененi жерден көтерiп-ақ алған. Шиыра дөңгелентiп лақтырып едi, торғауыт балуаны да ыңқ етiп, жерге тiзерлей түскен. Бiрақ жығылмады. Үстiнен қона түскен жас балуанды арқалаған күйi орнынан тұра беремiн деген кезде Буратайдың жарғақ терi шалбары дар-дар айырылып, жас жiгiттiң лыпасыз бөксесi жұрт көзiне жарқ етiп, бiрден көрiнiп қалды.

	– Қап! – дестi бүкiл Сарыдоңғал баурайы. Қыздар терiс айналып, әйелдер бетiн басты. Бүкiл салтанатқа, берiлер бәйгеге мал мен байлығын аямағанда ел намысы деп сынға түскен жiгiтiнiң жалаң жарғақпен шығып, бүкiл елiн масқара қылғанын, сөйтiп өзi де бiр-ақ сәтте масқара болғанын сезген Қамбар да жiгiттерге ақырып қалған:

	– Тоқтатыңдар!

	Буратай бүк түсiп, бiр өңiрi жыртылып қалған шекпенiнiң етегiмен бөксесiн далдалап, шегiне берген. Ұтынасынның оған қарайтын түрi жоқ, жартылай жаралаған жемiне ұрлана басып келе жатқан жолбарыс сияқты оған жақындап келе бергенде бес-алты жiгiт оның жолын бөгей бердi. Сол кезде Қамбар да иығындағы бұлғын жағалы шапанын әкелiп, Буратайдың үстiне жапқан.

	Жаңа ғана «Аруақ-аруақ» десiп, Маңырақты күңiренткен көп дауыс ендi ашу мен ызаға толы адам айырып болмастай айқай-шуға ұласқан. Ара-тұра ғана: «Бұл – әдiлдiк емес!», «Мықты болса қайта шықсын!», «Белбеуiн байлаттырмай бас салып, киiмiн дал-дұл қылған қандай балуан бұл? Осындай да күрес бола ма екен?» деген сияқты бiрлi-жарым ренiшке толы сөздер естiлiп қалып жатқан.

	Жекей тымақты шоқша сақалды Байболат шалдың ортаға қалай өткенiн кiм бiлсiн, әлде шын белдесiп үлгiре алмай қапияда қор болғанына, әлде жыртылған шекпен мен жарғақ шалбар үшiн ғана емес ойда жоқта «жыртылған» намысы үшiн бе, төренiң шапанымен тәнiн жауып, бордай егiлiп, төмен қарап тұрған баласы Буратайдың жанына жетiптi.

	– Жығылған жоқсың, жаным, намысыңды да жыққан жоқсың. Сүйегiң аман болса – сол олжа, – деп алпамсадай ұлын құшақтаған.

	– Уа, халайық! – деп, Қамбар көпшiлiкке қарап, қолын көтердi. Қалың нөпiр аю тиген араның ұясындай гуiлдеп барып, әрең тыншыды. – Уа, халқым! Мынау менiң жылқышым Буратай бұл белдесуде жығылған жоқ!

	– Е, бәсе! Сөз-ақ! – дестi көпшiлiк.

	Бұл белдесуде жығылған кiсi – мен! Буратайдың бөксесi жалаңаштанған жоқ, төгiлген абырой менiкi! Сыртыңның – бүтiн, сықпытыңның тоқтығына алданып жүрiппiн!.. Сондықтан, ескi шекпен, жалаң жарғақпен қызыққа келiп, ел намысы үшiн ортаға шыққан жiгiтке берер ат-шапан айыбым және атаған қасқа тоғыз бәйгем бар... – Төре, аз кем тыныстап алып сөзiн жалғады. – Шотан, Бөкей, осы қазiр Буратайды бiздiң үйге апарып, бастан-аяқ киiндiрiп әкелiңдер!

	– Ой, бәрекелдi! Жүз жаса, төре! – дестi бiраз жұрт.

	– Ал, қазақы белдесудiң жолын түгел сақтамаса да жеңiстi Ұтынасынға беремiн!Бiрақ Ұтынасын күреске қайта түседi. Атадан ұл боп туған бiр ұлан шығар ортаға!

	Төренiң әдiл шешiмiне ешкiм қарсы келген жоқ. Тiптi Ошыржап та оның бұл сөзiн құптағандай жанына келiп жайғасқан ас иесiне күле сөйлеп, әлдене деп жатты.

	– Уа, мен шығамын бұл дәуiңе!

	– Жоқ, ендiгi жол менiкi!

	– Әуселесiн көрiп алайын әкеңнiң аузын...

	Дәл осы сәттi күтiп тұрғандай ортаға апай төс, бура сан екi-үш жiгiт шығып қалды. Жаршы қайсысына жол берерiн бiлмей сасқалақтаса керек, Қамбардың жанына жақындай берген. Ұтынасын болса «қайсың келсең де көрiп алармын» дегендей дәл ортаға келiп, тағы да бiр тiзерлеп, жартастай болып отырған.

	– Дат, алдияр! – Жұрт жотада сыймай отырған көпшiлiктiң арасын қақ жарып келе жатқан орта бойлы болғанмен екi иығына екi кiсi мiнгендей бейтаныс жас жiгiтке назар тiктеген. Қамбар да оның даусы естiлген бетте-ақ «Мынау Байшуақ болмасын!» деп ойлаған едi. Даусының мақамы да, түрi де айнымайды, тек одан гөрi балаңдау, одан гөрi сыртқы тұрпаты да шаршылау, төртбақтау сияқты көрiндi. Сол кезде оның есiне Қобық жерiнде көрген Байшуақтың iнiсi екенi есiне түскен.

	– Датың болса, айт!

	– Алдияр, түпкi тегiм Едiл бойын жайлаған Алшын деп өздерiңiз жалпылай атайтын жұрттың Тама дейтiн үлкен руының бұтағымын. Қазiргi келген жерiм Ошыржап уаңның ауылы, былайша айтқанда, қалмақ елi.

	Сүйегiм – өздерiңде, ағайын, етiм – қалмақта. Ныспым – Барат.

	«Әттең қызықтарыңды көрмегенi болмаса сендердей қос арыстың әкешешесi армансыз екен-ау!» деп ойлады Қамбар. Ол бұл жiгiттiң Байшуақтың өзi айтқан, тiлдеспесе де сыртынан көрген iнiсi екенiне ендi қазiр күмәнсiз сенген. Жiгiт сөзiн сабақтады.

	– Қатар жатқан қос жұртты жауластырудан гөрi елдестiруге ден қойған алдияр, Қамбар төре, сiздiң, Ошыржап уаң, сiздiң тұстарыңыз аңыз боп артқыларға қалар. Мен де ортаға мынау ушыққалы тұрған намыс отына су құю үшiн ара ағайын болып шыққым келiп едi, берiңiздер маған жолдарыңызызды!

	– Оу, мына бала өзi қазақ бола тұрып, айтып тұрған «қалмақ елiнен келгенi» несi, «ара ағайыны» не? – дестi ел жақсылары бiр-бiрiне қарасып. – Ортаға шықса, қазақтың намысы үшiн деп шығады да.

	– Мен түп тамырыммен, жан-тәнiммен қазақпын, ағайын, бiрақ қазiргi от оттап, су iшiп жүрген жұртым өзiң сияқты малын бағып, оған қоса жанын бағып жүрген қалмақ жұртының ортасы едi. Жеңсем – қуанышым, жеңiлсем – өкiнiшiм екi жұртқа да ортақ. Сондықтан жолды маған берiңiздер, ағайын! Ұтынасын балуанмен ұстасып көрсем дейтiн бiр арман көптен берi менде де болушы едi, сәтi бүгiн түскендей! – Бала сөз тауып тұр, – дестi ақсақалдар.

	– Апыр-ай, ұшқан құстың қанаты, жүгiрген аңның тұяғы жетпес сонау Едiл бойындағы Кiшi атамның ұрпағы бұл Қобыққа қайдан келiп жүр екен? – дестi көпшiлiк.

	Жаршы сарнай жөнелген кезде Барат бiрнеше құлаш күдерi белбеудi байланып, әзiрлегенше Ұтынасын жаңағы мiнезiн қайталамас үшiн бес-алты жiгiт оны қоршап тұрған. Ұтынасын болса, кiсi алатын бура сияқты шабынып, екi езуi көбiктенiп алыпты. Үйiткен тайыншаның басындай шашы қырылған төбесiне дейiн жылт-жылт етедi. Әлде май, әлде тер. Денесi алып болғанмен тұла бойы босаң көрiнедi. Қымыз толған сабадай қарны да iркiлдеп, ұлы денеге кiрiге алмай, бөлектеу көрiнедi.

	– Баратым жықса да, Ұтынасын жықса да балуандарға берiлер бас бәйге Қобыққа кеттi, – деп Ошыржап әзiл айтты.

	– Атағы екеуiмiзге де ортақ болатын болды, – дедi Қамбар.

	– Жiбер қане! – деп Барат ақырды. – Иә, Есет батырдың аруағы қолдай гөр!

	– Апыр-ай, ә!Мынау алыстан атағы аңыз боп жеткен жүрегi түктi, жауынан жеңiлiп көрмеген мықты дейтiн Тама Есет батырдың ұрпағы болдыау!

	– Е, құлақ естiгендi көз көредi деген осы да. Батырдың өзiн көрмесек те, көзiн көремiз деп кiм ойлаған, – десiп, шалдар жағы тағы гуiлдесiп қалды.

	Сөйткенше Ұтынасын да өзiн бағанадан жiбермей тұрған жiгiттердiң олайғысын олай, былайғысын былай лақтырып тастап, жас жiгiтке қарай ұмтылды. «Күшiк! Елiңе келген соң құтырған екенсiң!Қазiр сүйегiңдi уатып берейiн!» дедi ол қалмақ тiлiнде. Оның айтқанын Байшуақ, Бараттан басқа қалмақтар түсiнгенмен, қалың қазақ ұға қоймаған.

	– Балуаныңыз не дедi? – Қамбардың бұл сауалына Ошыржап: « Өз тiлiмiзде аруақтарға сиынғаны ғой» деп жайма-шуақтатты. Бiрақ Бараттың Ұтынасынға қайтарған жауабынан төре де уаңның тәржiмесiнiң қате екенiн пайымдады. Барат та:

	– Келсең кел!Менi аруақтар жебеп, елiм демейдi. Нағыз қазақтың қайратын көрмей жүр екенсiң, – деп, қазақша жауап бердi. Қос балуан шаппашап ұстаса кеткен. Ұтынасынның жанында денелi-ақ жiгiт дейтiн Бараттың бойы баладай ғана. Ә, дегенде-ақ торғауыттың екi қолы бiрдей күдерi белбеуге iлiне кетiп едi, ол бiр ышқынып, жас жiгiттi жерден көтерiп-ақ әкеттi. Ол иiре айналдырып-айналдырып, серпе лақтырып жiберiп, жығылған балуанның үстiнен жартастай болып басып қалатын тәсiлiне салмақ едi, бiрақ Барат ол тәсiлдi бұрыннан бiлiп жүрсе керек, өзiн лақтырған кезде алшысынан түскен құлжа сақадай шиырылып барып, екi аяғымен жерге дiк ете қалды. Ұтынасын долдана тағы ұмтылған кезде ол белбеуден тағы ұстататын сыңай танытып, сәл кiдiрдi де, оның қолын көз iлеспес шапшаңдықпен қағып жiберiп, қарсыласының бүйiрiнен қапсыра құшақтаған қалпы өзi де кескен томардай шалқалап құлай берген. Дәудiң аяғы да жерден сынық сүйем көтерiле бере кеудесiн баса құлап келе жатқан жойдаусыз алып дененi аударуға соншама күштi қайдан тапқанын кiм бiлген, әйтеуiр, иығынан асыра атып-ақ ұрды. Алып дене ес жинап, орнынан тұрамын дегенше Барат та үстiне дуадақты тебiнiмен түсiрген қаршығадай қона түскен. Алып бiр қырын жатқан күйi етпеттей төңкерiлмек едi, бiрақ жас балуан оның аяғымен, қолымен жер тiреп күш алуына мүмкiндiк бермей қазанның қақпағындай жауырынын жерге тигiзiп үлгiрдi.

	Сарыдоңғалдың баурайы «Иә, аруақтаған!» ұлы айқайға тұнды. Бес-алты жiгiт Баратты көтерiп әкеттi.

	– Жаңа ғана «Иә, аруақ!», «Қолда, Қабанбай!» «Қолда, Есет!» десiп әр жерден дауыс көтерген бiрлi-жарымы болмаса, Сарыдоңғал баурайы тынши қалғандай едi. Ендi айнала гуiлдесiп, айғайласып кеттi. Жастар жағы бiрiнбiрi құшақтап, сүйiп жатса, шалдар жағы:

	– Өй, азаматым-ай, тусаң ту! Бәсе, «Қалмақты жығар бiр ұлдың тумағаны ма?» деп, қатты қиналып едiк. Қобықтан келсе де, Едiлден келсе де мейлi, әйтеуiр қазақ шықты.

	– Сенi тапқан анаңнан айналдық!

	– Бәрекелдi, жүз жаса! – десiп, барша жұрт алғыстарын жаудырған. Бәлкiм, күн сәулесi әсер еттi, бәлкiм, көңiлдерi босады, әйтеуiр көзiн сүрткендер көп. Дәл бiр ата жауларын тұрмастай ғып, бүгiн жеңiп, iлгерiндiкейiндi кеткен кектерi бүгiн қайтқандай.

	Қол-аяғын жерге тигiзбей жiгiттер көтерiп әкеткен Барат алғаш рет есiн жинағанда көз алдында кең құшағын айқара ашып, ағасы Байшуақ тұр едi.

	Екi бетiн қуаныш жасы жуып кеткен.

	– Тiрегiм! Сүйенiшiм! Жалғызым! – дедi ол ықылық атып. Осы үш сөздiң iшiне өзiнiң ағалық ықылас-пейiлiн ғана емес, бұл iстi көруге де, естуге де жазбаған әке-шешенiң бар мейiрiм, пейiлiн де бiрақ сыйғызып едi. Сонан соң ол төрелер отырған жақты нұсқады.

	– Бара ғой, қос мырзаны күттiрмей ықыласын ал!

	Әншейiнде көп iске елең ете бермес төре де орнынан тұрып, Баратты бауырына басты:

	– Өнерiң үстем болсын, арыстаным!

	– Сен ендi қазақ-қалмаққа ортақ балуан болдың, – дедi уаң Бараттың арқасынан қағып. – Бiраз өнерiңнiң бар екенiн сезушi едiм. Бiрақ Ұтынасын дәудi жығардай қайратыңның барын бiлмеп едiм.

	Бiрақ оның қара торы өңiнде қуаныштан гөрi әлде бiр айтылмаған, бәлкiм, айта алмаған түйткiлдiң тұрғанын төре де, Барат та байқаған...

	Ағайынды екеуi өз орындарына кетiп бара жатқанда Байшуақ:

	– Бұл ерлiгiң айта қалсын-ақ болды ғой, Баратжан, бiрақ екеуiмiз үйiрiмiзге ендi қосыламыз ба деп жүргенде осы қадамыңның зияны тимесе игi едi, – деген сөзi кейiндерi ақиқатқа айналарын ол кезде екеуi де сол сәтте болжаған жоқ едi. «Бас балуанның бәйгесiн бiз алдық» деп торғауыттар тоғайса, «қалмақты қазақ жықты» деп қазақтар қампиысты...

	Ең бастысы, бұл аста жеңген балуан да, жеңiлген балуан да олжасыз қайтқан жоқ. Бұл үрдiс ойын атаулының барлық түрлерiнде қайталанған. Жеңгендерi «екi тоғыз», «бiр тоғыз» деген сияқты кәделi жүлде алса, жеңiлгендерiнiң өзiне «жүректiлiгi үшiн», «ең жас болғаны үшiн» деген сияқты әр түрлi сылтай табылып, сый-сияпат көрсетiлiп жатты.

	Бас бәйгенi Қобықтан келген қазақ Баратқа атаған кезде аз ғана дау шыққан.

	– Ой, ағайын, датым бар төреге, – деген Марқаның жағасы, Алтайдың бергi баурайынан Сырымбеттiң туын ұстап келген сусар бөрiктi, әркендi жiгiт ағасы ортаға шығып. – Бiздiң балуанның жауырыны әлi жер иiскеген жоқ. Сондықтан, жаңағы Қобықтан келген жас жiгiтпен күрессiн. Әдiлдiк жолы осы емес пе, ағайын.

	– Онда неге қалмақтың дәуiне қарсы шықпады, ендi келiп, бас бәйгеге қол созғаның қалай? – деген Қасқақ гүрiлдеп.

	– Дұрыс айтады, о несi-ай, «Түс ауған соң маңыраған ақсақ қойға» ұқсап.

	– «Бiр тойда екi жар жоқ!»

	– Жоқ, шықсын. «Күш атасын танымайды».

	– Жөн ғой, меселi қайтпасын. – Бiрi қоштаған, бiрi қарсы болған дегендей көпшiлiк шуласып кеткен.

	– Ағайын, сабыр! – деп, төре орнынан тұрған. – Ағайын, Сырымбет балуанының да көңiлi қалмасын. Ұтынасынға шықпаса, ұтылармын деп қаймыққан шығар. «Ала балта сiлтесетiн жаумен тiресу емес, ақ бiлектiң күшiн көрсетер күресу» ғой, рұқсат берелiк,. – Жұрт тағы да тым-тырыс бола қалған.

	Екi балуанның бойлары да сойлары да қолмен өлшеп қосқандай шамалас екен. Белбеулерiн байланып, соңғы шайқасқа сайланып шыға келiскен. Бойлары мен сойлары ғана емес күрестегi айла-тәсiлдерi де деңгейлес екен. Бiрi көтерiп лақтырғанда, екiншiсi мысық сияқты текемет үстiне төрт тағандап түседi. Бiрi қырқай шалса, екiншiсi iштен шалады. Екеуi де бiр-бiрiн алыса алмай сүт пiсiрiм уақыт айқасып, екеуi де қара терге малшынған тұста Қамбар Қасқақты шақырып, әлде не деп сыбырлаған.

	– Итжығыс!Екеуi де нар екен, екеуi де бар екен. Төре: «Екеуiне де бас бәйге берiлсiн!» деп отыр, – дедi.

	Сөйтiп, екi жағы да, отырған көпiшiлк те бұл шешiмге дау айтқан жоқ. * * *

	Ертеңiне, жұрт күрес атаулыны, жаяу жарыстарды, басқа да бiраз ойын түрлерiн тамашалап болған кезде, сиыр түстiң шағында, алды көрiнген ат бәйгесiнен Тастайдың Қараты шығандап жеке дара келiп, Қарақияда өткен Қойбас марқұмның асынан соң бұл өңiрдегi ұрпаққа:

	«Балуан болса Барат жығады, бәйге болса, Қарат шығады» деген бiр сөз ғана қалып едi...





	Байланып, кiлең жүйрiк, өңшең жорға

	Ақ үйге кербез басып кiрсең зорға.

	Па, шiркiн, менiң жарым болсайшы деп,

	Күлiмдеп қыз-келiншек тұрса сонда.

	Халық өлеңi.





ҚОС САПАР


	I

	Қамбар Нұрәлi бидi шақыртып, ас желiнiп, қымыз iшiлiп болған соң, Қасқақ үшеуi оңаша сұхбат құрған.

	– Нұреке, заманымыз бiрге, тiлек-мақсатымыз да ортақ едi, ақ ниеттi бiр сапарға аттануыңды сұрағалы отырмын. Ұлың ержетсе оған отау тiгiп, оңаша шығармақ әкеге парыз. Ол үшiн жiгiтке қалыңдық, әкеге құда табу керек. Бiздiң әлгi кеше туған Жанғазы, бес ұлдың кенжесi де бүгiн он төртке толыпты. Жастар жетiлiп, жасамыс кетiлер уақыт сыны деген осы екен. Сол неменiң ертеңi үшiн де терезесi тең бiреудiң баласына үкi тағып, болашақ құдалармен құйрық-бауыр жеп дегендей табысып қойсам, балалар да екеуiмiз көзiмiздi тағы бiр ашып-жұмғанша ес тоқтатып, ержетiп қалар едi, – деп бiр тоқтаған. Шақырудың мақсатын түсiнсе де, «Бұл төре менi қай қиырға салғалы отыр екен?» дегендей Нұрәлi де сақалын сауып:

	– Е, жөн ғой! Қолдан келген қызметiм қажет болса аянбаспын, – деген.

	«Көздеп, нысанаға алған жерiң қайсы?» демедi. Оны да өзiнiң айтуын күткен.

	– Нұреке, дария кешiп көрiп пе едiң? – деген Қамбар әзiлдеп.

	– Жоқ, – дедi Нұрәлi күлiп. – Тау асып, шөл басып көрiп едiм. Дария кешiп кiм көрген? !

	– Е, бәсе, мен бiлгелi Қара Ертiске ат жалдатқанды айтпағанда, өзен жағалап көрмеген сияқтысың. «Қолдан келген қызметiмiз болса да аянбаспын» деп қалдыңыз, ендеше сол Ертiс кешiп барып, Алтай асып асып келудi тапсырғалы отырмын өзiңе. Өткендегi бәрiмiздiң аузымызды артымызға қаратқан Қараттың елi Қаратайды, бүгiнгi сол елдiң екi тiзгiн, бiр шылбырын қолына ұстап отырған Тастайды бiлесiң ғой! Соның биыл он екiге толған қызы бар деп естимiн. Көздегенiм де, көз салғаным да – сол Тастай.

	«Көздегенiм – Қарат десеңшi». Қасқақ та, Нұрәлi де осы бiр ойға тiрелген, бiрақ екеуi де iштегi ол ойларын сыртқа шығарған жоқ.

	– Тастай менi тақымына тар келдi демес! Тар келедi демесе, қалыңын қалағанынша алсын!Қолынан қақпан. «Мал бередi, ол аз болса, жан бередi» де. «Жат жұрттыққа жаралған бiр шаранасын маған балала ғып алуға қисын да, құдай дескен мың жылдық құда болсын! Төре көнерген сүйектi жаңғыртқысы келедi де! «Сүйек сүйекке сүйенер, тiлек тiлекпен көгерер. Барыс-келiс, алыс-берiс болмаса, ағайын жат болып, жамағаттық көнерер де!» – Төре бұрындары әкесi Санияздың бiр немерелес ағасының Қаратай елiне қыз бергенiн емiс-емiс еститiн. Оны Тастайдың бiлмеуi мүмкiн емес деп әдейi айтқан. Көнерген туыстықты қайтадан сүйек жаңғырту арқылы жаңартқысы келетiн сыңай танытып отырып, дегенiне жетпей қоймасын байқатты. – Қара сөзден ақ сүт сауған, аспандағы бұлтты айналдырып, жерге түсiрген бисiң ғой, саған сөз үйретер кiсiң мен емес. Жаныңа Бөкей, Әли және Сайынды ертiп ал, одан әрi қандай салтанат ұстап, қанша нөкер ертесiң, ол – өз шаруаң. Қадiрлi, Нұреке, жаушы болып, алғаш барғалы отырған жоқсың. «Жә» десiп, «шеге шапан» киiп қайтуыңа тiлектеспiн. Ал қажет деген жол-жоралғыңды өзiң де бiлесiң.

	Қамбар оның келiсiмiн сұрап, кесетiп кетер уақытын айтқан жоқ. Алайда, оның әрекетiнен бiр асығыстықты байқауға болар едi. Ол «Бұл әңгiме осымен тәмәм» дегендей, сөз ауанын мүлде басқа арнаға бұрды.

	– Қасқақты және iнiм Шотанды, ұлдарым Құдайменде мен Байғызды ертiп, Қобық аттанғалы отырмын. Екеуiңнен жасырар сырым жоқ, көп жұрт менi биыл жаз Ошыржапқа тым iш тартып, алыс-берiс болып кеткенiмдi «жауының алдында жалпақтауы» деп бiр шығарды, «Қалың қалмаққа жиендiгi ұстаған ғой» деп екi шығарды. Ел не демейдi?! Атадан балаға қалған жаулықты қай құдай маңдайымызға жазып қойыпты? Тым болмаса, үрген итiнiң даусы естiлер торғауытпен өз жұртымның арасында рахайлы тiрлiк орнатып, барымтада емес бәйгеде шапсақ, жаугершiлiк емес саугершiлiк орнатсақ, одан күбiр-сыбыры көп менiң елiм қандай зиян көрмекшi?! Ата жаулықты қуғанның бiр жолы жеңер, келер жолы жеңiлмесiне, бiр жолы алар, келер күнi алдырмасына кiм кепiлдiк бере алар... – Ол түпкiлiктi ойымды осы екеуiне айтсам, ел де ести жатар дегендей шешiле сөйлеп, ойын бiр тиянақтап алды да, сөзiн әрi қарай сабақтады. – Осындай бiр ұзын арқан, кең тұсау ойдың жетегiнде жүргенiмде биыл көктеулiкте болған бiр оқиға менiң Ошыржаппен алыс-берiсiмнiң тездеуiне себепшi болған едi...

	Қамбар бiр түнде басына азаттық сұрап, өзiне сонау Кiшi атаның ұрпағы қоныс тепкен Едiл-Жайықтың азаматы Байшуақ есiмдi жiгiттiң келгенiн, оның Қойбас асындағы көпке жұмбақ болып қалған Барат балуанның туған ағасы екендiгiн, екеуiнiң бүкiл тарихын қысқаша айта келiп былай деген:

	– Қос бiрдей арыс «туған топырағымыздан шалғайға кетсек те, туған халқымның қасында болайық» деп, басқа – азаттық, жанға араша сұрағанда жолдарына малымызды шашсақ та қос арысқа, қол ұшын бере алмасақ, елдiгiмiз қайсы?! Ошыржапқа айдалған мал, асқа келгенде көрсеткен сыйқұрметтiң бiр ұшығы сол қос арыс үшiн болатын. Кiсiлiк, кiшiпейiлдiлiк жолы жасалып болған сияқты. Ендi Ошыржаптың шақырған қонақтығына да барып, бүйiмтай ғып, екi жiгiттiң азаттығын қолқалаудың да сәтi келдi, бiлем.

	– Бәрекелдi, төрем! Ұрпағың айта жүрер кiсiлiктi шаруа екен, – деп сүйсiнген Қасқақ та. – Қосынымыздың сәнiндей болған отыз бiр сәйгүлiктi айдап барғанда-ақ ойлап едiм-ау, осындай бiр үлкен мақсатты алдыға қойғаныңды.

	– Апыр-ай, екеуiнiң де Ошыржаптың сенiмiне ғана кiсенделiп, ерiктi пенде болып жүргендерi қандай ерлiк едi? – Нұрәлi де сүйсiнгенiн жасыра алмады. – Менiң балам болсашы дейтiн азаматтар екен. Олардың жолына құрбан болған мал да, жан да өтеусiз болар-ау.

	***

	Араға екi күн салып, төре ауылынан шыққан екi топ «Иә, Алла, жолымызды оңғара көр!» деп, екi бағытқа – бiреуi Қара Ертiстi бетке алып, солтүстiкке, бiрi Қобықты бетке алып, оңтүстiкке жол тартып едi.



	II

	Қамбар жанына Қаражан бәйбiшесiн, өзiнiң iнiсi, әкесі Санияз төренiң төртiншi ұлы, яғни өзi де әрi iнiсi, әрi баласы санайтын Шотан төренi, Қасқақты тағы басқа бiраз кiсiлердi ертiп, көшелi топ болып, жолға шыққан. Астан Ошыржап тобы балуанның бiр бас бәйгесiн, ат бәйгесiнiң үшiншi және бесiншi жүлдесiн, тағы басқа жамбы ату, теңге алу, мешкей жарыс сияқты ойындардан да көптеген олжа алып, оның сыртынан мол сый-сияпатпен, риза-хош көңiл болып аттанған. Уаң жүрер алдында:

	– Төре, «Мың сiз-бiзден бiр шыж-быж артық» деп өздерiңiз айтқандай, бiздiң елдi де көрiп, қонақ болып аттан. Жай сөзiм емес, шын ықылас, ақ-адал ниетiм, – деп өтiнген. – Келер уақытыңыз өз қалауыңызда болсын.

	– Жарайды, туар айдың басында барып қалармыз, – деп, төре де Байшуақ пен Баратты да көп зарықтыра бермей, тездетiп сол жайды шешудi ойлап, бiрден келiсiм берген.

	Алыстан келген сыйлы қонағын ас соңынан әдейi алып қалып, дария жағасында бiр-екi күн құс салдырған болатын. Әрине, ағайынды екi жiгiттiң басына бостандық сұрауды ол кезде де бiлмей қалған жоқ. Өз елiмде жүргенде түп етегiнен алғаным жараспас, бүйiмтайды арнайы барғанда сұрағаным жөн болар деп түйген.

	Ошыржап аттанып бара жатқанда төре қазақ рәсiмiмен оның қалағанын, бүйiмтайын сұраған.

	– Төре, мына торғауыт алғанға тоймайтын тойымсыз жан екен деп сөге көрме. Қазақтардың құс салған өнерiнен бұрын да құлағдар болып, ынтығып жүрушi едiм. Екi күнде көрген қызығым өмiрiмде сүйсiне еске алардай көңiлдi өсiрiп, көздi қуантты. Құс қайыру мен құсбегiлiк өнерлерiңе осы жолы бек тәнтi болдым. Мүмкiн, мен де құсбегi болар ма екенмiн, қисаң мынау Көкторғайыңды қаладым, – деп, Қамбардың ең сүйiктi қыраны Көкторғай атты лашынына базына жасаған. Жон жотасында жасылдау сағым ойнаған көк сұр көрiнетiн апай төс, ақ тамақ Көкторғай нағыз «қолыңда өлейiн-айдың!» қыраны болатын.

	Ошыржаптың құсты құсқа түсiретiн қазақтың өнерiне тәнтi болғаны сонша, олар Ертiс жағасына жетпей-ақ Шорға сияқты ұсақ көлшiктердiң жағасынан жыртылып айырылар қаз-үйректердiң бес-алтауын қаршыға, лашындарға қақтырған сәтте-ақ байқаған. Өз қолына ұстаған Бөкейдiң Сұржебе атты қаршығасының томағасын сыпырып, қырқылдай ұшқан үйректер тобының екеуiн түсiрiп жiбергенде құсты бiр өзi алғандай қуанып, қамыс iшiне қанаттары долбырлап келiп құлаған үйректердi өзi iздеп шапқылап кеттi. Дауыстай айғайлап, қара торы өңi бал-бұл жанып, болып жүр.

	– Менiң қаршығам алды, менiң! – дейдi қолына бiр шай қайнатым уақыттан берi ғана қондырған құсты бiржола меншiктенiп.

	– Е, Отыршап мырза, жоға деймiн-ау, нағыз құс төресiн көрмеген екенсiң, – деп Жұманай мақтана жөнелген. – Бiздiң төренiң қолындағы құсты көрдiң бе? Әнеки, нағыз құсбегiлер ғана қолға түсiрiп, нағыз құсбегiлер ғана тәрбиелей алар қырандардың қыраны лашын дейтiн осы құс болады.

	– Уаң мырза, бiздiң Жұмекеңнiң айтып келе жатқан нағыз құсбегiсi өзi ғой, – деген Қамбар да көңiлдене күлiп. – Рас, бұл құсты осыдан екi жыл бұрын Сауырдың бiр биiгiнен торға түсiрiп ұстаған да, тәрбиелеп, баптаған да, сонан соң маған тарту еткен де осы кiсi.

	– Шiркiн, қол тимей жүр, әйтпесе «Ұмай ұлып, ұлар ұшқан» Сауырдың соңғы лашыны Көкторғай емес қой. Әттең, бiр жетер болсам... – деп, Жұмекең күмпiлдей жөнелiп едi, сол сәтте көлге қонғалы келе жатқан он шақты қазға көздерi түскен кезде:

	– Жiбер төрем, Көкторғайды, жiбер. Мына Отыршап көрсiн қызықты, – деп, Жұмекең тызақтай жөнелген. – Жоға деймiн-ау, көрсе, Көкторғайдың жұмысын көрсiн де...

	Шынында сүйiр қанаттарын қағып-қағып жiберiп, қаздардың үйiрiнен бiраз биiкке тез көтерiлген Көкторғай қаздарға қарай төңкерiле шүйiлген. Қаздар да бiр сұмдықтың болғанын сезгендей тiзiле ұшқан қатарын бұзып, көл жағасындағы қалың қамысқа қарай қаңқылдай ұмтылған. Қайқайып биiкке шыққан Көкторғай жарқ етiп, төмен қарай лақтырған тастай сорғалады. Топ ортаға араласа бергенi сол едi, жарқ етiп биiкке қайта көтерiлген.

	Сол кезде қаздардың бiрi шаншыла құлап келе жатқан.

	– Қап, жоға деймiн-ау, жер тар болып қалды-ау, – деп Жұманай шырылдады. Бiрақ қаздар көлге жетiп қонғанша Көкторғай олардың төртеуiн түсiрiп үлгiрген.

	– Төрем-ау, мынау құс емес нажағайдың оғы ғой нағыз! – деп, Ошыржап та тәнтi болған. Ол сол құс салған екi күн бойы қайта-қайта Көкторғайды қолына алып, таңданысын қоймаған. «Әй, осы шiркiн, Көкторғайыма көз салмаса не қылсын» деп төренiң өзi де iш жиып жүр едi. Ақыры, мiне айтқаны айдай келдi. Қап-қара жанары ұшқын атып, шатақ iздеп тұрар бұл құс төре үшiн қанша қымбат болса да, қос бiрдей жiгiттiң болашағы үшiн және сыйлы қонағының қолын қақпайтын қазақы дәстүрдi аттай алмай, амалсыз көнiп, қыранын өз қолымен уаңның қолына қондырған. Жаратылысынан көк тағыларына көз сатып, оларды қолға түсiрудiң сан түрлi тәсiлдерiн бiлгеннен, сонан соң оларды нәрестедей мәпелеп, баулыпбаққаннан басқа өнер атаулыдан жұрдай, тiптi екi жастың бiрiне келгенше сөздiң оң-терiсiн де жөндеп аңдай бермейтiн Жұманай көсенi де бiр-екi айға қоса аттандырған. Төре құсты қалай баптап, қалай ұстауды бiлетiн осы Жұмекеңнiң айтқанын орындаса, Ошыржаптың өзiнiң де құсбегi болып кетерiне сендiрген.

	Торғауыт елiне алғаш Қасқақпен бiрге барған сапарында бiраз абыройсыздыққа жолығып, келген бетте қалың балдызынан таусылмас күлкiге қалған Жұманай көсенiң айдарынан жел есiп қоя берген.

	– Е, әнеки, жоға деймiн-ау, Жұманайсыз күндерiң бар ма? Ертең мен өлгенде қайтiп күн көрер екенсiңдер, бәлем Әй, төре, мына қалмақтарыңа айтып қой, маған жабағы құлын, марқа қозы сияқты жас малдың етiн әбден пiсiрiп беретiн болсын. Ауырып өлiп қалып жүрсем, сүйегiмдi жеткiзе алмай әуре боларсыңдар, түге! – деп шiренген.

	– Ойбай, Жұмеке, басыңызға жеке үй тiктiрiп, қажет десеңiз торғауыттардың бiразын қызметшiңiз ғып қоямын. Тек Көкторғайды жерсiндiрiп, үйретiп берсеңiз жетедi, – деп, Ошыржап та ағынан жарылған...

	* * *

	Қамбарлар асықпай жүрiп, жолай алты Жұмықтың бiр руы Қожандардың ауылына бiр қонып, ертеңiне түс болмай, Қобыққа ат тұяғын iлiндiрген. Ошыржап та қонақтарым келiп қалар деп, жолға шолғыншы қойып, күтiнiп отырса керек, қозы көш жерден алдарынан шығып, қарсы алған. Жанына ерген қарсы алушы жiгiттердiң iшiнде Жұмекең де жүр. Қартың Көкторғайдың арқасында ағы ақ, қызылы қызыл болып, қутыңдап, қарға аунаған түлкiдей өңейiп алыпты. Тiптi үстiндегi шапанына дейiн өзгерiп, көбiне торғауыттардың келеңдерi киер қаусырмалы ұзын, қызыл шапанын киiп алыпты. Қазақтығымды мүлде ұмытпайын дегендей, әйтеуiр түлкi тымағын қалмақы құйрықты сеңсең бөркiне алмастырып алмағанына ағайындары iштерiнен шүкiршiлiк дескен. Көкторғайдың бапкерi емес, уаңның уағызшысы дерсiң, оң жағын ала тiзе түйiстiре қатар келiп, аттан түскен.

	Ошыржап пен Қамбар бұрынғы рәсiмдердi ұстанбай-ақ, ежелден етене дос-жарлардай төске-төс тиiстiре келiп қауышқан. Уаң атынан түсiп жатқан Қаражан бәйбiшемен қос қолдап амандасып болған соң, Қасқақ, Құдайменде; Байғыз, Шотандармен де төске төс тигiзiп сәлемдестi. Қайтадан келiп, Қамбардан бала-шағаларының, ауыл-аймақтың есендiгiн сұраған. Сол сәтте атынан жаңа түсiп болған Жұманай келiп, сөздерiн бөлдi.

	– Әй, уаң, бiздiң төремен iшек-бауырың бiржолата жабысып қалғандай болмай тұра тұршы, жоға деймiн-ау, бiз де Қамбекеңмен көрiселiк, – деп, өзiнен бiр жарым мүшелiдей жас төренi ұлын көргендей бетiнен сүйiп қауышқан. Оның анау-мынау емес, қалың торғауытты жұмса жұмырығында, ашса алақанында ұстап отырған бiр жұрттың елағасына айтқан жаңағы сөзiнен қысылып қалған Қамбар оның арсын-гүрсiн сөзiн жуып-шаймақ болып:

	– Оу, жезде, бүкiл Қарақия, Қарағойын, Шорға маңының Найман, Керейi мен төре ауылна жезделiгiң аздай, ендi уаңның жұртына да жезде болып кеткенсiң бе? – деп, әзiл айтқан.

	– Күтушiлiкке жас қыз-келiншегiңнiң керегi жоқ деген соң көп жылдан берi жесiр отырған бiр апамызды Жұмекеңе күтушi ғып бердiм. Дәм-тұздары жарасса, сол кiсiнi алып бергелi отырмыз. Жұмекең бiзге де жезде болғанды қойып, бiздiң елден қайтпай қала ма деген де ойымыз бар. Мұндай кiсiнi жалғыз өздерiңiз жезде ғып қызығын көре бересiздер ме? Қалған ғұмырында бiзге де жезде болсын да. – Уаңның да жарастықты әзiлiнен кейiн қарт байғұс қызарақтап, аузындағы тiс атаулыдан қалған қос тұқылын жалаңаштап күлген. «Жығылған тек тұрмас» дегендей:

	– Әй, уаң, бұл әңгiменi ендi қозғасаң Қараторғайды ұшырып жiберiп, қайқайып, жаман кемпiрiме тартамын да кетемiн! – деп шiрендi. – Омай-ау, алсам өзiмнiң ауылымда да маған тигiсi келiп, сiлекейi шұбырып жүрген кемпiрлеу келiншектер жетедi.

	– Ойбай, Жұмеке! Жаздым-жаңылдым. Қараторғайды ұшырып жiбергенше менi бауыздамай өлтiрсеңшi. Биыл қос қыраныңның қызығын көрсетiп берсең, елiңе ұзатылған қыздай ғып, өзiм көшiрiп апартамын, – деп, уаң да ағынан жарылған.

	– Сiздердiң айтып отырғандарыңыз қайдағы Қараторғай? Құсымыздың аты Көкторғай емес пе едi? – деген Қамбар да тағаты таусылғандай.

	– Досым, сен маған бiр Көкторғайға қосып, нағыз көк тәңiрiндей қыран бүркiттi де сыйлап жiбергенiңдi ұмыттың ба? – деп, Ошыржап Қамбарды таңғалдырды. – Сен сыйлады демей не дейiн, егер Көкторғайды қолыма қондырмасаң, Жұманай мырза елiме келер ме едi, егер ол келмесе, көк тағысын жерде жүрiп мен қолға түсiре алар ма едiм?! Түсiрген күнде де құс тiлiн бiлер бұл кiсiдей бағып, баптай алар ма едiм? Ендi сiзге жұмбақ болып тұрған Қараторғайды сiз бермегенде кiм бердi дейiн?

	– Бала жастан қыран iздеп, көкке қарап өскен мен жазған бағланның жылы-жұмсағына тойып, бестi қымызды сiмiрiп, жоға деймiн-ау, жалғыз Көкторғайдың жұдырықтай тұрпатына қарап жатамын ба? – деп, қарттың ұзын-сонар бiр әңгiменi бастағанын бiлiп, уаң өтiнiш айтқан:

	– Қане, атқа қонайық, сонан соң әңгiмемiз жалғаса берер!

	Жұмекеңнiң бұл сөзге тоқтайтын сыңайы жоқ едi, Қамбар да: «Иә, сөйтейiк!» деген соң ғана Жұманай да есiк пен төрдей төгiлме жал қара жорғаға бұрылып, бiр тұтам аяғын үзеңгiге жеткiзе алмай әуiреге түстi. Оның үстiне, жүрiс сұрап, қызынып тұрған жануар да қарттың тырбаңына шыдай алмай тыпыршып, бiр орнында тыныштала алмай тұрған.

	– Өөй, Жұманайдың тақымында сiлiкпең шығып, ыңыршағың айналғыр, жануар, сол! – Ол жан-жағына жалтақтап, үстiне шығып атына мiнетiн тас iздеп, таба алмаған соң, өзiне қарай ыржия күлiп келе жатқан Байшуаққа зекiген. – Немене тiрiдей сойған қасқырдай ыржалаңдайсың, ұста мына аттың басын!

	Байшуақ қараның басын ұстап әуiре болған жоқ, томардай шалды орнынан дiк еткiзiп көтерiп алып, ердiң үстiне қонақтата қойды да, Қаражан бәйбiшенi атына мiнгiзуге бет алған.

	Жұрт ауылға қарай бет түзегенде Жұманай қатарласып бара жатқан төре мен уаңның ортасына қара жорғасын кимелетiп кiрген.

	– Иә, содан кейiн? – деген Қамбар Жұмекеңнiң әңгiмесiне шынымен ден қойып, – Жаңағы Қараторғайыңыздың жайын айтыңызшы, Қараторғайыңыздың.

	– Содан... – Жұманай қай тұсқа келiп тоқтағанын есiне түсiре алмай сәл аял жасады.

	– «Содан, жоға деймiн-ау, жалғыз жұдырықтай Көкторғайдың тұрпатына қарап жатамын ба?» дедiңiз, – деп, бiр жiгiт қарттың «жоға деймiн-ау» дейтiн сөзiнiң тұздығына дейiн қосып, әңгiменiң үзiгiн жалғап бердi.

	– Барқытбел мен Сауырдың қарағайлы тау-құздары ғой менi жетелеген. Осы ауылға келген күнi-ақ екi қанаты түңiлiктей түз қыранын көзiм шалған. Нағыз Алтайдың ақ иығы. Шеңгелiнде суырдың айғыры ма, әлде қозы-лақ па, әйтеуiр қомақты бiрдеңесi бар. «Ә, түлегiңдi кенжелетпей басқан қу болдың ғой» деген ой келгенде қуанышым қойныма сыймай кеттi. Ендi қайтейiн, Сауыр-Сайқанда балапанын маған алдырып, еңбектерi еш болмаған бүркiт бар ма? Кейiнгi жылдары көзiме нағыз қыран түспей, бәрi де бiр жаққа ауып кеткендей болған соң, iшқұса болып жүр едiм. Аспандағы қыранды көргенде көптен көрiспеген бауырымды көргендей есiл-дертiм ауып елжiрейiн. «Бар екенсiң ғой, көк тәңiрiндей тектiм сол!» деппiн иен далада жалғыз өзiм тұрып.

	– Апыр-ай, Жұмеке-ай, елжiреген сәтiңiздi соңынан-ақ айтсаңызшы. Үздiктiрiп болдыңыз ғой, түге, – деп Қасқақ та әзiл айтқан.

	– Әй, батыр, сөздi бөлме. Әңгiменi де қиюын келтiрiп, асықпай айтпаса, аяңы жоқ ат мiнгендей текiректетсең, сөздiң берекесi бола ма? Бiр әңгiменi нәшiне келтiрiп айтайын десең, ит жеген терiдей жан-жағынан жұлмалап, берекесiн бек кетiресiңдер, – деп, қарт батырға бiр тойтарысты берiп тастады. – Не деп едiм?.. Иә, қос қанаты түңiлiктей ақ иықты көргенде он жыл көрмеген бауырымды көргендей елжiрей қуанайын. Әрине, бет алған бағытын барлап алғанмын. Келесi күнi уаңның ханның өзiндей ғып күтiп, алдыма қойған асы батпай, жаныма Байшуақты және қол-аяғы жеңiл он үш, он төрт жасар бiр баланы алып, таң алакеуiмнен қыран кеткен бағытты «Иә, Алла!» деп бетке алайын. Құлаш-құлаш қыл арқан, құс бөлейтiн ескi тон алып, суыт аттанғанымды көрген соң уаң: «Оу, Жұмеке, бұл қай сапар? Жайлы төсекте жамбастап жатып, дем алмайсың ба?» дейдi. Сырын бiлмейтiн шiркiн «Ешқайда жiбермеймiн» деп жүре ме деп: «Ер жiгiт бүгiн бiтер iстi ертеңге қалдырмас болар. Бәрi де Көкторғайдың қамы үшiн!» деймiн ғой баяғы, осылай десем бөгет болмай ма деген оймен. Аң-таң болып уаң қалды, артынып-тартынып мен кеттiм.

	– Бiр өтiрiгi жоқ, солай болды. Маған шынын айтса, тiптi қарсы болғанды қойып, ондай iсiн қуана қоштамаймын ба? – Уаңның бұл сөзi қанаттандырғандай Жұмекең қара жорғаның басын тартып қойып, әңгiмесiн одан әрi сабақтады:

	– Жоға деймiн-ау, шiркiн, кәнiгi көз неге алдасын? Бүркiт ұя салады-ау деген жалама жартастардың бәрiн кәрi жанарыммен тiнтiп келемiн. «Әне, – дедiм, – бүркiттiң ұясы, әне!» Байшуақ та менiң не үшiн келе жатқанымды ендi бiлсе керек. «Оу, Жұмеке! Оны менен сұрамайсыз ба?! Жылқы жайып жүрiп, бұл құздағы үңгiрге ұқсас киiз үйдей ойық кенереге қонған құсты талай көрiп, «Е, бүркiт боларсың!» деп ойлағанмын. Мұны аз десеңiз тағы бiр-екi жердегi бүркiттiң ұясын бiлемiн!» деп қарап тұр. Мұндай санасыз адамды көргенде қалай ғана күйiнбессiң?! «Оу, бұл иен таудан бүркiттiң ұясын iздемегенде атамның басын iздеп келе жатырмын ба?! Жоқ әлде Отыршаптың жылқысының өрiсiн көргелi жүр деп пе едiң?!» деп, өзiнiң ит терiсiн басына қаптайын!

	– Содан, балапанды сол сапарда-ақ алдың ғой, әйтеуiр, – деп, өз алдына қайта-қайта лағып кеткен мылжың қарияның әңгiмесiн Қамбар ортаға қарай күргейледi. Жұманай «Сөздiң шырқын алма!» дегiсi келiп, төренiң бетiне жалт қарағанмен, олай дей алмады.

	– Е, алмағанда! Сөзiмдi растағандай құлағыма құздың маңдайына таяу бiткен кенересi ақ саңғырықтан сағал-сағал болып жатқан үңгiрден кешегi ақ иық қыраным керегедей қанаттарын сермеп-сермеп жiберiп, сынаптай сырғып, ұша жөнелсiн. «Иә, сәт!» дедiм. Абырой болғанда, құздың бергi бетi құлама болғанмен, үстi жайпақ, үңгiрдiң аузы да жоғарыдан он екi, он үш құлаштай ғана жерде екен, ертiп алған балама балапанды қалай құндақтап, мойнына iлген қоржынға қалай салуы керектiгiн әбден оқыттым. Өзi де ұғымтал неме екен. Айтқанымды бұлжытпай орындады.

	– Ол балаңыз қазақша бiлетiн болды ғой? – дедi әлдекiм.

	Қайдан бiлсiн? Байшуақ арқылы оқытамын ғой, баяғы. Арқанға белiнен мықтап байланған баланы саумалап, төмен түсiрiп жiберiп, «а, құдайлап», жоғарыда тұрмыз. Әне-мiне дегенше баланың «Тартыңдар!» деген үнi естiлдi. Абырой болғанда, бүркiт оралмады. Әйтпесе, балапанын алып бара жатқан балаға түссе, жазым етерi анық едi. Жоғары шығарылған балада жұмысым жоқ, қоржынды бас салыппын.

	Не керек, нағыз арланға түсер жалқы туған ақиықтың өзi екен. Жұмыртқа жарғанына бiрер айдай болса керек, балапан қоңырқай тартып қалыпты. Қанында жауынгерлiк қасиетi бар емес пе, көзiне көрiнгенге «қол берiп», «Әкел берi» деп, паршалап тастауға талпынып отыр. Темiрқанаттанып үлгiрмеген, тәрбие-тәлiмге оңай көнер дер шағы екен де. Қанатын қағып, ұшқанша бiраз «оқытып» алуға әлi бiр, бiр жарым ай уақыт бар. «Бопымдап» бөлеп, үйге алып келгенде уаңның қуанғаннан есi шығып кеттi. «Өтiрiк» десе өзi айтсын!

	– Рас, рас! Бiр қоспасы жоқ – деп, қоштады уаң.

	– Оның ерлiк болған екен, кәрi жездем! Сөз ләмiңе қарағанда, бiр-екi айда қайта ораламын деп аттанып, келер жазға дейiн әпкемiзге төбе көрсетер түрiң жоқ-ау, сiрә?! – Бағанадан үлкендердiң сөзiне араласпай үнсiз келе жатқан Құдайменде төре де әзiл қосқан.

	– Тұғырға жаңа қонған қыран балапаны да емшектегi бала сияқты емес пе? Сау желдiрiп барып, бiрер күнге әпкелерiңнiң шайын iшiп қайтайын десем де, нәресте сияқты балапанды қимаймын. Көкторғайға ұйқас болсын деп атын да «Қараторғай» деп өзiм қойып едiм, – деп, ақ жүрек қария ағынан жарылған.

	– Қазiр Жұмекең Қараторғай мен Көкторғайдың бапкерi ғана емес, қазақтың құсбегiлiк ғажап өнерiн маған үйретушi ұстазым да ғой. Сондықтан екi құсы өз алдына, менiң өзiм не iстерiмдi бiлмей, ұғымсыз шәкiрт сияқты аңырып далада қаламын ғой бұл кiсi кетсе. Сондықтан Қараторғай да Көкторғай сияқты қолыма келiп қонбай, қыранымның биыл қыстағы алғашқы олжасын алып, өнерiн тамашаламай тұрып, жезделерiңiздi қайтара алмаспын, – деп, Ошекең әңгiмесi қызып, арқасы қозып келе жатқан қарттың беделiн одан әрi биiктетiп қойды.

	– Жұмысым жартастың кенересi мен ата-енесiн ғана, содан соң олар тасыған жемдi ғана бiлетiн қолбала балапанмен болса, арман не? Темiрқанаттанып, ендi-ендi қанат-құйрығы жетiлiп, талпынып отырған құстың иесi осы Ошекең болғандықтан да менен гөрi балапанның осы кiсiге бауыр басқаны керек те. Сол үшiн де жемiн асатқаннан бастап, шырғаға тарту, ат үстiнде серуендетiп, ертеңгi күнi түсер қоян-түлкiнi тiрiдей көрсетiп, томағасын сыпырып, талпындыру – бәрiн де менiң үйретуiм бойынша мына Отыршаптың өзi орындау керек. – Ол «Осыным рас қой?» дегендей уаңның бетiне қараған.

	Рас айтады, төре! Жұмекеңнiң бұл саладағы бiлгiрлiгiне тәнтiмiн. Айтқанын дұрыс орындамасам, ұрсып алатынын қайтерсiз, – деп күлген Ошыржап та. – Бiр қалмақ бетiмiзге қарсы келiп көрмесе де, өнерiн үйрену үшiн кәрi жезделерiңнiң айтқанына көнiп, айдағанына жүрiп жатқан жайымыз бар.

	Шотан, Құдайменде, Байғыз сияқты жастар тағы да iлiп-қаға жөнелмей тұрғанда әңгiмесiнiң сорабын үзiп алмайын дегендей Жұмекең жорғасын тебiнiп қалып, тамағын кенедi. Тағы да айтарым бар дегенi.

	– Жоға деймiн-ау, ел ойлайды, қолбала бүркiттi тәрбиелеп, ұшыра қою кез келген кiсi орындай салар оңай шаруа деп. Қай-да-а-ан, оңай болсын?! Одан жетiм баланы баққан оңай. Адам балапанның басынан күнiне жүз рет сипап, мәпелесе де ұябасар мен шәулiнiң қанатымен жауып, қауырсынын тұмсығымен бiр тарағанына жетер ме?! Жетiм балаға күнiне жүз мәрте құлдық ұрсаң да анасының бiр-ақ рет «Құлыным!» деген сөзiне татыр ма?! Сол сияқты ғой, есебi. Адам кесек-кесек даяр еттi қанша асатқанмен ата-енесi әкелiп берген қоян-суырды шеңгелiне басып, өзi жұлмалағандай болар ма?! Сондықтан қолбала бүркiт те – тiрi жетiм. Ол өзiңе шын сенiмдi серiк болып өсу үшiн құсбегiнiң нағыз ата-анасын жоқтатпас пейiлi керек те. Бiздiң сол жағымыз кемшiн... Мына Отыршап уаңның ел шаруасынан қолы тиiп, балапанға көңiл бөлер уақыты аз. Мен сол жағынан ғана қауiп қыламын. – Жұмекең уаңға деген назын да сездiрiп қалды. Бiрақ ешкiм бұл сөзге мән бермеген соң, әңгiмесiн әрi қарай сабақтады. – Әйтпесе балапанның жұмыртқа жарған ортасы болмаса да, соған ұқсас күнделiктi қарекетiн қалт жiбермеймiз ғой. Иншалла, балапанның бiтiм-болмысы нағыз қыран ұябасарға ұқсайды. Тораңғы жапырақ жүндi, қаршыға қанат, жылан бас, қожыр аяқ, талтақ бұттың өзi болар деп отырмын. Алла сәтiн салса, биыл қыс Тарбағатай, Сауырдың талай қызыл түктi қырқылжыңдарының сорын қайнатып, терiсiн қар үстiне сiлкiп алармыз.

	– Айтқаныңыз келсiн! – деп уаң да қуанып қалды.

	– Бәсе, бiздiң кәрi жездемiз жалғыз қаршығаны бағып жатпаса керек едi, – деп, Қамбар төре де ризалығын бiлдiрдi. – Тек қана бұл кiсiнiң бiр елдiң басшысына ұрсатыны үшiн ғана ұялып келе жатқаным. Сонан соң елден аттанарда Жұмекеңе: «Торғауыт деген бiр елдiң басшысының есiмiн бұрмаламай айтыңыз» деп құлағына тәуiр-ақ құйған сияқты едiм... – дей бергенде уаңның өзi арашаға түскен.

	– Жұмекеңе бәрi де жарасады. Солай «Отыршап» деп айта берiңiз» деп өзiм рұқсатымды бергенмiн.

	– Ошеке мырза, – деген Байғыз төре Жұмекеңнiң әңгiмесi тәмәмдалуын күткендей уаңға жақындай берiп. – Бiздiң жездемiздiң бағасын әбден асырыпсыз. Оған бiз де ризамыз. Алайда, сiздiң жұртта қаршығаны дуадаққа, сұңқарды елiк-қарақұйрыққа қайырып түсiретiн құсбегiлер көп болады деп естушi едiк.

	Е, төрем-ай, «Аттың жалы, түйенiң қомында» дегендей жан алып-жан берiскен жылдарда «Ораза-намаз – тоқтықта» деп, өздерiңiз айтқандай, құс салып, саят құрған заман ұмтылды ғой. Әйтпесе, осыдан отыз жылдай уақыт бұрын ғана Едiл бойынлағы бiздiң ханымыз Дондук Даши өз ұлы Убашымен бiрге екi мыңдай кiсiмен үлкен саятқа шыққанын да көрiп едiк. Мылтық, садақ өз алдына, сан алуан қыранды қолдарына қондырған құсбегiлер де болған сонда, – деп, ол аз-кем тыныстап алып, жымиып күлген. – Кәрi жездемiзге бұымы тоқпақтай бойжеткендей ынтық болып жүргенiмiз, сол ұмтылған дүниенi заман түзелген соң еске түсiрейiк, қалпына келтiрейiк деген қарекет қой.

	Бұл кезде бiр белеңнен асып түскен жүргiншiлерге нулы, сулы жаңа жұртта отырған уаңның ауылы да көрiнген.



	II

	Уаң көршi хақысы үшiн ғана емес қонақтарын хандай ғып қарсы алуға қапысыз әзiрленiптi. Елiндегi өнерпаздарын жинап, қонақ күту уақытын әр күндi ойын-сауықпен өткiзуге барын салған. Бiр уақыт атқа мiнгiзiп, жайлауын аралатып, серуенге шығарады. Әр жерден шатыр, кигiз үй тiктiрiп, ұлттық тағам түрлерiмен сыйлайды.

	– Жоға деймiн-ау, бұл қалмақтарың бiрiншi жолы келгенде-ақ менi тасқа қақтап пiсiрген аңның етiн берiп дәндеткенi бар. Ал осы жолы да тасқа қақтаған сондай бiр еттi жегiзiп, ұшындырып өлтiрiп ала жаздады, – деп, Жұмекең ел мен ел арасында болуға тиiстi саясатшыл кiшiпейiл әңгiмеге он екi де бiр нұсқасы ұқсамайтын тағы бiр кептi бастаған. Қамбар «Мына мылжың шал тағы ненi көйiтер екен?» деп, ойлап болғанша, әңгiменi Ошыржаптың кеңк-кеңк күлкiсi бұзған. Ақыр айтылар кептi өзiм-ақ айтып құтылайын дегендей, ол күлкiсiн тиып, негiзгi қонағының бетiне қараған. – «Тасқа қақтап пiсiрген етi» не мұның? – деп қалды төре.

	– Төрем, «Балалы үйдiң ұрлығы жатпайды» дегендей, ортақ жездемiз Жұмекең тұрғанда сыр жасырып бола ма?...

	Бiздiң қалмақ жұртының тек шөптiң үлпiлдек басы және тамырымен қоректенетiн «тарбаған» дейтiн жәндiктi жеңсiк ас қып жейтiн әдетi болады. Оны сiздер «суыр» дейсiздер. Сол тарбағанның етiн тасқа қақтап отырған жiгiттер Жұмекеңе «қозының етi» деп берсе керек. – Уаң оқиғаны жуыпшайған болды. Кәрi жездемiздi алдаған ойыншы жiгiттер қайтып ойнамайтындай болған. Бiрақ бұл жерде айтылуға тиiстi тағы бiр шындық бар..

	Уаң қызыл шырайлы жүзi күлiмдеп, Жұманайдың бетiне қараған.

	– Жұмеке, құдайшылығын айтыңызшы, менiң жiгiттерiм сiздiң сүйсiне жеп отырғаныңыздың суырдың етi екенiн айтқан кезде бiраз отырып барып: «Арамның етiн жегiзiп, күнәға батырдыңдар, бәтшағарлар. Десе де болары болып қалған екен, шимандылау сүбе жағынан тағы бiр кесiп берiңдершi» дегенiңiз рас қой.

	Жұмекең бұлтарар жол таппағандай қызарақтап, бiресе уаңның, бiресе төренiң бетiне жалтақ-жалтақ қарап алды да: «Жоға деймiн-ау, бұл уаңның да естiмейтiн бәлесi жоқ екен-ау!» деп, шалқалай күлсiн. Жұрт та ду күлдi. Қамбар төре болса, Жұманайдың келеңсiз бастаған сөзiн Ошыржаптың қиялап келiп, әзiлмен жуып-шайғанына риза болған.

	– Уаң мырза, еттi тасқа қақтау деген бiз де елдерiңiзден сарқыт қып ала барар бiр өнер екен. Егер қарсы болмасаңыз үйренiп алсам деп едiм, – деп Шотан өтiнiш бiлдiрдi.

	– Бұл әңгiме бiз бiрiншi жолы келгенде де айтылған. Өзiмiздiң ұмытқанымыз болмаса, бұрындары ол тәсiлдi бабаларымыз да қолданса керек қой, – дедi Қасқақ. – Ал Шортанжан, оны бұл кiсiлердiң өздерiнен көрiп алғаныңның артықтығы болмас.

	Жас төренiң бұл өтiнiшiне уаң қуана келiсiп, жiгiттерiне арнайы тапсырма берген соң қонақтардың келесi аялдайтын жерiне жастар ертерек бұрылды.

	Олар келген кезде торғауыттың әлекедей жаланған даяшы жiгiттерi марқаның терiсiн түсiрiп болып, етiн жаймалап жатыр екен. Ендi бiреулер шөккен тайлақтай қой тастың үстiне қу қарағайды үйiп, лау ғып от жағып жүр.

	– «Өнердi үйрен де жирен» деген. Оқу-тоқуы жоқ болғанмен осылайша бiр көрiп алғандарыңның артығы жоқ, – дейдi екi-үш күннен берi Шотанның жанынан қалмай бiрге жүрген Барат та. – Әсiресе қазан-ошақ алмай аңшылыққа шыққан кезде қолайлы.

	Бұл кезде негiзгi қонақтар да келiп, аттан түскен...

	Сөйтiп, Шотан бастаған жастар жағы Жұмекеңнiң осынау әңгiмесiнiң арқасында торғауыттардың аңшылықта, саятшылықта жүргенде пайдаланатын ет пiсiрудiң бiр тәсiлiн осылай үйренiп қайтып едi.

	***

	– Қазақтың «Кiсi баласы – кiсендесең тұрмайды» деген мақалын бiлушi едiм, сондықтан қандастарыңды құшақтарыңа тартқыларың келсе, қалай ғана қой дейiн, – деп, Ошыржап Қамбардың аттанардан бiрер күн бұрын ағайынды қос жiгiт Байшуақ пен Бараттың басына азаттық сұрап, өзiмен бiрге ала кету жайын айтып, ағынан жарылған. – Екеуi де құлақ кестi құлым емес, немесе мойындарына қан жүктеп, ерiксiз пенде болып отырған құныкерлерiм де емес. Бозторғайдай шырылдап, өз ағайынынан сауға сұрап келгенде сөздерiне сенiп, қанатымның астына алғаным рас. Ол аз жақсылығымды құдайдың да, адамның да алдында бұлдайтын кiсiң мен емес. Бұлар да адал еңбек, қылаусыз қызметтерiмен ол жақсылығымды артығымен өтегендерi және рас.

	Ол аз-кем мүдiрiп барып, былай дедi:

	– Қия алмайтын, қиналатын бiр-ақ жерiм бар. Ол – жалғыз мен емес, бүкiл үй-iшiмiзбен, ауыл-аймағымызбен екеуiне бауыр басып кеткенiмiз. Туыспаған туысым, қиыспаған қиысым болды. Жалшым деп емес, жанашырым деп қарадым, малшым деп емес, малқорым деп санадым. Сенiмiмдi серттей ғып орындайтын семсерiмнiң қос жүзi едi. Қиналам, соған ғана қиналамын, төре!

	Уаң есiне әлде не түскендей мырс етiп күлген.

	– Екi жiгiтке: «Қалмақтан қатын алған қазақ сендер ғана емес, таңдаған қыздарыңды алып берейiн» дегенде безiлдеп: «Әзiр қатын алар ойымыз жоқ» деушi едi, сөйтсем жiпсiз байланып, торғауытқа сiңiп қаламыз» деп, ойлайды екен-ау. Ал, төрем, ендi мынаны айтыңызшы: осы екеуiн қолтығыңа алу өзiңнiң жүрегiңнен туған қалауың ба, әлде өздерi солай деп тiлек бiлдiрiп пе едi?

	Қамбар дәл шындықты айтпағанымен, соған жуықтау ғып қашырта жауап берген. Онда да сол екi жiгiтке сөз келмесiн, бұлар туралы пiкiрi өзгермесiн деген ой болатын:

	– Асқа келгенде ептеп сыр тартқаным рас едi, екеуi де қандастарының ортасына, сонан соң қазақтың iшiн жағалай отырып, елдерiне бет түзеудi мақсат етедi екен. Соның алғашқы қадамын жасауға өзiңiзге деген қадiрқұрметтен аттай алмайды екен.

	Ошыржап бұл жауапқа әбден риза болған сыңай танытты.

	– Екеуi де туған баламдай болып кеттi. Бөтен-бөгдем едi, дiнi бөлек өзге ұлттың ұлдары едi дегенiм жоқ, бұлар да дей қоймас. Байшуақтың қолын қақпайын, жалғыз басын алып қайтқаны ол жақтағы, бұл жақтағы жұрттан ыңғайсыз болар. Малымның басы деп жүрген, сонау Едiл бойынан бiрге келген көк бөрте айғырдың үйiрiне өзi де көз салмас, басқасынан таңдап жүрiп, айғыр үйiр жылқы алып қайтсын. Бұрындары еркiмен болмаса да, қазақтан қатын алған қалмақ көп, қалмақтан қатын алған қазақ көп. Оны бiз де, сiз де жақсы бiлемiз. Бұдан былай еркiмен, тату көршiнiң сертiмен қос құдандалы боп жатсақ iргемiз бiрiге түсер, достығымыз кiрiге түсер. Әлi де айтамын, жiгiттердiң көздерi түскен қыз болса, қалыңсыз берiп, тойларын бүгiн-ақ жасатайын. Қосағын қасына алып, қосын алдына салып қайтсын.

	Байшуақтың ақ сұр жүзiне алау жүгiрдi. Қамбар да оның бетiне қарап:

	– Қысылма, iнiм. Ошекең қамқор әкенiң сөзiн айтып отыр. Едiл бойынан адасқан қаздай болып келiп қалған Кiшi атамның қос тұяғы, қандастарыңнан жар сүйем десеңдер, қазақтан да қыз табылар. Алайда, бұрқасынды жастығыңда көзiң түскен осы ауылдың бiр қызы болса, ата. Мен де дос-жар, тамыр боп қана емес, құда болып қайттым деп марқайып аттанайын.

	– Аталы сөз! Жөн сөз! – дестi Нұрәлi, Шотан, Құдайменде де.

	– Бәрекелдi! Жоға деймiн-ау, онда Қасқағың да емес, Нұрәлiң де емес, бас ұстап, жамбас мүжiр бас құда өзiм боламын! Тiптi, жөнi солай емес пе?! – деп, Жұмекең ежiрейген. – Әзiр бүгiн бәрiң де жөн бiлмей қалсаңдар да ретi солай емес пе?! О нес-ей, тiптi!

	– Байшуақ жә десе, жолымызды сiзге-ақ берейiкшi, тек жiгiтiмiз жә десiншi – Қамбар шыдамсыз, ерке қарттың қылығына күлген де қойған. Жалғыз Қамбар ғана емес, бәрi де Байшуақтың аузын баққандай оның бетiне қарап, үнсiз отырып қалған едi.

	– Тек азаттығымызды аңсап жүргенде қадiрлi де жаратушының адал құлы – Сiздiң, ағайынға ғана емес, арғы-бергi азамат атаулыға нұрын түсiрiп жүрген Ошыржап уаң, Алланың адал перзентi – Сiздiң, қымбатты, төре, жанашыр болып жанымнан табылып отырған қазақ-қалмақ, барша ағайын – Сiздердiң шапағат-мейiрлерiңiздiң арқасында дүниеге екiншi рет келiп отырғандаймын. Не айтайын, бәрiңiзге де Алланың нұры жауып, ұрпақтарыңыз ешқашан да туған жерiнен алшақтап, ата-ана, ағайыннан жырақтамасын!

	– Әмин, айтқаның келсiн! – дестi үлкендер жағы.

	– Мен, тәңiрiнiң нұры жауғыр, Ошекеңнiң бүгiнгi жасаған әкелiк жақсылығына iнiлiк алғысымды айта отырып, қалай деп жауап берерiмдi бiлмей қиналып отырмын. Қыз бойжеткенде теңiн тауып, ұл ержеткенде қалаған қалыңдығын айттырып жатса, тiршiлiктiң заңы шығар. Мен де ержеткен ұлдың бiрi екенiм рас болса, үй болмақ – парыз. Ұнатқан адамымның бары да рас едi. Бiрақ бiр-бiрiмiзге ақ-адал сезiмiмiз болғанмен, «иә» дескен уәде болмаған, оның үстiне ертеңгi қосағым болар жанды дәл осы жолы қоржынымды бөктере кеткендей болып, алды-артына қаратпай ерте жөнелгенiмнiң жөнi қалай болар? Қыз намысын түсiрiп, әке-шешесiнiң қадiр-қасиетiн төмендетпейiн. Матап берер қырық жетiм болмаса да, Сiздiң беделiңiздi бетке ұстап, уаң мырзам, қазақтың мына Жұмекең сияқты екi-үш шалын ертiп келсем жарасар...

	– Сөз-ақ! – дедi Жұмекең шыдамай. – Бала жөндi-жосықты бiлiп тұр.

	Қамбар Байшуақтың естiлiгiне тағы бiр көз жеткiзгендей болған, бiрақ Ошыржаптан шыққан сөздi Ошыржаптың өзi түйсiн деп сабыр сақтаған. Уаң да соны бiлгендей:

	– Iнiм көшелi сөз айтты. Олай болса, айтқаным – айтқан. Қыз қалыңын өзiм төлеп, келiндi алдымен өзiм түсiремiн. Тойын өзiм жасаймын! Сонан соң ырғалтып-жырғалтып, шығарып салармыз. – деп сөздi тұйықтаған...

	Уаң әлде не есiне түскендей аз-кем отырды да, тағы бiр өтiнiштiң шетiн шығарды. – Бұл – Байшуақ жөнiндегi қазiргi байлам. Iнiсi Баратқа бұл сөздi, бәлкiм, келер жазға қарсы айтармын... Биылғы Қойбас шешемiздiң асында балуанның бас бәйгесiн Бараттың алғанына қуанғанымыз рас. Бiрақ шынжырлап апарған атақты балуанымды қазақ елiнiң қазағы жықса бiр сәрi, өз iнiмдей болып, ортамда жүрген қазақтың жығып кетуi сүйегiме таңба салғандай болғанын да қалай жасырармын. Ұтынасын да оңай тұқымның ұрпағы емес, өңшең сен тұр да мен атайын дейтiн шүйделi көп батыр шыққан жуан атаның тұяғы едi. «Беделiмiздi түсiру үшiн асыранды бөлтiрiгiңдi әдейi апардың» деп, олар да содан берi маған жауқабақтана қарайды. Оның үстiне Қамбар екеуiмiз қос елдi қанша елдестiремiз деп шабылғанмен, бiраз қазақтың да, бiраз қалмақтың да iшiнде бұғып жатқан атажаулық мерезмiнездi бiрер айда, болмаса, бiрер жылда сылып тастау төренiң де, уаңның да қолынан оңай келе қалар шаруа емес.. – деп, өзiне жетiп жатқан тағы бiр сыпсың сөздiң ұшығын сездiрдi... – «Күш атасын танымас. Күшi артты, жықты. Ең бастысы, Баратты астыртын даярламағанды айтпағанда, оның күресетiн өнерi барын да бiлген емен. «Мен күресемiн» деп ортаға шыққан жiгiттi қалың қазақң ортасында отырып, қалай тоқтатармын. Және бұл қазақтың Ұтынасындай түйе балуанды жығады-ау деген ой менде де қайдан болсын» деген сөзiме тоқтар түрлерi жоқ. Келген соң бiр тойда екеуiн тағы белдестiрдiк. Бағы ма, соры ма кiм бiлген, Барат түйедей Ұтынасынды тағы жығып, жамбасын сындырды. Ендiгi жерде Бараттың басына қауiп төнгенiн сездiм. Ұтынасынның намысқой ағайындары оны оңашада жазым қылуы кәдiк едi. Сондықтан менiң тапқан амалым мынау болды... Оны сiздерден несiн жасырайын.

	– Апыр-ай, ә?! Қандай амал таптыңыз, уаң мырза? – деген Байғыз төре де шыдай алмай. Уаң жөткiрiндi. Сонан соң Қамбарға қарап, былай дедi:

	– Төрем, сондағы тапқан амалымды айтпас бұрын өзiңiзден бiр тiлек сұрасам, беремiсiз? – деп, ол әңгiменi басқа арнаға бұрды.

	– Бердiм! – Төре ойланбай айтты. Бiрақ ол уаңның тiлегiн сезiп отырғандай едi.

	– Берсеңiз, Барат келер жазға дейiн елге бiржола қайтуды кiдiрте тұрады. Себебi, оның бiр басын аман сақтап қалу үшiн тапқан амалымның түрi едi: Жыл сайын көктемде Жоңғар жерiнде малын баққан қалмақ, сiбе, солаң, дүңген, дағұрлар, монғол, торғауыт атаулы төл өргiзу тойын, яғни мал басының көбейген қуанышын мейрам ғып өткiзедi. Сол тойда соңғы екi жыл бойына Ұтынасын ала алмай итжығыс болып жүрген монғолдың Баяр дейтiн балуаны бар-ды. Менiң шартым – Барат сол тойға Ұтынасынның туған iнiсi болып барып, олардың сол жауын жығып қайтады. Жыға алмай жығылып қалса, Бараттың тағдыры – солардың, Ұтынасынның жаугер ағайындарының қолында.

	– Апыр-ау, мынау тым қатал үкiм екен, – дестi жұрт.

	– Егер жығылып қалса, оны сонда өлтiре ме?

	– Иә, олардан бәрiн де күтуге болар. Ондай сәтсiздiк болса, жiгiттi елiне асырып, аман аттандыруды өз мойныма алайын. Олар менiмен дауласар, жауласар, не iстей қояр дейсiңдер? Менiң басымды бәйгеге тiге қоймас. Келер кесiрдi өзiм-ақ көрiп алармын. Ал Баярды жыққандай болса, одан келер бедел менiң елiме де, өзiме де қажет.

	Төре мен уаң бұл жайды ұзақ қирағаттап келiп, мынандай ортақ пiкiрге тоқтаған: «Ертең екi жiгiт те екiншi жұртынан еншiлерiн алып, төрелермен бiрге аттанады. Бараттың балуан атануы ағасы Байшуақтан үйренген өнерi болғандықтан, екеуi күздей, қыстай күрес тәсiлiн үйренедi. Ол ғана емес, қыс бойы елдегi дәмелi деген балуандарға жолығып, олармен белдеседi, сөйтiп айла-тәсiлiн ұштай бередi. Уәде – құдай сөзi, келер көктемде Барат Ұтынасынның туған iнiсi, торғауыттың жас балуаны Құрымсы деген жiгiт болып, ұлы тойға аттанады».

	Олар басталған екiншi бiр әңгiменi де бiржола пiсiрдi. Ол: «Бұлар елге барып, алды-арттарын болжаған соң, бiлiктi екi-үш кiсiнi осында құдалыққа жiбередi. Осы арадан қос құда болып, Ошыржап пен Жұманай қосылады. Бiрер айдың мезiретiнде Байшуақ жiгiт-желеңiмен келiп, қызды алдымен Ошыржаптың үйiне түсiредi. Қалмақтың барлық кәдесiн жасап, тойды Ошекең өзi өткiзедi. Сонан соң ғана жастар жасау-жабдығымен қазақ ауылына аттанбақ. Ондағы келiн түсiру тойын Қамбар түгелдей өз мойнына алмақ. Ошыржаптың өзi бастап, құда жолымен келiндi әкеледi.

	Бұл хабар ағайындыларға айтылған кезде екеуiнiң қуанышында шек болған жоқ.

	– Ошыржап мырза! – деген Байшуақ толқып отырып. – Жан сауға сұрап келiп, дiнi бөлек, тiлi бөлек болса да, Сiздей тiлегi бiр жан аға тауыппыз! Iнiмiз екеуiмiз екi жақсы атыңызды мiнiп алып, қалың қазақтың iшiне сiңiп кетсек, қайдан табар едiңiз? Ат тұяғы келе алған жерге ат тұяғы жете алатын, ел жағалай жыла қонақтап жүре берсек туған Едiлдi де табатын едiк. Бiрақ бiз өйтпедiк. Қарыс қадамымызды аңдып, сырт көрiп, бөтен санасаңыз сөйтер де едiк. «Жағы сынса да сағы сынбасын» деп бауырға бастыңыз. Ендi бүгiн туған iнiлерiңiздей немесе бауыр ет балаларыңыздай ғып, қимай шығарып салғалы отырсыз. Ол аздай, менiң аяқтануыма да әкемдей бейiл бiлдiрдiңiз. Алладан қайтсын

	Жуықта жүрсек, iнi болып келiп-кетiп, екi жұрттың арасындағы ақ байрақты елшi болып жүрермiз. Дәм тартып, шалғай кетсек, бұл тiршiлiгiмiзде есiмiңiздi дұғамызға қосып, қастерлеп айта жүрермiз... Iнiм биыл балалық жасап, екi елдiң ортасына дәнекер боламын деп жүрiп, намысыңызға тиер қылық көрсеттi. Билiгiңiз әдiл! Бараттың Сiздiң намысыңызды, оған қоса өз басының амандығын қорғай аларына мен сенемiн, – деп келiп, уаңның алдына тiзе бүгiп, iзет көрсеткен.

	Уаң оны орнынан тұрғызып, бауырына басты.

	– Сен ендi менiң қызметшiм емес, баламдай адамсың. Ал айтқаным айтқан, қолыңды қақпаймын. Жылқымның санын да, мәнiн де жатқа бiлесiң. Таңда, қай үйiрдi қалайсың? – деген Ошыржап оған.

	– Еңбегiмдi сатпаймын, уаң мырза. Жаңа мен таңдаған қызға қалмақша қыз әке-шешесiне жасар жоралғыны, бiзше айтқанда, қалыңды да өзiңiздiң төлейтiнiңiздi айттыңыз. Егер менi iнiм десеңiз берген малыңызды ағамның қосынынан бөлiп алғым келмейдi. Ер жiгiтке мал оралар, көңiл ғана ортаймасын... Бәлкiм, той жабдығына ұстарсыз. Егер тiптi құрқол аттанба десеңiз, жылқыңыздың iшiнде бауыр басып, өзiм ерекелетiп жүрген бiр шүкiрдей сары байтал жүр. Соны жетелей кетейiн.

	Отырған қазақ-қалмақ оның берген малдан жөнiн тауып, бас тартқан мәрттiгiне тағы сүйсiнiстi, бiрақ жалғыз сары байталды сұрағанын түсiнбеген. Оның жауабына Жұманай кекесiндi пiкiр айтқан:

	– Бiлдiм баланың кiсiлiгiн. Ырымдап, байтал алып, өзi бағып өсiрiп, көбейтпек қой... Бiр байталмен мал оралту оңай бола қоймас-ау. Жоға деймiн-ау, тiптi.

	Бiрақ Жұмекеңнiң сөзiн ешкiм қоштаған да, дау айтқан да жоқ! – Болсын!– деп уаң сөздi қысқа қайырды.

	– Тағы бiр шындығымды айтайын, оған қоса уаң мырзаның талай дүркiн «үйлен» деген тiлегiн қабылдай алмағанымның себебiн де бiлдiре кетейiн...

	Туған елден жырақтап, туған-туыстан шалғай кеткен әр азамат елiне оралуды ойламай жүре алмаса керек. Ойламаған жан жегенiне тоқ, тiршiлiк етiп жүргенiне мәз қуыс кеуде болар... Түптiң түбiнде ат басын ел жаққа бұрар болсақ, қосағымыз бен ұрпағымызды тағы да туған ортасынан жырақтатпайық дегендiк едi. Түпкi мақсат – үйлену, шын мәнiндегi аяқматау, кедергi болар деп едiк. Бүгiн бар әңгiме өз түйiнiн тапқан соң, келiсiп отырған жайым бар.

	Болашаққа болжам айту жұмыр басты пенденiң iсi емес. Егер Алла сәтiн салса, осы отырған барша ағайын құп көрiп, бiз туған елге бет түзер болсақ, маған жар боламын деген адам бәрiн де мақұл көрiп қана аттанар... Бiрақ екiүш жылдың мезiретiнде айтыла қояр сөз емес. Себебi алдымен төре аулына еңбегiмiздi сiңiрiп, жақсылықты еңбегiмiзбен, қызметiмiзбен ақтауымыз керек қой...

	Әңгiменi тыңдап тұрған қазақ-қалмақтың игi жақсылары жiгiттiң түпкi ойынан хабар алғандай едi. Бiрақ «Ер туған жерiне» деген қасиеттi қағиданы бiлетiндiктен, тұрғандардың ешқайсысы да ол ойдан сөкеттiк көрмеген.

	– Жә, сонда ұнатып жүрген қалыңдығың осы ойыңды бiле ме, бiлсе бәрiне де мақұл ма? – дедi жастардың бiрi.

	– Дiнiңдi қабылдауға, мұсылман болуға да мақұл ма? – дедi тағы бiрi.

	– Бәрiне де мақұл болмаса, бұл тәуекелге мен де бармаған болар едiм...

	– Ал уаң мырза рұқсат десеңiз, мен байталымды жетелеп келейiн, – деген Байшуақ.

	– Рұқсат, балам, бара ғой, – деген уаң да. Сол-ақ екен Байшуақ та атына мiнiп, беткейде жатқан қалың жылқыға қарай бет түземек едi, оны сол кезде Жұмекең кiдiрттi.

	– Оу, азаматтар, айтпаса сөздiң атасы өледi, – екi жұрттың тағдыры шешiлер үлкен дауға түсiп отырғандай, қарт сөз бастады. – Бұл шiркiннен айғыр үйiр жылқыны алмай, ыңыршағы айналған қайдағы бiр сары байталды неге таңдағанын сұрап отырсам, неге қатын алмай мына торғауыттардың келеңдерi сияқты бойдақ болып жүрген себебiн айтқаны несi-ей мұның? Әлде мына қайын-жұртыңа сол сары байталды мiнiп келмек пе едiң?

	– Жұмеке, тынған сөздi тiрiлтпес болар. – Қамбардың жүзi күреңiттi. Бүгiнде мүлде еркiнсiп алған ерке шалға түйiле қарап, оны жым қылған.

	Ошыржап ендi Баратқа қарап, иек қаққан. «Сен не дейсiң?» дегенi.

	Ол ойланған жоқ.

	– Әуелi айтарым, төл аяқтана аман-есен ауылыңыздан табылармын, өзiңiзге деген алғысымды сонда айтармын. Уәдемде тұрып, өтiнiшiңiздiң үдесiнен шығып келген соң, Сiз де маған ризалығыңызды сонда бiр-ақ айтарсыз. Екiншi айтарым, маған да әйел әперiп, мал сыйлаймын десеңiз, түк қарсылық айтпан. Тек мен уәдемде тұрып, ұлы тойда монғолдың Баярын жығып, торғауыттың қолдан кеткен намысын қайта алып берейiн. Сол кезде осындай ұсынысты Сiз айтып, мен қабыл алып жатсам жарасар, уаң мырза. Мал шiркiннiң, байлықтың артығы болушы ма едi? Менiң алдын-ала таңдап қойған сары байталым да, көк байталым да жоқ.

	Бiр әке, бiр шешеден туды дегенмен екi түрлi бiлiк, екi түрлi мiнез танытып қалған Бараттың сөзi үшiн әлi қол астына қарамаса да, исi қазақ болғаны үшiн Қамбар қысылды. Оны бұл тұйықтан шығаруға тағы да Байшуақ ұмтылған. Ақ сұр әдемi жүзi сәл қызарды.

	– Уаң мырза, шалғайда жүргендiктен, әке орнына – әке, шеше орнына – шеше де бiр өзiм болған соң, бетiнен қақпай өсiрiп едiм. Тәйтiктiк көрсеткен iнiм үшiн мен кешу өтiнемiн!

	– Жоқ, Байшуақ, Бараттың мiнезiнен тәйтiктiк көрiп отырғаным жоқ. Қайта жүрегiнде оянған сөздi аузы бiздiң құлаққа бөгелмей жеткiзсе, бұл батырға ғана жарасар мiнез. Сөзiм – сөз, Баратты да елiңе үйлендiрiп, алдына малын салып аттандырамын. Тек монғолдың Баярының жауырынын жер искетiп бершi, бәтiреке, – деп, Уаң кеңк-кеңк күлген.

	– Қадiрмендi игi жақсылар, – деген Барат көпшiлiкке шола қарап. – Рұқсат болса, төрт көздерiңiз түгел отырғанда айтар тағы бiр сөзiм бар...

	– Е, айт, – дедi Ошыржап.

	– Айтсын, – дедi Қамбар да.

	– Әй, ұлым, сенiң айтқалы тұрғаның екеуiмiздiң арамыздағы сөз болса, оны қазiр қоя тұр, – деп, Жұманай қозғалақтап қалды. – Елге барған соң бiрақ айт.

	– Ә, онда менiң қазiр айтарым жоқ, – деп, Барат та үнсiз қалған.

	Отырған жұрт мылжың шалдың сөзiн парық қыла бермесе де ойындағысын ойланып айтар деген Бараттың үлкен-кiшi көзiнше айтпақ болған сөзiн iшiне қайта жұтуына таңырқаған. Бiрақ екеуiн де ешкiм сөге қойған жоқ.

	Өзiне және iнiсiне байланысты әңгiме осылайша тәмамдалған соң ғана Байшуақ қарына құрығын iлiп, жылқыға қарай екiншi мәрте жүрiп кеттi.

	Қонақтар сол күнi-ақ көп сый-сияпатпен ырғалып-жырғалып, елдерiне көшкен iргелi бiр ауылдай болып аттанған.

	Сол кезде өзiн екi жұрттың ортасындағы алтын көпiр, сенiмдi дәнекердей сезiнiп үйренiп қалған Жұманай қарт туыстары аттанарда, көңiлi нiлдей бұзылғаны.

	– Қайтейiн, қартайғанша менi аспанға қаратып, ұшқан құс атаулыға телмiртiп қойған құдай шығар. Шыққыр көзiм түз бүркiтiн көрiп, соның балапанын алмасам мен де ырғалып-жырғалып кетiп бара жатпас па едiм өздерiңмен бiрге. Не дейiн, көрiскенше қайыр-хош болыңдар, олай-бұлай болып кетiп, дәмiм осы жақта таусыла қалса, сүйегiмдi жат жерге тастамассыңдар. Және бұл шiркiндер өлгендерiн бiзше қастерлеп жерлеудi де бiлмейдi екен. Өзiм көрмедiм, бiрақ мәйiттi шұңқырға тастап өртейдi дей меау, қайсыбiрiн алысқа апарып ит-құсқа тастайды дей ме-ау...

	Торғауыттардың қаза болғандарының қайсыбiрiн жерлемей ақ киiзге орап, айдалаға апарып тастайтын және оны ит-құс тезiрек жеп кетсе, күнәсi аз пенде екен деп қуанатын дәстүрлерiнiң барын бұрыннан жақсы бiлетiн Қамбар қарттың ойланбай ортаға тастаған мына әңгiмесiн тағы да жуыпшаюға асыққан.

	– Ойбай-ау, жездеке, Ошекең өзiңiзге қалмақтан тоқал әперем деп отырғанда өлiмдi ойлағаныңыз қай сасқаныңыз? Тiптi, олай-бұлай боп кетсеңiз, «ой, бауырымдап» кеп, ырғалтып-жырғалтып, туған жерiңiзге апарып жерлеймiз. Өзiңiз алған құсты қыран ғып, уаң мырзаның қолына қондырмай қайтпайсыз.

	Ол әзiлмен бастаған сөзiнiң соңын салмақпен, бұлтартпас шешiммен аяқтаған.

	Жұмекең де күлiп жiберген.

	– Елдi, жердi сағынған соң айтқаным ғой. Олай-бұлай боп кетсем Қойбас марқұмның тоғанының суына құйындырып барып қойсаңдар, екi дүниеде арманым жоқ. Дегенмен, жаман кемпiрiме көз қиықтарыңды сала жүрiңдершi, – деген кезде Қаражан бәйбiше бастаған әйелдер жағы көздерiн сығымдап, еркектер жағы да«қайтсiн шiркiн» деп тұр едi, шақшадай шалдың бұдан соңғы сөзi олардың езулерiне қайтадан күлкi үйiрген. – «Еркек тоқты – құрбандық» деген, елiм үшiн жан пида деп, осы жақта қыстағалы тұрмын. Бұл Ошекеңдер қыс баласы малға ық болар қыстау, адамға пана болар тастан болса да үй салуды бiлмей, керегесiз уықтан тiккен «хоштарының» сыртын қармен көмiп тастап, отыра бередi деседi. Қайдан бiлейiн, құс баптаймын деп жүрiп, қыста үсiп өлiп қалып жүрмесем... Оның үстiне құстарым қыран шығып, мына уаң мырза маған да бiр үйiр жылқы айдатқандай болса, қартайғанда қазы-қартаны кертiп жеп, сары қымызды сапырып iшiп жатпаймын ба дегендi ойлағанда «бiр жылға қоян терiсi де шыдар» деп өзiмдi өзiм қайрап қоямын. Менi анау Байшуақ сияқты көтерем байтал жетелеп қайтар санасыз дейсiңдер ме?

	Ол қамшысының ұшымен құймышақ сүйегi шодырайып, iлмиген арық сары байталды жетелеп келе жатқан Байшуақты нұсқап, одан көңiлi мүлде қалғандай сыңай танытқан.

	– Iшiнде құрты бардай шыр бiтпейтiн осы жаман байталды жылқыға барған сайын мәпелеп жүргенiн көргенде-ақ: «Әй, Байшуақ, қасқыр да менсiнiп жеуге жарамайтын осы тырақыны қайтесiң?!» деп талай ескертсем де тыңдамаушы едi, ақыры ұялмай-қызармай жетектеп келе жатқаны мынау, – деп, ол терiс айналды. Дәл осы тұста Байшуақтың арық сары байталға байланысты қылығын Жұманайды айтпағанда, басқа бiре де бiр түсiнген жан бола қойған жоқ едi.

	– Жұмеке, ағайындарыңызбен қоштаспай тұра тұрыңыз. Сiз бен бiз Қамкең төренi қозыкөш жерге шығарып салмай қалай қала беремiз? – деген Ошыржап. – Екi елдiң шекарасында да әзiрленген тағам бар. Қайыр-қошты сол жерде айтармыз.

	– Жоға деймiн-ау, бәсе сөйтсек керек едi ғой, – деп, қарт та қутыңдап, қуанып қалған.

	Қонақтар екi ел шегарсында әзiрленген тағамды жеп, мол олжамен артынып-тартынып, аттарына мiнгенше, қимай-қимай қайыр-хош айтысқанша жаздың күнi тал түстен ауыңқырап кеткен.



	Жылқы деген мал жақсы аман болса,

	Жiгiт неге бағады жаман болса.

	Тәңiрiнiң iсiне шараң бар ма?

	Пенденiң татар дәмi тәмам болса.

	Халық өлеңi.





ҚҰН


	I

	«Ә, Қаратай баласы, Алтайға сыймай жайылған мақпал қара жылқыңның буы көтерген екен. Әптiгiңдi басып, әуселеңдi осы жолы көрейiн. Қанды басың берi тарт!» деген зiлмен аттанып едi Қамбар ауылдан. Тастайдың екi аяғы аспаннан салбырап түссе де осы жолы оны қалайда келеге келтiрмек ойы бар.

	Төренiң «туыс болалық» деген бiр ауыз сөзiн жерге тастап, жiберген жаушысын жаудай көрiп, аяғына отырғызбаған оның iрiлiгi үшiн «Ә, бәлем, алдыңа бiр келтiрермiн!» деп, Қамбар тiсiн қайрап жатқан кезде көктен тiлегенi жерден табылып, Алтайдан тосын хабар келгенде қатты қуанған...

	Ертiстiң арғы-бергi жағасында жатқан Қаракерейдiң Қожамбетiнiң Ерторысынан тарайтын бiраз ауылы жаз жайлауға Алтай асып, сұлу Марқаның бергi бетiн жайлап қайтатын. Арғы бетiне қалың қара жылқысын қаптатып, Қаратай елi келiп iрге тебетiн. Бiр Найманнан бастау алған екi жұрт тау басындағы сұлудың жанарындай мөлдiреген көлдi тел емiп, татутәттi дегендей, бұрын келгенi кейiнгiлерiн ерулiкке, қымызмұрындыққа шақырысып, жаз қызығын бөле-жара ортақ қызықтасатын. Биыл қай сайтанның түрткенiн кiм бiлсiн, екеуi жерге, қонысқа таласып, олары жаз бойы әрi тарт та берi тарт дау-жанжалға ұласып, ақыры кеп, бiр-бiрiн көрместей болып жауығып шыға келдi. Ұсақ-түйек барымта, қарымтаның соңы ушыға келiп, екi жақ сөзбен, келiсiммен шешiсе алмай iстi күшпен шешпек болып, жау қайдасың десетiн ала өкпе жiгiттер ашық майданға шықса керек. Сол қақтығыста бата тимесе, қате тиген бiр шоқпар Қожамбеттiң батыры Жетiбай дегендi жер жастандырады. Бұрынғы ойнай-барымта сияқты жай әншейiн әжiк-күжiк егес емес, ендi екi ел қол жинасып, бiр-бiрiне «Өлiспей берiспеймiз! Тұрысатын жерiңдi айт!» десiп, қан майдан соғысқа әзiрлене тiленiсiп кетедi. Найзаларын егеп, қылыштарын қайрасып, «Жау қайдаласып?!» отырса керек. «Ойбай-ау, Айдың-Күнiң аманында бiр бiрiңмен кескiлесiп, қырылысасыңдар ма?» десiп, Найманның басқа рулары мен Абақ Керей, Уақтың бiраз игi жақсылары жиналып, екi жақты билер сотына салып, бiтiсуге көндiредi. Түйiн тез шешiлмесе, лап ете қалғалы тұрған жанжалға бiр содыр от тастай салмасына кiм кепiл?!

	Әрине, төбе би деген аты, төре деген заты бар Қамбар үшiн ел бiрлiгi қымбат. Осы бiр шиеленiстi даудың күрмеуiн шешудi ел жақсыларының таңдауы өзiне түскенiне ерекше қуанулы. Ойлағанын жүзеге асырса, мейманасы тым асып кеткен Тастайды дәл осы жолы келеге келтiрерiне сенiмдi. Бiрақ жер дауы, жесiр дауы қазекем есен тұрғанда болмай тұрмас. Болған кезде даудың бiр шетiнде Тастай елiнiң болғанына, жанжал шiркiн болған соң, iлуде бiр болса да, кездесiп тұрар кiсi шығынының да ақыры болған соң Қожамбет жағынан болғанына төре іштей қуанған. Айналып келгенде, Тастайдан бетi қайтқалы Қамбардың да жан-дүниесiн жайлап жатқан пендешiлiк ниетi одан да елеусiз қалған сөзi, кеткен намысы үшiн есе қайтарар сәттiң көп тостырмай жеткенiне алдымен оның өзi қуанған.

	***

	Төре Қобық сапарынан мейлiнше көңiлдi оралған. Ең алдымен, Байшуаққа берiлген уәденiң үдесiнен шығу үшiн кеңiнен орағытқан уақыт, кеңiнен ораған саясат жүргiзе жүрiп, дегенiне жетiптi. Ендi Алшынның ақ мылтықтай өнерпаз қос жiгiтi мұның туған iнiсiнен кем болар ма?! Болмайды. «Жақсылық қылсаң, сыпыра қыл», күнi ертең екеуi де аяқтанған соң, бiрiн оң жағына, бiрiн сол жағына қойып қойса, мұның бетiнен жел, алдынан жау тигiзер ме? Балаң жiгiт кезiнде достасып, бауырласқан Байжiгiт баласы Қасқақ батыр осы күнге дейiн найзасының ұшы, бiлегiнiң күшiндей болып келдi емес пе?! Ол да бұл күнде Санияздың бiр баласындай, оның үстiне күйеу бала болып отыр. Екi жiгiт, өздерi айтқандай, екi-үш жылдан соң алыстағы елдерiне бет түзер болса, соған дейiн де Қасқаққа сенiмдi серiк болмас па?!

	Төре ағайынды қос арысқа жақсылық жасаймын деп жүрiп, өзiне де жақсылық жасап жүргенiн iштей пайымдаған. Ол аздай қарапайым жанды қатарға қосар қайырымшыл деген атағы Тарбағатай, Сауырда, тiптi Алтайда жатқан бұл жалпақ жұртқа тағы жайылды. Байшуақта да әлi өзi ашпаған талай өнер бар сияқты, қалай болғанда да «Қойын құрттап, қойыртпағын ұрттап» күнiн көргенге мәз болып өтер мәнжубасың ол емес... Ал Барат... Барат болса, көпiрме сөзден гөрi iстiң адамы. Ойындағысын бүкпей, тықпай айтып салар алмас қылыштай қылпыған батыр-мiнез. Тiптi басқа өнерiн қойғанда, балуандығының өзi неге тұрады?! Бiр қосын жылқыны ойланбай берiп, баспа бас алар құйма алтынның өзi дерсiң. «Бас балуаны кiм болыпты?» «Е, кiм болушы едi, Қамбардың Бараты тұрғанда!» «Бас бәйгенi кiмнiң аты алыпты?». «Е, кiмнiң аты алушы едi, Қамбардың Қараты тұрғанда!» Екеуi де әзiр қолға қонбағанымен қонақтарға жақын тәттi қиял. Бiрi Қобық сапарының олжасы болса, бiрi болашақта қалай да қыбы келер қалжасы болмақ.

	Төре ағайынды қос арысқа жақсылық жасаймын деп жүрiп, бүгiнде тағдырын өз қолына тапсырған Алтай, Сауыр, Барқытбел– Тарбағатай, Қалба, Маңырақ тауларының арасында жатқан исi Керей-Найман қалың елге де өлшеусiз жақсылық жасап жүргенiн соңынан аңдағандай. Сандаған ғасыр бойы бiр-бiрiне сан соқтырған қатар жатқан екi ел өз бойларына шақ қана деңгейде рахайға келiп, тiл табысыпты. Ендi түнгi жылқышы Шығысынан келер жаудың жоғын бiлiп, шоқпар өңгерiп, таң күзетпесе де болады. Арғы, iшкерiтіннен адақтап шығар жау болмаса, бергi тұсы берiк достыққа қол берiстi. Ошыржап пен Қамбардың көздерi тiрi тұрғанда солай болмақ. Бұл – өз басының қуаныштарынан да, iшкi есебiнен де бекемiрек, түпкiлiктiрек қуаныш пен есеп едi...

	Осылардың бәрiн ойлағанда, Қобық сапары өзiнiң атқа текке мiнбегенiн соқыр көзге де көрсетiп тұрған игiлiктi сапар болып едi.

	***

	Пенде шiркiннiң көңiлi осылайша тасып, Нұрзайсанның шарасына сыймай кетер тасқын кезiндей «О, Алла, бергенiңе шүкiр!» деп оралған сәтiнде сәлем бере Нұрәлi, Сайын және ұлдары Бөкей мен Әли келiп кiрген. Төртеуiнiң де дидарларының сынықтығын қыран көз бiрден шалып: «Ә, Тастай, ағайынға тастай қатты жан деушi едi, әлi майдай ерiтермiн» деп сертке бергiсiз бiр сөздi iшiне бүккен болатын.

	– Қалай, төрем, ат-көлiгiң аман-сау, отыңның басына оралдың ба? Қарамың молығып, көңiлiң толығып қайтқан сыңайың бар нағашы жұртыңнан. «Жиеннiң қырық серкешiн» алғандайсың... – деп, Нұрәлi Қамбардың сәттi сапарына қоштау бiлдiрiп, жөн сұрастырды. Сәттi жолдың ұзағынан болуын тiлей келiп, өзiнiң Қаратай елiне сапары туралы елеусiз ғып қана тақпақтап ақпар айтқан:

	– Iздегенiңдi ешкiм көрмеген жолдан,

	Шаруаның шырайы келмеген жолдан,

	Соңынан бiр жан ермеген жолдан,

	Сұрағаныңды ешкiм бермеген жолдан, қорқушы едiм, төрем. «Алмаймын!» деген ой жоқ-ты, берерiң берсе ғана алады екенсiң!

	– Жә, сонда Тастай қандай уәж айтады? Қамбар тақиясына тар келiп пе? – Төре сыртқыларға сыр бермей күле сөйлегенмен, басын әбжыландай көтерiп алған iшiндегi қыжылын оның күреңiткен жүзiнен байқауға болар едi. Бетiндегi ай тыртығы да тереңдей түскендей, iшке сыймаған ашу-ызадан сол тыртықтың өзi-ақ хабар бергендей.

	– Жоқ, төрем, неге олай десiн?! Құр алақан аттандырды демесең, құдайдай ғып қарсы алды. «Төреге дұғай сәлем де, жат-жұрттыққа жаралған бiр баланы келiндiкке ғана емес, бiр сөзiнiң садағасына бермеймiн бе? Жамандыжақсылы құда десiп, құйрық-бауыр жескен, қалыңын да жартылай алысқан адамым бар едi. Екi жастың бiрiне келгенде қалай ғана бата бұзайын!» дейдi.

	– Е, бiреулердiң ақ батасын бұзардай мен де кiсiлiктен таймаған едiм. Маған Тастай сөзiнiң қол жайыспаған батаны «бұза алмайтыны», құйрықбауыр жеспеген құдасына уәдесiнiң «берiктiгi» ғана батып тұр ғой, – деп, Қамбар бiр мырс етiп, бұл әңгiменi осымен доғарған. «Осымен доғарылды» деп, басқалар ойлағанмен, бұл iстiң әлi оңайшылықпен доғарылмайтыны Қамбардың өзiне ғана аян-ды.

	Төренiң «қол жайыспаған батаны бұза алмағаны» деп мысқылдауы тегiн емес-тi. Өйткенi, оның бiреулермен құда түсуi де басқа жұрттардан сәл өзгешелеу болатын. Қайсыбiреулер сияқты көңiл жақын дос-жармен жаңа туған нәрестелердi атастырып, «бесiк құда» бола салу, әлi дүниеге келе қоймаған, ана құрсағындағы нәрестеге бал ашып, «Сенде ұл, менде қыз болса...» десiп, «бел құда» бола салу дейтiн оның үрдiсiнде болмайтын. Алдымен ұлдарының «Қатын алмай қайын алуын», қыздарының қалыңы көп ерге емес, қабырғалы елге шығуын, былайша айтқанда, өзiмен терезесi тең сөйлесер құданың жан-жақты сайлығын сараптар едi. Содан кейiн ұлына шын серiк болар, ақылына көркi сай келiн, қызына баршылықта да, жоқшылықта да шын серiк болар жар болуына қатты мән беретiн. Оның «бел құда», «бесiк құда» дейтiн көне заманнан көнермей келе жатқан осынау дәстүрдi ұстануға өзгелер үшiн қарсы болып көрмесе де, өзi үшiн, өз отбасы үшiн ұстана бермейтiнiнiң, тiптi оған көп жолай бермейтiнiнiң себебi де осы бiр ойлы мақсатқа байланысты болатын. Ешбiр адам, тiптi дәуперi көрiпкелдiң өзi де бесiктегi сәбидiң көрiктi болып ержетерiне кепiлдiк берсе де, ақылды болып өсерiне куәгерлiк бере алмас едi. Сондықтан да төре болашақ келiннiң ақылы мен көркiне, болашақ күйеу баланың тектiлiгi мен естiлiгiне көз жеткiзiп алмай ұрынбас едi. Ал құданың терезесiнiң тең болуы – бұлтартпас басты шарт. Демек, Қамбардың ұлдары үшiн ұстанар мақалы «Қатынды да ал, қайынды да ал» болып келер едi. Ал қыздары үшiн қояр талабы: «Құда – тектi, күйеу – естi болсынға» сайар едi.

	Төре Жанғазысына дейiнгi ұлдарын да солай үйлендiрген, ендi кенже ұлды да солай аяқтандырарына ең алдымен өзі сенiмдi.

	Ол осынау мақсат үшiн әр түрлi тәсiл қолданар едi. Көбiне құда мен келiннiң көңiлден шығуы үшiн ел жұмысымен жүрген кезiнде де өзi айналасына назар салып, «осы қалай-ау» дегендерiн сынай, ой елегiнен өткiзiп, сараптай жүрер едi. Көңiлiне жаққан жандар болса, болашақ келiнiнiң ақыл-парасаты, бiлiмi-бiлiгi, тәрбиесi, тәлiмi қалай дегендi көлденең ағайын арқылы бiлер едi: «Қызды атастырған жерi бар ма, ол күйеу қыздың теңi ме? Құдалар бедел, биiктiгi, байлық-барлығы тұрғысынан бiр-бiрiмен деңгейлес пе?» дейтiн басты мәселе де назардан тыс қалмас едi.

	Төренiң осы мiнезiн бiлетiн бiреу өткен қыста келiп, өзiнiң Қаратай елiне нағашылап барғанын, сонда атағы бұл маңға иесiнен де бұрынырақ жеткен дүлдүл Қаратты ұстап отырған Тастай дейтiн атақты байдың үкiнiң балапанындай әдемi қызының барын айтып келген. Бұрыннан Тастайдан гөрi Қараттың жалына қол жеткiзудi алыстан армандап жүрген төреге мынау хабар сол мақсатқа жеткiзер төте жолдай көрiнген. Әсiресе, қашса құтқаратын, қуса жететiн, басқасын айтпағанда, бұл өңiрге атағын шығарған «Аққайың» деп атап кеткен дүлдiлiнен масқара болып айрылғалы берi атағы жалпақ жұртқа кең жайылып кеткен Тастайдың Қарасы жатса түсiнен, тұрса ойынан шықпайтын күй кешулi едi... Көп кiдiртпей жаңағы жiгiттi қайыра «нағашылатып», сол арқылы Тастайдың төрт ұлының ортасындағы арпа iшiндегi бiр бидайдай жалғыз қызы Сұлушаштың әлi ешкiмге атастырылмағанын, тiптi ондай оймен келгендердiң ешқайсысын Тастай аяғына отырғызбай: «Балам балиғатқа толсын, сонан соң өз бақытын өзi таңдасын» дейтiнiн де содан берi бiлiп, жұптап отырған.

	Келiн мен күйеу жiгiттi таңдау тәсiлiне келгенде Тастайдың да мұның өзiне ұқсас мiнезiн байқаған. Ұқсамайтыны Тастайдың мұның баласын көрмей-бiлмей жатып-ақ ат-тонын ала қашуы едi. Мұнысы құда болар Қамбардың өзiн тақиясына тар келгендей, қыр көрсеткенi сияқтанып, төрелiк намысына нұқсан келтiргендей көрiнген.

	Сөйтiп, ұтырласып келiп қамалаған осындай көп сауалдың жауабын табу һәм Ошыржаппен етене жақындасу үшiн дәнекер болар жалғыз себеп деп, Қойбас марқұмның дүрiлдетiп асын беруге құлаш ұрдырған. Аста Тастаймен танысып, жүздесу керек едi, ол орындалды. Аста Қараның дүлдүлдiгiн көрмек едi, ол да орындалды. Қалмақ пен қазақты достастыру, сол арқылы елдiң, ердiң жайын шешу едi, ол да орындалды. Ел iшiнде төренiң жомарттығы, әдiлдiгi туралы, руды қойғанда ұлтың бөлек, ұлысың бөлек демейтiн нағыз ханға тән iстiң адамы деген ұлағатты сөз қалды. «Атаң Абылайдың тағын берсiн, тағын бермесе, бағын берсiн» деп, қариялардың бата бергенi де, сол сөздiң жалғасы емес пе?! Ол аз болса...

	«Ә, Қаратай баласы, сенi Алтайға сыймай мыңғырып жатқан қалың қара жылқыңның буы көтердi ме, әлде «Төреге ерген ер-тоқымын арқаламайды» деген керiтартпа қағиданы ұстандың ба, әлде түпкiлiктi көздегенiмнiң қара қыз ғана емес, қара ат екенiн бажайлап, менен аяғыңды тарттың ба екен? Сiрә, соңғы жорамал ақиқатқа жақын болар. «Хан тұқымына жуып кетсең, қалағанын базыналаса да, барымталаса да алады» деген қыңыр мақал есiңе түскен болар сiрә!

	Осы жолы менен тартқан аяғыңды өзiңе қайта создырмасам, Қамбар атымды өзгерттiрiп, қайта қойғызармын» деген бес батпан зiл арқалағандай болып, елiнен аттанған төре жол бойы ширыға-ширыға Қалжыр бойындағы ара ағайын Абақ Керейдiң бiр атасы Шерушiнiң ауылында өтер билер сотына әбден қаһарына мініп жеткен едi.



	II

	Алтай, Сауырдың баурайын емiп жатқан Найман, Керейдiң бiраз бұтақтарының игi жақсылары жиналып келiп, билер сотын ара ағайын ғып, осы Шерушiнiң ортасында ашады екен дегендi естiгелi берi бұл елдiң тайлытаяқтысы сияз өтердей қауырт даярлыққа кiрiсiп кеткен.

	– Әрi кетсе бес-алты құлын, бiрдi-екiлi байтал сойылып, он бес-жиырма саба қымызы кетер бұл Шерушiнiң, бiрақ шақырып келтiре алмас төре бастаған ел жақсыларын құдайдың өзi ауылыңа әдейi жинап келе жатқанда аянып қалма. Сен де кiсi күте алар өскен елдiгiңдi көрсетiп қамданып қал, – деген-дi Шерушiнiң ақсақалдары барлық бас көтерер азаматтарын жинап алып. Содан да олар асығыс болса да, қапысыз даярлық жасаған. Шәуешек, Құлжадан шығып, ел шетiн жылжый аралайтын кiрешiлердiң жолын тостырып, «серке селен» дейсiң бе, «сексен сегiз» дейсiң бе, қытайдың хош иiстi шерiк тас шайларын, қант-кәмпит, өрiк-мейiз сияқты бұл аймақта көп ұшыраса бермейтiн жеңсiк астарды да тең-тең ғып тасытқан. Мал аяғы баспаған көгалға тiгiлген ақшаңқан үйлер мен аяқтарының ұшынан басып, зыр қаққан даяршыларына дейiн мiнi жоқ Шерушi ауылы Қамбарды Қамбар емес, құдайдың өзi келгендей құрақтай жапырыла қарсы алған.

	Ол қымызға қанып, Шерушiнiң игi жақсыларымен есен-саулық сұрасып болған соң, бiр тiлек айтқан:

	– Ағайын, әзiрлiгiңе, сый-құрметiңе ризамын. Сондықтан бүгiн өздерiңiзден басқа кiсiлермен әңгiме-дүкен құра алмасам, ол сiздерге деген пейiл-ниеттiң орталылығынан деп ойлай көрмеңiздер. Қара Ертiстiң қос бүйiрiн мекендеген елмiз десек те, жер мойны қашық екен. Күнi бойғы суыт жүрiс елдерiңiзге ат тұяғын әрең iлiктiрдi. Қылшылдаған жас кез емес, байсал тарта бастаған бойымды алдырып-ақ қалыппын. Бүгiн жеңiл-желпi тамақтан соң дем алайын. Бар әңгiме ертең түс ауа басталар, соған дейiн менi iздеген жамағат болса, шыдам көрсетсiн. Кесiрлiгi деп, кердеңдiгi деп ойлап қалмасын, ертеңгi болар қидалы әңгiмеге дейiн тыныстап, өз-өзiме келiп алайын. Ағайынның айтар арыз-арманы, тiлек-ниетi болса, билер соты өткен соң осы ауылда бiрер күн ерулермiн, сонда айтар.

	Қамбарды ат соғып, шаршағаны да рас-ты. Арнайы тiгiлген он екi қанат ақ ордаға ешкiмдi жолатпауға пәрмен бергенде оның басқа да есебi жоқ емес болатын. Бiрiншiден, төре басымен, төбе би басымен әр елден келер көп сәлемшiлердi ала-топыр ғып қабылдай берсе, жалпақ елдiң алдында тым жайдақтанып көрiнерi сөзсiз. Жайдақ жанда сұс болмас, сұссыздың тұзы жеңiл, татымы солғын, беделi кемшiн. Қамбар ондай ағаттыққа жол бермек емес. Екiншiден, басқа болмаса да ертең елiнiң тәлейi билiктiң безбенiне түсер Қаратайдың Тастайының алдымен сәлем бере келерi тағы даусыз. Құда болғысы келмей шiренген шiркiндi есiгiн ашуға зар қылып, тауанын қайтарып, тауын шағып тастамақ.

	Ол дегенiне жеткендей. Кеш батып, ел жатқанша талайлардың келiп, талайлардың үй маңынан қайтқанын үйде жатып-ақ естiп, бiлген. Даяршы жiгiттердiң: «Төре шаршап келiп, тыныстап жатыр едi» дегенiне әдейi құлақ түрiп жатқан. Ол әсiресе, «Тастай мырза, ренжiмеңiз! Төре дем алып жатыр едi» деген сөздi естiгенде дегенiне жеткендей өз-өзiнен жымыңдаған.

	Жымыңдап жатып, өзiн бiр сәт болса да Абылай хандай сезiнген.

	Ертеңiнде сиыр түс кезiнде өз серiктерiмен былқып пiскен тайдың етiн жеп, қымызға қанған соң ғана дауға жиналған ел жақсылары мен билердi ордасына шақыртқан.

	***

	Қаратайдың самаржақ шикiл сары биi оттың басын сабалап: Айналасы кедей үйдiң малын әрең асырардай жер пұшпағы үшiн бабаларының алтын басын құрбан ғып шейiт боларын, жер үшiн айқас, ел үшiн арпалыс екенiн арғы-бергiден қирағаттай келiп, Жетiбай жазым болса, аңдаусыз сiлтеген шоқпардан, содан соң жуан сiңiр, күдiс бел ағайынның тал түсте жасаған жуандығының, зорлығының кесiрiнен зауал тапқанын, жерде – адамның, көкте – Алланың барын ұмытқанның кесiрi екенiн нәштедi.

	– Ағайын, – дедi ол айналасына барлай қарап, тостақ толы қымызды дем алмай iшiп алған соң, – ағайын, рас ақыл сөздi дау деп ұғар, ағайынды жау деп ұғар бiр тентегiмнiң, тентегiм емес, тәйтiгiмнiң аңдаусыз сiлтеген шоқпары бiр азаматты жазым еттi. Жазым да жазмыштың iсi. «Қылша мойным – талша!». Мойындадым онымды. Ал жазым неден болды?! Ойландың ба, ағайын? Бабаларымыз қарақан басын осы қара жер үшiн қимап па едi! Айдың-күннiң аманында тал бесiгiмдi неге иемденiп, неге бауырыңа басып, төстабандап жатып алдың? Қаратай баласын неге басындың?! «Иттiң иесi болса, бөрiнiң тәңiрiсi барын» ұмытқаныңды ұға алмадым. Ағайынды Сарыжомарт пен Төлегетайдан тарайтын қаны да, жаны да бiр дейтiн екi ел осылайша жат болуға бет бұрдық па?! Ағайын арасы сынықтан сылтау тауып, тағы ушығып, тағы да қан болмасын десең, адамың үшiн құныңды ал да, жерiмдi қайтар. Сөз – осы!

	Қамбардың би сөзiнен һәм алдын ала бiлген мағлұмынан түйгенi: Қаракерей Қожамбет пен Қаратай елi «сiз-бiзiнен, шыж-быжынан» адаланғанша, бұдан он шақты жыл бұрын Марқа жағасында бос жатқан бiрер қос жылқылық қонысын Қаратай Қожамбетке майына бередi. Әуелгi жылдары Қожамбет жерiнiң түгiнiң ақысы деп азды-көптi төлемiн де берiп жүредi де, уақыт өте сөзбұйдаға салып, аяғын сиырқұйымшақтатып жiбередi.

	Мыңғырған қараның қарамы молайған сайын өрiс iздей бастаған Тастай бай баяғы өздерi майына берген қонысы есiне түсiп, ел жайлауға шығарда: «Оу, ағайын, он шақты жыл жерiмнiң қызығын көрдiң, қызылын таңдап жедiң. Не төлеген майың жоқ, не мекенiмдi қайтарар ойың жоқ. Бұның қалай? Өз малым сүргiнде жатқанда сенiң малыңның шүйгiнде жатқаны әдiлдiкке жатпас, жерiмдi қайтар!» деп кесетедi. Қожамбет болса: «Есептескен – ел болмас, етектен кескен – жең болмас». Алтайдың бiр шоқысының баурайын Найман шалдың қай баласы жегенде тұрған не бар? Сен – Сарыжомарт, мен Төлегетайдың баласы дегенмен, еншi бөлiспегендей ел емес пе едiк! Биыл болмаса, келер жылы аларсың, келер жылы болмаса арғы жылы аларсың» деп, ұзын арқан, кең тұсауға салып, сөз бұйдалайды. Онымен де тұрмай «Алтайдың бiр шоқысының баурайы» деп отырған Жамансайға бiр қосын жылқысын көшiрiп әкелiп төгедi. Мына басынғандыққа шыдамаған Тастай да таласа-тармыса келiп, өз мекенiне қос қондырады. Содан «малыңды ары айда да берi айдадан» басталған зiлсiз жанжал жоғалған тай, қасқыр алған құлынды бiр-бiрiнен көрiскен iргежаулыққа, барымта-қарымтаға ұласа келiп: «Тұрысатын жерiңдi айт!» деген ашық жаулықтың соңы ел жайлаудан түсе Жетiбайды жер жастандырып барып тынады.

	Қамбар құдайдың әдiл жолына жүгiнсе, майға алған жердiң кесiмдi ақысын төлегендi қойып, бiреудiң ата қонысын бауырына басып қалғысы келген негiзгi айыпкер Қожамбет жағы екенiн айтар едi...

	Қожамбеттiң екi жағына пышақ жанығандай арық, қысық көз биi де iшiне жиналған сөз қоймасының қақпағын ашқандай шарта жүгiнiп алып, төгiле жөнелген.

	– Ағайын-ау, Жамансайды сенiң жерiң емес, менiң жерiм деген кезiм бар ма? Елеп-есiркеп, жайына берген жоқсың, майына бердiң, оныңа мың да бiр рахмет! Жерiңнiң суы мен оты үшiн жер ақысын сұрағанда алмаған кезiң бар ма?! Келе-келе өзiң сұрамаған соң: «Е, жылда шығар жердiң түгi үшiн жабағылы бие жетелеп кетiп жүргенiмiз ағайыннан ұят-ты» деген кiсiлiгi шығар деп түйдiк те, өзiң сұрамаған жер ақысын тықпалауды жөн көрмедiк. Оны кiнә қойсаң, көтердiм. Ал, Қаратай баласы, айдың-күннiң аманында азаматымды, ардағымды тоқымдай қоныс, жаялықтай жайылым үшiн жер жастандырарғаның қай тасқаның, қай сасқаның? «Көптiң – бiрi, көттiң – кiрi» дейтiн жан ба едi кешегi iргелi жаудың салған майданы емес, тәйтiк ағайынның ойранында арманда, қыршынынан қиылған ер Жетiбай?! Жалғыз Қожамбет, жалғыз Қаракерей баласы емес, исi қазақтың намысын жыртқан жайсаңың, қайрамасаң да қайтуды бiлмес наркескенiң емес пе едi, егемесең де егескен жауына шаншылмай тынбас қара найзаң емес пе едi ер Жетiбай?! Елiм деп еңiреген кешегi ердiң жары жесiр, ұл-қызы жетiм қалды. «Барым да – осы, нарым да – осы» деп отырған ата-анасы аңырап артында қалды, қара орманға бергiсiз қараша үйi қаңырап иесiз қалды. Жал-құйрық кесiлдi, асыл тұяқ кетiлдi. Құнына мал ал– дерсiң, бiр жұттық қана жамандатқырың арысымның тiршiлiгiндегi жалғыз ауыз сөзiнiң садағасы! Қанға – қан, жанға – жан! Арысымның артынан келiп, қапияда мерт қылған содырың оның қара тырнағына татымаса да, жазмыштан озмыш жоқ шығар, тоқтадым соған! Шығарып бер содырыңды. Ат құйрығына байлап, өлiмтiгiне қарға-құзғынды тойдырып қана тыншырмын, егер тыншый алсам!..

	Қамбар құдайдың әдiл жолына жүгiнсе, қапияда мерт болған арыс үшiн аянбауға тиiс...

	Солай етерiне күмәнданған да жоқ. Ол сәндеп қойған дөңгелек сақалын сауып айналасында отырғандарды сүзе қарап келе жатты да, көзiмен жер шұқып отырған Тастайға келе бергенде жанарын кiлт кiдiрткен. Күнi кеше

	«Төреге қызымды бере алмаймын» деп шалқақтайтын Тастай жоқ, төбе би әрi төренiң емес, Тәңiрiнiң алдында отырғандай тым төменшiк, бiр-ақ күнде жүнi жығылып, жүзi жасып, шұраланған құр асау мәнзелдес күйге түсiп қалыпты. Тым мүттәйiмсiп, жанарын тiктеуге жарамады.

	– Уа, ағайын, – деп саңқ еткен төбе би. – Қос бидiң уәжiне уәж қосар қайсың бар? Айтпасаң сөздiң атасы өледi. Билiк кесiлген соң, сөз кесу тексiздiң iсi. Айтарың болса, айтып қал! Өкiнiшiң iшiңде кетпесiн!

	– Айтылар сөз айтылды ғой, бiрақ жаңағы бидiң «Тағы бiр арыстың қанын ұрттап, өлiмтiгiне қарға-құзғынды тойғызамын» дегенi бұрын-соңғы үрдiсте кездесетiн рас еді. Ол жаза әдейiлеп келiп, қаскөйлiкпен кiсi қанын ұрттаған қанiшерге бұйырылмас па? Жазатайымнан болған iске бұйырар болсаң бұл үкiмiң кiсiлiктен ада, тасбауыр сұмдық шешiм екен. Бұл тағы да жуандық көрсеткенiң емей немене?! Алла-Алла, шошындым, ағайын, бетiңнен! Үкiмiң – кәрлi, сөзiң – зәрлi екен! Қапияда қаза болған азаматты қайта тiрiлте алмаспыз. Ол – адамның емес, Алланың iсi. Жазым үшiн кiнәмдi мойындап, ердiң құнын ұсындым. Ал ағайын, тағы бiр арыстың жарын жесiр, баласын жетiм ғып, байлап-матап «пiсiрiп же!» деп бере алмаспын. «Бер!» деп зорлық кесу айтсаң, Қаратай баласының соңғы жаны қалғанша қолы жағаңда кетер. Әне, қан аңсасаң сонда тоярсың мелдектеп... – Төмен қарап отырған Тастай қамшысын ортаға тастағанда айтқаны осы болды. Қанша мүләйiм, қанша мүттәйiм болып отырды десең де, ол да өлiспей берiспесiн сездiрiп, азуын көрсетiп қалды. Қамбар оны да сезiп, бағамдап отыр. Қожамбеттiң талабын тыңдаса, ел iшiн бiтiмге, бүтiншiлiкке емес, тағы бiр бүлiншiлiкке әкелерiн де бағамдап отыр. Тастайдың одан әрi сөйлеуге шамасы келмей, үлпершек майы аузына тығылған ұшқыр аттай ентiгiп, тоқтап қалған.

	– Айтылар сөз қалмаған сияқты ғой. Бұдан кейiнгi әңгiме таптауырын, бос мылжың болар. Сөз түйiнi, төбе би, өзiңiзге келiп тiрелгендей. Ақиқат билiк, ақ кесiгiңдi айт, – дестi ара ағайынның бiр ақсақалы.

	– Ел iшi болған соң, өнбейтiн дауды қуатын өлермен де болар, қаттысын қайырып, жұмсағын жымырар пайда-пақыршы ессiз де болар деушi едiм. Айдың-күннiң аманында бөгде емес, бөтенi емес қатар жүрген қарындастың бiрiнiң қаны бiрiнiң мойнында қалғанына билiк айтып, мынау бiтеу жараға айналған ниеттерiңе бiтiм сұрармын деп ойлаппын ба, ағайын?! Мен де ойлаған жоқ едiм, сен де ойламағансың... – деп, Қамбар кең тыныстап, ойын жинақтайын дегендей сырлы тостақ толы қымыздың дәмiн алып, ұзақ iштi. Ақ орданың iшiнде отырған ел жақсылары тыныс алуды ұмытқандай, тыншып қалған. – Қожамбет баласы, қонысың мен өрiсiң тар болып ағайыннан майына жер алған екенсiң. Жер бергеннен де, жер алғаннан да айып көрiп отырғаным жоқ. Қайта ел татулығының бiр нұсқасы емес пе едi ағайынға бiрiнiң «ары отыр демей, берi отыр!» деп ығысып, орын бергенiң, бiрiңнiң ығытын тауып, жер алғаның. Жер алғанның айыбы «Уәде – құдай сөзiнде» тұрып, майын бермей ұзын арқан, кең тұсау, сөзбұйдаға кеткенiнде, ол аз болса бiреудiң ата қоныс, әке жұртын қайыруды сұрағанда қайтармай бауырыңа басып, иеленiп кеткенiңде! Айтысыңа қарасам, соңғы бес жыл Жамансайды ақысыз-пұлсыз ұстапсың, бес жылғы бес құлынды бие ары кетiп өскенде отыз тұяқ болар, мал иесiне қайтпағаны үшiн айып қып тағы жетпiс кiсiнегендi қостым. Уәделi уақытында қонысты қайтармағаның үшiн жүз жылқы тағы бар. Жиыны екi жүз жылқыҚаратай елiне берiлсiн!

	Тастайдың бетiне қан жүгiрiп, назарын тiктеген. Ол:

	– Қайран асыл тектiм-ай, «тура биде туған жоқ, туғанды биде иман жоқ!» деген осы екен ғой. Әдiл кесiмiңе ризамын! – деп қопаңдаған. Қамбар оған сөздi бөлмей отыр дегендей ала көзiмен бiр қарап, жым қылды. Қожамбеттiң арық биi де төбе бидiң кесiгi кесiр басталғанынан шошынғандай қозғалақтап, бiр орнында отыра алмай бiр қызарып, бiр бозарған. Қамбар оның күйгелектене күйзелгенiн елемеген болды. Сөйттi де сөзiн сабақтады.

	– Тастай бай, жаңа бiр сөзiнде: «Тағы бiр арыстың қанын шашуға, «қанға – қан, жанға – жан!» деген сұмдық талапқа қарсы екенiңдi сездiрiп, ағайын пиғылынан шошынатыныңды айттың. Бәрекелдi! Мен де қарсымын, ондай қанқұйлы талапқа. Бiр шаңырақтың ұл-қызының жетiм қалғаны аз ба едi? Ендi келiп, екiншiсiн жылатсақ, тағы бiр отбасын ойрандасақ, онда бiздiң бiлгендiгiмiз қайсы, көргендiгiмiз қайсы? Өйтер болсақ, биiмiз деп, бегiмiз деп аузымызға қарап отырған осындағылар ғана емес, отырмаған барша қарашының сенiмi не болмақ, ағайын? Жарайды, жалған намыс, жартымсыз тiрлiктi күйттеймiн деп жүрiп, шоқпарын аңдаусыз сiлтеген содырды қазiр алдырып, алдарыңда жоқтауын асыртайық. Ат құйрығына байлатып, көзiн жоялық! Өйтер болсақ, жесiр қалардай құдай қосқан қосағының жазығы не, жетiм қалардай ұл-қыздарының кiнәсi не? Төбе би ғып ағайын, өздерiң төбеге көтерген екенсiң, сақал ағарып, тiс сарғайған шағымда «қанға-қан, жанғажан!» дегенiңдi «жөн» дей алман!

	Бұл кезде Қаратайдың самаржақ шикiл сары биi осы бiр төбе бидiң кесiгiнен кейiн даудағы жеңiстiң өздерiне қарай ауғанына күмәнi қалмағандай жан-жағына қарап, көк бұйра насыбайын молдап атқан. Ал Қожамбеттiң арық биi қозғалақтап, мазасы кеткен. Тек сөз түйiнiн күтiп, түйiлiп отыр.

	– Уа, ағайын, мен билiк айтсам, өз пайымымның кесiгiне жүгiнiп, ақ жолдан аттай алмаспын. Мен айтсам, Әз Тәукенiң «Жетi жарғысынан» тартып, өмiрде сара жолдарын қалдырған не бiр саңлақ билердiң әдiл төрелiгiн санада саралап барып айтармын. Өмiр де өзен. Тынымсыз ағады, аға отырып, өседi, өзгередi. Аға отырып, тұнатын, тазаратын. Әз Тәукенiң «Қанға – қан, жанға – жан» дейтiн қатал заңын үш жүздiң үш саңлақ биi Төле, Қазыбек, Әйтекенiң өз «Жетi жарғыларында» өзгерткенiн де ұмытпайық, ағайын. Олар қатал кесiм, қанды өлiмге тыйым салғанда, айыпты құнмен төлеп, уақыт ырғағымен кiсiлiкке, имандылыққа бет бұрған болатын. Егер мен кейбiрiңiздiң көздерiңiзге қан, көкiректерiңiзге кек толған екен деп, солай-ақ болсын десем, онда жаңарған Жарғыны елемеген, ескермеген болар едiм... Онда бұл iсiм алкеуделiкке салған надандық, бабалар, аталар салған сара жолды тәрк еткендiк болар едi. Мен өйте алман, ағайын...

	Бидiң қоян бұлтақтатып, сөз безбенiн Қаратай жағына қарай аударып бара жатқанын сезген Қожамбет жақсылары көздерi қызарысып, төреге алабұрта қараған. Керiсiнше Қаратай жағының бойларынан зiлмауыр жүк түскендей еңселерiн тiктесiп, «уһ» деп қияметтiң қыл көпiрiнен өтiп алғандай сезiнген.

	– О, төбе би, төбеңе қара! Төбеңде Алла тұр! Адамның сөзiне тоқтамасаң, Алланың ақ жолын ұмытпа! – деп қалды күйiп кеткен Қожамбеттiң арық биi. – Әрi кетсе Қаратай баласы тiлiңдi тауып, көмекейiңдi бiтеп қойған шығар. Қазақ елi аман болса, алдына барып жығылар әдiл қазысы түгесiлмеген болар, түге!

	– Алла ақ жолын саған нұсқап қойып па едi? Сөздi бөлген тентектi көрiп едiм, тексiз бидi көргенiм осы! – деп, Қамбар түйiлiп отырып қалды да, әңгiме арнасын кiлт бұрып, ендi қаһар бұлтын Тастай жақтың төбесiне төндiрген:

	– Алайда, ағайын Тастай бай қыларыңды қылып болып, қолтаулаған аттай бүгiн келiп сылтый басып, сырғанап өтердей мәймөңкелейсiң. Ағайын сөзiнен бүгiн шошығанша, ту сырттан шоқпар сiлтер содырыңнан кеше неге шошымадың?! Адамның бiр сабақ жiбi, Алланың кез келген жан иесi сұраусыз емес. Әулет ұстап, ұрпақ өсiрген шаңырақ иесi еркек кiндiктiң құны – мың қой, болмаса он қойды бiр жылқы десек, еркек кiндiктiң құны – жүз жылқы!

	Қаратай жағы бұл кесiмге iштей риза едi. «Екi жүздi алып, жүздi берсем, жоғалтарым жоқ, қайта жүз жылқы – пайда!» десiп iштей жұптаған.

	– Кешегi Жетiбайлар табысымен бiр үйлi жанды асыраған қатардағы көп бөрiктiнiң бiрi ме едi?! Жоқ, ол жалғыз Қожамбет емес, елдiң ерi, сан жаугершiлiкте аты шығып, батыр атанған халқының байрақ ұстарының бiрi, белгiлiң едi. Ағайын, Әз Тәукенiң жолын ұмытпасаң, төре мен қожаның құны жетi азаматтың құнына теңелетiн. Жетiбайдай еңiреген ерiңдi төре, қожадан кем дей алармысың! Ендеше Жетiбай құны да жетi жүз жылқы болады! Бұл – ел болып көтерерiң!

	Ендi Қожамбет жағы айдарланып, Қаратай жағы қызарақтасып, қозғалақтаса бастаған. Төбе бидiң ендiгi сөзiнiң оларды мүлде тұралатарын олар әлi сезбей отырған. Асығыстық жасаймын деп, сөздiң соңын күтпей, қарадан қарап отырып, отқа түскен көбелектей болған арық би бiр бозарып, бiр қызарып, уысына тағы да насыбайын төктi.

	– Қасым салған «Қасқа жол» мен Есiм салған «Ескi жолды» ұмытпасақ, ағайын, кiсi қанын жүктеген құныкерiң шаңырағы ортасына түсiрiлiп, бар малы талауға салынып, өз басын өлiмге байлайтын. Жарайды, ағайыннан жау iздеген тәйтiгiңнiң өмiрiн өзiне сыйладық. Шаңырағын ортасына түсiрiп, отының басын да ойрандамалық. Алайда, iлгерiнiң үрдiсi кейiнгiге сабақ болып жалғасу үшiн жасалмақ. Сондықтан құныкерге атақты жетi айыптың үшеуiн кескiм келедi.

	Бiрiншiсi, шаңырағының шайқалғанының белгiсi – Жетiбайдың отбасына құнiкер жағы «қара қазан» төлесiн.

	Екiншiсi, ырысының шайқалғанының белгiсi – «қара шолақ бие жетектеп», айналадағы елдi адақтап шықсын.

	Үшiншiсi, көңiлде кiрбiң қалмаудың белгiсi «жетiм беру», былайша айтқанда, Жетiбайдың үйiне бiр баласын аманаты емес, азаматы ғып берсiн.

	– Тағы айтарым бар, ағайын, – деп ол екi жаққа сынай қараған. Жұрт тым-тырыс едi. Тастай бастаған Қаратай жағы ауыр кесiктен соң, естерiнен танып қалғандай, «ләм» деп сөз айтуға бiрiнiң шамасы келмеген. Төре сөзiн сабақтады:

	– Иә, Қожамбет алар мал, өздерiң айтқандай, «бiр жұттық жылқы», азаматтың құнын он күннiң мәулетiнде бiрiң санап берiп, бiрiң санап аларсың. Бiрақ бұл кесiктен жетiм балалардың әкелерi тiрiлiп келер ме? Тым болмаса, ердiң аты жерiнде қалсын. Бүгiннен бастап, Жамансайдың аты Жетiбай жайлауы аталып, иелiгi мәңгiге батырдың ұрпақтарына қаратылсын! Билiк – осы, әлеумет!

	– Әдiл сөз, әдiл билiк! – деп Қожамбет жағы қауқылдаса жымыңдасса, Қаратай жағының «мал ашуы – жан ашуы» десiп, жан дауыстары шыққан:

	– Ашық күнде тiгерге тұяқ қалдырмай тонау ғой мынау! Уа,одан да Қаратай баласын түгелдей қоңыз тергiзiп, қаңғыртып жiберсеңшi! Бұдан артық сұмдықты кiм көрген?

	Бiрақ би сөзi «айттым – бiттi, кестiм – үзiлдi» болғандықтан, бұл кесiмдi бұл маңда өзгерте алатын ешкiм жоқ едi.

	– Тағы бiр сөз, – дедi Қамбар өңiндегi сұсын сақтаған қалпы. – Ағайын, төбе би болдым деп, төбеңе көтер дедiм бе?

	«Тағы бiр сөздiң» түбiнде батпанның жатқанын сезген отырғандар да тым-тырыс бола қалған.

	– Демеген сияқтымын! – Қамбар сөзiн сабақтады. – Төбе би ғып өзiң мақұлдаған екенсiң, ендеше төрелiгiм тақымыңа тар келсе, билiгiмдi сыйла. Жұртымның серт қып ұстаған сара жолы болатын бұл. Естi сөзге есер ғана тоқтамас болар. Ал есер би елдi ұшпаққа шығармас болар. Ата жолын бұзған Қожамбет биi бұдан былай билiкке араласпайтын болсын. Ата салтын бұзған айыбына – он құлынды бие өз малынан алынып, ара ағайын болып, шабылып жатқан Шерушiге берiлсiн. Ал кесiк малдың оннан бiрiнiң төбе билер мен ара билiк айтқан кiсiлердiң қазылық ақысы екенiн де өздерiңiз жақсы бiлерсiздер.

	Төбе бидiң бұл кесегiнен кейiн сөз де тәмәмдалып едi. Жұрт орындарынан тұра бастаған.





	Шабысқұмар шын жүйрiк құнанынан

	Талап қылар жақсы адам ұланынан.

	Қай қияға салса да қажымайды

	Түз бүркiттiң туғандар қыранынан.

	Халық әнi.





БАЛУАН


	I

	– Елдiң дәмiн, ағайынның пейiлiн сағынған боларсыңдар. Қалмақ елiнен келiндi алып келгенше екеуiң де дем алып, еркiн қыдырыңдар. Елмен, жермен еркiн танысыңдар, – деп төре ағайынды екi жiгiттi алғашқы күнi өзiнiң кiшi үйi Күлiмханның отауына түсiрiп, арнайы қонақ еткен. Ауыл ақсақалдарын шақырып, орталарына оралуына өзi бiраз еңбек сiңiрген Байшуақ, Баратқа баталарын бергiздi.

	– Е, шырақтарым, әлi үй үйленiп, мал малданып, қатарға қосылып кетерсiңдер. Бiздiң төренiң пейiлi түскен жан жаман болмас, – деген қарттар.

	Байшуақтың ерте көктемде түн қата келiп, iнiсi Барат екеуiнiң өмiр тарихы туралы отағасы екеуiне ақтарған әңгiмеге әбден қанық Күлiмхан сұлу да көптен көрмеген қайындары, болмаса екi туып, бiр қалған iнiлерi iздеп келгендей оларды ерекше бiр ықыласпен қарсы алып едi. Ана ықыласын немесе жеңге пейiлiн сағынған боздақтардың беттерiнен сүйiп: «Отбастарың болмаса да отандарыңа оралған қадамдарыңа гүл бiтсiн!Ер жiгiттiң тiршiлiгiнде көрер көп құқайының соңы болғай, қайындарым» деп, шын қуанғанын бiлдiрдi.

	Ақ бауырсақтар да тегене-тегене болып әзiрленгенше тай қазанға арнайы сойылған малдың етi салынып дегендей қарбалас бiр даярлық жасалып жүре берген. Төре үйiнiң қонақ күтiмi кезiнде шақыртпай келiп, өз мiндеттерiне айтқызбай кiрiсетiн ауыл қыз-келiншектерiнiң ортасында басшылықты өз қолына алған Күлiмханның әркiмге қысқа-қысқа тапсырмаларын берген даусы естiледi. Аса сыйлы қонақтарға көрсетер бiр құрметтiң белгiсiндей ғып, алыс жолдан сусап келген жүргiншiлерге аппақ жұмыр бiлекке жараса кеткен қос күмiс бiлезiктi сыңғыр қақтырып, сары қымызды да аса бiр жарасымдықпен баптай сапырып, өзi құйған.

	– Елдiң дәмiн сағынған шығарсыңдар, қайындарым, ала түсiңдер қымыздан, – деп, өзiнiң еркiн сөйлейтiн әдетiмен ағайындыларға пейiлiн түсiрiп-ақ бақты.

	«Халқымның қайран қонақжай пейiлi-ай. Құдайдың мұнысына да мың шүкiршiлiк!» деп, Байшуақ iштей толқып, тәубасына келумен болды. Ал Барат болса, Күлiмханға ерiксiз назар аудара берген. Ол: «Апыр-ау, қазақтың әйелiндей сұлу әйел бұл дүниеде жоқ шығар. Шiркiн, мынандай мiнсiз сұлуды құшқан төреде де арман бар ма екен?» дейтiн бозбалаға ғана тән бiр алабұртқан күй кешкен.

	Жолаушылар келiп аттан түскен кезде оларды күтiп алған даяршы жiгiттердiң iшiндегi Байшуақтың ескi танысы, осы елден тұңғыш рет жүздескен, қолтоқпақтай ғана қойшы Құлжабек те жүрген. Ол да «Құтты болсын!» айтып, сырт тұлғасы өзiнен екi еседей үлкен жiгiтпен құшақтаса сәлемдескен едi. Оған Байшуақ: «Бауырым, осы сары байталды саған тапсырдым, көзiңнен таса қылма. Бұл мен үшiн сары байтал ғана емес, сары алтынмен тең жануар» деп өтiнiш бiлдiрген. Қойшы жiгiт болса, не өңi, не түрi жоқ жаман сары байталды сары алтындай ғып тапсырған ескi танысының қылығын түсiнбесе де «жарайды» деп, бiрден келiсiмiн берген едi.

	Төре шай үстiнде жiгiттердiң бiрiне:

	– Әлгi Құлжабектi шақырыңдаршы, – деп қалды.

	Есiктен озандата сәлем бере кiрiп, босаға жаққа тiзе бүккен Құлжабекке Қамбар:

	– Құлжеке, әзiр тұрған кең, жақсы үйiң бар ма? – деген.

	– Өзiңiздiң қонақтарға арнап жасатып жатқан алты қанат қана үйдiң бiраз уықтары тезде тұр. Төрт-бес күннiң iшiнде сүйегi даяр болады. Үзiк, туырлық, бас құр сияқты дүниелерiн де қатындар даярлап болып қалса керек.

	– Бәрекелдi, үйiңнiң сүйегi мiнсiз болсын. Даяр болғанда өзiме көрсетерсiң, – деп, төре Құлжабекке «Ендi жүре бер» дегендей ишара жасады да, содан кейiн биiктiгi жаңа жүрелеп отырған Құлжекеңнен бiрде кем емес жез самауырынның құлағын ұстап отырған Күлiмханға жүзiн бұрды. – Күлеке, үйдiң үзiк-туырлығының, бау-шуының, iшiндегi жасау-жабдығының ойдағыдай болуын өзiң қамдарсың. Екi-үш аптаның iшiнде келiн түсiретiн отау үй даяр болсын!

	– Төрем-ау, жаңалықтың үлкенi сiзде екен ғой, құтты болсын! – деп, ол сұраулы жүзiн отағасына бұрған. Жарастықпен айтқан таңданысында «Бағанадан неге айтпай отырсыз?» дегенге ұқсас өкпе-наз жатса, тiлек-ниет бiлдiруiнен шын қуаныштың лебi бiлiнген. Отырғандар да: «Жанғазыны аяқтандырарсыз-ау, сiрә?! Құтты болып, ұзағынан сүйiндiрсiн!» десiп, қауқылдасып қалысты.

	– Жоқ, ағайын, келiн табылса, Жанғазыны да аяқтандырармыз, – деп, мырс етiп күлiп қойды. «Келiн табылса....» дейтiн сөзiнiң астарында кенже ұлға деген алғашқы ниетiнiң сәтсiз аяқталған өкiнiшiн де бiлдiрiп отырғанын Нұрәлi, Қасқақтар бағамдаған. Төре жүзiнен сезiлген суық күлкiсiн жылытып, Байшуаққа бұрған. – Мына Байшуақты үйлендiремiз. Ал Барат мырзаға монғолдың балуанын жеңiп, басына бостандық алып қайтқан соң қам жасармыз.

	Ол отырғандарға Қобық сапарының негiзгi мақсаты туралы, ағайынды екi жiгiттiң бұрынғы-соңғы жай-жапсары, бастарына түскен тауқыметтi тағдырлары туралы айтып бердi.

	– Мен Қобықта жүргенде-ақ өкiл әке тауып алғанмын. Болашақта келiндi сол кiсiнiң үйiне түсiруге уәде де берiп қойғанмын. Сондықтан, менiң үйiм даяр, – деп, жұртқа балуан аты тарап үлгiрген Барат түсiнiксiз әңгiме бастады. – Ол – өзiмiздiң Жұмекең ақсақал.

	– Ойбай-ау, бәрiмiзден осы Жұманайың озды. Ол жақта да қарап жүрмей ұлды болыпты-ау, – десiп қарттар қомпылдасып қалды. – Құрметті көпшілік, қадірлі алдияр, Қобық жерінде жүргенде: «Тағы айтар бір жаңалығым бар» дегенде Жүкең әкеміздің «Кейін, кейін» деп тоқтатқаны естеріңізде болар. Жүкеңді өкіл әке ғып алғанмын.

	– Қатшаны шақырып, мына баласымен таныстырайық та, шiлдеханасын жасатайық, – дестi тағы бiреуi.

	Әлдебiреулер хабарласа керек, Қатшаның да жеткенiн есiктен бiр жiгiт хабарлаған кезде Барат өзiнiң нағыз анасы келiп тұрғандай орнынан атып тұрған. Жүзiнде бiр түрлi толқу бар. Інiсiнiң жан-жүрегiн түсiнiп отырған Байшуақтың да бетiне алау жүгiрдi.

	– Кiрсiн әпкемiз, – дедi төре де осы елдiң кәрi-жасының Жұмекеңдi «жезде», Қатшаны «әпке» деп атайтын дәстүрiн бұзбай. Қанша адуын, ер мiнездi деп аты шыққанмен Қатша төре алдында иба сақтап, есiктен кiрген бетте тiзесiн бүгiп, төрдегiлерге сәлем бердi.

	– Төрем, сiз шақыртып жатыр деген соң... Әлгi жаман шалым қалбалақтап жүрiп, бiрдеңеге ұрынып қалды ма деп... Өзi аман ба, әйтеуiр... – деген ол отырғандардың жүздерiнен көңiлсiздiктi аңғара алмаса да жанжағына жалтақтап.

	– Оу, әпке, жездемiз шауып жүр. Ағы ақ, қызылы қызыл дегендей, қалмақ уаңының оң қолы болып алыпты, – деп, Нұрәлi би үрей билеген әпкелерiн бiр тыныштандырып алып, әңгiмесiн әзiлге қарай бұрған. – Жұмекең қарап жүре ме, қалмақ қызынан тоқал аламын деп бүлiнiп жүр.

	– Айналайындар-ау, ол жазған бiреуiн емес, екеуiн неге алмайды? Мен неге бәйбiше болып, қолымды жылы суға мал-е-еп отырмаймын? Өзi аман болса болғаны, әкетайларым, – деп, ол бойынан ауыр жүк түскендей отыра кеттi.

	– Әпке, әлi айтарымыз бар, – Нұрәлi сөзiн жалғады. – Мынау жаныңызда түрегеп тұрған жiгiттi көрдiңiз бе? Барат балуан дейтiн жiгiт болады. Бұл адасып жүрген сiздердiң, Жұмекең екеуiңiздiң ұлдарыңыз екен. Ал балаңыздың бауы берiк болсын!

	– Не дейдi, құдай-ау! – Қатша етегiне сүрiнiп, орнынан әрең тұрған.

	– Апа! – деп, Барат кең құшағын жайған.

	– Балам! – деп, әлi ештеңе ұғып болмаған Қатша да құшаққа құшағын айқастырды.

	– Әй, мына Баратты Жұманайдан туды дегенге тiрi жан сенбейтiн болса, Қатша әпкемiздiң аузынан түскендей екен ғой! – Төре де жаңа табысып, құшақтары жарасқан ана мен балаға сүйсiне қарады.

	– Ағайындар, мен туған жердi де, өскен елдi де, әкемiздiң рухын да, анамыздың дидарын да бiр сәт ұмытқан жан емеспiн. – Барат әлi де ештеңенiң парығын түсiне алмай отырған ағасы Байшуаққа қарады. – Көке, алдымен тентек iнiңнiң бұл қадамына ренжи көрме. Жаңа айтқанымдай, Қобықта жүргенде-ақ аузын ашса, көмекейi көрiнген Жұмекең қартқа уәде берiп қойып едiм. Елге жеткенше, бәлкiм бiр жыл өтер, бәлкiм төрт-бес жыл өтер... Аз уақыт болса да осы қос қарияның қолдарына келiн түсiрiп, бақытты еткiм келдi...

	– Ақылды тентек, болдың, – дедi Нұрәлi.

	– Айналайын, сол! – дедi Байшуақ та орнынан тұрып, әлi Бараттан құшағы ажырамай тұрған Қатшаны да iнiсiмен қоса құшақтады. – Апа, Барат сiздiң өкiл балаңыз менiң iнiм болғанда, мен де сiзге бөтен болмайтын шығармын.

	Күлiмхан дастарқаннан шақпақ қант, құрт-iрiмшiктi бiр ыдысқа толтырып: «Шашу-шашу» деп шашқан. Сөйтiп жаңа ғана алыста жүрген отағасының есен-саулығын бiле алмай алаң көңiлмен келген Қатша бiр сәтте қос бiрдей азаматтың шешесi атанып, бұл жарық дүниедегi ең бақытты ана болғанына есiнен танғандай қуанышты едi.

	***

	Түннiң бiр уағына дейiн әңгiме-дүкенмен созылған төре үйiнiң қонағасы тарқарда Қатша тағы да төреге тiлек айтты:

	– Төрем, екi бiрдей арыстай ұлға бiр-ақ күнде ана болғаныма әлi сене алмай отырмын. Мен сене түссiн десеңiздер дәл қазiр Байшуақ пен Баратымды өз үйлерiне алып кетуiме рұқсат етiңiздер. Екiншi өтiнiшiм, отағасы келгенде дүрiлдетiп тойын жасай жатар, ертең қан шығарып, тiлеу жасаймын. Бiреулерiңiз қалмай келесiздер, – деген.

	Байшуақ та, Барат та тамақтанып, дастарқан жиналып, төренiң ықыласын алған соң алғаш рет өздерiнiң өкiл әкелерi Жұманайдың төрт қанат қана қоңырқай үйiнде қонып шықты. Өзi айтқандай, «елдiң қамы» үшiн тек сыртқы шаруаға бейiмделiп кеткен ел жездесiнiң үйiнде өңi бүтiн төсек-орын болмаса да, екi жiгiт те сонау жер түбiнде бар-жоғы белгiсiз күйде жатқан өз аналарының ықыласын сезiнгендей болып едi.

	Бағана берi шығарда Күлiмхан екi азаматқа деп жiгiттерден өңi бүтiн төсек-орын берiп жiберген екен, Қатша: «Әкелерiнiң исi сiңген кигiз жамылғыға-ақ жата берсiн. Ханымға алғысымды айта барыңдар. Ертең Байшуақжан үйленгенде-ақ берер көрпе-жастығын» деп алмай қойған. Үстерiне жапқан қозы жүнiнен басқан жұқа ақ киiз бен тұлып тондарын қайта-қайта келiп, мұқият қымтап жүрген өкiл шешелерiнiң осы бiр қылығы-ақ олардың аз ғұмырында тартқан көп тауқыметтерiн ұмыттырғандай жандарын толқытып, алыста қалған, бұл күнде осынау жарық жалғанда бар-жоғы белгiсiз аналарына деген сағыныштарын арттыра түскен.

	Ертеңiне де екi жiгiт кiрсе де, шықса да үстерiне түсiп, құдайдың бере салған осынша мол қуанышының шын екендiгiне сенбегендей Қатша шешелерi: «Алла, бергенiңе шүкiр! Тәуба-тәубаны!» кемi бiр жүз қайталаған болар. Көп ойланып жатпай-ақ Байшуақты «Шуағым», деп, Баратты «Барашым» деп ат қойып ала қойыпты. «Құдай қолдап, екеуiңнiң де аяқтанғандарыңды көрсек, отауларыңды жаман үйiмiздiң екi жағынан тiктiртемiн, әдiрә қалғыр. Көрсiн сонан соң орталарыңда отырған шалымыз екеуiмiздi мына жұрт. Амандық болса, әлi-ақ немерелi де болармыз. Келiндердiң аяқтары ауырлағанын сезсем-ақ, қоңыр биенiң төбел құлынын берсем де Құлжабекке айтып, патшаның баласы жатардай оюлатып тұрып, бесiк жасатамын ғой. Ой-бу, алжыған басым, сәби дүниеге келмей тұрып, «жабдығын жасатпайды» екен-ау. Айтпақшы, жылқышы Сәрсенбайдың тоғыз баласы аман-есен өсiп-өнген бесiгi бар екен-ау. Ертең айтып қояйыншы, ешкiмге берiп қоймасын, – деп тәттi қиялға ертеңгi шай үстiнде-ақ, берiлiп кеткен. – Құлындарым, осының бәрiн шарадай басыма сыйғыза алмай, таң атқанша ұйықтай алмадым».

	Байшуақ iнiсi екеуi оңаша қалған бiр сәттерiнде ойланбай жасаған бұл iстерiнiң ең қиын түйiнi туралы толғанған.

	– Бауырым-ай, бiр Ошыржаптың көрсеткен ағалық сенiмiнен аттай алмай қанша жылымызды сарп еттiк, ендi Жұмекең мен мына шешейдiң әкелiк, аналық шын сезiмдерiнiң ерiктi тұтқыны боларымыз туралы ойлап көрдiң бе?! «Кеткенше ғана бала бола тұрамыз» деген сөз айтуға ғана оңай. Екеуiн өлтiрiп кетпесең, артымыздан аңыратып, қалдырып кету оңай болмас. Өз анамызды қалдырып кеткен қасыретiмiз де бiр ғұмырымызға жетер.

	– Иә, мен осы жайды ойлап, басым қатты, – деп, Барат та мойындаған.

	– Не болса да болары болып, бояуы сiңдi. Ендi шегiнер жол қалған жоқ. «Таңғы нәсiп – тәңiрден» дегендей, өмiр соқпағы оңына бастар. Елден шыққалы ешкiмге жасаған қиянатымыз жоқ қой... – деп, Байшуақ та бәрiне де көнгендей сыңай танытты.

	***

	Ағайындылар жаңа мекендерiне қонып, ертеңгi шайларын iшiп бола бергенде-ақ:

	– Ас-са-лау-ма-ға-лей-кум! – деп, озандай сәлем берiп, Құлжабек кiрген.

	– Сәлемшi болсаң төрге шық, – деп, екеуi ығысып, орын бердi.

	– Қалай, жаңа мекенде жайлы жатып, жақсы өрдiңдер ме? Бәрi де ұзағынан сүйiндiрiп, құтты болсын!

	– Айтқаның келсiн, қарағым! – деп, ең алдымен Қатша жауап бердi. –

	Айналайын, бүгiн мал сойысып, қолғабысыңды тигiзесiң ғой. Келiнге де айт, келсiн. Кеше Күлiмхан келiн де бауырсақ пiсiргенге ұн беремiн деп едi. Дабырлап сөйлеп, далбырлап жүгiргеннен басқа жаман шешелерiңнiң қолынан не келгендей. Сөйт әкем, ортақ қуаныш қой...

	Өзi айтқандай, шешелерi «дабырлап сөйлеп» барып, бiр тыныстаған сәтiнде Байшуақ та Құлжабектi көргеннен көмейiнде тұрған сауалын қойды.

	– Жә, Құлжеке, менiң аманатымды қайттiң? Сары байталды айтамын.

	– Е, сары байталыңа кiм қызығар дейсiң? Жолдан келген аттармен бiрге таң асырып, ауыл маңындағы сауын биелерге қосқанмын. Жануардың өзi ауру мал ма, немене, қабағы ұнамады маған, – деп, Құлжабек те Жұмекеңнен бастап сары байтал емес сары сайтан көргендей болғандардың қатарында екенiн бiрден байқатты. Оның үстiне, кеше сары байталыңды тапсырып тұрып: «Бұл сары байтал ғана емес, мен үшiн сары алтынмен тең жануар» дегендi айтып қалып едiң. Сол сөзiңнiң мәнiн түсiндiршi, жарқыным. Қолтау болған малдай қабағы тырысып, қарны құрысқан сарының не жақсылығы өтiп кетiп жүр?

	Байшуақ соңғы жылдардың беделiнде маңдайына бiткен қос дөңгелек тұяқты – бiрi өзi мiнiп келген қара төбел бестi мен жетектеп келген сарыны Құлжекеңе дұрыстап тапсырамын деп ағаттау айтып қалғанын сезген. Ол қарқылдай күлiп, қойшы жiгiттiң арқасынан қақан.

	– Ой, Құлжеке, қалмақ уаңы ұсынған айғыр үйiр жылқыны алмай осы сары байталды жетелеп келгенiмдi естiген де боларсың. «Сары алтын» дегенге iшiне тыққан алтыны бар екен деп сойып тастап жүрме. Ырымшыл жұрт емеспiз бе, мал жинасам жоқтан бар жасағандай сол жаман сарыдан бастайын деп ырымдағаным ғой,» – деп жайма шуақтатты.

	– Байталың келер жылдары айғырдан шықса, одан арғы жылы құлындаса... Иә, ұзақтау күтедi екенсiң, – деп Құлжекең де күлген.

	– Иә, бәрiнiң де құдай қайырын берсiн – Қатша шешелерi үйiрлi жылқы ма, әлде жалғыз байтал ма – өзi үшiн бәрi бiр екенiн сездiрдi.

	– Жә, менiң келген шаруамды сұрамайсыңдар ма? – деп, Құлжабек аса бiр маңызды шаруа айтардай сыңай танытты. – Кеше төренiң не дегенiн естiдiңдер ғой ет құлақтарыңмен. Бала-шағаның қызығын көргiр, Қамбекең аса жауапты да қыжалат шаруасы болса болды «Ойбай Құлжекеңдi табыңдар!» деп менi iздетедi. Сенiп алған ғой, әбден сенiп алған. Мен де оңқай асықтай даяр тұрамын. О кiсi сұрап қалады-ау деп, үйдiң сүйегi бола ма, ер бола ма, әйтеуiр, алдын ала қамдана беремiн. – Байшуақ Құлжабек қойшыны алғаш көргенде-ақ «Пошымың торғайдай болғанмен, мақтанышың толағайдай болмаса неттi?» деген ойға келiп едi, Құлжабек үйшi сол ойын растай түсейiн дегендей есе жөнелдi. – Иә, не айтайын деп едiм? Ал ендi, менi «Неге келдiң?» деп сұрасаңдаршы.

	– Иә, неге келдiң, Құлжеке?

	– Үйдi бiтiрiп болған соң «Мына жерi былай екен, ана жерi олай екен» дегендерiңдi естiмеу үшiн алдын ала жұмысымды көрсетпек едiм. Қайдам, бiрақ төрем: «Құлжекемнiң қолы алтын ғой!» деп үнемi мақтап отырады, сондықтан үйдiң сүйегiнiң ұнамауы мүмкiн емес. Қатындар жағын құдай ұрып, бау-шуын келiстiрмей қоймаса бар ма, тура хан баласына отау болуға лайық үй болғалы тұр.

	– Көрелiк, Құлжеке, көрелiк... – Байшуақ сөзуардың судай сапырып отырған әңгiмесi бiтпей бара жатқан соң сөздi әдейi басқа арнаға бұрды. – Жә, екеуіміз алғаш танысқан тұста қойшы сияқты едiң. Қалай үйшi, ершi болып ң де суып қалған шайын ұрттай салып, орнынан тұрды.

	– Ой, ол қызық та ұзақ әңгiме. Үйдi көрiп болған соң асықпай отырып, әңгiмелеп берейiн.

	Құлжабек айтса айтқандай, шаңырақ, керегелерi әзiрленiп уықтарының бiразын даярлап, бiразын морлап болып, тезге салып қойыпты. Кереге бастарының бiркелкi ұштасып, сағанақтарындағы сыдырғы өрнектерiне көгiнiң түйе сiрiсiнен таспалануына дейiн соншалықты бiр дәлдiкпен жүргiзiлуiне, шаңырақ тоғындарының бiр-бiрiмен жымдаса қиюластырылып, жылқының желке тарамысымен мiнсiз бекiтiлуiне, iш жағына салынған ырғақ пен кезек алмастырыла түсiрiлген тiс оюларына жiгiттер шынымен тәнтi болған. Төрттөрттен доғалана бекiтiлген күлдiреуiштердiң өзi ұқыпты шебер қолдың таңбасын танытқандай.

	– Ендiгi шаруа сықырлауыққа тiрелiп тұр. Келген қонақтың бiрден көзi түсер дүние де осы есiк болмақ. Сондықтан үйшiнiң шеберлiгi де сықырлауықтың iшi-сыртынан көрiнбек. Жарма беттiң тiреу шабақтарын екi шыбықты есiп жасағандай әсер беретiн бұранда түрiнде жасасам деймiн. Әттең сықырлауықты жосамен бояй салу обақ-ақ. Әр түрлi ағаш бояуы болса деп қиялдаймын. Бояуды айтпағанда, ағаштан өңiн келтiрiп жiберер әлiп майы да табылмайды ғой. Олар бiзде қайдан болсын Сондықтан сықырлауықтың кей бөлiгiн қына мен қарағай қабығына қайнатып, кей бөлiгiн шүкiрдiң тамыр қайнатпасына салып сарыға боясам деп те ойлап жүрмiн... Қалай? – Құлжабек өзiнiң тым ұзақ сөйлеп кеткенiн сезсе керек, сұраулы жүзбен ағайындылардың бетiне қараған.

	– Керемет! – дедi Байшуақ жiгiттiң өнерiне шын риза болып. – Бұл өнерiң бұрыннан бар ма едi?

	– Ойбай-ау, бұл сүйекпен бiткен өнер емес пе? Әкемiз жарықтық дәуперi үйшi, жансыз ағашқа тiл бiтiрген шебер болған едi. Мен қой жайып жүрсем де қолымнан шотым мен бәкiмдi тастамай, ағаш жона беретiнмiн. Содан Қамбекем менiң икемiмлi байқаған соң қойымды басқа бiреуге тапсыртып, осындағы Сәлмен дейтiн ағашшының жанына қосып бердi. «Шебер-шебер» дегендерi келi-келсапты добалдап жонудан артық өнерi жоқ кiсi екенiн бiлемiн ғой бұрыннан.

	Әрине, төре айтқан соң бардым. Сәлмен ағамыз «Ол сенiң қолыңнан келмес» дегендей қолдың епсектiгi қажет дүниелердi өзi жонып, маған тек дөңбектердi кесу, шабу сияқты кез келгеннiң қолынан келер жұмыстарды тапсырып, мүлде қолбала ғып алды. Кей күндерi өзi оқсата алмай қойған дүниелерiн өзi жоқта келiп, жасап қоятын болдым. Оның үстiне менiң артықшылығым әкемнен мұраға қалған бiраз құрал-саймандарым бар дегендей...

	– Содан? – деп қойды қысыр әңгiмеге көп қызықпайтын Барат та. Шамасы, сөзiн тезiрек шиырса дегенi болса керек. Оны парық қып жатқан Құлжекең жоқ. Әрi қарай көсiлдi.

	– Содан ол еңбегiмдi де елемеген болды. Қайта өз қолынан келмеген тұсы болса, «Құлжеке, мынаны сен бiтiре салшы» дейтiндi шығарды.

	Бiр күнi ұстаханамызға екi-үш жiгiт келе қалмасы бар ма? Сәкем өз шеберлiгiн көрсетейiн десе керек аршадан жонып отырған қасығының сабын тоқпақтай балтамен тегiстей бастасын. Күйiп кеттiм. «Үйбай-ау, бүгiн сақалымды да алмаппын ғой» деп сақалымды жiбiтпей-ақ үлкен балтамен қыра бастадым... Тiлеуiң берсiн, Сәкең содан соң менi бiржола мойындап...

	Булыға күлiп тұрған Байшуақ мынау мақтаншақтың жойдасыз әңгiмесiн естiген сәтте қарқылдап жiберген. Барат та жымиды. Шамасы артықтау кетiп қалғанын сезсе керек, Құлжабектiң өзi де рақаттана күлiп жiбердi.

	– Бiздiң елде бiр мақтаншақ айтқан екен. «Менiң бүркiтiм сәтi келсе, қос шеңгелiмен екi түлкiнi қабатынан ала бередi» деп. Сонда екiншi мақтаншақ тұрып: «Бәрекелдi, менiң бүркiтiмнiң қос түлкiнi қабаттап бүретiн қасиетi баяғыдан бар. Жануар жуырда үш түлкiнi бiрден алды» дептi. «Қалай?» дейдi аң-таң қалған бiрiншi мақтаншақ. Сонда екiншiсi тұрып: «Қалай дерiң бар ма? Топтана қашқан түлкiнiң екеуiн қос шеңгелiмен бүрсе, үшiншiсiн тұмсығымен тiстеп басып қалыпты.» «Әй, сенiң бүркiтiңнiң түскенi түлкiлер емес қояндар шығар» деп бiрiншiсi күдiк айтса, екiншiсi: «Бiрден үш қасқырға түстi демегенiме риза болсаңшы» дейтiн көрiнедi. – Құлжекеңнiң өз өтiрiгiн жуып-шайған әңгiмесiнен кейiн Байшуақ былай деген:

	– Құлжеке, сiз балтаңызбен мұртыңызды баспай тұрғанда бүгiнше осымен бұл әңгiменi доғарайық. Апамыз да тықыршып отырған болар. Өзiң де көп кешiкпей келiншегiңдi ертiп, үйге келерсiң. – Ол Барат екеуi үйге өте көңiлдi оралған едi. Оларға Қамбар, Қасқағымен, Нұрәлi, Құлжабегiмен, Күлiмхан, Қатшасымен өз қандастарының ортасы соншалықты жақын, етене екенiн сезiнген едi...

	Ағайынды екеуi сонымен бiрге, өздерi ортасында бiраз уақыт болмаған қазақ елi өмiрiне, әлде Қамбар төре басқарған жұртта ма, әйтеуiр бiраз өзгерiстiң енгенiне көздерi жеткен. Жанында кигiз үй жасайтын сәмбi талдары мен кесiлген қарағаш, самырсындар үйiлген Сәлмен мен Құлжабектiң, жанында бiлеу темiрлерi мен қарағай көмiрлерi үйiлген қос орыс жiгiтi мен Шүкiр дейтiн темiршiлердiң тастан жинаған ұстаханалары мен дүкендi көрiп таң қалған. Екеуi де бiр шалғайда малын бағып, оған қоса жанын бағып жатқан қазақ ауылына мұндай жаңа үрдiстi бiр-екi жылдан берi Қамбар төренiң алғашқы болып бастағанын, тiптi Шорға бойына келiп қоныстанған Барыс пен Шодыр дейтiн қос орысты ақысын келiстiрiп берiп, жұмыс iстетiп отырғанын жүре келе бiлген едi. Сонымен бiрге, төрт түлiктiң сүмесiн емiп, малдың қас-қабағына қарап тiршiлiк еткен жұрт ендi сол малын жұт жылдары қырып алмас үшiн қысқа азды-көптi пiшен даярлайтын, ол ғана емес аз да болса жер тырнап, арпа, тары сияқты дақыл түрлерiн еге бастағанын, ол үшiн пiшен шабатын «шалғы» деп аталатын дақылды ору үшiн «қол орақ» деп аталатын, жердi жырту үшiн «тiс ағаш» деп аталатын сайманның жаңа түрлерi осынау жiгiттердiң қолдарынан шығып жатқанын бiлiп таңырқасқан...

	Қатшаның тiлеуiнен кейiн екi жiгiттi шақырып алып, оларға бiраз уақыт дем алып, елмен, жермен танысулары қажеттiгiн, ол үшiн жандарына Құдайменде, Бөкей Байғыз, Сайын сияқты замандастарын қосып беретiнiн, одан оралған бетте Бараттың күрес өнерiмен бiржола айналысуы керектiгiн тапсырды.

	– Бұл – шырағым ел намысы, Ошыржаптың намысы үшiн ғана қажет өнер емес, өз басыңның есендiгiн сақтау үшiн де қажеттi дүние екенiн ұқ. Даярлығың үшiн өзiм жағдай жасап, өзiм бас-көз болып отырамын. Ал Байшуақ сен де Бараттың жанында болып, осы бiр жұртта жоқ iстi ұйымдастырасың. Алла ниетiмiзге жеткiзiп, Барат келер көктемде абыроймен оралса, болашақ шаруаларың туралы келiсермiз.



	II

	Елге Байшуақтың оралуы елеулi оқиға бола қойған жоқ. Оның есесiне Қойбас ананың асында қалмақтың түйедей балуаны Ұтынасынды кескен теректей ғып сұлатқан Барат балуанның оралуы айтағасын оқиға болған. «Балшыққа батып қалған атан өгiздi қос мүйiзiнен тартып, суырып алған екен...» «Күрескен кiсiнiң жалаңаш етiнен шеңгелдеп ұстаған кезде терiсiн ет-метiмен жұлып ала жаздайды екен, содан белдескен балуан ыңыршақ батқан өгiздей қайқаңдап, жата кетедi екен...» «Ұтынасын елiне барған соң қайта күрескен екен, сонда сорлыны «һауп!» деп көтерiп ұрғанда екi жамбасы бiрдей опырылып сынып қалыпты дейдi...» «Бiздiң Қабанбай сияқты кiшi жүзде Есет батыр дейтiн жауынан жасқанып көрмеген алып батырдың туған немересi екен...» Не керек, «екен-екен», «дейдi-дейдiлер» аз күнде-ақ оның атын аңызға айналдырып ала жөнелген.

	Оның үстiне, төренiң туған ұлдары Құдайменде, Бөкей, Байғыз және Қасқақ батырдың немере iнiсi Сайын сынды мырзалардың өзi жаңа келген қос азаматтың шашбауларын көтергендей ғып жүруi, ол аз болса, олардың даяршы-қызметшiсi сынды iлестiрiп жүрген кiсiсiнiң өзi қазiрдiң өзiнде балуан аты шығып қалған Буратайдай жiгiт болған соң бұл топтың атағы елдi өздерiнен бұрын аралап кеткен.

	Қай ауыл болсын бұларды қуана, құшақ жая қарсы алып, төренiң өзiнен кем күтпеген. Жастар жиналып, әр отырысты той-думанға, ойын-сауыққа айналдырып жiберетiн. Не бiр дәулескер күйшiлер, әсем әуездi әншiлер шақырылып, жастардың өнерiн тамашалауға келген қарттарды әбден риза ететiн. Кейбiр жiгiттер:

	– Едiл-Жайық бойының ән мен күйiн естiсек деп едiк. Оған қалайсың? – дегендерге Барат:

	– Заманында аздап домбыра тыңқылдататыным болған. Одан берi ұмытылды ғой, орталарыңдамын ғой, бiраз ес жинап, еске түсiрсем, тартармын, – деп құтылады. Қашан да қызыққа тоймайтын жұрт мұндай ойын-сауықтың соңынан кейiн Барат балуан мен Буратай балуанның күресiн көргiсi келетiндерiн айтатын.

	Олар алғашқы күнi үлкен-кiшi сұрап қоймаған соң күресiп те көрген. Буратай бойшаңдау, қара күшi мол болғанымен, айла-тәсiлге жоқтау көрiндi. Оған қарағанда төртпақтау, тығыншықтай Бараттың бұл өнерге әлдеқайда жетiк екенi олардың өздерiне де, өзгелерге де байқалып қалған. Бiрақ жас перiнiң тауы шағылып қалмасын деген оймен, ұзақ күрескенмен, талай тәсiл қолданар тұсты әдейi жiберiп: «Алыса алмайды екенбiз» деген сылтаумен күрестi доғарған. Оның бұл сыпайылығын түсiнiп, iштей қолдағандар да бар, «Ой, жер-көкке сыйғызбай жүрген Бараттарың да өзiмiздiң Буратайды ала алмады ғой» десiп көңiлдерi ортайып қалғандары да аз болған жоқ.

	Осы белдесуден кейiн-ақ Барат бұл сапарда күрестi доғарған. Қайта қай ауылда қандай дәмегөй жiгiттердiң барын бiлу үшiн Буратайдың ортаға шығуын өзi қолдап отыратын әдет тапқан. Бiр тәсiл болса да үйренер жiгiттердi тани түсудiң, таба түсудiң бұл да бiр әдемi жолы болып едi. Әрине, Буратайға шақ келер жiгiттер болмаса да ел iшiнде не бiр апай төс, алыптар жетерлiк екен. Олардың барлығын да Барат көңiлiне түйiп алып жүрген.

	Қамбар төре де бұлардың сапарлары туралы сырттай хабардар болса керек, сәлемдесе кiрген жiгiттерге:

	– Дұрыс елiмiзбен, жерiмiзбен таныстықтың басы деген осы. «Бармасаң, келмесең жат боларсың» деген. Сол сияқты, барыспаса, көрiсiп-бiлiспесе жат та жақын бола алмас. Буратайдың өнерiн тамашалап, бiраз дәмелi жiгiттердi танып қайтқандарыңды бiлiп отырмын. Келер аптаға сол жiгiттерiңдi шақырт. Қалаған жерлерiңе барасыңдар ма, болмаса iргеде тұрған қыстаулардағы қоралардың бiрiн тазалап, әзiрлейсiңдер ме, өнерлерiңдi ұштаңдар. Ең алдымен өз басыңның амандығын сақтау үшiн елде, жұртта болмаған осы бiр iске тәуекел деп отырмын, Барат балам, – деген.

	– Алладан қайтсын жақсылығыңыз! – дедi Барат та шын риза болып.

	– Байшуақ, осы iстiң басы-қасында болуды, ұйымдастыруды өзiңе тапсырдым. lнi өмiрiнiң қымбат екенi түсiнiктi, сондықтан өзiң де оны аламанға қосар жүйрiктей ғып қапысыз даярларсың. Өзiң қалыңдығыңды әкелер бiрер аптадан басқа жарты күз, бiр қыс уақытың бар. Бойында қуаты, ойында әдiс-тәсiлi бар жiгiтке аз уақыт емес.

	Ал Құдайменде, Бөкей, Сайын шырақтарым, – деген ол үшеуiне бұрылып, – ел сендердiкi, жұрт сендердiкi дегендей, күресетiн жiгiттердiң орнын таңдау, бiреуi мертiгiп қалмас үшiн жерге қалың ғып сабан-шөп салып, үстiне киiз төсеу, үйренетiн орындарыңның қыс кезiнде жылы болуы үшiн iшiне пен салғызу, тiптi балуандардың денелерiне шақтап, ешкi терiсiнен жарғақ шалбар мен кеудеше, матадан белбеу тiктiру iсiн қолға аласыңдар. Бұлардың iшiп-жер ас-суын, жатар орындарын әзiрлеу де қапысыз болсын. Ат жетер жердегi атағы шыққан бiр-екi қарт балуанды шақыртып қойдым. Ұстаздық етсiн. Бiлгендерiн үйретсiн. Айтқандарын тыңдап, ақылдарын алып жүрiңдер. Айтарым осы!

	Ертеңiне Құдайменде, Бөкей, Сайын, Байшуақ болып, осынау бiр бұл өңiрде, тiптi ағаш керегелi, киiз туырлықты ел iшiнде болмаған iске қызу кiрiсiп кеткен. Бұрын қыз ұзату, келiн түсiру, сүндет той тұсында ғана әрi кетсе ет асым уақытта ғана ортаға шығысып, күшi жеңгенi жығып, жетпегенi шаң қабумен аяқтала салар күрес өнерi дегенге ел ағасының өзi осынша маңыз берiп, бiр күн емес, екi күн емес, айлар бойы алыстыра бермек, күрестiре бермек екен дегендi естiген бiраз жұрт төрелерiнiң әбден ерiккенiне қапысыз иланған. Бiрақ, «Әй, мұның не?» деуге ешқайсысы жарамаған, сыртынан күңкiлдесiп, қысыр сөздi қыздырумен тынған.

	Күздiң бiр күн жаңбыр, бiр күн жел дейтiн лайсаңды уағы келгендiктен, жiгiттер күрес үйiне деп төре қыстауындағы ат қораны таңдаған. Iшiн тазалап, астына тары сабанын молдап тастап, үстiнен бiрнеше ескi туырлық, оның үстiнен алаша, текеметтер жайып, бiр бұрышынан үлкен тас пеш орнатқан соң ертеңнен қара кешке дейiн алысып-жұлыса берсең де даяр орын болып шықты. Ел-елден шақыртқан бура сан, не бiр алыптар, бойлары шағын болғанмен, қайыңның безiндей бекем жаралған, бұлшық еттерi бiлеу-бiлеу балуандар жиналып келе бастады.

	– Құдауында, күрес дейтiн шiркiндi бiз ұмытқалы қай уақыт. Әшейiн, төре қос атпен арнайы кiсi жiберген соң келiп едiм, бiзде не өнер қалды дейсiң?! – деп, сонау ит өлген Ақсуаттан Қаракерейдiң «Мұрын» аталып кеткен Сарысының қарт балуаны Қожамбердi келген. Қабанбай батырдың жолын, балуандығынан бұрын батыр аты шыққан бұл қарттың атағы бұл өңiрге әбден таныс болатын. «Қартайып, шөккен тұсы» дегеннiң өзiнде алып тұлғасын аттың аты әрең көтерердей, тым кесек едi. Тiзерлеп отырғанының өзi Құлжабектей жiгiттiң түрегелiп тұрғанындай болатын. Арбиған жойдаусыз үлкен қолдарының әр қайсысын бiр-бiр бала бас шоқпарға ұқсатуға болар едi.

	– «Қамбар төре сiздi келiп қонақ болып қайтсын» дегенге марқайып, екi өкпемдi қолыма алып жетсем, «Ақа, асықпай жатып, құрметтi қонағым болыңыз, күндiз қолыңыз бос кезде осындағы талапкер балаларға өнерiңiздi үйретiңiз» дейдi. Ұмытып қалмасақ, үйретпегенде о дүниеге өзiмiзбен бiрге ала кетемiз бе?! – деп, iшкi Керей елiнен Жәнтекей Ақтан балуан жетiптi. Заманында Шиқара атанған қосымша есiмiнiң текке берiлмегенiн дәлелдейiн дегендей, сыптығыр ұзын қара шалға айналғаны болмаса, әлi денесiнде артық бiр кесiм етi жоқ, тұла бойы тарамыстан ғана жаралғандай ширақ көрiнедi.

	– Е, балалар, заман сендердiкi. Сендер хан базарда жүрсеңдер, бiз одан қайтқан адамдармыз. Үйретерiмiз болса аянбаспыз, алайда үйретер ештеңе таба алмай қаламыз ба деп қорқамыз, – деп, екеуi де аузы дуалы қарттар болып, алғашқы белдесулердi тыныш отырып тамашалаған. Бiр қызығы, «Той-томалақ, ас-жиын жоқтағы ол не қылған күрес?» десiп жүрген ауыл қарттары «Бұл жиынға атақты Қожамбердi мен Шиқара балуандар да келiптi» дегендi естiп, Қамбардың ат қорасына қарай ағылған. Ал қой бағу, жылқы бағу сияқты жұмыспен айналыспайтын бозбалалар да iргелерiнде болып жатқан қызықтан қалай құр қалсын. Ауылдың ғана емес, айналадағы жұрттың қара сирақтары да ерте хабарланса керек, көлiгi барлары көлiктерiмен, көлiгi жоқтары жаяу-жалпылы дегендей елден бұрын жиналып алған. Сөйтiп, ел қыстауға көшiп келгенше жан баласы көп жолай қоймайтын қысқы мекен өзiнше бiр думанды орталыққа айналып кеткендей едi.

	Бұл шаруаның тiзгiнiн өзiне алған Бөкей мырза ауыл қарияларымен ақылдаса отырып, жиналған жұрттың да iздеп келген қызықтарын тауып, риза болып қайтулары үшiн олардың ас-суларын, қора iшiнде отыратын жайлы орындарын да әзiрлетiп қойған. Балуандарды кәдiмгiдей жұпжұбымен шығаруды, сонан соң жеңгендердi iрiктеп алып, тағы солай белдестiрудi, сөйтiп ең соңынан шыққан екеудiң жыққанына «түйе балуан», жеңiлгенiне «өгiз балуан» деген ат берудi реттi деп шешкен.

	Жиынға арнайы келген Қамбар да бұл дүрмектiң мақсатын халайыққа түсiндiрiп айтуды жөн көрген. «Төре бiрдеңе демес пе екен?« дегендей балуандары бар, басқасы бар алдыға таман отырған бұған қараған. Төре тамағын кенедi. Ол сөйлейтiнiнiң белгiсi едi. «Баратты көрдiңдер ме, бұлшық еттерi буылтық-буылтық...» «Иә, бiздiң Буратай да одан кем емес» деген сияқты балуандарға сырттай баға беру шаруасына қызу кiрiсiп кеткен балалар да жым бола қалды.

	– Ағайындар, «Бұл төре тағы бiр ермектi ерiккеннен тауып отыр» демеңiздер. Бiреулерiңiз естiген боларсыздар, бiреулерiңiз естiмеген боларсыздар, мынау Байшуақ қалмақ елiнiң ризашылығын алып, ортамызға оралғанмен, оның туған бауыры Бараттың аяғында тұсау, қолында матау болмағанмен, қалмақ жұртының алдында қылша мойнын талша ғып көтерер қарызы бар. Ол қарызы қалмақ баласы болып барып, монғолдың балуанын жығып қайту. Сонда ғана Бараттың басына азаттық берiлмек. Жыға алмаса, өзiнiң қара басына түсер қауiп-қатер де жоқ емес.

	– Астафиралла! – дестi қарттар жағы. Қамбар ойын әрi сабақтады.

	– «Сый қылсаң, сыпыра қыл» деген. Ақыр, туған ел, өскен ортасынан тағдыр тәлкегiмен тым жыраққа шығандап кеткен қос арысты қандасымыз едi деп, қанатымыздың астына тартқан екенбiз, ендеше бұл жиын да азаматтың абыройлы азаттығы үшiн ғана емес, бас амандығы үшiн пайдасы тиер дейтiн бiр тiрлiгiм едi. Сол үшiн де күнi кешегi Алтай-Сауырды ағалатқан қос қария Қожекең мен Ақаңды да кәрi сүйектерiн сықырлатып, жер түбiнен алдырып отырмын. Сөзiмдi сыйлап, келгендерi үшiн мың алғыс. Барат пен Буратайға, тағы басқа күнi ертең ел намысы үшiн ортаға шығар дәмегөй ұлдар болса, бiлгендерiн үйретсiн деген ойым. Бұл күрес додасы бүгiн-ертең аяқталар, алайда қос қарияның өнерiнен қолүзiр алып қалғысы келер жастар осында қалар. Ел намысы жаугершiлiкте ғана сынға түссе, оны қорғар ерлер торқалы тойларда да қажет болатын. Соны да ойлаған едiм, ағайын.

	– Сөз-ақ қой! – деген Жастабанның атақты байы Солтан ризалығын жасыра алмай. – Жә, төре, бұл батырлар бүгiн-ертең «түйе балуан» «өгiз балуан» атану үшiн боз киiз үстiнде белдеседi екен. Той-томалақ болмаса да ел естiп көрмеген қызық ұйымдастырған екенсiз, төрем. «Құрғақ қасық ауыз жыртар» деген, бұларға атаған жоралғың бар ма?

	– Әрине, бар, – дедi төре. Бұл жиынға қатысқан барлық жiгiттiң атпен келгенi ат жетелеп, жаяу келгенi ат мiнiп қайтады. Ал...

	– Дат, төрем! Сөзiңiздi бөлгенiме кешу етiңiз. Мен де қараң-құраң мал айдап жүргендердiң бiрiмiн ғой. «Елден аяған ерiнге бұйырмас» деген. Түйе балуанның жолын маған берсеңiз. Атан бастаған бiр тоғыз – Солтан айтарымды айттым, ендiгiсiн өздерiң бiлiңдер, дегендей серке мүйiз шақшасын шығарды.

	– Бәрекелдi Солтеке, ерлердi сiз қолдасаңыз, сiздi Жаратушы жарылқасын! – деп, осынау тың үрдiстi төренiң қолдағанын көрген ауқаттылардың iшiнен «өгiз балуанға» бәйге тiккендер де, тiптi бүгiн-ертең күрес қазысы болып, одан соң ұстаздық етер қос қарт балуанға ақыл ақыны өз мойындарына алғандар да шығып қалды. Мұндайда бәсекеге ауыздық шайнап кiрiсiп кетер бай-байшiкештер қазақы «осалдықтарын» – намысқа шабар бәсекеге келгенде еһелесiп кетер мiнездерiн көрсетiп-ақ алды. «Оу, бiз де ит мiнiп, ирек қамшылап жүргемiз жоқ, бiр жылқы болса да атайық та!» десiп, кеткендер де табылды.

	Берiлер бәйгенi анықтасып, күреске түсетiн тоғыз жұпты екi-екiден жебелеп анықтап болғанша да қоңыр күздiң қысқа күнi сиыр түстен ауған едi.

	Айтты-айтпады, күрес додасы бас балуан мен екiншi орынды иеленер балуанды анықтағанша келер күннiң түсі ауған. «Төңкерiп таста!», «lштен шал!», «Аруақ-аруақ! Қимылда, қане!» сияқты айғай-сүрең Қамбардың ат қорасының төбесiн көтерiп тастардай, тас қабырғаларды дiрiлдеткендей. Тlптi өз ауылы балуаны намысын жыртамын деп, ортаға жүгiрiп шығып: «Әдiл емес, қайта күрессiн!» деп онсыз да түте-түтесi шыққан ескi туырлықты тепкiлеп, қызыл көзденген шалдар, бозбалалар аз болған жоқ.

	 Бұл күрес додасында да Барат пен Буратайдың шашасына шаң жұқпай шығып едi. Жолбарыстай жылдам, қимылына көз iлеспес Барат әр қарсыласына әр түрлi тәсiл қолданса, Буратай қара күшке салып, көтерiп ұруға ғана бейiмдiгiн көрсеткен.

	Соңғы күресте Буратай: «Мен Бараттан жеңiлемiн. Күреспей-ақ жолымды бердiм» десе де жұрт шулап отырып, оны белдесуге мәжбүр еткен. Әлде алдын ала жеңiлерiн мойындап қойған соң, әлде шынында да айласы артты, әйтеуiр Буратайдың қара күшi сарқылғандай серiппедей бұлтылдап, шиыршық атып тұрған Баратқа ештеңе жасай алмай жаурынына жер иiскеткен.

	Бұл күресте жеңгендер ғана емес жеңiлгендер де құр қалмаған. «Мен де түйе балуанға бiр атты атадым» дейтiн бәсекешiл ағайындар, оның үстiне Солтан байдың атан бастатқан бiр тоғызы бар дегендей, қалмақ елiнен әзiрге салт атпен сыпа басы ғана келген Барат бiраз мал жинап алған. «Ертең Жұмекең әкемiз келiп ие болғанша өзiңiз бас-көз бола жүрерсiз» деп, оларын ағасы Байшуаққа табыстаған. Сөйтiп қос қарт балуанға шәкiртке деп iрiктеп алған төрт жiгiттi ғана қалдырып, екi күнге созылған ойда жоқтағы қызықты Қамбарлар аяқтатып едi.

	* * *

	Қыстың не бiр ақтүтек боранды күндерi болмаса басқа уақытта төренiң атқорасында төрт балуанның ыңқ-ыңқ алысып-жұлысқандары, «Иә, аруақ!» деп арыстандай ақырған үндерi бiр тынбайтын. Өздерi бiр уақыт тыныстағысы келсе де төре ұстаздық ақыларын келiстiре берiп қойған қос қария тыным таптырмас едi. «Жыланды үш кессең де кесiрткелiк әлi бар» дегендей, қанша қартайды десе де, әсiресе Қожекеңнiң Барат, Буратайлар бiлмеген бiраз әдiс-айласы бар екен. lштен шалу, қырқай шалудың қандай түрлерiн қандай жағдайда пайдалану қажет, белбеуден ала көтерiп әкетiп, үйiрiп соғу, кеудеден асыра лақтырып жiберiп, басып қалу, екпеттей құлаған кiсiнi аудару тәсiлi – бәрi-бәрiнен де қарт балуанның сақтап жүрген айлатәсiлi мол екен. Ал Ақтан болса, күрестiң ең басты шарты мен жеңiстiң кепiлi деп төзiмдiлiк, шапшаңдық, сақтық деп бiледi екен. Содан да ол сүт пiсiрiм алысқан соң тер басып, ентiгiп қалатындарға ұрсып беретiн. «Үлпершек майы аузына тығылып, ентiге беретiн жiгiттен балуан шықпайды» – деп налитын.

	– Жүйрiк ат шабыста озу үшiн, балуан жiгiт алыста озу үшiн тынысы кең болуы керек. Ол үшiн iштегi, тыстағы артық майды ерiтiп, күш берер бұлшық ет нығайса қанеки. «Жас кезiмде дүңгеннiң балуандарынан көргенiм бар едi» деп, ол төрт жiгiттi ауылдың жанындағы биiк жотаға бiрнеше рет жүгiртiп шығарып, жүгiртiп түсiретiн. Суық күндерi беттерi аязбен қызара бөртiп, булары бұрқыраған балуандарды көргенде: «Е, мiне, нағыз сен тұр, мен атайын» дейтiн жiгiттер осындай болса керек едi. Шын балуан күрескен сайын ентiкпей екiлене түссе қанеки. Ентiксе, қарсыласың ентiксiн. Оның ентiккенi сенiң күшiңе күш қосылды деген сөз! Қанша алысып-жұлыссаңдар да тер шықпаса, ол жараған жүйрiктей еттерiңнiң қатқаны. Балуанда артық май емес, артық ет болсын. Буратайжан, сенiң әлi қара терiң алынған жоқ. Көп қимылдау қажет» дер едi.

	Айтты-айтпады, бұлар ешқандай жұмыс атаулыға алаңдамай осы бiр өнермен табандатқан екi ай бойы айналысқан соң күштерiне күш, әдiстерiне әдiс қосылғанын, тiптi ет асым уақыт жан алып, жан берiссе де тыныстарының бiраз кеңiп қалғандарын өздерi де сезген. Қарағай қабығына боялған терi кеудешелерiн сығып алғандай ақ тер, көк тер болып жүретiн жiгiттер қайыңның безiндей қатып-семiп, бусанбайтын да болып алған. Оның да жөнiн тапқан Ақтан қарт болатын. Ол кiсi балуандарды кәдiмгi мiнiс аттары сияқты суытып, таң асыратын. Оларды алыстырып-жұлыстырып, тауға жүгiртiп шығарып, әбден терлеген соң терлерi басылғанша бiраз жерге желе жорттырып, жүргiзiп алады. Сонан соң шөлден қаталап бара жатса да бiр қалақ сусын, аштықтан бұрлығып тұрса да жарты шағылдақ құрт татырмай жатқызып қояды. Осылайша екi-үш дүркiн қара тердi алдырған жiгiттер бабына келiп, жараған жүйрiктей болып шыға келген.

	Бұлар осылайша, күрес өнерiне қауырт әзiрлiктi қыздырып жатқан тұста Нұрәлi бастаған үлкен-кiшi барлық кәде, жол-жоралғысымен Байшуақтың келiншегi Бағынзы сұлуды алып келген. Құлжабек сүйегiн, басқа бау-шу, жасау-жабдығын Күлiмхан бастаған әйелдер жағы даярлаған киiз үйдi қыста тiгетiн емес. Келiндi Жұманайдың аядай қысқы бiр бөлмесiне түсiрген. Қамбардың: «Келiндi ақпан айында түсiретiн болдық. Сондықтан Барыс пен Шодырға күн суымай тұрып, шағын жай салдырайық» дегенiне Қатша көнбей қойған.

	– Әдiре қалғыр, көңiл сыйса, сыймай жатқан нем бар, сыйласа бiлсек сыйысармыз. Кiрiп-шығар есiгi бөлек болған соң жат болып кетедi. Бағиланы өзiм жұмсап, өзiм тәрбиелеймiн, – деп көнбеген. «Бағынзы» дейтiн қалмақша есiмiн де алдын ала қазақшалап, «Бағила» атандырып алған да сол өкiл ене болатын.

	Байшуақ пен Бағиланың тойы болардан бiр күн бұрын Ахмет имамды шақыртып, екi жастың некесiн қидырған.

	– Жамағат, неке суын iшкенге дейiн келiнiмiз мұсылмандыққа мойын сұнып, исламға жан-тәнiмен берiлуi ләзiм, – деген имам таспиғын тартып отырып. – Ең алдымен келiн саған өз ықтиярымен келiп отыр ма?

	Имам Байшуақтың бетiне қараған. Бiр-екi жылдан берi болашақ жарымен сөйлесiп жүрiп, бiраз тiл сындырып қалған қалыңдық төмен қараған күйi:

	«Өз ықтиярыммен» деп, қысқа ғана жауап берген.

	– Бәркелдi, балам, – деп, имам басын изедi. – Бақытты болып, қосағыңмен қоса ағар. Ал, сен ше, ұлым, Бағиланы өз ықтиярыңмен жар етпексiң бе?

	– Өз ықтиярыммен, имам! – деп Байшуақ та мүдiрмей жауап берген.

	– «Муслим», – деп, сөзiн жалғады Ахмет, – ислам дiнiн қабылдаған, Алланы мойындаған адам. Мұсылман болу – ынта-ықыласымен Аллаға берiлу, пайғамбарымыз Мұхаммедтiң (ғ. с.) айтқандарына толық илану, шариғат үкiмдерiне түгелдей мойынсұну және исламды дiн ретiнде қабылдау деген мағына бередi. Бiздiң дiнiмiздегi ең басты ғибраттар: Алладан басқа Құдайдың жоқтығына, Мұхаммед пайғамбардың оның елшiсi екенiне сену, Құран Кәрiмдi оқып-түсіну, намаз оқып, дұға ету, Рамазан айында ораза ұстап, зекет беру, Меккеге қажылыққа барып, iзгiлiк амалдар iстеу, адал жолмен ризық табу... Осының бәрiне де ықтиярсың ба, балам.

	– Ықтиярмын, – дедi Бағила шын пейiлмен. Имам сөзiн сабақтады. «Құран Кәрiмнiң «Бақара сүресiнiң» 112-аятында: «Кiмде-кiм Аллаға шын берiлiп, оған бет бұрса және iзгiлiк жасаса, оның сауабы Тәңiрден қайтады» деген. Сауабы Алладан қайтсын, балам. Сен бүгiннен бастап мұсылман азаматтың мұсылман зайыбы болдың. Ниетiң қабыл болсын, әймин! – деп имам бетiн сипағанда барлық отырғандар шын ықыластарымен бет сипасқан.

	Имам содан кейiн ғана үлкен шара кесеге құйылған неке суын алдырып, оған: «Екеуiңнiң пәктiктерiң осы судай мөлдiр болсын, – деп, сонан соң бiр түйiр қантты суға салып: «Қол ұстасқан ғұмырларың осы қанттай тәттi болсын, – деп, бiр түйiр тұзды салып: «Егер, бiрде бiрiң опасыздықпен неке бұзсаңдар дәм атсын» деп, екi жасқа арналған қос сақинаны салып: «Неке қиған күндерiңнiң белгiсi болып, саусақтарыңда жүрсiн» деп, ұзақ дұға қайырып үшкiрдi. Алдын ала белгiленген куәгер екi жiгiттi ортаға шақырып, некесi қиылып отырған екi жастың тағы да өз ықтиярымен жұптасып отырғанын сұратты. Екi жiгiт мұндай шаруаға бұрыннан әбден ысқаяқтанып алса керек, имамның ескертуiнсiз-ақ жұбайдың және зайыптың өздерi атқарар мiндеттерiн талқылап айтып, оны бұлтартпай орындайтындары туралы ант бергiзiп, әр сұраққа жауап алған сайын екеуi әндетiп: «Куәгермiз, куәгермiз, куәлікке жүрәдүрмiз» деп жариялайды. Және өздерi қойған сұрақты жауабымен қайталап, көпшiлiкке жеткiзедi. Содан кейiн ғана неке суын жас жұбайларға, одан соң отырғандардың бәрiне ұрттатып, кесе түбiндегi сақинаны олардың қолдарына кигiздi. Осыдан соң имам дұға оқып, Нұрәлi би бата бердi. Әншейiнде отырған орнынан үш ұмтлып, әрең тұратын Қатша кемпiр жұрттан бұрын кеп, өкiл балаларын құшағына алып, кезеккезек сүйген. Сүйiп жүр, екi көзiнен жас плап, жылап жүр.

	– Әпке-ау, бiздерге де сүйетiн бiрдеңе қалдырсаңызшы, – деп, Күлiмхан сұлу келiп, жас келiннiң маңдайынан иiскеген.

	Сол-ақ екен, домбыра күмбiрлеп, той басталып кеткен.

	Байшуақ пен Бағиланың тойы өтiсiмен қос балуан қарт: «Ендiгiсi бiр құдайдың қолында, бiлгенiмiздi үйретiп болдық. Бiз бiлсек, бұл өңiрде Баратты қойып, Буратайға шақ келер мықты жоқ, ендi қайда той, қайда қызық болса аттандыра бер» десiп, балуандарына баталарын берiп, мол сыйсияпатпен аттанған-ды.

	Күрес өнерiн үйрену шаруасы осымен тәмамдалып, төренiң аттары ашық қорадан жылы мекендерiне оралды. Балуандықтың бiраз қыр-сырын меңгерген қос талапкер де ауылдарына қайтқан. Ал Барат пен Буратай «Қамбардың қос бөрiсi атанып, қайда той, қайда қызық?» дескендей iзденiп шыққан тұстары едi.

	Барат дiттеген жерден шығып, елге оралса, онда өзiнiң де тағы бiр тiлегiне жеткенiн бiлген Қамбар төре iшiнен «тәуба-тәуба» деп сүйiнген де тұсы едi.





	Көрдiм де бiр сұлуды болдым ғашық,

	Алашқа бiлдiрмедiм аузымды ашып.

	Жарасқан бал-шекерге күмiс қасық,

	Жүремiз сөйтiп қашан араласы?

	Халық өлеңi.





ТОТЫ


	Құлжабек Баратты сұқ саусағымен iлiп шақырды.

	– Не айтасың, Құлжеке! Түсiң суықтау ғой, тiптi. Әзiрге ешкiмнен жығылып жүрегiм шайлығып көрмесе де өзiңдi көргенде екi тiзем дiрiлдеп кетедi, – деген Барат та осы елге келгелi құрдастық базыналары жарасып жүрген мақтаншақ досын арқасынан қаусыра құшақтай.

	– Менен қорыққаның орынды. «Ақын жiгiт дауға жоқ, балуан жiгiт жауға жоқ» дегендi аталарың бiлмесе неге айтқан?! Бiз сен сияқты белбеуден ұстап, белдесер айқастың емес, азаматтар ат үстiнде көз шырымын алып, көк найзамен тiлдесер шайқастың адамы боламыз. Сондықтан да ел шетiне жау тисе Қамбекем алдымен маған...

	Жiгiттiң айтарын ұмытып, есе жөнелгенiне күлген Барат:

	– Батыреке, оны бiлемiз ғой. Қазiр неге оңашалағаныңды айтшы.

	– Жiгiтiм, «Аяз әлiңдi бiл, құмырсқа жолыңды бiл» дейтiн сөздi естiген боларсың. Түйе балуан болмақ түгiлi түйедей балуан болып кетсең де төренiң бiр қарпуынан қалмайсың. «Босқа қан-жыныңды шашып алма» деп ескерту менiң парызым.

	– Батыреке-ау, не iстесең де айтып өлтiрсеңшi! – Жаңа ғана көңiлдi күлiп келе жатқан Бараттың жүзi алаулады. Ендi болмаса бiр мытуынан қалмайтын Құлжабектi бүрiп тастайындай болып көрiнгенмен, жанына келiп тоқтай қалған.

	– Сен төренiң кiшi үйiне барып, жиi-жиi қымыз iшкенiңдi қоясың. Бiр – де. Сен күлiмкөз Күлiмхан қымыз ұсынғанда оның саусақтарына саусақтарыңды жанастырғаныңды қоясың. Екi – де. Көзiң – көкiрегiңнiң терезесi. Бәрi көрiнiп тұрады: жүрегiңнiң дүрсiлдеп тулайтыны, iшек-қарының мен өкпе-бауырыңның аунап түсетiнi, айнадан көрiнгендей ап-анық байқалады. Сондықтан, оған қарап, күлмiңдегенiңдi қоясың. Үш – де.

	Қамбар сендердi ұтырлап жүрiп, қалмақтан өзiне қаратып, көшiрiп алғанда некелi қатыныма қырындасын деп барын салған жоқ. Бар болғаны төре ауылының намысын жыртар қолшоқпары, беделiне бедел қосар балуаны ғанасың. Мұны – төрт деп қой.

	Құрдасының қылша мойнынан буындыра салған бұғалығынан құтылар жол таппай Барат қиналған. Себебi оның сөзiнiң төркiнiнде шыңғырған шындық жатқан. Бәлкiм, жастықпен, бәлкiм мастықпен жүрiп байқамаған шығар, «осы қылықтарым оғаш болды-ау» деп, өзi де ой жiберiп көрмеген болар, алайда кер маралдай керiлген Күлiмхан тоқалдың мiнсiз бейнесi жатса түсiнен, тұрса есiнен кетпей қу жанын қуырып жүретiнi де, содан қымыз iшудi сылтауратып, ол үйге жиi баратыны да рас едi.

	– Досым-ай, менiң iшiме кiрiп шыққандай бар сырымды, бар құпиямды дөп бастың-ау. Осал тұсымды. Жан-дүниемдi дендей бастаған дертiмдi тамыршыдай айнытпай айтып тұрсың. Еркiмнен тыс естi алған дерттiң емiн айт, құтылар жолды көрсет. Жоқ әкеңдi жоқтатпай жақсылық жасаған жанға жамандық жасар ниетiм жоқ, адал асқа тұмсық тығар сұғанақ қара күшiк те болғым келмейдi. Бiрақ жүрек деген итiңнiң иесiне бағынбайтын сәтiн көрдiм. Бағындырып бер дос болсаң. Қас адам күлуге бейiм, дос адам жайыңды бiлуге, көмегiн беруге бейiм. – Барат Құлжабекке шынын бiр-ақ ақтарып салып, қиыннан қисынын тауып, шығарар жалғыз жарылқаушысындай құрдасының бетiне сұраулы жүзбен қараған.

	– Әрине, ұғар кеуде, тыңдар құлақ болса, көмегiмiздiң ау-жайын әзiрлеп қойған бұл дәдең, – деп Құлжекең мардымсыды.

	– Кеудем ұғуға, құлағым тыңдауға әзiр. Әлде сол Ошыржап уаңның елiнде бiржола қалып қояйын ба? Әлде ол кiсiнiң монғолға кеткен есесiн алған соң екi қолымды төбеге қойып, туған елiме қарай бет түзейiн бе? Басқа жолды көре алмай тұрмын-ау.

	– Таңдап тұрған екi жолыңды да құптамаймын. Қалмақта қалсаң, туған елiңдi, қаныңды сатқаның. Елiңе жалғыз қашсаң қалмақты да, қазақты да, ең жаманы бiр сен үшiн деп туған үйiнен, өскен үйiрiнен амалсыз безiнген жалғыз бауыр – Байекеңдi де сатқаның. – Ол батыр тұлғалы болғанмен бала мiнез танытып тұрған құрдасының бетiне қарап жымыңдады. – Қатын алуың керек! Мiне, сенi құтқарар жол қайда? Әйтпесе төренiң тоқалына көз сүзiп жүрген сен бәлекет басқамызды қайдан аяйсың...

	– Қалжыңдамашы, Құлжеке. Ешкiмнiң ала жiбiн аттайын деп жүрген кiсi емеспiн. «Тышқан iнiне кiре алмай жүрiп, құйрығына қалжуыр байлапты» деген сияқты басыма бiр кептiң түскенi рас. Үйленсем де Күлекеңе деген ұры көңiлдiң басыларына сенбесем қайтем? Ой азабы бой азығынан, тән қанағатынан бекем шықса қайтпекпiн?!

	– Сондықтан да кез келген қатынды емес, түрi-түсi де, мiнез-құлқы да тура сол тоқалдан айнымайтын қызды алсаң ше?! Және ондай қызға мына дөдең ойша үкi тағып келiп отыр. Ол төренiң туған балдызы, Күлiмханның тура өзiнен айнымайтын сiңлiсi Тоты дейтiн ару. Тоты десе тоты, он беске толып, тотыдай таранып отыр.

	– Апыр-ай, ә, Күлекеңнен айнымайды дейсiң бе? Ол бұған дейiн қайда жүрген?

	– Қыз қайда жүрушi едi? Өз үйiнде, әке-шешесiнiң жанында болады да. Қазiргi күндерi апа-жездесiнiң үйiне қыдырып келiп жатыр екен. Әй, бiрақ қыз он беске келгенше айттырылмаушы ма едi? Тағы бiр малы көп байсымақ айттырып қойған болар. Оның үстiне, осы өңiрге «Ақ дегенi – алғыс, қара дегенi қарғыс», тiрi жанға бет қаратпай тұрған Қамбар төремен бажа болуды қай есепшiл қазақ ұмытар дейсiң... Күлекең жеңгейдiң төркiнi өр Керей жағында, Бала Ертiстiң жағасында болса керек.

	– Кiсiнi үздiктiрiп алып, тағы бiр асу бермес биiкке әкелiп тiредiң-ау менi. Оның үстiне, Қамбар төре жалғыз ағасы, жалғыз аты бар кедеймен бажа болғысы келер ме екен? Айттырылған жерi болса, ел ағасы болып отырып, бата бұздыра қоймас. – Барат бойжеткендi көрмей, бiлмей-ақ Құлжабек мақтауын жеткiзген соң өз күдiгiн көлденең тартқан. Өзiнiң қызға ұнарұнамасы туралы да әзiрге басын қатырғысы келмеген.

	– Сен алдымен қызды көр, – дедi Құлжабек маңызданып. – Бәлкiм, бойжеткен маған ұнағанмен саған ұнамас. Бәлкiм, сен бiз үшiн мақтаныш болғанмен, ол үшiн көп кедейдiң бiрi ғана шығарсың... Қыз шiркiннiң жiгiттi қандай қасиетiне қарап бағалайтынын кiм бiлген? Қыз болып көрген жоқпыз. Әйтеуiр бiздiң қатын менi бiр көргеннен-ақ талып түстi ғой...

	– Ойбай-ау, Құлжеке-ау, сенiң жөнiң бөлек қой. Жә, сонымен не ақыл айтасың? – деп балуан досының сөзiн бөлдi. – Ол бойжеткенмен қалай кездесiп, қалай тiлдесемiн? Соныңды айтсайшы, кiсiнi үздiктiрмей.

	– Дөдең ойланбай iс қылып, толғанбай сөз айтпайды. Оны да ойластырып, пiсiрiп қойғанмын. Бүгiн Сайынның үйiнде шiлдехана бар екенiн бiлесiң ғой. Отын-суына көмектесiп дегендей бiз де сонда боламыз. Ал саған есiк ашық қой. Қонақ қыз да әпкесiмен iлесiп, сонда келер...

	Барат әлде бағы, әлде азапты басының соры, әйтеуiр сол күнi қатты толқыды. Көптен ұстамаған домбыраны қолына алып, ыңылдап өлең айтты. Тоты қыздың алдында күрестен басқа, қара күштен басқа өнерi жоқ қаражаяу жан болып көрiнгiсi келмеген. Үнемi айтып жүрмеген соң ұмытыла бастаған өз елiндегi әндердi есiне түсiрiп азаптанған.

	Екi кештiң арасында Құлжабек бiр кiрiп, қуандырып кеткен. Төре үйiне кiрiп-шыға беретiн қызметшi ретiнде барып, Күлiмхан жеңгесiнен елеусiз сұрап-бiлiптi. Ол нәрестеге ит көйлегiн тiгiп даярлап бармақшы. Демек сiңлiсiн де ала барады деген сөз.

	***

	Жiгiт ұзақ ойланып, ең алдымен Қасқақтан ақыл сұрауды жөн көрген. Барат үшiн барын салып, екi жеңiн түрiне кiрiскен Құлжабектiң де пiкiрi бiр жерден түйiсе кеткен.

	– Қасқақ Қамбар төреге сөзi өтетiн кiсi. Оны – бiр де. Екiншiден, ет жақын туысы. Төреңдi «жә» дегiзсе, құдайым бердi дей бер. Осы күйеу балаларының арқасында бедел жинап, белiн көтерiп отырған қайын жұрты төренiң айтқанына «мұның дұрыс емес» дей алмас. Үшiншi айтарым, «Менiң қатын алуыма көмектес» деп, Қасқақтай адамның алдына сенiң жетiп барғаны тағы жараспайды. Ол – осы елдегi төреден кейiнгi бедел иесi. Мен сияқты, Байшуақ сияқты жөн-жоралғыны бiлер бiреудi жiбергенiң жөн...

	Солай жiгiтiм, мұндайда әр iстiң аңысын аңдап, саясатпен, мысық табандап әрекет ету қажет, – деп, Құлжекең мақтана кетудi ұмытпаса да түтiнi түзу кеңес берген. Барат оның соңғы пiкiрiн де құп алды.

	– Құлжеке, бұл ниетiмiздi Алла құп көрiп, ойлағанымыз iске асып жатса, ең бiрiншi өзiңе қарыздармын. Қайда жүрсем де есiмiңдi дұғама қосып айта жүрермiн. Ал Қаскеңе Байекең көкемнiң барғаны жөн болар. Сен адал досым болсаң, ол ағаның да, әке-шешенiң де орнындағы адам ғой. Бұған қалай қарайсың?

	– Әкел қолды, – деп, Құлжекең баланың қолындай кiшкене болғанмен балта-балғадан бiр босамас мүйiзденген шып-шымыр қолын ұсынды. – Келiстiм!

	Байшуақ бұл жаңалықты естiгенде қуанарын да, ренжiрiн де бiлмегендей әрi-сәрi күйде тұнжырап отырып қалған.

	– Бауырым-ай, елден шығандап алысқа кетпесек бұл күнде екеуiмiз де анамыздың айналасына немерелерiн өргiзiп жiберетiн жаста екенбiз. Бәрi де Жаратушының жарлығынан шығар. Ер жеткен жiгiттiң бойжеткенге көз салмағы, сонан соң сөз салмағы табиғи iс. Оған қарсылық жасау жұмыр басты пенденiң iсi емес. Оның үстiне, өз күйiмдi күйттеп алып, саған «Мұның не?» деуге арым бармас. Тек, бауырым, балалы-шағалы болу етекбастылыққа апарар, етекбастылық «Елге жетсек-ау!» дейтiн түпкi арманды алыстата түсердей. Уақыт – төрешi оны да шешiп берер. Менiң қиналып отырғаным ол да емес. Ойымды онға, санамды санға бөлер жалғыз уайым сенiң қарақан басыңның байлауда, аяғыңның тұсауда тұруы болып тұр ғой. Бүгiнiң жарық болғанмен, ертеңiң – бұлыңғыр. Тәңiрi жар болып, алдымен өзiңе қуат берсiн! Сонан соң уаң мен төреге ғана сенемiз де. – Байшуақ сөйлеп отырғанда Барат кiнәлi болған жас баладай кiрпiгiн де көтерген жоқ. Әншейiнде көсемсiп, лепiре жөнелетiн Құлжабек те ләм-мимсiз. Байшуақ айтқан әңгiменiң негiзсiз еместiгiн екеуi де мойындап отыр. – Сонымен, бауырларым, бұл тұйықтың шығар жолы қайсы?

	Барат басын көтердi.

	– Ақыл – ағадан. Мен аңдаусыз бiр сiлтеген шоқпарыммен-ақ Қыдырғалиды жазым, өзiңдi елден айырып, жаныңды жаралы еткен айыпкерiңмiн. Қаным бiр, жаным бiр болған соң ғана емес, жуып кетiре алмас кiнәлi болған соң да «Жолыңа – жаным құрбан» деп жүрмiн. Сондықтан айтқаның болсын, көке!

	– Жоқ, бауырым, Баратым, – дедi Байшуақ та толқып. – Ескi жарамыздың аузын тырнап қайтемiз? Сенiң менi аға деп, пана деп санайтыныңды бiлемiн. Мен де сенi «Баратым – қанатым» деп бiлемiн. Азамат атанып, алғаш рет көңiлiңдi көрiктi қызға құлатсаң, мен де аянып қалмаспын…

	Алдымен Қасқақ батырмен ақылдасып барып, төреге сол кiсiнiң беделсалмағын салайық дегендерiңдi мақұл көрiп отырмын. Қамбекең мен Күлiмхан жеңгемiз «жә» десiп, бiздi қолдар болса, тұйықтан шығар жолын да өздерi көрсетер. Бәлкiм, үйлендiру жайын сенiң басыңа бостан күн берiлген соңғы уақытқа межелер.

	Екеуiңнен жасырып қайтейiн, бұл ниетiмiздi төре қуана қоштар, көмектесер деп ойлаймын…

	Барат ағасының жүзiне үмiттене қараған.

	– Бiр елдiң мақтанышы болардай сендей жiгiттi жай көңiл жақын жора қылғаннан да сөзi өтер бажа қылу тиiмдiрек болар. Сондықтан бұл некенi төре төстабандап қолдар деп отырмын. Алты айшылық жолды, алты асу қиянды алыстан өлшеп-пiшер бiздiң төре бұл жолы да қапы соқпас. Қиысқанға өтпес сөздiң туысқанға өтерiн бiлгендiктен де ол аянып қалмайды. Егер төреге туыс болсақ, қалмақтан бостан болсақ та өз қазағымыздан кетерiмiз қиындай түспек… Бiрақ оған да алдағы күндер төрешi болар…

	Мен бүгiн-ақ Қасқақ батырмен ақылдасармын, – деп ол орнынан тұрған.

	Байшуақ ертеңiне-ақ Барат пен Құлжабекке жақсы хабар жеткiзген. Тiптi Байшуақ пен Қасқақ батыр төре алдынан бiр-ақ шығып, жай-жапсарды жайып салыпты.

	* * *

	– Екi жасты қосқанның сауабы бар» демекшi, Барат пен Тотының бiрбiрiн ұнатып қалғандары рас болса, мен неге қарсы болайын? – дептi төре бiрден. – Болашақ бажам бай болмады деп қиялдар кiсiң мен емес. Бiр жұттық мал байлығы өзiмде де жетедi. Мен азаматтың басын ғана бағалайтын кiсiмiн. Баратжанды ешбiр бай мен бағланнан кем қоя алман. «Жегенге – тоқ, iшкенге – мәз», әкеден бұйырған көп малмен өзi де мал рәуiштi бiреудiң маған бажа болғанын мен де қаламайын. Әйтпесе, сөйлеп, сөзге жарыта алмайтын, қимылдап, iстi мандыта алмайтын, мал шашып, қатын алуды өнер көрер өңездер көп қой... Мына әпкесi сiңлiсiмен бiр ауыз тiлдессiн. «Жә» дейтiнi, ықыласты екенi шын болса, мен екi жасқа бейiлiмдi бердiм. Тек қана Барат осы көктемде болар сынынан сүрiнбей есен-аман оралсын.

	Байшуақтың айтысына қарағанда, Тотының басының бос еместiгiнен төре де құлағдар екен. Сондықтан да бұл сөз отыз екi тiстен асып, сыртқа шықпау керек. Тоты қыз да күнi ертең елiне қайтады. Егер де батасы жасалып қойылған бiр құдалықтың үстiнен астыртын жасалған және Қамбар төренiң өзi мұрындық болып жасасқан екiншi құдалық жайы қыздың қалыңын жартылай өткiзiп қойып, келер жазда тойын жасамақ болған Өр керейдiң Шерушiлерiнiң құлағына жетер болса, ел бүлiнбек. Оның үстiне, мал берген жасамысқа ерiксiз пенде болып, қатын үстiне бара жатқан балдызын теңiне қосуды төренiң өзi де парызы санайды екен. Сондықтан Тоты да қамықпай елiне аттанса, Барат та уәделi уақыт жеткендiктен, он шақты күннiң мезiретiнде уаңның елiне қамсыз жүрiп кетедi. Басқа шаруаны төре өз мойнына алады.

	Әңгiменiң бетi берi қарап, төре мен Күлiмхан да екеуiне ықыласты болған соң түннiң бiр уағында Барат пен Тоты Құлжабектiң үйiнде оңаша жолыққан. Бұл олардың екiншi рет дидарласуы едi. Алғашқы жолы...



	II

	Алғашқы жолы Құлжекең Бараттың бар еркiн өзi билеп алған-ды. «Әй, сенiң алдыңа келген азаматты алып ұрғаннан басқа өнерiң жоқ па деп қорқушы едiм, мына домбыра тыңқылдататын өнерiң де бар ма едi?! Естуiмше, кiшi атамның балаларының домбыра ұстап, күй тартыспайтыны болмайды дейтiн. Рас шығар-ау. Бәрекелдi, онда күй тартып, бiр көрiнуiң қажет. Бiрер ауыз «әу» демейтiн қазақ жоқ. Қызбен айтыса қалғандай болсаң, өлеңiңдi жұптап қой. Сегiз қырлы, бiр сырлы жiгiт болмаса, Тоты қыз да кез келгеннiң шаужайына орала кетер сұлу көрiнбейдi» деп қайраған. Бұл шiркiн, шынында Құлжабектiң айтуы бойынша қам жасап, бiр-екi ескi күйдi есiне түсiрдi. Жас кезiнде қара домбыраны қолтықтап, домбырашы жiгiттердiң қасына iлескеннiң арқасында бiраз күйлердi де бiр кiсiдей тартатын өнерi болушы едi. «Ораза-намаз тоқтықта» дегендей, бұл өнердi елден жырақ шыққанда ұмытып, бес саусақ, қос iшек пен тоғыз перненiң күйiн күйттемей, сойыл-шоқпар, одан соң күреске түскен балуандардың бел омыртқаларын сығымдаумен болып кеткен соң, домбыраны жатырқап-ақ қалыпты. Сабаудай саусақтары икемге келмей, әуреге салған. Дегенмен көңiл қойнауында бұрыннан жатталып жатқан бiр-екi күй еске оралды.

	Бiр сәт домбыраға тыным берген шағында Тотымен тiлдесу мақсатында екi-үш ауыз қара өлеңдi де жұптап қойды.

	Ол Сайынның дүниеге келген ұрпағына арналған шiлдеханаға хан тойына барардай осылайша асығыс қамданып жатқан тұста Құлжекең екi өкпесiн қолына алып қайта жеткен.

	– Ал, балуаным, бәрi де әзiрге бiз ойлағандай болып келедi. Күлiмхан сұлу да Тотысын ертiп, Сайынның үйiне бет алды. Ендi кешiккенiңнiң жөнi жоқ. Тұр киiн, қане! – дедi ол жан таптырмай. – Қырғын домбырашы болмаған соң сал-серiлер сияқты оны алып баруың қолайсыз болар. Шiлдехана өтер үйде домбыра болмас дейсiң бе?! Айтпақшы сенiң өңi түзу киiмiң де жоқ екен-ау, ендi қайттiк? Бұл бiр ойланбаған шаруа болды-ау өзi... Күреске киер жарғақ шалбар, жарғақ жеңсiзбен баратын емес... Менде өңi түзу тәуiр киiм болғанмен, ол шiркiндер жойдаусыз мына денеңнiң қай жерiңе лыпа болады.

	Ол аңырып отырған Баратты аузына қаратып қойып, сәл ойланды да:

	– Таптым, – дедi қуана дауыстап. – Көкеңнiң бiр киерлерi бар едi ғой. Соларды киесiң. Бағила жеңгей, қайдасың? Ойбай, тез!

	– А? Не болды, а? – деп, бұл күнде бiрер қайырым ғана емес, қазақшаға тiлi тәп-тәуiр сынып қалған Бағила сырттан үрейлене басып, үйге кiрген.

	– Бiз мына қайныңа қатын таңдайды. Сен байыңның жақсы киiмiн әкел! Тез! – деп, дызақтаған Құлжабектiң сөзiнен ештеңе үға қоймаған жас келiншек оң жақта тұрған үлкен сандықтың аузын аша бастаған.

	Сол кезде үйге кiрiп келе жатып, әңгiмелерiн құлағы шалып қалса керек, Қатша апалары жандарына жеткен.

	– Құдай-ау, мына ұлдың «қатын таңдайдысы» не айтып жүрген?

	– Апа, мен тұрғанда саспаңыз! Бұл менсiз сiздердiң күндерiңiз қараң ғой. Өздерiңiзге Құлжабектi құдай бере салмаса жағдайларыңыз не болар едi? Бiр жылдың iшiнде қолыңызға екi бiрдей келiн түсiрiп берсем, болғаны емес пе? – деп, әлi бiсмiлләсi пiспеген әңгiменi тақатып, онсыз да соңғы кездерi ақарлы-шақарлы отбасы болып, бақыттан басы айналып жүрген Қатшаны тағы бiр қуанышты хабармен есiнен тандыра жаздады. Ол буынынан әл кеткендей сылқ етiп отыра кеттi.

	– Апа, – деген Барат еркелей сөйлеп, – апа, аман жүрсем, ол күнге де жетерсiз. Әзiргiсi Құлжекеңнiң көп әзiл сөзiнiң бiрi ғана ғой. Оған онша сене бермеңiз.

	Төре Байшуақты жанына ертiп, ел сөзiне араластыра бастағалы арнайы бiр киер беделдi киiм тiктiрген болатын. Сол Байшуақтың биiк төбе сусар бөрiк, биiк өкше қоңыр саптама, қос бойы көк оюлы жырым балақ қызыл қоңыр шалбар мен күдерi шапанын киген соң Барат ел жақсыларынан айырмасы болмай қалған.

	– Құлыным, әкең келген соң өзiңе де осындай киiм тiктiрсем бе деп жүр едiм. «Адам көркi – шүберек» дейтiн осы-ау. Төренiң ұлдарының бiрi десе, жұрт сенгендей құлпырып кеттiң-ау, құлыным. Қайта туғандай болдың-ау, – деп, Қатша шешелерi де Баратқа қарап, көзiн тойдыра алмай жүр.

	– Сайынның баласының шiлдеханасына мен де киiнiп барайын дегенiм ғой, апа. Бiрақ, көкемнiң киiмi болса да ұрлап, киiп тұрғандай өзiм бiр түрлi ыңғайсызданып тұрғаным. – Барат ақтала сөйледi.

	– Ой-бу, құлыным-ау, ыңғайсыз түгi де жоқ. Тең-құрбыңның алдына ұялмай бар. Әдiре қалғыр, бұл киiмнiң көкесiндей ғып тiктiремiз әлi... – Қатша шешесi де аспаннан Жаратушының өзi жарылқап бере салған ұлын әлi киiндiре алмай жүргенi үшiн өзiн кiнәлi санайтындай. – Әйтпесе, құлыным, жаман әкеңе бүкiл ғұмырында бiтiп көрмеген малды келгелi берi үйiрлеп тауып жатырсың ғой.

	Барат ағасы үйде жоқта бар бiр киерiн рұқсатсыз киiп шығудан қанша ыңғайсызданса да сол сәтте үстiнен қайтып шешiп тастай алмаған. Одан гөрi Құлжекең көрмей тұрып-ақ мақтауын жеткiзген Тоты қызға қалай да ұнап қалу дейтiн iшкi бiр тiлек бекемiрек шыққандай.

	– Ассаулау-ма-ға-лей-кум! – деп, Сайынның үйiнде отырғандарға озандата сәлемдесiп кiрген Құлжабек өзiнiң қашандағы еркiн сөйлейтiн әдетiмен. Қамбар төре соңғы кездерi «Құлжабек үйшi», «Құлжабек шебер» деген есiмiне қосымша дәреже қосып, дәрiптей айтқаннан берi ол төренiң өз үйiнен бастап, кез келген үйде өзiн еркiн сезiнетiн болған. Шiлдеханалы үйде Қамбар, Қасқақ сияқты ел ағалары болғанын бiлiп, әзiлдей кiрген. – Ал туманың бауы берiк болсын! Мен сияқты айтулы жiгiт болсын, мендей бола алмаған күнде мына Барат балуандай-ақ беделдi болып өссiн!Қамбекемнiң тағы болмаса да Қасқақ атасының бағын берсiн!

	– Сәлемшi болсаңдар төрге озыңдар. Айтқандарың келсiн! – деп есiктен кiрген қос жiгiттi Сайын да қуана қарсы алды. Аузын буып қойғандай үнсiз қалуды жөнсiз көрген Барат та Сайын мен оның келiншегi Мақпалға «Бауы берiк болсын айтқан!» Ол есiктен кiрген беттен-ақ Құдайменде, Шотан, Байғазы, Әли, Жанғазы сияқты жiгiттердiң, бес-алты жас келiншек пен қыздардың жиналып қалғанын, төр алдында Күлiмхан сұлудың отырғанын барлап үлгiрген. Күлiмханның оң тiзесiн ала отырған бейтаныс бойжеткеннiң Тоты қыз екенiн бiлген. «Қалай, бiр-бiрiмiзге шынында ұқсаймыз ғой» дегендей бiрi өзiн ел ағасының сүйiктi зайыбы ретiнде еркiн ұстап үйренген келiстi келiншек, ал екiншiсiн бота көзi мөлдiреп, елiктiң лағындай тым бейкүнә, тым үркек қыз демесең, ұқсамасаң тумағыр, екеуi де бiр тектi сұлулықтың егiз үлгiсiндей едi. Сол тұнық та терең аялы жанарлар, сол ақша жүз, албырт ерiндер, сол қарлығаш қанат қиғаш қас, қолаң шаштар. Тек бiрi жиырма мен отыздың арасындағы болған, толған дер шағындағы келiстi келбеттiң «осындай-ақ боларын» мезгесе, бiрi тым балаң, пәк сұлулықтың көрiнiсi сынды.

	Ал Күлiмханның сол жағына әлi уылжыған жас болғанмен, үлкен кiсiнiң зайыбы болған соң үлкендерше жүрудi бiраз меңгерiп қалған бидай өңдi, толықша келген келiншек, Күлiмханның қайын сiңлiсi, Қасқақ батырдың кiшiлiгi, былайша айтқанда, Күмiсай отырыпты. Оқалы сұлама аппақ кимешегi жарасып, ол да салтанатын жеңгесiмен тең ұстағандай, отырысының өзiнде ханшаға тән кербездiк бар.

	Құлжабек тағы да бiр ерлiк жасады. Сайындай жас та болса беделi батпан үй иесi тұрғанда, Шотан, Жанғазыдай жас төрелер отырғанда осы кештiң билiгi өз қолында жүргендей болып:

	– Осы бiздiң Барат та қонақ қой, сондықтан қос қонақты қатар отырғызғанымыз жөн болар, ә жiгiттер? – деп, Баратты Тотының жанына қарай күргейледi. – Ол ұсыныстың жауабын күтпей-ақ өзi бастап, төстеп кеткен.

	– Иә, жөн, Тоты құдашаның көңiлдi отыруына жараса болды, – деп Сайын да Құлжекеңнiң оқыс шешiмiн әзiлмен жуып-шайды. Барат қыз әрi таман ығысқан сәтте жайғаса берiп, оның дидарын жанарымен бiр аялай сипап өткен. Бетiнiң ұшына қызғылт шуақ жүгiрiп, ұзын кiрпiктерi бота көзiн далдалапты. Құлжабек досын дiттеген жерiне орналастырып болған соң өзi босаға жаққа барып отырды да, қарап отырмай: «Ал ендi мен кiрiп-шығуға қолайлы есiкке таяу жайғасайын. Құлжабексiз бұл ауылдың шаруасы бiтпейдi ғой» деп, ақталып қойды.

	Әңгiме-дүкен, әзiл-қалжыңмен отырып, шай iшiлiп, ет желiндi. Сонан соң шiлдехана өткiзудiң дәстүрлiк жағының билiгiн өз қолына алған Күлiмхан:

	– Ал, қайын сiңiлiм – деген Сайынның келiншегi Мақпалға қарап. – Бесiктi әкелiңдер. Бүгiн «тыштымасын» жасап, батырды бесiкке бөлейiк. Ат қоюды ертең аталарына қалдырайық. Ол кiсiлердiң алдын орағанымыз жараспас. Ән-күй, ойын-сауық, жастар, сендердiң еншiлерiңде. Бiз сияқты соңында iздеушiлерi барлар үйлерiмiзге қайтайық.

	Сайын баяғы Құлжабек шебердiң қолынан шыққан әдемi бесiктi әкелiп ортаға қойды. Күлiмхан болса, сом күмiстен соқтырған қос үзбе бiлезiгiн сыңғыр қақтырып, әкелiп қойған бесiктi «Ағузу бiллаһi мiнәш – шайтанiрражим Бисмиллаһiр – Рахманiр–Рахим, сәбиiм сенi тал бесiгiңе салар менiң қолым емес құрсағы құтты пiр Фатимадан бастап, барша аналардың қолы болғай» деп, өзiне жақындатып алып, алдымен кепкен адыраспан, қылшаның бiр-бiр жiлiншiгiн тұтатып, аластай бастады:

	– Алас, алас!

	Бәле-қала қалас,

	Тал бесiгiм, жайлы бол,

	Нәрестеме сайлы бол!

	Әрдайым құдайым қолдасын!

	Әулие, әнбиелер болсын жолдасың!

	Тiлден, көзден сақтасын!

	Ол сонан соң бесiктiң басына шоқпардай үкi, аяқ жағына аюдың тұяқтары тiзiлген тұмар-алқа тақты. Алдын-ала түбектiгi ойылған бiрнеше қабат киiз төсенiш, көрпешесiн баппен салып, оюлап сырған қолбау, тартпа бауларды тақты. Ең үстiнен көгiлдiр масаты жамылғысын жауып болды да: «Ал «тыштымаларыңды» әкелiңдер» деген Мақпалға. Ағаш тегешке толтырыла салынған құрт, iрiмшiк, шақпақ қант бүгiнгi дастарқан мәзiрiнде мол болса да, жастар жағы бесiктi айнала жүрелей отырысып, масаты жамылғының астына түбектiң ойығына қарай қолдарын жүгiртiскен. Барат бесiк астындағы көп қол iшiнен жанында отырған Тотының нәзiк саусақтарын оңай тапты. Жүрегi дiр ете қалды. Қыз алақанының жылуы бүкiл денесiне тарап, буынын алды. Көз алды тұманданып, жанары қарауытты. Нәзiк саусақтар торғайдың балапанындай бiр тыпыр еткендей болды да тынши қалды. Ол қыз жүзiне елеусiз ғана жанар аударған. Кiрпiктерi тағы да жанарын жауып, бетiнiң ұшындағы қызғылт рең ендi алауға айналғандай.

	– Тышты ма? – Күлiмханның үнi екеуiне де тым алыстан естiлгендей болды. Түбек ойығынан сауылдап түсiп жатқан құрт-iрiмшiктер Барат қолының сыртынан нөсер боп жауды. Бiрақ ол сезбес халде. Бүкiл ақыл-есi тоқтап қалғандай, мынау кең дүние, үй тола отырған кiсiлердi түгел-түгел ұмытқандай. Күректей қолында жып-жылы болып жатқан қыз қолы, қол емес кесек алтын болып жатса, дәл осындай бақытқа кенелмес. «Тышты ма?» тоқтамаса екен...

	– Тышты-тышты, – дедi Тоты үнi сыңғырлап. Бiрақ даусы табиғи емес, ерекше бұйығылау, тығылып шыққандай болған.

	– Тышты-тышты, – дедi Барат та асығыс қыз қолын жiберген бойда. Саусақтарына iлiнген құрт-iрiмшiктiң бiрнешеуiн алып шықты. Бiрақ мұның үнi де барлығыңқырап, құмығып шыққан.

	– Сәке, балаңның кәкәсi тәттi екен, – дестi кей жiгiттер қызыл күрең iрiмшiктi күтiр-күтiр шайнап отырып. Сол кезде Күлiмхан үлкендiк қып:

	– Олай демеңдер, балалар. Бұл да халқымыздың бiр қамқор салты ғой. Әрқайсыңның үйлерiңде шiлдехана болсын, ұрпақтарың ұзарсын дегеннен шыққан салт қой. Ырымдап, «тыштымадан» қалталарыңа салып алыңдар. Үйленген, үйленетiн достарыңа жақсы тiлекпен бересiңдер...

	Қане, баламызды әкелiңдер. Құтты мекенiне қондырайық, – деп, ол тыштымадан босаған ағаш тегештi бiр келiншекке ұсынып, қолына әкелiп ұсынған сәбидiң құндағын шештi де оған өзi әкелген иткөйлегiн кигiзiп, бесiкке бөлей бастады. Баланы иткөйлегiн кигiзiп бөлеген соң масаты жамылғының үстiне қойылған орамалдан бастап, көйлектiк кездемеге дейiнгi таза заттарды отырғандарға таратып берген Күлiхан былай дедi:

	– Қане, домбыра тартар қайсың бар, қазiр «Бесiк жырын» айтамыз. Сол кезде жiгiттердiң бiрi iлулi тұрған қалақтай қара домбыраны қолға алып, құлақ қүйiн келтiре бастады. Барат бұл жiгiтпен төренiң ат қорасында өткiзген күрес сайысы кезiнде танысқан. Күнде болмаса да жиi келiп күрестi қызықтап жүрген бұл кiсiнiң алыстан арнайы келiп жүргенiн атының аязды күндерi өне-бойы түтiндегендей қатты терлегенiнен байқаған Барат бiр тыныстап отырғанда:

	– Алыстан келiп жүрсiз-ау деймiн, – деп өзi сауал қойған.

	– Иә, бауырым, сонау Маңырақтың быдырығында жатқан жылқы өрiсiнен қатынап жүрмiн, – деген ол.

	– Шамасы өзiңiз де күрес өнерiнен құралақан емес боларсыз?

	– Жоға-а, – деп, жiгiт ағынан жарылған. – Бiздiкi «Шiркiн балуан болсам ғой» дейтiн бала кездегi қиялдың жетегiнде жүрген ғой. Әйтпесе, белдесiп көрген емен... Барат бауырым, өзiңдi сырттай танып, өнерiңе тәнтi болып жүрген жанмын. Содан да жылқыны көмекшiлерiме қалдырып, шапқылап осында келемiн. Осы төре жылқысының қосағасы Мұқаткен деген ағаң боламын.

	Сол таныстықтан соң да Барат оны екi-үш дүркiн көрiп, ежелгi дос-жар адамдай жылы сәлемдесетiн.

	– Мен бастайын өзiң iлесерсiң, – деп, Күлiмхан Мұқаткенге бiр қарап қойып, ән бастады. Сөйлегенiнiң өзi Баратқа әндей болып естiлетiн келiншек шынында әншi екен. Сыңғырлаған үнi тым әрлi едi. «Шiркiн, Тоты да осындай әншi болса ғой» дейтiн бiр пендешiлiк ой кимеледi Баратты. Бұл қызға қолы жетер-жетпей белгiсiз күйде отырғанымен қоймай пенде шiркiннiң көңiлi тым шарықтап, арман қуып кеткенiн байқады. Дәл бiр қыз бойынан өзгеше мiн таппай, тек әншi болуы ғана қалғандай, өзiнiң орынсыз ойынан ол езу тартты.

	– Елдiң бәрiн тең көрер,

	Көптiң қамын өңгерер,

	Ақылмен бастап, дем берер

	Басшы болар ма екенсiң?!

	Әлди бөпем, әлди-ай!

	– Қамбекем сияқты, – деп, Құлжабек сөз қыстырды. Мұқаткен әншiнi домбырамен сүйемелдегенi болмаса, өзi әнге қосылған жоқ.

	– Ақ берен сауыт киетiн,

	Ақырып, жауға тиетiн,

	Өлгенше елiн сүйетiн

	Батыр болар ма екенсiң?!

	Әлди бөпем, әлди-ай!

	– Қасқақ атаң сияқты, – деген Құлжекең жаңағы мақамымен.

	– Тақылдаған таңдайы,

	Жарқыраған маңдайы,

	Сөз суырған балдайы

	Шешен болар ма екенсiң?!

	Әлди бөпем, әлди-ай!

	– Нұрәлi көкем сияқты. – Құлжабектiң орнын тауып айтып отырған жарасымды қоспа тiлегiне отырғандар шын риза болысқан.

	– Темiрдi жiптей иетiн,

	Ағаштан түйiн түйетiн,

	Пайдасы жұртқа тиетiн

	Шебер болар ма екенсiң?!

	Әлди бөпем, әлди-ай!

	– Бұл жолы өз жеңешемнiң ойлап отырғаны темiршi Шүкiр екеуiмiз ғой, ендi. Бiздей болса да жаман болмас, – дегенде жұрттың бәрi ду күлген. лең айтып отырған Күлiмхан да сылқылдай күлдi. Ол даусын кенеп, «Бесiк жырын« жалғастырды.

	– Балақай, өсiп жетерсiң,

	Алысқа ұшып кетерсiң.

	Сан белестен өтерсiң

	Есен-сау болшы, әйтеуiр!

	Әлди бөпем, әлди-ай!

	– Айтқаныңыз келсiн, әумин! – дестi көпшiлiк. Шындығында тербелген бесiк, майда қоңыр үнмен қайырылған ән жанына жақса керек, әлi аты жоқ сәби де түймедей танауы пысылдап, ұйықтап кеткен.

	– Қос жеңеше, анау деген домбырашы болмасам да сәбидiң құлағына домбыраның қоңыр үнi сiңе берсiн, мен бiр күй тартайын, – дедi Мұқаткен аспабының құлақ күйiн келтiрiп жатып.

	– Бәрекелдi, жөн сөз.

	– Бұл күйдi «Ақсақ құлан» дейдi екен, – деп домбырашы өзiнiң бұл өнердi тегiн қуып жүрмегенiн дәлелдейiн дегендей он саусағын бебеулетiп, жұртқа ертеден таныс көне аңызды арасында айтып қойып тартқан. «Мынау ханзаданың шабысы, мынау – ақсақ құланның шабысы. Мынау – ұлының қазасын естiртудегi қайғылы хабарды жеткiзуi» дейдi домбырашы. Ендiгi кезектiң өзiне келерiн сезiнген Барат ол сөздiң бiрiн естiп, бiрiн естiмейдi. Өз ойымен әлек. «Көкемнiң барын киiп келiп, ыздиып отырғанымда қолым мүдiрiп, ұятты болар ма екенмiн?» деген ой мазалайды.

	– Ағайындар-ау, осы Кiшi атамның балалары тойға барса да өз домбыраларын ала барады екен деушi едi. Бiздiң Барат балуанды қашан сынап, өнерiн көремiз?! – Бұл да Құлжабек досының мұның өнерiн жұртқа көрсетуге мүмкiндiк жасап жатқан әрекетi екенiн Барат бiрден түсiнген. Бiрақ үйдiң iшi ысып кеттi ме, әлде аса жауапты үлкен сынның салмағы жаныштады ма, таудан, тастан қайтып көрмеген жүрегi өрекпiп, денесiн тер буды.

	– Бiз қолымызға домбыра ұстамағалы қай заман, қатып кеткен саусақтар мүдiрiп жатса, сөге көрмеңiздер, – деп, ол домбыраға қол созды. – Сәбидiң, әке-шешесiнiң құрметiне бiр кезде бiлгендерiмдi еске түсiрiп көрейiн.

	– Бәсе, бұл қайнымда бiраз өнер болса керек едi... – Әлде қолдағаны, әлде демегенi, әлде сiңлiсiнен көз ала алмай отырған жас жiгiттiң әбестеу қылығын ескерткенi, әйтеуiр, Күлiмхан да көп мағыналы пiкiр айтқан.

	Шынында саусақтары қатып кеткен бе, әлде күн құрғатпай жетiлдiрiп, шыңдап отыруды қажетсiнетiн қара домбыра мұны жатырқап қалған ба, әлде саусақтары қара домбыраны жатырқап қалды ма, болмаса жан толқынысы әсер еттi ме, әйтеуiр, қос iшектiң әуенi өзара үндесе алмай, бей-берекеттеу шыққан. Ол құлақ күйiн келтiрiп алып, алдымен өзiне таныс ән әуендерiн ойнады. Сол қол домбыраның сағасына барып-қайтқан сайын, оң қол қос шектi қаққан сайын буындар тез илiгiп, мидың бұйрығына көне бастағандай. Көзiнiң қиығымен тыңдаушыларына қараған. Ән әуенiнiң өзiне елтiп отырғандай. Байқатпай тағы да Тотыға жанарын тiктедi. Жымия күлiп, бүлдiрген ернi әнге ақырын қосылып отырғанын бiлдiрдi.

	– Шилi өзен, қамыс-ай,

	Бiздi ойлай жүр, таныс-ай. – Егделеу тартқан ел ағаларының зайыптары болған соң өздерiн егделер қатарына ертерек қосып қойғандары болмаса, жастықтың ауылынан кете алмай отырған Күлiмхан мен Күмiсай осылай деп әнге үн қоса жөнелген. Оларға Тоты қосылып едi сыңғырлаған күмiс үн Сайынның кең үйiн тербедi. Үшеуiне басқалары қосылып, тағы бiрер ән салған соң Барат: «Қазтуған дейтiн бабамыздан қалған мұра екен. Бұл күйiн ол кiсi Едiлден ығыстырылып көшкен соң туған жерiн сағынып тартса керек. Содан күй де үрпақтарына «Сағыныш» дейтiн атпен жетiптi. Туған ел, өскен жерiн сағынбас кiсi болмас. Сондықтан бұл күйдi менiң де сағынышым деп бiлерсiңдер.

	Ол домбыраның құлақ күйiн келтiрiп отырып, тағы да Тотының жүзiне назар аударды. Шамасы, Байшуақ екеуiнiң тағдырынан хабардар болса керек, қарақат көздiң аясына шық тұнғандай. Жаңа ғана ән салған кезде дидарына ойнап шыға келген тойдың көңiлдi әсерi жоғалып, орнын мұң алмастырғандай.

	Күй қой үстiне бозторғай жұмыртқалаған мамыражай өмiр шаттығын жырлағандай, бiрақ ол ұзаққа бармай теңiздiң толқыны, әлде дарияның тасуы, әйтеуiр, қос iшек, он саусақ дауылдатып жөнелдi. Жаңағы мамыражай өмiр терезесiнiң әйнектерi сынды ма, әлде жылаған бала үнi ме, бiр сұмдықтың болғанын тiлсiз домбыра дөп басып айтып тұр. Дауыл тынды, бiрақ мұңды бiр қоңыр үн шанақтан шығып, отырғандардың жүректерiне бойлады. Аңсау ма, iздеу ме, сағыныш па – баяу қалықтаған саз сол еңсенi көтертпеген қалпы келiп қонақтады. Домбырашы көлкемедей орамалын алып, көзiне құйылған ащы терiн сүрттi. Тағы да Тотыға көзi түстi. Мөлдiр жанрының жиегiн кiреукелеген жаңағы шық ақша бетiне домалапты. Дем алысы жиiлеген, ет-бауыры езiлiп отыр. Адасқан қаздай алыста жүрген жiгiт жанын барынша ұғып, жаны ашып отырғаны анық едi.

	Күлiмхан жанында отырған сiңлiсiн бiр қолымен қапсыра құшақтап, қысып-қысып қойды. Мал берiп айттырғанның пендесi болып кете барар қызтағдыр ертеңiн, сонан соң осынау алаңсыз балаң күнiн сағынар сәтiн ойлады ма... Оның жанын алдымен әпкесi түсiнгендей.

	– Ту-уһ, қайным-ай, жүрегiмiздi езiп жiбердiң ғой. Өнерiң үстем болсын! Бiрақ жарқыным, бiр көңiлдi күй тартшы.

	– Мынау күйдi әкелерiмiз «Қалмақ биi» деп тартушы едi, – деп, ол көңiлдi бiр әуендi төгiлте жөнелдi.

	– Әттең жер тар, әйтпесе билей жөнелер едiм. – Құлжабек қутыңдап едi, оған: «Өй, жер жетедi, қане, көрсет өнерiңдi» дескен жiгiттер.

	– Мына Аққайша: «Өнерiңдi кез-келген жерде көрсете берме, қыздар ашық-мұшық болып қалады» деп ескерткен едi. Бұл жоқ жерде өнерiмдi көрсетермiн, – деп, үйшi жiгiт жал айтып құтылды.

	– Ал қайындарым, бiз қайтайық. Аққайша, Құлжабек, Тотыны өздерiң ертiп әкелерсiңдер, – Күлiмхан мен Күмiсай орындарынан тұрған.

	– Жеңешелерiм, мынау бесiкке салардың кәдесi. Көптей көрiңiздер, – деп, Мақпал түгi жалт-жұлт еткен сары алтындай сусардың қағаздай ғып илеген терiсiн Күлiмханның, жылтылдаған бұлғынның терiсiн Күмiсайдың иықтарына жапқан. Шамасы, Мақпал «бесiкке салар» кәдеге деп қос жеңгесiне алдын ала әзiрлеп қойса керек.

	– Үйбай-ау, мыналарың үлкен сый болды ғой. Рахмет жандарым. Ал тағы да тумаларыңның бауы берiк, өмiр жасы ұзақ болсын! – деп, екi келiншек сыртқа беттеген.

	Қыздар мен жiгiттер жолы үлкен төре мен батырдың зайыптары кеткен соң әңгiме-дүкендi қыздырып, әзiл-қалжыңға ерiк берген.

	– Баратжан, түйе балуанымыз деп сенi сыйлап төрге оздырып едiк, шiлдехананың гүлiндей болып отырған жалғыз құдашамызды тiптi иектеп, күбiр-сыбырды көбейтiп барасың ғой, – дестi жiгiттер. – Өзiмiз де жақынырақ таныса алмай емешегiмiз құрып отыр.

	– Күйшi екенiңдi көрсеттiң. Шын өнерпаз болсаң, Тотыны айтысқа шақыр, – дестi ендi бiрi.

	– Шақырса несi бар?! Қызықтарыңнан аяған өнер – садақа. Бiрер ауыз қайымдасу кез келген қазақтың қолынан келер. Бiрақ үнiмнен Тоты шошынып, ұшып кетiп жүрмесе, – деп, Барат домбыраны қолына алды.

	– Ал сiз ұшып кетпейтiндей ғып айтыңыз, – деп, Тоты да тұңғыш рет жарасымды әзiл айтқан.

	Барат домбыраның құлақ күйiн келтiрiп алып, қоңыр даусымен бастап кеттi.

	– Басыма әсемдiкке кидiм сусар,

	Көп жылқым көгалалы көлде жусар.

	Осы үйге қызық iздеп келемiн деп,

	Тотыжан, бiр өзiңе болдым душар.

	Тоты да сол әуенмен кiдiрмей жалғастырып кеттi.

	– Кисең ки әсемдiкке басқа сусар

	Көп жылқың көгалалы көлде жусар.

	Осы үйге қызық iздеп келемiн деп,

	Болдың ба, ойда жоқта қызға душар.

	– Бәрекелдi, мiне қызық, – десiп, отырғандар дуылдасып қалды. Барат та бар өнерiн салып, жас арудың өзiне ұнағанын бажайлап жеткiзген. «Басың байлаулы, аяғың тұсаулы екен» деген сияқты қыз жүрегiне жарақат салар сөздерге жоламай, жеңiл базынамен ғана шектелген. Қыз да барынша сыпайы, әзiлге әзiлмен жауап берiп отырды. Жай ғана базына, жай ғана айтыс емес, сол арқылы ол да жiгiт пейiлiнiң өзiне мүлде ауғанын сезгендей, сонымен бiрге, өз көңiлiнiң де «кет әрi» еместiгiн байқатқан. Барат ендi негiзгi мақсатына тiкелей көшкен.

	– Үйiрi қысырақтың мақпал қара,

	Шашыңды күндiз жуып, түнде тара.

	Көңiлдiң құпиясын ашар едiм

	Тотыжан, сөйлес қылсақ екеуара.

	Тоты да қарсы емесiн бiлдiрген.

	– Айтайын айт дегенде айым-қайым,

	Жаратқан көпке ортақ қып, тiлдiң майын.

	Сөйлеске екеуара құштар болсаң

	Серттесуге өзiңнiң бар ма жайың?

	Сөздiң айтылар ең қажеттiсi айтылды десе керек, Құлжабек шыр етiп, ортаға түскен:

	– Оу, бұлар таң атқанша айтысса да жеңiсе алар емес қой. Менi жеңешемнен таяқ жемесiн десеңдер, ендi айтысты доғарайық. Екеуi де тең түстi. Мен Тотыны жеңешеме табыстауым қажет. Аққайша, үй иесiнен рұқсат сұрайық.

	– Таң да таяу шығар, мен де аяңдайын, – деп Барат та орнынан тұрған. Жұрттың ешқайсысы қарсы болмады.

	* * *

	– Қалқам, Тотыжан, дала суық қой, тоңып қаларсыңдар, бiздiң үйге кiрiп, сөйлесiңдер, – деп, Құлжабек тысқа шыққан соң әңгiменiң төтесiне көшкен. – Бiздiң Аққайшаның қаймақ қатқан қою шайын ұрттай отырып, дидарлассаңдар сөз оңға басады. Қыз-жiгiттiң бiр-бiрiне деген ықыласпейiлдерiн жарасып отырыстарынан-ақ, оңаша тiлдесуге қарсы еместiктерiн жаңағы айтыс үстiндегi сөздерiнен-ақ бағамдаған Құлжабек «жақсылық жасасаң, сыпыра жасаға» көштi.

	– Сөйт, сiңiлiм, әлi таң ұзақ қой, – деп Аққайша да қиылған соң қыз да үнсiз келiскен.

	Құлжабектiң балалары ұйықтап қалыпты. Аққайша төргi бөлмеге шам жағып, екеуiне төр алдына көрпе төседi де: «Бiз шайдың қамын жасайық» деп, есiктi жауып, ас үйге шығып кеттi.

	Тотының қос жанары мөлдiреп, төмен қарайды. Үнсiз. Бараттың да тұла бойы бiр ысып, бiр суиды. Бағанағы «сөйлес қылсақ екеуара» деген батылдығы желге ұшқандай. Дегенмен, алдымен жiгiт ес жинады.

	– Қалқам! – дедi бар сезiмiн, бар айтпағын түгел-түгел осы бiр жалғыз сөздiң ауқымына сыйғызып. Қолымен тағы да да ақ үрпек балапандай дiр-дiр етiп, тiзесiнiң үстiнде жатқан қыз қолын аймалады. Кiшкене қол қарсылық бiлдiрген жоқ. Тып-тыныш, бәрiне де көнген сыңайлы. – Қалқам, мен саған не деп дiлмәрсырмын?! Сен «жә» десең жолыңа жаным пида. Менiң көзiм бүгiннен бастап басқаны көрмес – соқыр, жүрегiм басқаға селт етпес – тас кесек... Жайыңнан да хабардармын. Теңiң емесiн де естiп, емексiгенiм рас, оны несiне жасырайын... Егер өмiрлiк серiк, сүрiнгенде сүйеу, шаршағанда демеу болар деп сенсең мен сендiк, қалқам.

	Қыз кiрпiгiн көтерiп алды, жанары жасқа толып кетiптi.

	– Ағатай, туған ұясынан теңiн тауып, жыламай аттанған қыз бақытты екен ғой. Ес бiлiп, етек жаппай тұрған тұста құрылған тұзаққа түсер шақ таянған сайын қу жанымды қалай құтқарамын деп шырылдаған бозторғаймын мен дағы. Сiздi Алла я бағыма, я сорыма жолықтырған шығар. Айтқаныңызға көнiп, айдағаныңызға жүрдiм. Жас жаным, бос мойнымды, бар тағдырымды тапсырдым өзiңiзге. Қараңғыда қарманып iздеген жарық сәулелi күнге жеткiзе көрiңiз, болмаса жетiм лақ қып жолыңызға құрбан ғып шалыңыз... – Ол еңiреп жылап жiберген. Барат ес-түсiнен айрылғандай жанында аққудың көгiлдiрiндей ғана болып отырған қызды бауырына қысып, ыстық жасқа толы көзiнен өптi. – Мен сiздiкпен, Баратжаным! Тек, менiң ойланып-толғанбай-ақ сертiңiзге серт ұстағанымды оғаш санамасаңыз. Толғануға мұршам жоқ, тағдырымды толайым тапсырдым!

	Қыздың жылаған үнiн естiп, әлде не болып қалды дедi ме, ерлi-зайыпты Құлжабек пен Аққайша дәл осы сәтте кiрiп келген едi.

	– О, жаратқан тiлектерiн бере гөр екеуiнiң, – дедi Аққайша.

	– Құшақтарың ажырамасын! – дедi Құлжабек. – Ең бастысы екеуiңнiң серттерiң берiк болса жетедi, арғы жағын дөделерiң өзi қатырады. – Құтты болсын айқасқан құшақ, табысқан жүректерiң... Ол шын тiлектестiгiн бiлдiрiп, екеуiнiң де бетiнен сүйген.

	Жылы су әкелiнiп, беттерiн жуса да жаңа табысқан жас ғашықтар бiрбiрiне елжiрей қарайды. Аққайшаның таң алдында құйған шайын қалай iшiп, қалай қойғандарын да аңғармағандай...

	* * *

	Құлжабек пен Аққайшаның құт мекенiнде құпиялап екiншi рет оңаша жолыққанда Тоты көп бөгеле алмады. Үйiнде қарқарадай болып жездесi Қамбар төре отырғанда оң жақтағы қыздың түн кезiп жүруi оны сыйламау болатынын жеткiзген. Оның үстiне әпкесi де ықтияттап тапсырса керек. Екеуiнiң де көңiлдерiне медет, дәттерiне қуат етер жалғыз тiректерi – Қамбардың қалай да көмектесуге уәде берiп отырғаны ғана. Айттырған жерi келер күзге қарсы қалыңдығын алып кетпек. Төре тойға дейiн-ақ қам жасап, бiр қамалын қарастымақ. Тек қана оның қояр жалғыз шарты, шарты емес-ау ағалық тiлегi Бараттың қалмақ елiнен, одан әргi моңғол елiнен аман-есен абыроймен оралуы. «Сонан соң «Ел құлағы – елу» дегендей сыпсың сөз Тотының жұртына, ең жаманы айттырған жерiне жетiп, iстi насырға шаптырмас үшiн бұл сырды бiлер тiрi жан бiр елi ауыздарына екi елi қақпақ қояды. Тiптi Тотының өзi де туған әке-шешесiне де тiс жарып, сыр ашпауы шарт. Өйткенi «Отыз тiстен шыққан сөз отыз рулы елге жайылмақ». Егер сөз тарап кетсе, мұның кесiрi ең алдымен бұл Бараттың арман қып жүрген болашағына, сонан соң Тотының ертең көрер қызығына кесiрiн тигiзбек. Екiншiден, жұртының ата салтын сақтауларына ұйтқы болуға тиiстi төренiң өзi бата бұзуға астыртын араласса, соңы бiтпес дауға айналмақ». Бұл – төренiң ең қатал пәрменi...

	Барат та қыздан сырын жасырған жоқ. «Ер туған жерiне» деп ертелi-кеш батысты қалай да бетке аларын айтқанда қыз: «Қайда жүрсең де мен үшiн сенiң жаның ғана жұмақ» деп, жiгiт жанын бiржола жай таптырған.

	«Мен монғолдың бiр балуаны емес барлық балуан атаулысымен белдессем де ендi не үшiн, кiм үшiн күресерiмдi бiлемiн» деп сыбырлады жiгiт сүйiктiсiн қимай аймалап тұрып.

	«Оянсам – «Баратым!» деп тұрып, ұйықтасам – «Баратым!» деп жатармын. Тәңiрiм жар болсын, арыстаным» деп күбiрледi. Тоты ғашығына аймалатып тұрып...

	Ертеңiне таңы басқаша болып атқан бақытты күндерiне сенер-сенбес болып, Бала Ертiс жақтағы үйiне қарай Тоты жол тартса, екi-үш күннен кейiн бүкiл әулие-әнбиелерден бата алғандай өзiне сенген Барат Ошыржаптың елiне қарай аттанған.





	Белес-белес белдерден сағым ойнар,

	Хан басына күн туса тағын ойлар.

	Азаматтың айтарлық бiр белгiсi

	Қай-қашанда халқының қамын ойлар.

	Халық өлеңi.





ТОҒАН


	I

	Тоған басы бұрқыраған көк түтiн, қазан-қазан ет, саба-саба қымыз, жарқын-жарқын әзiл, қарқ-қарқ күлкi, тура бiр Үйдене өзенiнiң тау аралап келiп, кең жазыққа шығар аузындағы қалың қызыл талы мен ақ балтыр сұлу қайыңы сыбдырласқан жасаңда той болғалы жатқандай. «Жуанның жiңiшкерiп, жiңiшкенiң үзiлер шағы» өтiп, жұрт аузы аққа тисе де, қыстан шықпа жаным шықпалап, әрең құтылған дөңгелек, айыр тұяқ мал атаулы көктемнiң кенже айының төбесi көрiнсе де, әлi терiлерi шелденбегендiктен, олардың қызылына тiстерi тие қоймаған жұрттың бәрiн де бүкiл өзен сағасын хош иiсiмен бояған бордақы қос ту биенiң жылы-жұмсағының исi елiткендей. Топырақ бетi тобарсып, тоң жiбiсiмен-ақ болашақ мол астықтан үмiткер әр әулет өздерiне аршындап бөлiнiп берiлген бас арықты құдайдан қорыққандықтан емес, Қаражан ханым уәде еткен бiр-бiр құнажын байтал немесе бiр-бiр құнажын сиыр үшiн «Ит мiнiп, ирек қамшылағандай болып жүрiп» «Арықтарыңның енi тар, таяз болып кетiптi», «Екi қабағын тiк қазбай, түйетайлы ғып қазыңдар» деген сияқты сан ескертпенi ести жүрiп, бiтпестей болған жерлерiн әрең бiтiргендерiн бүгiн ұмытқандай. Бiрiн бiрi қажап, қағытысып мәз.

	– Бетiм-ау, қамыт аяқ, қайным-ау, сен не бетiңмен бүгiн ет жейсiң? Қолыңа қайла алып, қарыс жердi қопарып көрген жоқсың, үйiрсек айғырымсып, қатын-қалаштың жанынан шықпай жүрушi едiң, – деп, бiр тайқазанға емiнiп, еттiң көбiгiн алып жатқан тобылғы жүздi жас қатын әзiл айтқан. Үлкен ағаш тегенеден қымызды шара тостағанға толтырып құйып алып, құныға сiмiрiп тұрған «қамыт аяқ қайнысы» бөгелген жоқ:

	– Өзiңнiң жаныңа жақындамаған соң, iшiң өртенiп бара жатыр ә?! Әйтпесе ханымның өзi: «Жәке, жұртқа құнажын берсем, саған құлынды бие жетектетемiн» деген. Қыз-қатындардың менiң көзiме түсiп қалу үшiн ғана қолдарының ойылғанына қарамай өлiп-тiрiлiп, жер қазғандарын ханым да байқаған екен ғой, – деп, ырсың-ырсың күлген.

	Екеуiнiң жарастықты әзiлiн естiмеген болып, үлкен шоқ талдың көлеңкесiне төселген тоқым, терлiктерiнiң үстiне жайғасып алып, жер ошақтарда бүлк-бүлк қайнап жатқан қара қазандардың аузын бағып, қысыр әңгiменi қоздатқан бiр топ шал дүниенiң алдамшы, өмiрдiң өткiншiлiгi туралы бiр қирағаттап тастап, биылғы ақ қоян жылғы қыстың жұмсақ, жайлы басталғанымен, ақпанның жуан ортасына ауа үдемелете борандатып, қысып кеткенiн сөз етiстi.

	Содан жағалап отырып, Қара Ертiстен өтiп, Алтай баурайында отырған жұрттың қатты қыстан жұтап қала жаздағанына жанашырлық бiлдiрiстi.

	– Жарықтық Алтайдың мiнезi бiздiң Сауырға қарағанда тым шадырлау бiлем ғой, – дедi имиген ұзын қара шал.

	– Жас кезiмде бiр ағайыншылық шаруамен Алтай асып, Қаратай елiне барғаным бар. Шебер құдай Алтай мен Сауырды Қара Ертiстiң екi жағасына қатар жаратса да бiр анадан туған екi ұлдың бiр-бiрлерiне мiнез-құлықтары ұқсамай туатындары сияқты өзара сырттай ұқсағандарымен жаратылыстары бөлек-бөлек. Сауырдың басында да Алтай сияқты мәңгi мұздары, тiптi мұз таулары болғанмен, шың-құздары Алтай сияқты тым шаншылып, аспанға тiк шапшымай, бiртiндеп биiктейтiндей көрiндi. Содан ба Алтай қыс баласы тым қатал, жүргiншiге жол бергендi қойып, малға өрiс бермейдi. Қар көшкiнi күркiреп, тiршiлiк атаулыны тұншықтыруға даяр тұратын сияқты.

	Оның сөзiн екiншi бiр жiпсиген сары шал бөлдi:

	– Әлгi Қараты Қойбастың асында қара үзiп келетiн Тастай байдың алтыжетi қосын қалың жылқысының көбi қырылып қалыпты деседi. Жойдаусыз қалың түскен қардан жүре алмай бауырларын қар тiреп, тiк тұрған қалыптарында қатып қалған дейдi. Қайдан бiлейiн, солай десiп жүр ғой жұрт.

	– Е, байғұс, бiздiң төремiзбен тiрескенде сенгенi сол көп жылқысының буы шығар. Тiптi, сауап болыпты, – деп, бiреуi қуанған болды. Үнiнен табалау да, сырттай болса да өз төресiне жағымсау да айқын аңғарылады.

	– Тек, – дедi жаңағы ұзын қара шал. – Жатқа жаманшылық тiлеме, сүрiнгендi табалама, бәрi де бiр Алланың iсi. Төремен тiрессе, тiресер қүшқуаты болған соң тiреседi де. Мен тiрессем көздерiң көрмедi ме?! «Теңтеңiмен, тезек қабымен» деген ғой. Билiкте жүргендердiң шабысып жүретiнiн, сонан соң табысып жүретiнiн талай көрдiк қой. Егер барлық адам атаулы тым болмағанда бiр жыл тату-тәттi тұрды бар ма, онда қара жер болмаған оқиғаны көтере алмай жарылып кетер едi...

	Шалдар өз мекендерiне ауызша қайта оралысып, жұрт кейiнгi кездерi «Барқытбелдi» ұмытып, «Тарбағатай» атап кеткен таудыңжәне Маңырақтың қолат-қойнауларын ойша аралады. Жарықтық құйқалы таудың қашан да мыңғырған малды жұтқа бермейтiн қадiр-қасиетiне сүйсiнiстi.

	– Әй, дегенмен осы бiздiң төренiң бәрiн де iштен оқып туғанына шәк келтiрмеймiн, деймiн де, – деп шоқша сақал, қол тоқпақтай қара шал сүйсiнiс бiлдiрген. – Дегенмен, төре атаулының сүйектерi асыл болады деген сөз ыпырас деймiн де. Әйтпесе бұл қазақ жұтты жаңа көрiп пе? Талай рет таяқтарын ұстап қалған қойшыларды, талай мәрте құрықтарын ұстап қалған жылқышыларды көрмей жүрмiз бе?! Көрiп жүрмiз деймiн де.

	Бiздiң кiсiнегендер мен маңырағандарды қыс баласы ақ түтекке бермей келе жатқан Тарбағатай мен Сауырдың қараған, бұталы, құйқалы быдырықтары ғана емес, төремiздiң бәрiн де алдын ала болжап, қам жасайтын сұңғылалығы ма деймiн де...

	– Иә, айналайынның алды жақсы болды. Әйтпесе қолына қамшы мен құрықтан басқаны ұстап көрмеген жұртқа шалғы мен күректi ұстауды да үйреттi ғой. Ет пен сорпа, ол болмаса, құрт-iрiмшiктi қалжа қылар елiң, ендi ақ тары егiп, астық жинауды да үрдiс қыла бастады. – Ұзын қара шал қостап қойды. Есiне әлде не түскендей мырс етiп күлiп алды. – Енесiн ұрайын, бiздiң ауылдың жаз баласы қымыз бен қызық қуып кететiн сенделгiш жiгiттерi о баста: «Төренiң құлақ кестi құлы болдық па?!» десiп, тулаған тайыншадай ыңыршақтарын сындыра жаздағанымен, қазiргi кезде көнiп-ақ қалыпты. Жаз шыға шалғыларын шыңап, қайрай бастайтын, айырларын саптай бастайтын болыпты...

	Қамбар билiктi қолға алған соң, бұл елге де басқаша бiр үрдiске кiрiсуге өкiм берген. Бұрын жұрттың атына таға, өздерiне пышақ соққанды ғана бiлiп, сонысымен бала-шағасының көже-қатығын айырып отырған Шүкiр ұстаның шаруасын мүлде көбейтiп жiберген. «Бұрын бiздiң Шүкiр көк темiрдi қамырша илейдi» десiп жүргенде бiлгiштен бiлгiш артып, шеберден шебер артып, Шодыр мен Барыс дейтiн қос орыс Шүкiрдiң өзiне ұстаз боп кетiп едi. Олардың қастарына шәкiрт балғашы ғып екi жас жiгiттi қосып берiп, ұста дүкенiн үлкейттiрiп, қайта салдырған. Таудан қарағай өртетiп, қап-қап көмiр үйдiрген. Тiптi Қара Ертiстiң тартылған тұсындағы жайылма жерiн кешiп өткен керуенiмен сонау Алтай асып барып, Үлбi жағасындағы орыстың болат зауытынан бiраз темiр-терсек те тасытып алған. Содан шалғы, айыр соғу науқаны басталсын. Жаз шыға жайлауда серуен құрып жүрген өңшең жас жiгiттердi қуып келiп, өмiрi қолға алып көрмеген iске жұмылдырған. Сойыстары мен саба-саба қымыздарын жайлаудан тасытып, бiраз уақыт Қамбар пiшеншiлердiң қасында өзi бас-көз болып жүретiн.

	Жаз баласы жiгiттердiң қызықпен өткiзер үйреншiктi тiршiлiгiн өзгертiп, азап сияқты болып көрiнген iстiң рақатын қыста көрген. Қозы-лақ, тайыншаторпақ, жабағы-тай дегендер өлмес қорек тауып, көктемге жүдемей жеткен. Әрине, шалғымен шапқан шөп қаншама қоян жон маялар болып көтерiлгенiмен мiнiс аттары мен арық-тұраққа болмаса мыңғырған малға, қосын-қосын қалың жылқыға қайдан жетсiн, сондықтан малдың негiзi қар қалың түскенмен күнгейiнде жатпайтын Сауырдың биiктегi қолатқойнауларын қыстайтын.

	Шалдардың «Қамбармен бiрге келген жаңа үрдiстердiң бiрi» деп отырғандары осы пiшен дайындау сияқты қыстың қамын жазда қамдау жайы болатын.

	– Иә-ә, биыл да жұт бола жаздады емес пе?! Мұндайда малды қойып, адам да көтерем өлгеннiң көке жасық шандырын созып қалмаушы ма едi, – деп, жiпсиген сары шал әңгiменi екiншi бiр қиырға жетелеген.

	– Қайта аруағыңнан айналайын, Қойбас марқұм бастап, Қаражан келiн қостап, өсiрген осы тары жарықтықтың арқасы ғой елдi ашықтырмаған...

	– Апыр-ай, бiз байғұс бұрын деймiн де, қара сиыр, бөрте ешкi, торы байталды бағып-қаққанымызға мәз болып жүре берiппiз ғой деймiн де. – Шоқша сақал, қол тоқпақтай қара шал насыбайын құдайдың кең даласы жетпегендей өзi төсенiп жатқан тоқымның астына түкiрiп тастап, жiпсиген сарының сөзiн аузынан жұлып алған. – «Жалғыз дән көз көрiм жерге апарады» дегендей, деймiн де, жарықтық бiр уысын сары майға, не сүтке бөктiрiп жесең, деймiн де, қарның ашпайды екен, деймiн де. Дұрыстап бөрттiрмесең, жүректi тесетiнi болмаса, жеуге болатын-ақ ас екен, деймiн де...

	– Уа, сөзiң бар болсын сенiң, – дедi малдас құрып отырған кесек бiтiмдi қара шал. – Бiздiң әлгi Жұманай көсе: «Ой, Алла-ай, ашаршылықты көп көрдiм. Iрiмшiктi сары майға бұлғап жей берген кiсi өлмейдi екен ғой» деп, бiр күлдiрiп едi, сенiң сөзiң де соның арғы-бергi жағынан шықты...

	Шiркiн, Қаражан ханымдар еркек кiндiктi болып туғанда елге ырыс әкелер кiсi ғой. Еркек болып тумағанның өзiнде-ақ жоқ-жiтiктi асырап отыр емес пе. Ой, Алла-ай, сайда жатқан құдайдың сынаптай сырғыған суын жетелеп, дөңге шығарғанды кiм көрген?! Соған қарап, Қойбас марқұм екеуiнiң киесi бар ма деп ойлаймын. Әйтпесе, өздерiң ойлаңдаршы, Үйденеден төрт-бес құлақ суды бөлiп алып, Кеңсайдың аузын кесiп өткiзiп, Қарақияны бастырып, Қарабұлақтың желкесiне дейiн жөңкiлтедi дегенге көз көрмесе сенер ме едiк. Ана жылы «су Қарақияға дейiн барады екен» дегенде: «Қой, ерiккен қос қатынның ойлап тапқан ермегi» демеп пе едiк. Қаражан бәйбiше биыл сол арықты тағы да қозы көш жерге жетелеп апарып, түрендi тыңнан салдырды емес пе?!

	Бағанадан сөзге көп араласпай, ер-тоқымын жастанып, қорылдап жатқан қызыл шырайлы, тоқ жүздi қария түсiнде бiраз дүниенi биiктен шарлап келiп оянса керек, бұл қу пәнидiң күйбiң тiршiлiгiне өзiнiң тереңнен толғаған пiкiрiн қосты:

	– Әй, бәрi де – әншейiн, жан қинау. Әйтпесе, қай ата-бабам жер тырнап, өзегiн жалғап едi?! Ауызға салсаң бытырай қашқан әр дәнiн тiлiңмен қуалап апарып, кеңiрдектен өткiзудiң өзi бiр жұмыс болар сол тарыңды татпаймын да. Әншейiн қалмақ қатыны Қойбастың, одан кейiн мына Қаражанның қазақ байғұстардың алақандарын ойдыру үшiн ойлап тапқан бiр кеселдi кебi де, – дедi қызыл шырайлы қария есiнеп отырып. Не болса да өз көкiрегiнде шемен болып жүрген ойын айтуға белiн бекем буса керек, түзелiп отырып, тағы бiр кептi бастаған.

	– Ағайындар, «Халқыңды баста, басқар» деп екi тiзгiн, бiр шылбырымызды Қамбар төренiң қолына ұстаттық па? Ұстаттық. Ендi сол халқы төренiң «Ашса – алақанында, жұмса – жұмырығында» емес пе?! Билiкке қатын-қалашын араластырған қай жақсы дейсiңдер. «Құралай бастаған құс оңбайды, қатын бастаған көш оңбайды» демеп пе едi аталарымыз. Әй, шiркiн, бұрығылар данышпан ғой, бiлмесе айта ма?! Қара жер хабар бермесiн, Қойбас марқұмның тегi қалмақ емес пе! Ол жұрттың қатындарын қойғанда, еркектерi естi шаруа бастайды дегенге өзiм сене алмаймын. Ол аздай мына Қаражан келiннiң етек-жеңiн түрiнiп, сол Қойбастың керi кеткен iсiн келістiремiн деп кiрiскенiне таңмын. Баяғы, төренiң малын шашқаннан басқа не дейсiңдер. Мен төре болсам: «Әй, қатын, ел билiгiнде шаруаң болмасын. Ошағыңның басында, қазаныңның қасынан ұзама!» дер едiм. Ендi ғой қатынға ерiк берген соң ойына келгенiн ойыншық қып жүргенi.

	– Е, немене басқармай отыр ма, төре? – деп шоқша сақал кiшкене сары шал шақ ете қалған. – Тарыны сен жемесең, балаларың жер. «Отқа айдасаң, боққа қашады» дегендей бұл жұрт жасаған жақсылықтан да үркедi екен-ау...

	– Басқарып жүр ғой... «Шешесiмiн» деп бiр қалмақ қатыны басымызды қатырып едi, ендi «Қатынымын» деп тағы бiрiнiң атқа мiнiп, елдiң есiн алып бара жатқаны шақшадай басыма сияр емес... – Ол мырс етiп күлген. Шамасы, ойына бiр кеп оралса керек. – Баяғыда осы өңiрде мен сияқты бiр шал болған екен....

	– Е, – дестi қысыр әңгiменi қыздырушы шалдар.

	– Сол шал халқын жинап алып, бiр күнi қирағат айтса керек. «О, халқым, – дейдi жаңағы шал, қара қасқа ат кермеде байлаулы тұрғанда, қара найза керегеде сайлаулы тұрғанда, қара шал қара бурадай келеңдi бастап жүргенде, еш нәрседен қауiп қылып, қам жемеңдер. Елiме жау тие қоймас!» Содан жаңағы елге бiр күнi қалмақтар тиедi. Қара қасқа ат кермеде байлаулы тұрады, қара найза керегеде сайлаулы тұрады. Халқы «ел қорғаны» болмақ қара шалын iздейдi. Үштi-күйлi қара шал жоқ дейдi. Ол шалдың жаңа түскен келiнi бар екен, сол жазған үлкен әбдiренi ашып жiберсе, iшiнде тоңқайып, атасы жатыр дейдi.

	– Е, – дестi шалдар тағы да жымыңдасып.

	– Атеке, атеке! – дейдi келiнi. – Қара қасқа атыңыз кермеде байлаулы, қара найзаңыз керегеде сайлаулы тұр. Халқыңыз қара шалын таппай, қамалып тұр. Не айтасыз? – десе керек. Сонда қара шал: «Адам жан алып, жан берiп жатқанда, қатын атаулы к...тiн қысып, жайына жүрсе ғой» десе керек.

	Сол айтқандай, қатын атаулы шайын қайнатып, баласын ойнатып жүрсе жарасар едi...

	Қызыл шырайлы «Мен айтарымды айттым» дегендей, тағы да жантая кеттi.

	Бiр топ қарттың ағаш көлеңкесiн саялап жатып, айтқан әңгiмесiнен бұл елге соңғы он шақты жылдың мәулетiнде үрдiс болып енген диқаншылық, пiшен шабу iсiн төренiң өзi бас болып, қолға алуы қалай талқыласа да, қарапайымда қалғып жүрер тамам жұрттан дәл қазiргi сәтте қолдау таба бастағанын байқау қиын емес едi.

	Тiкелей төре ортасында отырған ауылды айтпағанда, айналадағы жұрттан арнайы келiп, Шүкiрлерге шалғы орақ, қол орақ, айыр соқтыратындар, ағаш ұстасы Сәлмен, Құлжабектерге келiп, құлынды бие, бұзаулы сиыр атап, арбашана шаптырып, әсемдетiп ер жасатыңдар, қозылы қой, лақты ешкi атап, келi ойдырып, келсап жондыратын ағайындар көбейген. Тiптi алыстан ат терлетiп келiп, ұста дүкенiн көрiп, өнер үйренiп жүрген талапкерлер де шыға бастаған. Жаңалық дегенге бiрден елп ете қоймас қазекеңнiң бұлайша пысықтық көрсетуi тегiн емес-тi. Оның бәрiне де ел ағалары арқылы Қамбардың қозғау салып, тыным таптырмай қаузап жүргенiн былайғы жұрт қайдан бiле берсiн.

	Екi ешкiсiнiң бiреуi қыстың суығында аштан өлгенде кемпiрiне: «Е, мал iшi болған соң, өлiм-жiтiмсiз бола ма?» деп, екiншi ешкiсi арам қатып қалғанда: «Ендi осымен мал шығыны да тоқталар» деп, өзгенi емес, өзiн де алдарқататын бейғам қазақтың бұл жаңаша үрдiстердi ұқпай жүргеннен гөрi ұққысы келмей жүргендерi де әлi де көп болатын. Бел ауыртып, шөп шауып, қол ауыртып жер тырнағаннан гөрi бар малының жазда сүмесiн емiп, қыста сүбесiн шайнап, тыныш жатқанды артық көредi олар. Жұт болып, малы шығын болса да, оның артынан жанын жоғалтса да «Алланың iсiне шара бар ма?!» деп болмысқа көмпiстiк танытып жататын да осы қызыл шырайлы, тоқ жүздi шалдың санатындағылар.

	***

	Қойбас пен Қаражан арық қазып, тоған байлаған, жер жыртып, дән сепкендерге алғаш рет ақысына Қамбардың байлығын аямай берiп, құлшына кiрiссе де, бiрiншi жылы жаз ортасына дейiн арық тартылып үлгермей Қарақияға салған аз егiн судан қалған. Онсыз да «Қара жермен алысқан қос қара қатынның әуейi iсiне» мұрттарының астынан күле қараған көпшiлiк ендi күлкiлерiн тия қойып, мынау қожанасырлыққа таңданбасқа әддiлерi қалмаған. «Қос қатынның әурешiлiгiн қойшы, соларға ерiк берiп, тәмәм жұртты сарсаңға салдырған қошқар қойған тоқтыдай әспеттеп отырған Қамбар төренiң өзiнiң денiнiң саулығына күмән келтiре бастаған. Олардың осы күмәндi күдiктерiн расқа айналдырғандай, жаз шыға барша ер азаматты жинап алып, бас арықтың былтыр бiтпей қалған жерiне әкелiп тағы салған. Осы суы түскiрдi дөңге жетелеп шықпаса, құдайдың алдында күнәһар болатындай Қойбас пен Қаражан: «Ойбай, мына арығыңнан су жүрмейдi өрлетiп кетiпсiң, бұрылысты су соқпайтындай еңiс жағын түйетайдыландырып, биiктете түс» десiп, ауылдың бар арқанын кердiрiп, жұртты әуiреге тағы салған. Онымен тұрмай, былтырғы егiстiктiң аңызын тiс ағашпен тағы жырттырып, тарыны уыстата шаштырған. «Бас арық» дедi меау, «жан арық» дедi ме-ау, «бой арық» дедi ме-ау, жер шұқып риздық терiп көрмеген жұртты әбден запы ғып болғанда егiс басына заманның адам естiп көрмеген жаңалығы болып, су жеткен. Онсыз да жайлау қызығынан, бағлан мен бал қымыздан құр қала жаздаған тәмәм азаматты босатып, сушы болар төрт-бес жiгiттi, сауын мен сойыстық ұсақ мал алып, егiс басында Қойбас марқұмның өзi қалған.

	Ой, Алла-ай, жұрт жайлаумен келер жазға дейiн қимай-қимай қоштасып, етекке түссе, қырман тола қып-қызыл тары. Жеңсiк астан қарала қаптардың ауыздары шымшып буылған сыбаға алдымен арық қазғандарға үлестiрiлiп, «кеусен» деп келушiлерге дорба-дорба қызыл маржандай дән тиген. Тұқымдық дәннен басқасы негiзiнен әр үйге-ақ жетiп қалған. Сол жылы қыс Сәлмен, Құлжабек бастаған ағаш ұсталары қолақысының нарқы көтерiлiп, бiр баспақ, не бiр жабағыға келi-келсап шабуға келiспей кергитiндi шығарған.

	Тарыға дәндеген жұрт ендi Қойбас пен Қаражанның тiлiн табуға ден қойып, егiншiлiктiң шаруасына қолғабыс тигiзуге даяр тұратын едi. Тiптi қайсы бiреулер бiр-екi жер егiстiк алып, өздерi тұқым себе бастаған. «Апырай, зәуiммен баламды жiбергенде бiрер табақ тары берсе нелерi кетер едi?» деп, бiр-бiрiне өкпелейтiндер көбейген.

	Халқы Диқан-Ана атап кеткен Қойбас марқұмның жаны бақилық болып кеткен соң, Қаражан ханым Қамбармен ақылдасып, бас арықты Қарабұлақтың желкесiндегi тусыраған кең жазыққа дейiн жеткiзуге тәуекел еткен. Кең жерге мол су керек. Ол үшiн бас арықты ұзартып қана қоймай, Үйденеден шыққан сағадан соңғы аршынына дейiн қайта кеңейту керек. Ал, содан соң әркiм қалағанынша жер жыртып, егiн еге берсiн. Айналадағы «кеусеншiл»«, тарыны егiп, өсiрiп, орып, бастырып дегендей, тiптi қапқа салып берсең, мұрттарының астынан күлiп: «Е, бәрекелдi, сен болмасаң мұндай олжаны бiзге кiм берсiн» десiп, «әзiр асқа – мәзiр», қолынан гөрi аузын қимылдатуды ұнатар керенеу ағайынның бәрiне: «Суаратын суын жеткiзiп беру мойнымда, тұқымды да өзiм берейiн! Тек жұртпен бiрге, бөлiнген жердi жыртып, егiнiн салып алсын!» деп арнайы кiсi жiберiп, сәлем жолдаған. Тiсағаштың да даяр екенiн айтқан.

	Ағайындар өстiп тiсағаштың жоқтығын айтып, керенаусымасын деп Қаражан бәйбiше ерте бастан Сәлмен мен Шүкiрге тапсырма берiп, бәрiне де жетер деп бес-алты тiсағаш даярлатып қойған. Сәлмен кепкен еменнен таңдап тiсағашты шауып даярласа, Шүкiр ұста ағаштың жер жыртар соқа бұтағын үшкiл темiрмен қаптап, мұқалмайтын ғып жасайтын. «Апыр-ай, ханымның мұнысы жақсы болды-ау!» деп, естiген бетте қопаңдасқанымен, «Мұрны тесiлiп, мойынағаш кигiзiлiп көрмеген асау өгiздермен қалай алысып, жер жыртамыз?» деп тағы да көбi көктемнiң шетi көрiне қырық сылтау айтысып, одан да ауыл-ауылды қыдырып, соғымның құймышағын, көтенiшегiн астырып, уыз қағанақ жегендi артық көрiсiп, өз жайларымен кеткен. Тек жартысы қырылса, әлi жартысы бар деп сенер көп малы жоқ екiүш кедей-кепшiк бiрлесiп, бiр-бiрiне селбесiп дегендей жер тырнай бастаған. «Мейлi, жаз шығысымен қайтадан қыс түспейтiндей көретiн, жер бетi көгерiсiмен қызық қуып, сөз қуып жүрiп, ақша қардың алғаш шетi көрiнiсiмен: «Биыл қатын-баламды қыстан қалай алып шығар екенмiн?» деп, құдайын сонда ғана есiне алар, есер, есер емес-ау, етекбасты жалқау ағайындардың менде қарызы жоқ, – деп, ойлаған Қаражан бәйбiше. – Бәлкiм, сонда бiлер ел емгеннен гөрi жер емгеннiң артық екенiн».



	II

	Қаражанның ерте көктемнен берi ер адамдай аттан түспей болашақ тоған түсер сай-саланы барлап, оны қазуға азаматтарды зорлағандай болып ұйымдастырған еңбегi жанып, тоған да тартылып бiттi-ау. Ол үшiн қандай айлаамал iстемедi. «Күзде тары аласың» деп қашпаған қара сиырдың уызына қаратқанға қай қазақ алақанын күрек-сүйменге ойдыра қойсын? Әр түтiн басының жұмыс қолына қарай жердi жиырма-отыз аршыннан бөлiп берiп: «Бұрын бiтiргенге – бие, уақытында бiтiргенге құнажын сиыр не құнажын байталды ақылап, Қамбардың малын осы iстiң жолында аямауға бет қойған. Мал көзi ыстық қой, жұрт шiркiн күн қызған он бес, жиырма тәулiктiң iшiнде талай қырды белдеулей түскен тоғанды сұлатып салды. Көз шiркiн алдап, қателеспесе су сұлу кiдiрмеуге тиiс.

	Бүгiнгi той сол тоғанның тартылып бiту қуанышы мен оған «бiсмiллә» деп су салу рәсiмiне арналған болатын. Бұл өңiрде бұрын-соңды жасалып көрмеген «тоған тойы» деген қызықты да Қаражан кiшiгiрiм қыз ұзату тойындай ғып, балалардың күресiн, жаяу жарысын өткiздiрiп, жұртты әбден риза қылған. Тай қазандардағы iстiктеп асқан жас еттiң сорпасының дәмденгенiн әйелдер қауымы жапа тармағай тексерiсiп жатқан тұста бiр ағаштың түбiнен Бурахан қожа ақынның домбырасын сабалаған «Е-е-ау!» деп, қайырар қоңыр үнi естiлген.

	Қазан-ошақ төңiрегiнен ұзап шыға алмай жүрген қатын-қалаштар да «Үйбай-ау, мынау Бурекемнiң даусы ғой, әй, Көзжақсым, ошақтың отын қағыстыра тұршы, кiшкене ән тыңдап келе қояйын» деп, бiр-бiрiне шаруа тапсырысып, солай қарай жүгiрiскен. Манадан берi үлкен шоқ талдың түбiне төселген тоқым-терлiктерiнiң үстiне жатып алып, төрткүл дүниенiң төрт бұрышын сөзбен «аралап» қайтқан шалдар да ұйып қалған белдерiн жаза алмай, кирелеңдесiп, осылай қарай беттеген.

	Бурахан қожа ақын қалақтай қара домбырасын сәнмен қағып қойып, шабыттана жырлап отыр. Ақынның ештеңенiң, ешкiмнiң бедел-билiгiне қарамай бетке айтатын қасиетiн Қамбар төренiң өзi де қоштап: «Ақын жалтақ болса, ақиқат адасады. Ақынның пiрi – ақиқат. Бiздiң жас перi Бурахан қожаның ақиқаттан танбайтыны ұнайды» деп, қанаттандырып, қайрап отыратын.

	Қаражан ақын қайнысын тоған тойға әдейi шақыртқан болса керек, қауым жиналды-ау деген тұста бүгiнгi қызықтың тұздығы ғып, ақынға сөз берген. Ол туған өлкесiнiң сұлу табиғатын жырлаудан бастаған:

	– Өр Алтай Сауырменен бiрге туған,

	Тулап кеп әр саладан өзен құйған,

	Қара Ертiс екi арада бұлаң қаққан,

	Барша өңiр сол Ертiстен бетiн жуған.

	Әсем-ау қатар жатқан Сайқан, Сауыр,

	Торқадай топырағы қара бауыр.

	Өсiрген төрт түлiк мал осы арада

	Құрады сауық-сайран бүгiнгi ауыл.

	– Поу, не дептi-ау! Әй, жағың түспей жамандық көрмегiр, Бурашым-ай, қолмен қойғандай қылдың-ау, бәрiн де, – десiп, шалдар жағы қозғалақтасып қалған.

	– Е, ары қарай, кiдiрме, айналайын, – деп, емiндi кемпiрлер жағы.

	– Алқабек, Бiлездiк пен Қалжыр, Тақыр,

	Бөкенбай, Қарабүйрек алда жатыр.

	Басына Шәкiрмiстiң шыға келсең,

	Марқадан көрiнедi тiккен шатыр.

	Өр Алтай тау-таулардың бабасы екен,

	Марқакөл зәмзәм толы сабасы екен.

	Қара Ертiстi қысы-жазы талмай емген

	Зайсанның нағыз жұмақ жағасы екен.

	Әр шумақ аспандап келiп, қонақтаған сайын өзен сағасына жиналған кәрi-жас сүйсiне айғайласып, ақынды қанаттандыра түседi:

	– Маңырақ тұмсығында Құлынойнақ

	Жататын қожа, төре сонда жайлап.

	Жағалай Қара Ертiстi ауыл қонып,

	Тулатып, көк шалғынға құлын байлап.

	Маңырақ мал өсуге болған ұя 

	Өсетiн изен, жусан, қызыл мия.

	Қаражан Үйденеден тоған тартып,

	Халқымды асырап тұр Қарақия.

	Отағасы жоқ жерде өзiн ханымдай ұстай бiлетiн, соған орай оңтайсыз сөз, оралымсыз қимылдан өзiн сақ ұстайтын, бұл күнде жасы егде тартса да, бәйбiшелiктiң белгiсi осы деп орынсыз толысып кетер қайсыбiреулердей болбырамай, сырт тұлғасын да ерттелген торы аттай сылаң ұстап келе жатқан Қаражанның күн қақты, тотығыңқы жүзiне жарасымды қызғылт реңк жүгiрген.

	– Е, мiне, жаңа келе жатырсың айтарыңа!Төренi қойшы, ол кiсiнiкi халқын сырттан түгендеп, қамқор болып жүру ғой, iшiмiздi майлап отырған осы ханымның арқасы емес пе?! – деп, қайсыбiреулер бәйбiшеге естiрте сөйлеп, жағымсып үлгiрдi.

	– Қарақия халқыңды асырасын,

	Бәйбiше, көңiл бiрақ тасымасын.

	Сиырын сауып iшпей, сауық құрған,

	Көп жалқауға соншама бас ұрасың.

	Қарақия халқыңды асырасын,

	Ниет кемiп, талабың жасымасын!

	Көп жалқаудан бiр қайыр шықса жақсы

	Таратсаң да байыңның мал мен асын.

	– Өй, мынауың ақыры бiзге ауыз салды-ау, ә!

	– Е, шындық қой айтып отырғаны.

	– Шындықты айтпаса, бұл ақын бола ма?! – десiп, жұрт өз мiндерiн мойындағандай кеукiлдесiп барып басылды.

	Бурахан «Ә, бәлем солай ма екен?» дегендей жұртқа жымия қарап алып, сөзiнiң соңын ақ тiлекпен тәмәмдаған:

	– Демей-ақ егiсiмдi егем кейiн,

	Салбөкселеп тағы да жүрме дейiм.

	Тоғаннан су, егiстен ну кетпесiн!

	«Жер сауған тарықпайды» дегендейiн!

	Қаражан орнынан тұрып барып, Бурахан қожаға зерлi шапан жапқан. Ақынды қоштау сөзi мен мадақ әңгiме қардай борады.

	– Әй, әкем, – дедi бағанағы жiпсиген сары шал, ақынға қарап емiнiп. – Ата-бабамнан берi жылқы баласы мен қой-ешкi болмаса, сиыр сасықты мал екен деп ұстап көрмеп едiм, мына ханым тоған қазғаным үшiн бiзге де бiр құнажын сиыр атап едi, ақын болсаң сол жаңа түлiгiмдi өлеңге қосып бершi.

	Бурахан жымиып бiр күлдi де, жанына сүйей салған домбырасын алып, жаңағы әуенiн жалғастыра жөнелген:

	– Үстiндегi қызыл алтын қойдың жүнi,

	Мал жақсы жылқы деген жаздың күнi.

	Шөл далада түйе мiнген қалмайт дейтiн

	Бәрiнен сиыр озар күздiң күнi,

	– дегенде бiраз жұрт мәз болысып, жiпсиген сарыға: «Е, күздiң күнi шайлық сүттi сенен iшетiн болдық» десiп жатты.

	Табақ-табақ ет тартылып, талай қайқы сапылар ыстық еттi қиялай турасып, ауыздар қимылдай бастаған кезде бiр үйiр жылқы айдаған екi-үш кiсiнiң қара жорға мiнген бiреуi отырғандарға қарай туралай салған.

	Шет жақта отырған қайсыбiреулердiң: «Әке-ау, бұл кiм болды екен-ей?» деген күбiрiнен басқа ыстық етпен алысып, жан алып, жан берiп жатқан жұрттың «Қара жорға мiнген бейтаныс түгiл қара дию мiнiп, жан алғыш Үңкiр-Мәңкiр келе жатыр!» десе де айналасына қарайтын халдерi жоқ едi.

	– Бетiм-ау, жұртым-ау, мынаның атқа отырысы менiң отағасымнан аумайды ғой! – деген Қатша кемпiрдiң даусы жұртты елең еткiзiп, бәрiн өздерiне тақап қалған жалғыз аттыға мойын бұрдырған.

	– Рас-ей, мынау қалмаққа кеткен Жұмекең жездем ғой! – дедi бiр жас жiгiт орнынан тұра берiп. Сөйткенше Қатша да етегiне сүрiнiп, жығыла жаздап, шалына қарай жүгiрген. Жұмекең жорғасының тiзгiнiн тежемеген қалпы жағалай отырып, табақтарға сұғынған жұрттың жанына келiп бiр-ақ тоқтады.

	– Халқым-ау, барсың ба? Сендердi де тiрi көрем деп пе едiм, мен бейбақ?! – деп, бiр он жыл жау қолында пенде боп жатып, қапастан ендi шығып келгендей Жұмекеңнiң де даусы қарлыға барылдап, қара жорғадан домалай түскен. Шал алдымен жеткен кемпiрiн құшақтап көрiстi.

	– Апыр-ау, мынау жетi-сегiз ай торғауытқа барып, қонақтап қайтқанға Меккеден келгендей болды-ау, – дедi бiр шал жалдың кiртiлдегiне тiсi өтпей, малжаңдап отырып.

	– Ойбай-ау, кәрi жездемiз қанша дегенмен жатжұрттың арасынан келдi емес пе?! Қой, барып сәлем бермесек, шын шатаққа сонда қалармыз, – деп, ең алдымен Қаражан бәйбiше орнынан қозғалған. Жұманай құсбегi онымен де көрiсiп амандасты. Онсыз да қызыл жиектенiп тұратын көзiнiң аясы жол жүргенде жел тиген бе, әлде ел-жұртын, кемпiрiн көргенге көңiлi босады ма, мүлде қып-қызыл болып кетiптi.

	– Қаражан ханым-ау, сендердi аман-есен көремiн деп кiм ойлапты?!

	– Оу, көрмеймiн деп қорықсаң қайтып кетпейсiң бе? – деген бiр жiгiтке Жұмекең көрiсуiн қоя қойып, жалт қараған.

	– Әй, шырағым, мықты болсаң, жылға жетер-жетпес уақыт жатып, астыңа жорға, үстiңе шапан, алдыңа салып бiр үйiр жылқы айдап қайтшы, қане! О, несi-ей, адам төрiнен көрi жуық қалғанда ел мен елдiң арасына қайтсем дәнекер боламын деп қу жанды қуырдақ қып жүрсе, бұл қотанға тышар неме менi сөгедi әуелi, – деп, шалың қалың балдызына айтар мақтанышқа толы назын шақ етiп, бiрден ақтара салғанына отырған тәмәм жұрт мәз болысып қалған. Аңқау да аңғырт қария табақтың шетiне отырған бетте жұртының аман-саулығын сұрап, көшелiлiк танытқандай едi, бiрақ шыдамсыздығының кесiрiнен бiрдеңе айтамын деп тағы да күлкiге қалды.

	– Әй, қазақшылықтарың-ай, осы! Еттi өстiп жын-жын ғып сүйегi сылынғанша пiсiре ме екен? Бiздiң торғауыттар... – дей бергенде жұрт ду күлдi.

	– Жездеке, былтыр аттанып бара жатып Ошыржапқа: «Жас малдың етiн сылындырып, асып бермесеңдер бармаймын» деп жатқан сiз емес пе едiңiз?!»

	«Бiздiң торғауыттар» дегенiңiзге қарағанда өзiңiз де торғауыт болып, солардың дiнiне кiрiп, келең боп жалаңбұт келгеннен саусыз ба? – Қаражан бәйбiше айтқан орынды қалжыңнан кейiн Жұмекең де өзiнiң ағат кеткенiн сезiп, мәз болып күлген.

	Бәйбiше ұзақ жолдан қажып келген қарияны қажамайын, жұртқа да қажатпайын дегендей сыпайы ғана ат-көлiгiнiң аман, өзiнiң шаршамайшалдықпай жеткенiн, барған елiнiң есен-саулығын сұрастырып бiлген соң:

	– «Бiтер iстiң басына – жақсы келер қасына» деген. Дәл келгенiңiз жақсы болды. Алдымен тамақтанып, әл жинаңыз, әңгiме-дүкендi сонан соң, ауылға барғанда қыздырарсыз. Торғауыт елiнiң жаңалығын, көрген-бiлгенiңiздi тыңдауға жұртты арнайы жинап берермiн. Анау қасыңыздағы серiктерiңiздi тамаққа шақырсын. Олар кiмдер едi? – деген.

	– Е, олар менiң жылқымды айдасып келген өзiмiздiң торғауыт жiгiттерi ғой... – Жұмекең табаққа сұғына берiп, осылайша жауап берiп едi, қасында отырған кемпiрi шалын шынтағымен бiр түйген:

	– Қараң қалғыр, қу шал-ау, «бiздiң торғауыттар», «өзiмiздiң торғауыттар» деп, қайта-қайта тақылдап қоймайсың, әлгi Отыршабың өзiңе торғауыт қатын алып бергеннен сау ма?!

	– Е, алып берсе несi бар екен? Құдайға шүкiр, қартайып, жұбымызға жетiп отырған жоқпыз. Оның үстiне, бiр тоқал емес, бiрнеше тоқал алсам да дөңгелек тұяқтыны үйiрiмен айдап әкелдiм емес пе, әне! – деп, ол өзенге құлаған сырт қарамы бiраз жылқыны нұсқаған.

	– Әй, шал! Мал-мал деп жалмаңдамашы екi жастың бiрiне келгенде. Қос құлыным аман болса, өрiсiңе мал толар әлi. – Онан да Баратымнан, Баратжаннан не хабарың бар? Соны айтсайшы онан да. Құлыным, кеткелi түсiмнен шықпайды, – деп, Қатша да төренiң ерекше ықыласы ауған қос ұлдың өкiл болса да шешесi болғанын ерекше мақтанышпен айтатын. Бараттың монғол елiндегi тойға жуырда ғана аттанғанынан хабардар болып отырса да жұртқа көз ғып, әдейi сұрап отырғанын Қаражан да түсiне қойған.

	– Е, құдай, алғұлым, десе монғолды жеңiп оралар. Өзiм сенiмдiмiн, әйтеуiр. Айтпақшы Баратжан: «Күрестiң бәйгесiмен-ақ бiраз малдың басын құрап қойдым» деп едi, оған иелiк етiп жүрген бiреу бар ма өзi? – деп қария тағы малқорси бастап едi сол сәтте Байшуақ кеп сәлем берген.

	– Ассалаумағалейкум, көке! – Жұмекең өз құлағына өзi сенбегендей, қалбалақтап, орнынан ұшып тұрған. – Уаңнан бiр байталды алған ақылсыздығым үшiн бе, әйтеуiр бiрге туған iнiмдi өзiңiзге өкiл бала қылсаңыз да менi сыртқа теуiп едiңiз. Мiне, мына апам менi де бала ғып алған.

	Екi иығына екi кiсi мiнгендей батыр тұлғалы жiгiт қаршығадай ғана қара шалдың екi аяғын жерге тигiзбей көтерiп әкеттi. Қария да бұл жаңалықтың барлығын Бараттан естiп, бақыттан басы айналғандай күйде болатын. Кемпiрiн, жұртын есен-сау көрген соң, оның үстiне табыскерлiгiне келмей жатып мақтанам деп, қартайғанда тапқан бала-шағасын сұрамағанына өзi де ұялып қалған. «Сасқан үйрек артымен сүңгидi» деп, Байшуақтың құшағынан босай салып: «Ой-бу, құлдығым-ау, сол! Мен алжыған салдырлап жүрiп, сендердi сұрауға да шамам келмей... Әлгi келiнжан қайда?» деген.

	– Жұмеке, келiнiңiз жаныңызда тұр ғой, «Атамның қашан уақты болып, сәлемiмдi алады» деп.

	Шынында да бұл кезде қазақы тәрбиеге бiраз қанығып қалған Бағила атасының жанына төстеңдеп жетiп келмей, есiк пен төрдей жерде бiр тiзесiн бүгiп, сәлем ғып тұрған. Шал сүрiнiп-жығылып келiп, келiншектiң маңдайынан иiскеген. Бағиланың бұрынғыдай сыптығыр, сылаң емес, жақсылықтың жаршысы болып, тола түскен бiтiмiн көрiп, Жұманай iшiнен: «Бере гөр, Алла тiлектi!» деп күбiрледi.

	– Мынау қалжыңдап отыр десек, торғауыт бұл мылжың көсеңдi шын байытып жiбермесiн! – Құрдас шалдарының бiрi қалжыңдаған болып, қарсы беткейде қарамы бiраз болып тұрған жылқыны көрген соң қызғанышын жасыра алмай, ашық бiлдiрiп қалды.

	– Iшiң күйсе тұз жала! Күйектей сақал бiткенше тiрнектей ақыл бiтпеген сенi бұдан былай шенiме жақындатып, шекпенiмнiң шалғайынан ұстатсам, қанеки.

	Жұмекең келiп, көңiлдерi көтерiлiп қалған жұрт мына сөзден кейiн тағы бiрi атып, бiрi қағып, мәз болысып қалған.

	Ет желiнiп, сорпа iшiлiп, жұрт қолдарының майын саптамаларының қоныштарына сүртiп, бата жасалып дегендей қозғалақтай бастаған тұста Жұмекең ханымға су жаңа сұрақ қойған:

	– Оу, халайық, мен дабырлап отырып сұрамаппын да ғой. Мына құдайдың қу даласына келiп, дүрiлдетiп той жасап жатқаныңның мәнiсi не?! Айналада бiр үй жоқ, әлде тойды ауылға жасауға болмайды дейтiн жаңа низам шықты ма? – Бiрақ аңқау қарттың сауалына ханым күлген жоқ, бүгiнгi тойдың мәнiсiн түсiндiре келiп:

	– Жұмеке, қайта жақсы келдiңiз. Бұл да бiр үлкен iстiң басы ғой, тоғанға су жiберейiк, батаңызды берiңiз, – деп, жұртты тоғанның басына қарай бастаған.

	Баяғыда Қойбас марқұм тоған арықты таудың ағысты өзенiнiң табанына дейiн сұғындыра қазып апарып, тоған арыққа суды жiбермейтiн шымнан бөгеу жасап қоюды үйреткен. «Су жiберу» деген рәсiм ғана болмаса, ендi кесек-кесек шымдарды алып тастағаннан басқа жұмыс жоқ болатын.

	Өзi алдына үйiрлi мал салып, көңiлi өсiп келе жатқан қария мына құрметтен кейiн тiптi шiренiп қалған. Тоғанды жағалап, өзеннiң жағасына келдi де, соңынан шұбырған халыққа қарап, қолын жайды:

	– Ләһи, әумин мiне – бата

	Дарысын Қыдыр ата!

	Қыдырың қиялап келсiн,

	Бақытың ұялай берсiн.

	Мол суың ырыс әкелсiн,

	Ырысын дұрыс әкелсiн!

	Қамбаң дәнге толсын,

	Айналаң әнге толсын, әумин!

	– деп, ол жинаулы шымның үстiңгi бiреуiн алып тастады. Ханым да: «бисмиллә!» деп бiр шымды көтердi.

	Үлкендер кезек-кезегiмен шымды ортайтқан кезде ағынды тау өзенi арнасының лықсып тұрған суының шет жағы тоған арықтың табанымен жөңкiле жөнелген. Қалған шымдарды балақтарын түрiнген жiгiттер су iшiнен алып лақтыра бастаған. Балалар сумен жарысып жөнелгенде күрекқайлаларын көлденең ұстаған бiраз жiгiттер де атқа мiнiп, арық жағалап кеткен. Үлкен-кiшi қаздай тiзiлiп, ауылға бет алғанда Қаражан бәйбiше де елiне «ырыс апарар» тоғандағы суға iлескен. Дәл осы кездi аңдып тұрғандай ауылдан арнайы кiсi келiп, бәйбiшеге Қаратай елiнен Тастай бастаған екi-үш сыйлы кiсiнiң келiп отырғанын хабарлаған.



	 «Мал таппас еркек болмас, құрарын айт,

	Ұл таппас қатын болмас, тұрарын айт.»

	Жақсылық боп оралсын әрбiр iсiң

	Көңiлдiң қай уақытта тынарын айт.

	Халық өлеңi.





ШҰРА


	I

	Қамбар даладағы шаруасын үйдегi бәйбiшесi мен тоқалына көп айта да бермейтiн. Ауыл маңының ұсақ-түйек шаруа жайын түгел дерлiк өз қолына алған Қаражан бәйбiше де ел қамымен жүрген отағасы ғана емес, ел ағасына айтпай-ақ ауыл iшiнiң iсiн өзi бiтiрiп, өзi тындыра беретiн. Төренiң өзiне тиесiлi, болмаса отау үйлерiне тиесiлi мал-жанның есеп-қисабы ғана емес, бүкiл ауылының көшi-қонынан бастап, мыңғырған малды жолымен жұмсау жайына дейiн бар билiк те бүгiнде Қаражанға қарап қалған. Бiраз шалшауқандар, ауыл-жұрт, ағайынның әжiк-күжiк ұсақ әңгiмелерiн төре әрi төбе би болып отырған Қамбарға жеткiзбей-ақ Қаражан бәйбiшенiң отбасы, ошақ қасынан ұзатпай-ақ шешiп, қиюын келтiре қоятын қабiлетiн мойындап, оған сүйінiшпен қарай бастаған. «Е, «Жаманның басында жатқанша, жақсының аяғында жат» деген емес пе?! Қаражан әдiл болып, ақ сөйлеуге тырысса, қасында қарқарадай болып жатқан ел иесiне сөз келмесiн дейтiн болар. Не десек те заты қатын демесек, аты еркекке бергiсiз болып тұр-ау», дейтiн олар. Әрине, ел iшi болған соң оның осы қылығын жаратпайтындар да бар. Бiр тәуiрi олардың азая бастағаны да шындық едi.

	Төренiң Тастай байға соңғы кезде тiсiнiң қатты қайраулы екенiн, ол қыжылдың қайдан шығып, қай тұста жатқанын да Қаражан бәйбiшенiң сұңғыла көңiлi сезетiн. Осыдан аз уақыт бұрын Қалжыр бойында өткен билер сотында Жетiбай құнының Тастайға соншалықты нелiктен бес батпан болып, ауыр түскенiн де iштей бағамдайтын.

	Су егiстiкке жеткен соң, оны әрбiр жан арықтарға бөлiп беру жайын мұрап қып қойған Қайiркенге мұқияттап тапсырған Қаражан бәйбiше атқа асығыс қонған. Отағасы қырбай болған екен деп, Алтайды алып жатқан бүтiн бiр Қаратай елiнiң екi тiзгiн, бiр шылбырын нық ұстап отырған Тастайдай ел ағасы Ертiс кешiп, арнайы келiп жатқанда әдейi елемегендей жүрiп алуды жөн көрмеген. Әрине, Қамбар төре ауылда болғанда мұның жоқтығы да бiлiнбес едi.

	Тастай Қаражанның үйiне, үлкен үйге түскен екен, бәйбiше келiп аттан түсiп, ордаға кiргенде төр алдында төрт қабат көрпенiң үстiнде қос жастықты шынтақтап жатқан қонақ орнынан тұрды. Бәйбiше де қос қолдап сәлемдесiп, емен-жарқын амандық-саулық сұрады. Өз көңiлiнде алалығының жоқтығын бiлдiрейiн дегендей байдың ауыл-елiнiң, ағайын-жұртының, үй-iшiнiң есендiгiн түгелдей тiзiп сұрап шығып, отағасымен екеуiнiң құрдастығына жығып, базына айтқан.

	– Алтайды билеп жатқан затыңыз бар, Тастай деген атыңыз бар, «Бұл төре матқапыда барсам қайтер екен?» дегендей хабарсыз келгенiңiз қалай, құрдас-ау?! Қайта мына Күлiмхан құрдасыңыздың да қыдырып кетпегенiне қуанып отырмын. Отағасы да, мен де ауылда жоқта келiп қалғаныңызға қысылып қалғаным да рас.

	– Ханым, төре ел билiгiмен сыртта көп жүретiндiктен, ауыл арасының шаруасын өзiңiз атқарады деп естiп едiм. Бәрекелдi, үлгi болар iс екен мұныңыз, – деп Тастай бәйбiшенiң үйде болмағанына түсiнiстiкпен қарайтынын сездiрген.

	– «Қартайғанда тарлан боз жорға шығыпты» дегендей жорға шығайын дегендiктен емес, бiраздан берi көп қарашыны тоған тартып, диқаншылыққа жетелеп жүрген жайымыз бар едi. Сол шаруамен жүрiп қалып едiм, – деп, Қаражан өзiнiң үйде болмаған себебiн түсiндiрiп өттi.

	– Е, бәйбiше, мен сыншыл да, мiншiл де қонақ емеспiн. Ауыл арасы алыс болғанмен, бiр-бiрiмiзге ниет-пейiлiмiз жақын жандар емес пе едiк. Былтырғы бiр төренiң алыс жолды жақындата түссек дейтiн тiлегiн орындай алмай қалғаныма өзiм де қиналулы едiм... «Келiсiп алып керiскеннен, керiсiп ап келiскен артық» дегендi ұстанған келiс қой, – деп, ойын күңгiрт аяқтағанмен, көмейiнiң қай әуенмен бүлкiлдеп тұрғанын сездiрiп алды. Өзi тым төменшектеп сөз бастаған қонағын қиын асудан демеп өткiзiп жiберейiн дегендей Қаражан бәйбiше сөз ауанын әдейi басқа арнаға бұрып, жақын тарта сөйлеген.

	– Құрдас, шақырып келтiре алмайтын сыйлы қонағымызсыз. Сiздiң арнайы келiп жатқаныңызды естiгенде құрдасыңыз да бiр қуанып қалатын болды. Мынау Кендiрлiк жағасындағы Жәдiк Керейлердiң ауылына тойға кетiп едi. Жаңа арнайы кiсi шаптырып, келiсiңiздi бiлдiрдiм. Ертеңнен қалмай оралар.

	Сөйткенше Күлiмхан сойдырған марқаның етi қысқы сарыаласымен араластыра толтырған бiр астау ет те алдыға келген.

	Тастайдың ендiгi келiсiн сол екi арадағы салқындықты жылытар жүрiске iштей жорыған бәйбiше байға қонақасыға арнайы тай сойғызып, ерекше құрмет көрсеткен. Отағасы оралғанша оның жоқтығын сездiрген жоқ. Ауылының әншi-күйшiлерiн шақыртып, өзгеше думан жасап, қонағын ерекше бiр ықылас-iлтифатпен күтiп едi.

	Сыйлы азамат келген күннiң ертеңiне түс ауа ауылына оралған Қамбар да шақырусыз келген қонағына араларында ештеңе болмағандай ашық-жарқын амандасып қауышқан. «Алдыңа келсе атаңның құнын кеш» дегендiктен ғана емес, тағы да сағым болып жеткiзбей келген Қараттың белдеуге байланар үмiтi көрiнгенге жiбiп дәмеленген.

	Осы жолы да Кендiрлiктегi тойда айналасы алпыстай ғана ат шапқан бәйгеде Сұржебе деп әспеттеп ат қойған дәмелi жүйрiгi үшiншi болып келiп, төренiң сағын тағы сындырған. Қамбар Қамбар болып, ел иесi атанғаннан берi адақтап қосқан жүйрiгiнiң шағын бәйгеде бар болғаны үшiншi болып келуi дәл бұлайша қорлап көрмептi. Маңдайын басқан сәйгүлiгi Аққайыңның көзден бұл-бұл болып ұшқаннан берi жүйрiк те құтаймапты. Аққайыңды Жұрынтай батыр құлағын кесiп құнтитып, бiр көзiн шығарып кеткелi бұл шiркiн Аққайыңмен бiрге басынан бағы тайғандай сезiнетiн. Жылдар бойы не бiр айтулы асқа, не бiр думанды тойға жүйрiк апармайтын. Сұржебенiң болмысынан дәмеленiп, осы жолы тәуекел деп едi, бабы келiспедi ме, әлде бағы жүрмедi ме, әйтеуiр «Үшiншi болып келген Қамбар төренiң Сұржебесi» деген жаршының хабарына қуанғаны сол, керiсiнше торығып қалған. «Қамбар төре ... үшiншi» дейтiн сөздер соншалықты үйлеспейтiн, түсiнуге ауыр ұғымдар болып естiлген.

	Дәл сол сәтте атағы аңызға айналған Тастайдың Қарасына деген ынтық көңiлi асқынып, «Қалайда, сол Қараны...» дейтiн сертке бергiсiз байламына беки түсiп едi.

	Ендi мiне сол Қараттың иесi үйiне өзi iздеп келгенiн естiгенде кеудесiнде сөне жаздаған үмiт оты қайтадан маздағандай едi.

	– Бәйбiше, қонағыңды ренжiтпей қарсы алдың ба? Әйтпесе Тәкең бұл төре ауылы иә құдай болмасаң, иә құда болмасаң, басқаны көзiне iлмейдi екен деп жүрмесiн! – деп, Қамбар қанша сыпайысығанмен, Тастайға деген өкпесiн қалжыңмен елеусiз ғана сүйей салды ғып бiр сездiрiп қалған. Бiрақ қияннан қашқан жалғыз сөздiң түрi-түсiн жазбай танитын Тастай да келмей жатып, қолқ етiп, алдына түсiп, жорғалай бермейiн дедi ме, әлде бiрден сөз таластырып, хан тұқымына қарсы келiп қайтемiн дедi ме, әйтеуiр сөздiң өзiне бағышталған тұсын басынан асырып жiберiп, бәйбiшеге қойылған сауалға жауап берген. Бiрақ мүлде үнсiз қалмай жарасымды базына айтқан.

	– О не дегенiңiз, төрем!Бәйбiше домалатып марқасын, шыңғыртып тайын сойып, әншi-күйшiлерiнің өнерлерiн көрсетiп дегендей күтiп-ақ жатыр. Отағасының жоқтығын iздетпейтiн бекзада әйел сiзде ғана бар ма дедiм, құрдас. Дүмi қатты төренiң зiл-батпан салмағын бiр сезген кiсi ер батқан аттай қайқаңдар. Сондықтан құдай болу жазбаған пенде шiркiн қолынан келгенiн қылар да. Құрдасымның тiзесi бiр батқан екен деп, жата берсем, жат болып кетермiз деп аңысыңды барлаған келiс қой бiздiкi.

	Тастай осылай деп ағынан жарылғанмен де табандатқан екi күн қонақ болып жатқанда да ашылып, жарылып ештеңе айтпады. Осы екi күн бойына «Неге келдiң? Айта алмай жүрген кебiң не?» деп, төре де сұрамаған. Нөкерлерiн ертiп, көл жағалап, саятшылық құрып, құс салды, тау жағалап, таутеке, арқар атты. Одан соң бөктердегi Қаражанның егiсi мен тоғанын тамашалатты.

	– Апыр-ай, төрем-ай, Қаражан бәйбiшенiң «Жұртты диқаншылыққа жұмылдырып, қарекет жасап жүрмiз» дегенiне онша мән бере қоймап едiм. Мыналарыңыз бiз айналысып көрмеген кеп болғанмен, батыл бастаған тың үрдiс екен. Үлгi алардай үрдiс екен. Мынау қозы көш жерге тоған тартып, су жетелеп жүрген де бәйбiшенiң өзi болса, ол құрдасым шынында өз маңдайыңа ырыс болып бiткен жан екен, – деп, Тастай шын сүйсiнiс бiлдiрген.

	– Е, Қойбас шешемiз бастаған бiр шаруа болған соң, «Бұларың не?» демеп едiм. Жұрт та ақ тарыға дәнiге бастағанын көрген соң, iштей құптағаным да рас, – деп, төре бұл iске өзiнiң де қолдаушы екенiн сездiрiп қойды.

	Тоған жағалап, сырғи ағып бара жатқан мол суды тамашалап жүргенде де қонағы келген шаруасы туралы ауыз ашпаған. Тек үшiншi күнi түстенiп алған соң аттанамыз деген тұста ғана екеуi ауыл сыртына шығып, жаяу серуен құрған. Тастай әңгiменi сонда ғана өзi бастады.

	– Төрем, ұзында өштiгiмiз, қысқада кектiгiмiз жоқ ағайын едiк, адам азғырды ма, сайтан азғырды ма, хан тұтқан қарқарадай басыңның қадiрiн өлшемей, өкпелетiп алған сияқтымын!.. «Қазға елiктеймiн деп қарға аяғын үсiтiптiнiң» керiн кигендеймiн.

	«Бәлем, солай ма екен!Менiң тыңдауға ынтығып жүрген сөзiм де осы едi ғой!» дегендей Қамбар мына мойындауды естiген соң iштей айбарланып, iштей масайрап қалған. Бiрақ көпе-көрнеу масаттанғанын сездiрмейiн дегендей, Тастайдың сөзiн жұмсартты.

	– О, не дегенiңiз, Тәке! Екеуiмiз де бiр-бiр елдiң бас иесi болған соң, көңiл орнында болғанмен, өмiр жықпылында жүрiп, барыс-келiсiмiз, алысберiсiмiз аз. Әйтпесе бiр-бiрiмiзге базына айтып, наз артатындай ештеңе болған жоқ... Ал ендi құда болғым келген ниетiмдi қолдап, қоштамағаныңызды бетiңе шiркеу санамай-ақ қой. Ондайда аталарымыз: «Қызды кiм айттырмайды, қымызды кiм iшпейдi?» демеп пе едi!

	– Маңдайға бiткен жалғыз қызымның еркiн жастай бiреуге матап берсем, қызығымнан айырылардай көрген соң, ешкiмнiң сөзiне дес бермей келiп едiм. Мен жалған айтқанмен, көкте Жаратқан тұр екен, уәде алысып, қол берiскен соң алды-артыма қаратпай бесiктен белi шықпаған баламды ала жөнеле ме деген үреймен өзiңе де «бата бұза алмаймын» деп жалған айтып едiм. Жалған емес-ау жал айтып едiм. Алдыма келтiрдiң. Дүмiң қатты екен, өзiм ғана емес бүкiл Қаратай баласын тұғырлаттың, төрем! Әлде де қорыққаннан, үрiккеннен келдi деме. Бiз күшке емес, адал iске сенген ел едiк. Алайда, күш көрсеткенге тiс көрсететiн, кеудемiздi өзгеге бастырмайтын, шалқайғанға бас ұрмайтын намысшыл жұртпыз ғой. Менiкi, дау жоқ жерде дау тапсаң, жау жоқ жерде жау тапсаң бiлгенiмiз, ел тiзгiнiн ұстап жүргенiмiз қайсы дегендiк. – Тастай қиялап келiп, айтпағына жақындағанда бiр сәт тыныстап алды да, төренiң дидарын байқамақ болып, оның бетiне қараған. Төренiң арық та емес, толық та емес дөңгелек жүзi ештеңенi аңғартар емес екен. Қуанғанын да, ренжiгенiн де бiлдiрмес сабырлы қалпы. Бiрақ әңгiмеге қатты ден қойып келе жатқанын байқауға болар едi. Ол да Тастайдың сәл кiдiргенiн пайдаланып:

	– «Балық басынан шiридi». Ел тiзгiнiн ұстағандар қырбай болса, тiзгiнiн ұстатқандарға тимек кесiрi. Бұның – бiлгеннiң сөзi, – деп, төре де оны өзiмен шендестiре құрған қақпанынан аяғын тартып алуға мұршасын келтiрмеуге тырысқан.

	– Қанша қимағанмен қыз шiркiн жат жұрттық емес пе?! Бiр бала екеуiмiздiң арамызға дәнекер болып, бағы өрлеп тұрған Қамбардың өзiмен құда қылса, одан артық маған не керек? Жанғазыдай жас төре өз теңi екен, ендеше кешегi құрдаспен бүгiн неге құда болмасқа, – деп, Тастай күлбiлтiлемей-ақ қақпанды өзi басқан. – Тек «Кеше жаушы жiбергенде бұлданып едi бүгiн кiшiрейiп, өзi келдi» деп, табалаушылық мiнез көрсетсең оныңды айт, дос болуға да, қас болуға да тұратын кiсiмiн!

	– Кел, құда, құшағымызды құдай ғана айырсын! – деп, Қамбар да ендiгi iрiлiк көрсетудi артық санап, Тастайға құшағын жайған.

	– Малға жарлы кiсi емеспiн, досқа жарлы екенмiн ойлап тұрсам. Жаман қорыққанын сыйлайды. Елiм менi сыйласа, iшек-бауыры елжiрегеннен емес, қорыққанынан, ыққанынан сыйлай ма деп қапаланамын. Жаның қысылған шақта жаныңнан табылар, басыңа iс түскенде басыңды сүйер шын жанашыр керек екен. Қорқытып шұлғытқаннан гөрi сыйлағаннан қараңа ерген елге зәру екенмiн. Түйiндi iстiң түбiрiн табарда ақыл-кеңес берер, қысылғанда қолтықтан демер дос таптым деп аттанармын. Сондықтан кесiп-пiшiп қалың сұрар қазағың мен емес. Жалғыз сұрарым: Алтай бетiндегi досыңның беделiн Сауыр бетiнде де түсiрмеуiңдi қалаймын. Екiншi айтарым, балалар алдыартын болжап, жақсы-жаманды айырсын. Жастар өздерi табысып, базарлы шақтарының думанын қызықтасын. Келер күзге дейiн мұрсат берсең деймiн. Соңғы тiлегiм бес ұлдың ортасындағы жалғыз тал гүлдей болып, қызым тым нәзiк, ерке болып өсiп едi, бiрақ ессiз болып өспегендей, жыламаса екен, жылатпаса екен... Өз балапандарыңдай бауырларыңа бассаңдар екен... – Тастайдың жат жұрттыққа жаралған перзентi үшiн қазiрден қам жегендей үнi тым мұңайыңқы естiлген...

	– Е, Тәке, бiрде ұғысып, бiрде бұғысып жүрсек те шығыса алмай қалған, «Еп, бәлем, тұра-тұр!» десiп, көз алартысқан кезiмiз болмапты. Бiр жылдың төлi, әзiл-қалжыңы жарасар құрдас болсаң, ендi мiне құшағымыз айқасқан құда болып тұрмыз. Бәрiн де бiр Алла хош көрсiн! Төренiң қызын төре алып, қожаның қызын қожа алар тәртiптi ұмытқаным жоқ, алайда саған туыс болуға ниетiм ауса, ол да сенiң бiр басыңды төреден кем көрмегенiм деп бiл, құда! «Қыз – жат жұрттық» деп жатамыз ғой, алайда жатқа кеткен перзентiн ойламас ата-ана болмас. Балаң үшiн қам жеме, бүгiнде осы елдiң анасындай болып отырған анау жаман бәйбiшем барлық тәлiмiн өз қолына алар. Ол жағынан уайымың болмасын. Ұясынан еркiмен ұшқан балапаныңды қолымызға еркелетiп қондырып алармыз.

	Екеуiнiң әңгiмелерiнiң жарасқанын, жиi-жиi арқаларынан қағысып, төске-төс тигiзгендерiн жабықтан көрiп-ақ жақсылыққа жорып отырған Қаражан бәйбiше бiр табақ қант-кәмпит, құрт-iрiмшiгiн шашуға даярлап, сақ отырған. Отау, кiшi үйлердегi Күлiмхан, Күмiсай бастаған әйелдер мен келiнкепшiктi де жанына жинап қойған.

	– Бәйбiше, сүйiншi! Бұл келе жатқан жай ғана құрдасың емес, құдай қаласа құдаң болады! – деп Қамбар да үйге сөйлей кiрген.

	– Тiлектерiң қабыл болсын, қос қарағым! – деп, осы ауылдағы қадiрлi аналардың бiрi, Қасқақтың шешесi Жәмiш қос құдаға шашу шашты.

	Жаңа табысып, құдай дескен құдалар тағы да бiр-екi күн аялдап, құйрықбауыр жесiсiп дегендей, шағын бiр той жасағандай ауыл елге құдалықтың батасын жасау рәсiмiм өткiзiп барып, түс ауа әрең қоштасты. Тастайдың жанына ерген үш-төрт нөкерi қымызға қызара бөртiсiп, «құда-құда» десiп, аттарына әрең мiндi.

	***

	Мол сый-сияпатпен, тарту-таралғымен аттанған Тастайдың соңынан iлешала қалыңның басы болып саналар «бас жақсы» – құндағын күмiспен күптеген түзу мылтық, ақ сауыт, жүйрiк ат, бiр түйенi алдыға салған «бес жиырма» атанған үйiр-үйiр жылқы айдалып, жоралғының алды Алтай асқан. Қыз көру, үкi тағу сияқты күйеу жiгiттiң жолдастарымен ұрын бару сапары, одан кейiнгi бiраз кәдесiмен Қаражан бәйбiшенiң аттанысы басталған iстi жедел ширатып, бұрылмастай, бұлтартпастай күйге жеткiзген. Әр сапар сайын бiрде «қол ұстатар» деп, бiрде «iлу» деп, бiрде «сүтақы» деп, бiрде «тоймал» деп бағалы заттар мен айдаған мал кәдеге кетiп жатты.

	Оның үстiне балалар да әкелердiң ниеттерiн құптағандай дiттеген жерлерiнен оңқай асықтай табыла кеткен. Қанша ерке-шолжың болып өссе де, он алтыға толып, бойжетiп дегендей, «Қыз мұраты – кету» дегеннiң парық-байыбын бiлiп отырған Сұлушаш та қайсiбiреулердiң қызындай «Әке, бұл дегенiңе қарсымын!» деген жоқ. Ашық жүз, сұңғақ бойлы, еркелiктiң кейбiр қылықтары iс-әрекетiнен байқалғанмен, көрер көзге ессiз бозбала еместiгi көрiнiп тұрған Жанғазы қызға бiрден ұнаған. Нәркес жанар, ақша жүз, әдептi тәлiм көрген бойжеткендi көргенде бозбала да әке таңдауының қапысыздығына көзi жеткен. Думандатып, өз қызықтары өздерiмен болысып кеткен, әрi қалыңдықтың да, күйеу жiгiттiң де қабақтарынан кiрбiң табын көремеген ата-аналардың көңiлдерi де байыз тапқандай едi. Тастайдың сұңғыла көзi осының бәрiн де қапысыз сезiп-бiлiп қуанған. Себебi, атағы бүкiл Алтай, Сауырды дүрiлдетiп, тасы өрге домалап тұрған Қамбар төренiң өзiмен құда болу, анау-мынау емес қарашаңырақ иесi болар кенже төренi күйеу бала ету әркiмнiң маңдайына бермес бақыт едi. Құдаң зордан болса, жел жағыңа ық, жау жағыңа қорған болары даусыз.

	–Апыр-ай, – деп ойлаған Тастай Жетiбайдың құнына байланысты би сотынан тұрмастай болып жеңiлiп, жеңiлiп қана қойса бiр сәрi-ау, бүкiл Қаратай елiн жерге қаратып қайтқан соң. – Апыр-ай, жат жұрт үшiн жаралған баламды төреге бермеймiн деп неге кергiдiм. Өзiне деп сұратса бiр сәрi, төренiң ертеңгi қара шаңырағын ұстайтын кенже ұлдан артық қандай күйеу бала керек едi маған? Кергимiн деп кеселге ұшырадым. Алып та жығар, шалып та жығар, алпыс айла, қырық қатпар қулығы бар Қамбар сол бiр ағат қадамымды алдыма келтiрдi».

	Өкiндi не, өкiнбедi не? Болары болып, бояуы сiңген соң төренiң аяғына жығылғандай өзiнiң iздеп барып кiшiрейгенi жанына қатты батқан.

	Ендi ғой, бәрi де орнына келгендей. Кемтiгi толып, кемшiлiк оңалғандай. Алайда, қу көңiл, неге екенi белгiсiз, тым алаң...

	Тастай осының бәрiне де құл едi, құдай салды, мен көндiм деген күйде едi. Тiптi, құдасының қалыңының бiр бөлiгi ғана деп әкелген қыруар қылқұйрық пен бес бiрдей алтын кесе, тай тұяқ, қой тұяқ жамбы, күмiспен күптелеген ер-тұрман, құдағи, құдашаларға арналған асыл тасты бiлезiк, алқалар бастаған мол дүниенi көргенде де сырттай құдасының мәрттiгiне риза болғанмен, секемшiл қу көңiл қалай да алаңдаулы едi, қызы ғана емес тағы бiр қымбаттысын алардай, сонан соң бар қызығы, бар ырысы қызбен бiрге кетердей көрiнiп, әр шыққан күнге қауiптене қарағандай күй кешулi болатын.

	Тастай байдың ерке шолжаң ерке ұлы болса да етi тiрi жiгiт болып ержеткен. Атқа тым құмарлығынан ба, әйтеуiр өзiне ұнаған асау құнан, дөнендi өзi үйретуге әуес болатын. Бiреудiң басбiлегi ғып үйретiп берген атына көп мiне бермейтiн. Сонда басына жүген кигiздiрмей, үстiне ер-тоқым салдырмай арқырай шапшитын шу асау дөнендердiң үстiңгi ернiн қамшының бүлдiргесiмен шұралап бұрағанда адам ырқына бағынғысы келмеген не бiр қияңқы жануарлар қорқырап кеп, тiзерлеп қалатын. Неге екенiн кiм бiлген, сол бiр шұрасы түскiр көзiне жиi елестеп, өзi шұралағандай бiр ой кешудi шығарған.

	Иә, қауiп қылған оқиға да тамыздың бiр тамылжыған әдемi шағында жайлауда отырған Тастай ауылына жеткен.



	II

	Қамбардың өзi болмағанмен, көзiндей болған күйеу баласы әрi бас батыры Қасқақ келiптi. Жанында торғауыт жерiнен келгелi жылқышылық кәсiптi қойып, төренiң сөзiн ұстап, сенiмдi шаруасында, былайша айтқанда, төбе бидiң шабарманы сияқты жүрген Байшуақ бар. Тастай да құдаларын құрақ ұшып, қарсы алғанмен барлық жол-жоралғысы жасалып болғаннан кейiнгi бұл жүрiстен бiрдеменi сезгендей, қонақтарының беттерiне сұраулы жүзбен қараған. Айтқаны айдай келiп, сезiгi шындыққа айналды. Төре буынсыз жерге пышақ ұрып, тағы да жуандық көрсетiптi. Жуандық емей немене, Тастайдың өзi ғана емес, бүкiл Қаратай елiнiң даңқын аспандатып тұрған Қаратына ауыз салыпты. Қонақтар асықпай қона жатып, дәл кетерлерiнде ғана бүйiмтай сұраған үй иесiне құдасының сәлемiн жеткiзген. Онда: «Құдай дескен мың жылдық құда болдық. Келiнiме жасау да бермей-ақ қойсын, Қараның сiлекейiн алып, қалған қызығын маған қисын! Құдамның сыйы едi деп дұшпан көз ғып ұстайын. Құдай дескен құда екенiмiз шын болса, меселiмдi қайтарып, досқа күлкi, дұшпанға таба қылмасын!» дептi. Бұл сөздi естiгенде: «Төреге iлескен ер-тоқымын арқалайды» дегендей алдына кiшiрейiп барып, бүлдiршiндей қызымды өтпей қалардай ғып ұсынған өзiмдi де ұрып өлтiретiн кiсi жоқ» деп, Тастай iштей булыққан. Төренiң алдына мүрит болып бармас та едi, «Төбемнен тастайтын аспаның болса тастап-ақ жiбер» деп, әлi де жата бергендей едi, Жетiбайдың құнына түскен жетi жүз қыл құйрықтан бөлiс түскен ағайындары емес пе, жанжағынан шуылдасып, миына қаңқу сөздiң шегесiн қаққан. Олардың ойынша: «Төремен бақ таластырып, оның құда болуын менсiнбейтiндей шалқайсаң шүйдеңдi тiреп, еңкейсең, маңдайыңды сүйейтiн қандай құдiретiң бар едi? Әнеки, iшкiзбей, жегiзбей мыңғыртып айдатып бердiрдi деген осы. Ол аздай ата қоныс Жамансай да атымен, затымен өзгерiп, iргежаудың мекенiне айналды. Әлi де, Тастай, есiңдi жый. Төренiң күрзiсi төбеңде ойнауы бiр бұл емес!» деген. «Ал есiн жинап, есесiн алғандағысы осы ма?! Қарат емес бұл – атағымды шығарып, даңқымды асыру үшiн Тәңiрiнiң өзi аспаннан түсiрген бақыт пырағы» деп жүрген дүлдүлiн үйiрiнен бөлiп, бөтен белдеуге байламақшы.

	Қараның бұрынғы атақ-даңқына тағы да даңқ қосып қайтқан соңғы сапардан келгенiне бiр ай да тола қоймаған. Үш жүзге сауын айтқан Арқа төсiнде өткен беделдi бiр аста екi жүзден астам не бiр аузымен құс тiстеген дүлдүлдер қатысқан айтулы аламанда Қараның жұлдызы жарқырап, зеңгiр көктен бiр-ақ көрiнген. Алатау мен Қаратаудан, тiптi арғысы Қарақалпақ елi, бергiсi Сарыарқаның өзiнен жиналған сан сәйгүлiкке шаң қаптырып, сан дәмегейлерге сан соқтырған, сөйткен де «Алтайдың арқар қарасы», «Қаратай елiнiң мақпал қарасы», «Тастай байдың сандал қарасы» сынды не бiр атауға ие болып, Тастайдың есiмiн бүкiл жалпақ қазақ жерiне жайып жiберген. Тай тұяқ жамбы, қой тұяқ алтын бастатқан бiр тоғыз бәйгесi Тәкеңнiң бүйiрiн жаппас-ақ, бiрақ қалың елдiң iшiне гуiлдеп жайылған даңқы мен дақпырты қай байлықты шендестiрер?! Қараның ат қана емес, бақ екенiн Тастай жақсы бiлер. Бiлген соң да төренiң бұл қолқасы өзiнiң қолқа-жүрегiн суырып алғанмен бiрдей көрiнер. Ағайын үшiн оны «ат» деп берер едi, бiрақ намысы бар азамат басындағы бағын бере ме?! Күнi ертең арғымағын алшаң-алшаң бастыртып, жаттың намысын қорғауға апарып қосар. «Шiркiн, Қамбардың Қарасының шығандап, дара келiсi-ай» десiп, жағымпаздар көпiртер. Әй, бұл қорлықты көргенше сол тұрған жерiнде өле қалсашы...» Осындай ызғарлы ой келiп, бүкiл iшек-бауырын мұз кесекке айналдырып, қанын қойылтып тұрған шақта: «Төреңе айта бар, азар болса мыңғырған қараның алдыңғы талауынан одан биылғы ақ қоян жұттан аман қалғанын ебiн тауып тағы алар, қызымды да бермеймiн, атымды да бермеймiн!» дегiсi келiп бiр тұрды да ақылын ашуға жеңдiрiп, соңғы үмiтiне – Қараның туада бiткен дөңгелек тұяқтыда жоқ ерек бiр қасиетiне қол артып, оңай құтылмақ болған.

	– Төреге жанымды қиғанда, қасқыр да жеп кететiн сырты түк, iшi боқ бiр тулағымды қимай отырғаным жоқ. Бiрақ тай күнiнен лақпа қашаған атанып, үйiрiнен безiнген жалқы құлжадай жеке жайылатын Қараны қуып жетiп, құрық салдырып, шалма тастатар тым болмаса жылқыға қайырып әкеле алар дөңгелек тұяқ тумай тұр. «Ұстатпаса бәйгеге қалай қосып жүр?» дер, ондай ұлы шабысқа аттанар күн таяғанда өз-өзiнен жараған жануардың келiп қолға тұратын қасиетi барлығын да жасырмайын, – деген едi ол.

	Айтып-айтпай, бәйге кезi болмаса басқа уақытта басына жүген-құрық тимейтiн жануардың жылқыға қосылмай жеке жайылатыны шын болатын. Ал Қараны ұстау үшiн бауырынан жараған талай жүйрiктi қан сорпа ғып ұтырлап жүрiп, ес кеттi, жан шықты дегенде әрең ұстайтын. Төре «тағы да бiр ес кетiрiп, жан шығарып ұстап берiңдер» деп, қолқа салмауы үшiн Қараттың бойында жоқ, «ұлы шабыс алдында өзi келiп қолға тұрады» деген пiкiрдi әдейi айтқан. Ол болашақ құдасына айтар сәлемiн былай деп тиянақтады:

	– Құдаға дұғай сәлем деңдер... Өзi келiп ұстап алса да қолынан қақпан, әйтеуiр қашаған Қаратқа жетер жылқы баласын тауып мiнсе болғаны.

	Тастай өз тапқырлығына iштей риза болған. Төре де ақымақ емес, дүлдүл Қараны қуып жетiп, ұстар дөңгелек тұяқтың оның қосында ғана емес, аяқ жетер жерде жоғын бiлген соң сөзге, жосықсыз шартқа тоқтар деп ойлаған. «Төреге Тастай құдасы қашаған Қараны ұстап ал деп рұқсат берген екен, бiрақ Қамбар тауда жүрген саяқты ұстай алмай қор болыпты» деген сөзге, күлкiге қалғысы келмейтiнiне сенген.

	Қасқақ пен Байшуақ күмiстеген ноқта-жүгенiн бөктерiсiп, құдаларының азды-көптi сый-сияпатына риза көңiл бiлдiрген болысып, биiк қарауыл жотаның басында жалғыз жайылып жүрген Қараға жеткiзбес қара елестей қарасып, елдерiне көңiлсiз аттанысқан.

	«Бәлем, сендерге сол керек! Мықты болса, төрелерiңнiң өзi келiп ұстап әкетсiн!» деп, Тастай қыр асып бара жатқан қос сыйлы қонағын жанарымен ұзатып салып тұрып, миығынан күлген. Сөйтсе көз жетпес ертеңгi iс үшiн бүгiн үзiлдi-кесiлдi тон пiшу жұмыр басты пендеге жат қылық екен де. Төренiң құдаласуының басты мақсаты Қараны ғана емес, өзiн де шұралаудың төте жолы екенiн сезе бастаған.

	***

	– Апыр-ай, төренiң самсаған сары қолға қарсы жалғыз айдағаны жақсы едi ғой, бүйтiп қасқыр жегiр бiр қыл құйрықтың бодауына байлап, жiгерiмдi құм, тауанымды тас қылғанша! – деген Қасқақ былай шыға бере жуан сiңiр, тоқпақ жалды торысын тебiнiп қалып. – Жердiң үстiмен келiп, астымен қайтардай жазығым не едi?! Бұл да бағымның қайтқаны шығар!

	Батырдың өкпесi қырық сылтау тауып, сұрағанын бермей қойған Тастайдан гөрi алмас қылышты қойшының таяғын жонуға салғандай, қыран бүркiттi шiл-кекiлiкке түсiргендей ғып жұмсамайтын жолға жұмсаған Қамбар төреге бағышталғандай едi.

	– Налымаңыз, батыр! Төре бiр қыл құйрық үшiн бас батырын жұмсаса, Тастайдың айтар амалы қалмасын деген есебi болар. Тастай да бұлтарар жолын тауып тұр ғой. Әрине, бұл Қара сайтанның сағымдай сырғып, таутастың тағысы болып кеткенiн кiм болжапты?! Самсаған сары қолға шауып таныла алмасақ та, бiздiң де қарынның құрышына сары майдай сақтап жүрген бiр кеп болушы едi. Сәтi түссе бұл iстiң де бiр қайыры болар деп, әлi түңiлгiм келмейдi менiң, – деген Байшуақ.

	– Тау тағысы болып кеткен жүйрiкке бiр жетiм жебенi жұмсап атып алмасаң, оған сақтаған қандай кебiңнiң болуы мүмкiн? – деген Қасқақ та серiгiне ошарыла бұрылып.

	– Батыр «Арық сөйлеп, семiз шық» деп едi ғой халқымыз. Сондықтан айыпқа бұйырмасаңыз, әзiр ол жайды тiптен сiзден де құпиялай тұрайын, – деп, Байшуақ тура жауаптан жалтарған соң, Қасқақ та ол сырды әрi қарай iндетiп сұрамаған...

	Олар сол күнi-ақ сүйретпе салмен дариядан өтiп, ел орынға отыра-ақ ауыл шетiне iлiккен. Осылардың келерiн арнайы тосып тұрғандай төрт қанат қараша үйiнен шығып, есiгiнiң алдында көйлекшең, дамбалшаң тұрған Жұманай екеуiн таныса керек, жебелей басып, алдарын ораған.

	– Уа, Байшуақ! – дедi шыңылтыр дауыс. – Сүйiншi, айналайын!

	– Ойбай алыңыз, көке! – деп, Байшуақ та атынан домалап түсiп, қол тоқпақтай шалды жерден көтерiп алған. – Бәсе, бүгiн-ертең бiр хабары болар деп едiм. Қуатым-ай, азаматтығын күшiмен ақтап алған екен ғой! Баратым, менiң жалғыз тiрегiм келдi ғой, ә?! Айтшы, көкетай, солай ғой, ә?

	– Өй, мына жынды неме қабырғамды қирата ма, қайтедi? Қоя бер, ойбай! – дедi Жұмекең қуаныштан есiнен танардай күйге түсiп, өзiн жерден тiк көтерiп әкеткен алпамсадай жiгiттiң құшағынан босай берiп. – Сүйiншi алып пайда табамын ба деп жүргенде өзiң қабырғамды күйретiп тастай жаздадың ғой, аю сияқты қорбаңдаған неме! Жә, адамды тарпа бас салғанша, алдымен сүйiншiңдi атамайсың ба? Текке айтар жаңалығым жоқ, – деп қартың қутыңдады. Бұрын жалғыз аттан басқа қыл құйрық бiтiп көрмеген Жұмекең торғауыттардан бiр үйiр жылқы айдап келгелi кез келген үйдiң төрiне озып, жалшы-жақыбайлардың ортасынан көп көрiне де бермейтiн. Малы өрiстi бермей жатқан кiсiмсiп, екi сөзiнiң бiрiнде: «Е, құдайдың берген дәулетi бар ғой» деп отырар, малсақсып, екi сөзiнiң бiрiнде: «Мен жылқы жақты бiр шолып қайтайын, өңшең әңгүдiк неме кiсi малының қадiрiн бiлер дейсiң бе?» деп отырар байшiкештiк мiнез тапқан. Төренiң қосынына қосылған малын жиi түгелдеп, жылқышыларға ұрсып қайту да оның әдеттегi жұмысына айналған. Оның осы қасиетiн бiлетiн Байшуақ та бөгелмедi:

	– Сiз сияқты үйiрлi жылқым болса бәрiн атар едiм. Бiрақ ондай мал менде жоқ. «Ер мойнында қыл арқан шiрiмес» дейтiн кезiм ғой. Бұдан былай да тапқан малымның бәрi сiздiкi болсын. Жалпы әке деген баласынан мал сұрамас болар. Баланың малы – әкенiң малы емес пе?!

	– Әй, ұлым, сөз таптың. Менiкi жай сөз ғой, – деп Жұмекең ұтылғанын оңай мойындаған.

	– Онда қуана бер! Екеуiмiздiң Баратжанымыз жеттi аман-есен! Айтпадым ба мен, «Барат мұңғылыңның балуаны түгiлi сайтаныңның балуанын да жығады, саспа!» деп. Көктемде, мен қалмақ елiнде жүргенде Бараттың iшкертiн күш сынасуға бара жатқанын бiлдiм де, жас кезден құпиялап жүрген бiр-екi тәсiлiм болушы едi...

	– Оу, жездеке, тұра тұршы ендi, екi кештiң арасында естелiк айтпай, – деп, оны Қасқақ тоқтатпағанда Жұмекеңнiң әңгiменi әлi қаншаға сiлтейтiнiн бiр құдайдың өз де бiлмей қалған болар едi.

	– Жақсы сөз – жарым ырыс. Бiр қуанттың-ау, әкетай, – деп, Байшуақ ағынан жарылған.

	– Сүйiншiмдi атадың, оныңа рахмет! Балам болсаң да атаған сүйiншiңдi алу парыз. Бiрақ сен ертең ат орнына жаман сары байталыңды берiп жүрме, тегiнде. Қаны асыл малымның тұқымын бұзып жүрер!

	– Қорықпаңыз, әке! Сарыны бере қоймаспын өзiм де!

	– Қуанышың құтты болсын! – деп, Қасқақ та қайтадан атына мiнген Байшуаққа шын ниетiн бiлдiрген. Шiркiн, ер азаматқа қаны бiр қарындасың, жаны бiр жақының – бауырдан ыстық не бар?!. Бараттың да қыстағы бiр сөзi ұнап едi. «Өзiмнiң бас амандығым, елiмнiң намысы, жалғыз ағамның ақ тiлеуi үшiн күресетiн мен жықпағанда кiм жығады?» деген сенiмдiлiгiне сүйсiнген.

	Қамбар өткен жылы Ошыржапқа берген уәдесiнде тұрып, қыстай Барат пен Буратайды Қожамбердi мен Ақтанның тәлiмiне салып алған соң да көктем шыққанша қайда жиын, қайда той болған жердiң бәрiне апарып, талай бура сандармен белдестiрген. Жолбарыстай жылдам, оның үстiне айбатына қайраты сай, әрi айла-тәсiлдiң бiразын бiлетiн қос балуаны нағыз «күреспей бердiң» өздерi болған-ды.

	Бараттың қалмақ елiнен аман-есен жеткенi монғол жерiнен мерейi артып келгенiнiң белгiсi едi. Төре өзi де iштей: «Не болар екен?» деп толқи күтiп жүрген, оның үстiне басы сынға түскен жiгiтiнiң есен-сау ел шетiне келгенiне қатты қуанулы едi. «Атымды бұрынғыдан да аспандатып, құдiретiмдi арттыра түсу үшiн, адам баласынан Баратты, жылқы баласынан Қаратты қолыма бiр түсiрсем» дейтiн пендешiлiк бiр ниет, әсiресе Қойбастың асынан соң қабындап, жанын тыншытпай жүрген осы бiр ойтолғақ шақта «Сүйiншiлеп!» Құлжабек үйге кiрiп келгенде бұл қуаныштың түп төркiнi қай жақтан екенiн сезе қойған. Төре түс әлетiнде төр алдына қисайып едi, көзi iлiнiп кетiптi. Тура өңiндегiдей түс көрiптi. Сауырдың биiгiнде саятшылық құрып, ұлы таудың ұларына қаршыға түсiрiп жүр екен дейдi. Қанжығасы қанданып, қаршығасы бес-алты құр, екi-үш ұларды олжолатқан соң ендi етекке қарай түсудi ойланып тұрғанда қолындағы қыраны талпынып қоймаған соң ештеңе көрiнбесе де құсының томағасын тартқан екен дейдi. Қаршығасы қанатын жебей қағып, биiктеп алды да жасындай болып, бiр сайға құлдилай құлайды. «Бұл шiркiн, бiрдеңенi көрiп түскен екен-ау» деп құс құлдилаған тұсқа шауып жетiп келсе, қол басындай ғана қыраны бөрiге түскенiн кiм көрген?!» Таңырқап тұрған сәтiнде Құлжабектiң «Сүйiншiлеген» даусынан оянып кеткен.

	– Жiгiтiм, мен де сүйiншi сұрайтындай түс көрдiм. Шамасы, Барат балуан аман-сау оралған болар, – дедi ол басын жастықтан көтере берiп.

	– Дәл таптыңыз, төрем. Бараттың үш-төрт жiгiтпен бiрге ауыл шетiне таяп қалғанын көрдiм де сiзге қарай ұмтылдым. Бараттың аман-сау келгенi – монғолдың балуанын жеңгенi болар, төрем!

	– Айтқаның келсiн!Сүйiншiге қалағаныңды ал!

	Сол кезде жолаушылар да ешқайда бұрылмастан, төре ордасының жанындағы мама ағашқа аттарын байлап жатты. Төре сыртқа шығып, Баратты бауырына басып есендесiп, қарсы алғысы келген, бiрақ жанында шығарып салуға келген Ошыржаптың кiсiлерi болса, төре басымен елпiлдегенiм жараспас, оның үстiне балуанның есен-сау оралғанына ерекше қуанғанымды сездiрмейiн деген есеппен, сол сабырлы қалпын сақтап, төр алдында төбедей болып отыра берген.

	– Ас-салау-ма-ға-лей-кум, алдир!– деп ең алдымен Барат босағаны аттаған. – Төре қанша жерден түрлi саясат ұстаса да одан әрi отыра беруге – өзiнiң де ұстамды мiнезi жетпей қалды. Орнынан ықшам көтерiлiп, Баратты бауырына басты. Құлжабектiң. «Бараттың аман-есен келгенi – монғолдың балуанын жеңгенi болар» деген сөзiнiң өте қисынды пайым екенiн бiлген төре де Баратпен сәлемдеспей жатып: «Жығып келдiң бе?» деген сияқты сауалды қойған жоқ. Оған ерiп келген Қалатай бастаған қалмақ жiгiттерiнiң көзiнше Бараттың, басқасын айтпағанда әрi қарай тiршiлiк етуiнiң басты шарты сияқты болған монғол алыбын жығу, немесе одан жығылу дейтiн мәселеге төре әдейi жоламаған. Жықпай келу деген түсiнiктi мүлде ойламайтындай, ал мақсатына жетiп, есен-сау оралу дейтiнді солай болуға тиiс заңды құбылыс ретiнде қабылдайтындай. Ат-көлiгiнiң амандығын, Ошыржап тамырының, отбасының, барша қалмақ жұртының есен-саулығын сұраумен шектелген. Оның есесiне қуанышты әңгiменi жеткiзуге барлық әңгiмеден көптен хабардар болып жүрген жолаушылардың өздерi, қазақтарға өзiн бiр табан жақын санайтын Қалатайдың өзi бастаған.

	– Төрем, бiздiң Барат батырдың сонау моңғол жерiнен үлкен абыроймен оралғанына Ошыржап досыңыздың елi бiр қуанса, ендi сiздiң елдi бiр қуандырайық деп көп кiдiрмей осылай бет алдық.

	– Бәрекелдi бауырым, – деген төре балуанға қарап. – Өркенiң өссiн! Ошекеңнiң жығылған намысын қалпына келтiрiп қуантсаң, бiздi ағайынның арасына есен-сау оралуыңмен қуанттың,

	Қамбар: «Монғолдардың тойы қалай өттi?», «Баяр балуанды қалай жықтың?» деген сияқты ендiгi сәтте мән-маңызды сауалды қойған жоқ. Тек Ошыржаптың Баратты өздерiн қуантып қайту үшiн ғана жiбергенiн, ал оны қазақ елiне шығарып салу iсi жол-жоралғысымен бiрер айдан соң болады деген сәлемiн естiген.

	Төренiң қазiргi сәтте «Тәубә!» дейтiнi: ең басты мақсаты – Барат балуанның басына бостандық алуы болса, ол түбi қайыр, орындалды; екiншi шарты Баратты ебiн тауып, осы елге сiңiрiп алып қалу болатын. Құдайға шүкiр, ол тiлегiнiң де басы берi қараған сияқты. Тумағанды туыс қылудың жалғыз жолы – қыз-дәнекер болса, сәтiн салғанда, Баратты жаратушы төренiң туған балдызы Тотыға ынтық етiптi. Бұл жайды естiген бетте-ақ Қамбар төренiң iштей қуануы содан болатын. Егер бар беделiн салып, осы iстi оңтайына келтiре алса, онда төре өзiнiң бiр оқпен үш қоянды бiрдей атып аларына сенген. Ең әуелi, Баратқа туған балдызын берiп, тумағанды қыз-дәнекермен туыс етедi. Сөйтiп, өнерi асқан жiгiттiң аяғына тұсау салады. Екiншiден, қай ас-тойда болсын «Төренiң балуаны тұрғанда бәйгең кiмге бұйыра қойсын!» десе екен дейтiн қиялы жүзеге асып, өз мәртебесi биiктейдi. Ал үшiншiден, «Мал бергенге жан бердiм» деп, көз жасын бұлап жүрген балдызы Тотыны сүйгенiне қосып, сауабына қалады. Мұның сыртында құдай қосқан қосағы Күлiмхан тоқалдың өзiне деген алғысы, ризалығы бөлек болмақ.

	Осындай өз есептерiн iштей жұптаған Қамбар Барат қалмақ жаққа аттана салысымен, төре Күлiмханды өр Керей жаққа ырғалтып-жырғалтып апарып, төркiндетiп қайтқан. Көптен келе алмай сағынысқан әке-шешесiн, ағайынтуысын көрiп, Күлiмхан марқайса, күйеу бала ата-енесiмен қасып-қасып, болашақ бажа туралы сұрап бiлген. Көп малдың күшiмен бәйбiше, тоқалдың үстiне үшiншi әйел ғып Тотыны алмақ болып, әукесi салбырап отырған Ителiнiң елуге иек артқан Сартай деген саппасы екен. Қос қатын алмай жатқан қай қазақ жоқ. Ал он екi де бiр гүлi ашылмаған Тотыны қос қатынның үстiне алмақ болған Сартайдың нысапсыздығын естiгенде өзi де намыстан жарылардай болған. Бiрақ қай iстi де сабырмен салмақтап шешер әдетiмен сырын бiлдiрмеген қалпы өзi тұстас атасына: «Ал сiздердiң не ойларыңыз бар?» деп сұраған.

	– Е, Қамбаржан-ай, көрге малы түскiрдi бiрге ала кетердей көрiп, көрсоқыр болыппын ғой. Боларын болдырып, бояуын сiңдiрiп алып, баталасып қойып, опық жеп отырған жайым бар, балалар. «Қай қыз жыламай құтты қонысына қоныпты?» дейтiн көрсоқыр ой жетегiнде жүрiп: «Осынымыз қалай?» деп Тотыжаннан сұрамаппыз да. Екi жастың бiрiне келгенде «Бата бұзған» атанғым келмейдi, әйтпесе матап берген «қырық жетiсi» Тотымның бiр күнгi шат күлкiсiнiң садақасы екен де, – деп ағынан жарылған.

	– Е, бұл жазған өз дегенi болмаса, кiсi тiлiн ала ма? Ерiктi Тотының өзiне бер. Қаршадай қызыңды қос қатынның үстiне берiп жылатпа дедiм. – Күлiмханның шешесi Батсай тiптi жылап жiберген. – Өз дегенiнен қайта ма бұл жазған. Ендi ғой өкiнген болып отырғаны.

	– Берген қалыңын айып-ажынымен қайтаруға шыдасаңыз, Тотыжанды жылатпау үшiн мен барымды салдым! Сөзiм – осы! – деген ол серт ұстағандай ғып.

	– Сенi берген тәңiрден айналдым. Құтқара гөр Тотыжанды – деп енесi жылап жiберген.

	– Екiншi айтарым, – деген төре атасының бетiне қарап, – Балдызымның көз жасы үшiн сiздер ғана емес, көрiп тұрып, көрмегендей болған Күлiмхан екеуiмiз де жауаптымыз. Сондықтан жаным ұяда тұрса, Тотыны өзi қалаған теңiне қосамын. Тағдырын толайымымен мына Күлiмхан екеуiмiзге тапсырасыздар. Мал керек болса, мал да болар, алдымен жанның амандығын, Тотының жыламай жүргенiн, өз теңiне қосылғанын ойлаған жөн.

	Енесiнiң қызынан «Менi Сартайға қисаңыздар бұл босағадан шалқалатып шығарасыздар» деген үрейлi сөзiн естiгенi бар едi, Қамбардың айтқаны да соны меңзеп отырғандай көрiнген соң:

	– Малы құрысын! Жан аман болсын. Тотым екеуiңе аманат! – деп, шеше де үзiлдi-кесiлдi тоқтамын айтты.

	– Бердiм ықтиярымды, – дедi атасы да шын риза болып. Сол кезде барлық әңгiменi көз жасын жұтып, жабықтан тыңдап тұрған Тоты еңiреп келiп, жездесiнiң аяғын құшқан.

	– Менiң ендiгi тiршiлiгiмнiң, бар тағдырымның жалғыз тiрегi сiз ғана, ағатай!

	Ата-ене, қыз-күйеу болып осы бiр ашыла сөйлестен кейiн ертеңiне-ақ Қамбар бүкiл өр Керейдi иелiгiнде ұстап отырған жолы үлкен ағасы Көгедай төреге Күлiмхан екеуi сәлем бере барған. Екi-үш күн сыйлы қонақ болып жатып, кетерiнде бүйiмтай ретiнде балдызына араша сұраған. Қамбар төреден бұрын бiр Абақ Керей емес, жалпақ қазаққа атағы әдiлдiгiмен тараған төре қазақы жолмен Сартайды келеге оңай келтiрiп берген. Ол тiптi айып-ажынсыз-ақ берген малын бір жылдың өсiмiмен қайтарғанына тәубәсiн айтып, Көгедей төренiң кәрiнен құтылғанына қуанған.

	Осы бiр оңтайына келген шешiмнен кейiн Тотыны ел жайлауға көшкен соң бар жол-жоралғысымен ауылына түсiретiнiн де ата-енесiне ескертiп аттанған. Өйткенi ол Бараттың аман-есен ораларына сенген едi.

	– Жарадың Баратжан, iнi болып, сен уәдеде тұрсаң, аға болып, мен де уәдемде тұрдым, – дедi астарлап сөйлеп. – Сенiң есен-сау оралғаныңның байғазысы сол болсын!

	Ал Ошыржап тамырдың жайы қалай?

	Барат олардың да есен-амандығын айтып, сәлемiн жеткiздi.

	Ұтынасынның монғол жұртына кеткен есесiн қайтарып, сонымен бiрге барша торғауыттың атын шығарып келген Баратқа берген уәдесiнде тұрған Ошыржап та жiгiттi риза ғып аттандыратынын айтыпты: «Балам, ағаң Байшуақты сөз байласып жүрген адамына үйлендiрiп, уәдемде тұрдым, дептi ол. – Төренiң алдында саған да уәде берiп едiм. Алғың келген малдан қолыңды қақпаймын, алғың келер қалыңдығың болса айт! Онан да қолыңды қақпайын! Хабарыңды бiлдiрiп, төренi қуантқан соң тездетiп қайта орал. Байшуақ пен Бағынзыны де ерте кел. Алдымен осы жерде қуанышымызды тойлап, сонан соң елiңе жол-жоралғыңмен шығарып салайық», – дептi уаң.

	«Уаң мырза, көкем Байшуақ айтқандай, жақсылығыңыз Алладан қайтсын! Кезiнде «Мен де қалмақтан қатын аламын!» деп, бiр албырттықпен айта салған сөз ғой. Сәтi болып, үйленiп той жасап жатсам, өзiңiздi арнайы шақырамын ғой», дептi Барат ризалығын бiлдiрiп.

	Құдай берген қару-қайратының арқасы, әлде ертеңiнен көрер қызығы болды ма, Ошыржаптың да намысын жоғары ұстап, қалмақ Ұтынасынның өзi болмаса да, «iнiсi» болып, дегенiне жетiп қайтқан соң уаң уәдесiнде тұрып, жас жiгiт қалыңдықтан бас тартса да малдан бас тартпайтынын бiлдiрген соң қолын қақпайтынын айтыпты.

	– Жә, Баратжан, ел ағасы едi деп алдымен маған келiп сәлем бергенiңе ризамын, ал тумаса да туғандай болып тас емшегiн жiбiтiп жүрген Қатша шешеңе бара ғой. Жұмекең жездем қалай баимын деп жүргенде мал айдап келетiнiңдi естiп қуанар. Барып, сәлемдесiп шық, сонан соң келiп әңгiмелесерсiң, – деп, төре оған жөн-жобаны нұсқаған. Бiрақ осы кезде баласының келгенiн естiсе керек, Қатша да етегiне сүрiнiп, жетiп үлгiрiптi. Тек төренiң үстiне баса-көктеп кiруге бата алмай, сыртта тұрса керек, ел иесiнiң мына жылы сөзiн естiген бетте «құлынымдап» есiктен кiрiп келген. Кiрiп келген бетте Баратты құшағына алып, аналық мейiрiмiмен қауышқан.

	– Құлыным, бүгiн өлсем де арманым жоқ. Маған қарақан басыңның есенсау оралғанынан артық сый жоқ, – деп, естi әйел төре үйiнде дауыс салып жыламай, шын аналық қуанышын бiлдiрдi. Барат әкелген мал бар ма екен деп кешiккен Жұманай қарт та үйге сөйлей кiрдi.

	– Бәрекелдi балам! Ошыржап саған да қалағаныңды беретiн болыпты ғой. Бәрекелдi Мал неге жаман болсын, ертең қатын алсаң да қажет қой! – деп, өз тұрғысынан ғана қуанышын ортаға салды.

	– Жездемнiң арманы артында «Жұманай бай өлгенде» деген сөз қалдыру едi. Балаларыңызбен бiрге ендi бiр екi-үш айғыр үйiр жылқы жинасаңыз сол тiлегiңiзге жақын қалдыңыз, – деп, Нұрәлi де кәрi жездесiн бiр шалып қалды.

	Барат Жұманай мен Қатшаға ерiп сыртқа шыққанда есiк алдында жанашыр жалғыз жеңгесi Бағила тосып тұр едi. Ол өкiл ата мен өкiл енеден, басқа жұрттан қысылмай келiп, қайнысының мойнына асылған. Ештеңе демесе де шын туыстық сағынышын бiлдiргендей ықылық атып жылап жiберуi тұрғандардың бәрiн де толқытып едi.

	Барат өткен күзде ағасы Байшуақтың Бағиланы түсiрген тойының басықасында болып, қыстай аға-жеңгесiнiң ерке iнi, шолжаң қайнысы атанып, тұңғыш рет өз отбасының жылуын сезiнген. Бағила жеңгесi де Қатша шешелерiмен бiрге жалғыз қайнының анасындай тiлеуқоры болып, алыс сапарға аттандырып салып едi.

	Төре жас қонағы Баратты көп жыл көрмеген туған iнiсi келгендей қуана қарсы алған соң, осыдан Қасқақ пен Байшуақ дүлдүл Қараны сылаңдатып, жетелеп келер болса, ауыл-аймақты шақырып, құдайы тамақ бергiзудi де iштей жұптап қойған. Содан ба, өзi де Ертiс жаққа жиi мойын созып, жолаушыларын қатты күтулi болатын. Тiптi, жолаушылар оралуға ниет қылған үшiншi күннiң ымырты үйiрiле мазасызданып, «Жолаушының кешiккенiне сүйiн» дегендi ғана медеу етiп жатқан. Өзiнше пайымдап қараса, Тастайдың мойын бұрып, жал айтар себебiн қалдырмай алды-артын торлап-ақ тастаған сияқты едi. Төңiрегiне әмiрi жүрiп тұрған төренiң оның үстiне, жаның жәннатта болғыр, Жетiбайдың құнын батпандап салып, құдiретiн танытқан төбе бидiң көңiлi бiр дөңгелек тұяққа құласа, оған қарсы ешкiм де дау айта алмаса керек-тi. Ол аз болса ақыретке дейiн бiр-бiрiнен жан аянбас құдай дескен құдалығы тағы бар. Жоқ, Тастай қашып құтылар бұлтарыс-қалтарыс, саңылау-сызат қалдырмай, жан-жағын бекемдеген-ақ сияқты едi...

	... Бiрақ, өзi асыға күтiп отырған жолаушыларының «төбесi көрiндi, жетектерiнде ештеңе байқалмайды» деген сөздi естiгенде өз құлағына өзi сенбеген. Қырсық қылғандай, екеуiнiң жол ортадан шаужайларына Жұманай мылжыңның орала кеткенiн көрiп, зығырданы қайнаған. Дегенмен бұл кезде үйге қайта кiрiп отырған сырмiнез Бараттың алдында сол қорғасындай ауыр мiнезiнен танбауға тырысқан. Тек қана: «Е, ол екеуiн төренi қойып, тәңiрiнiң өзi күтiп отырса да қырт әкең Жұманай ет асым уақыт ұстамай жiберер деймiсiң?» деп, бәрiне де төзiмдiлiгiн байқатайын дегендей мырс етiп, күлiп қана қойған. Алайда, төресiнiң жолаушыларды асыға тосып отырғанын қабағынан сезген даяршы жiгiттердiң бiрi Жұманайдың үйiне қарай аяғын жебей басып жөнелген...

	Қасқақ пен Байшуақ аттарын ордадан бiраз жерге алыстатып қағылған мамағашқа байлап, үйге қарай беттегенде орнынан қопаңдап, мазасы кете бастаған Баратқа сүйсiне қараған төре:

	– Бара ғой, ағаларыңның алдынан шығып сәлем бер, – деп, рұқсат бердi. Сол-ақ екен жас жiгiт орнынан лып етiп көтерiлiп, есiкке беттеген. Тағдырдың тәлейiмен туған ел, туған жер, барша ағайын-туыстан жырақ, бiр-бiрiне иық сүйесiп қана жүрген қос арыстың аз уақыт болса да, бiрiнiң басына қатер төнген азапты уақыт iшiнде қатты сағынғандарын орданың iшiнде отырған Қамбар мен сыртта тұрған Қасқақ жан-дүниелерiмен сезiнiп едi. Бiрақ Барат көргендiлiк көрсетiп, енесiмен жанасқан арда емген тайдай ағасына ұмтылмай, алдымен жасы үлкен батырға кiшiлiк қып сәлем бердi.

	– Бақытты бол, балам! Мен сендей азаматтың өз намысын ғана емес, елдiң намысын да тайсалмай қорғарына сенгенмiн! – деп, Қасқақ жас жiгiттi бауырына тартып, бетiнен иiскедi. – Бара ғой, ағаңмен көрiс!

	Бiрақ Байшуақ та көргендiлiк көрсетiп, үйде қарап отырған ел ағасын, сыртта тосып тұрған ел батырын көп күттiрмейiн дегендей: «Армысың, аға?!» дегенде, «Бар бол, Баратым!» деген үш сөздiң бойына бауырына деген бар сағыныш, бар ықыласын сыйдырып, жауырынынан қапсыра бiр қысты да қойды.

	Төре жолаушылардың ат-көлiктерiнiң, өздерiнiң аман-сау оралғанын, Қаратай елiнiң, құдасының есен-саулығын сұрады. Өз бұйымтайын мүлде ұмытқан кiсiдей тағы да орасан сабырлылық көрсетiп, оларды дәмге, дастарқанға шақырды. Қос жолаушы әбден қымызға сарықтарын басқан соң ғана төре сұрамаса да, сапарлары туралы өздерi әңгiмелеуге ыңғай бiлдiрген.





	Шаң жұқпас шашасына саңлақ едiң,

	Шалдыртпай шаршы топта самғап едiң

	Тұлғаңнан тай күнiңде-ақ үмiт етiп,

	Қадiрге жетедi-ау деп таңдап едiм.

	Халық өлеңi.





САҒЫМСАРЫ


	I

	– Байшуақ-ай, алдымнан асу бермес асқарлы тау кездессе, өткел бермес ашулы өзен кездессе, болмаса жасанған жау жолықса, дәл мұндай тығырыққа тiрелмеспiн. «Сақалымның ағында, өлерiмнiң шағында» Тастай қу шешуi қиын жұмбақты тастады ғой алдыма. «Шешемiн» деп сен келесiң, тумысынан дөңгелек тұяқты шаңына iлестiрмеген жығылғыр Қарадан қорқып мен келемiн. Қайтпек керек? Қамбар басыммен жердiң үстiмен барып, астымен қайтпасыма көзiң жете ме? – Қамбар соңынан ерген көп нөкерлерiнен оңашаланып, озыңқырап шыққанда Байшуаққа тағы қайырылған.

	– Алдияр, ертеңгi iстi бүгiн дөп басып айту – Алланың ғана шаруасы. Менiң де көзiмдi ашып, көңiлiмдi оятқалы көргенiм – жылқы, соңынан ергенiм тағы да – жылқы болған соң, көз шiркiн де, көңiл шiркiн де алдамас дейтiн тәуекелге қол артқан жайым бар. Бәрiнiң де сәтiн Алла бiледi, – деп, Байшуақ та төренiң алып-ұшқан көңiлiн демдер сөз айтпады...

	Бұдан тура бiр ай бұрын Қасқақ екеуi Тастайдың: «Жылқысының iшiнде қашағанды қуып жететiн жүйрiк болса келiп, ұстап әкете берсiн!» деген, «бермеймiннен» де қатқыл шартын естiгенде қандай қиыннан қиналмай жол табар Қамбар шарасы таусылғандай, қатты торығып: «Жығылғыр, сол Қара тажалға қолымды созбасам еттi, созған соң жеткiзсем еттi! Жетпейтiн болса, көңiлге көлденең тұрып, көзге күйiк болғанша жерге сiңiп, немесе аспанға ұшып, жоғалса неттi. Әйтпесе жаным тыншып, iшкенiм ас болмас!» деген серттен қатты сөз айтып, налып едi.

	– Алдияр, алдын ала торықпаңыз, – деп, Байшуақ сөзге батыл араласқан. – «Жақсылығыңыздың есесi үшiн» деп әлi қайтпаған сол жақсылықтың өтеуiн саудаға салмай-ақ қояйын. Сiздiң намыс – бәрiмiздiң намысымыз. Менiң де бiр ойлағаным бар едi, рұқсат болса соны айтайын.

	Оның көкейiне қандай көгершiннiң ұя басып жүргенiн бiле алмай жол бойы қайыра сұрауды намыс қылғанмен, «Ол не сыр?» деген сауал Қасқақтың да ойында болатын.

	– Осы Байшуақ жiгiтiңiз сондай бiр әңгiменiң шетiн шығарып, менi де сөзбуаз ғып қойды. Қане, жарқыным, құпияңды ақтаршы, – деген ол да Байшуаққа кеудесiмен еңсерiле бұрылып. Байшуақ болса, Қараны қолға түсiрудiң өзiнше құрған жұмбақты жоспарын айта бастаған:

	– Алдияр, жеңiлiс бiлмес батыр мен балуанның дәуiрi өзiнен күшi мен айласы асқан батыр мен балуан шыққанша ғана. Ел iшi болған соң, ондай жан тумай тұрмас. Алдына мал салмас дүлдүлдiң дәуiрi одан жүйрiк тұлпар туғанша ғана. Мал iшi болған соң, ондай сәйгүлiк те тумай тұрмас. Мен мал танысам Қараны алар бiр қыл құйрық сiздiң қосында да жүрген сияқты.

	– Апыр-ай, Байшуағым-ай, айтқаның ақиқат болғай да! – «Бiздiң де мыңғырған көп жылқыдан неге бiр тұлпар тұяқ тумайды?» деп ойлаушы едiм. Аузыңа май, айналайын! Лебiзiң қандай жақсы едi!– Өмiрi қандай хабарды болса да салмақты қалпын бұзбай отырып тыңдайтын Қамбар алғаш рет басқаша бiр жеңiлтектеу мiнез танытты. – Айтқаның рас болып, дегенiңе жетсең жолыңа ақсары бас айттым!

	– Бiрақ қазiр оның қандай жылқы екенiн менен сұрамай-ақ қойсаңыздар екен. Күндердiң күнi болғанда менiң тұлпар тұяғым Қаратпен бәйге жолының үстiнде салғыласар. Ол кейiнгi күндердiң қамы. Ал, бүгiнгi сөз Тастайдың Қарасын сауырлап жүрiп бұғалықтауда, сөйтiп «Асқанға – тосқан» жасауда ғана ғой. Ойлаған мақсат жүзеге асу үшiн маған кемi жиырма күндей мұрсат керек... – деп, бiр тоқтаған.

	– Қалағаның болсын! – дедi Қамбар да ойланбай.

	– Оған дейiн жүйрiгiмдi баптап, тағы бiр сынап көрейiн, сонан соң «Алла» деп атқа мiнермiз. Қараттың да өнерiн танып болған жоқпын, жүйрiктiң де жүйрiгi бар. Былтырғы, бiр жолғы шабысы жүз жылда бiр туар тұлпардың аяқ алысы едi. Ал ендi өзiм сенiп жүрген жануардың одан артық-кемдiгiне әзiр баға бере алман. Сондықтан да менiң алдағы сапарымдағы әрекетiм сенiмнен гөрi тәуекелге, үмiтке көбiрек қол артады. Бiздiң алда болар сапар сырт көз үшiн Қаратты ұстауға арналған емес, сiздiң жай ғана құдаға қонақтап, болашақ келiнiңiздi көрiп қайту сапары ғана болуы керек.

	– Иә, Тастайдың төренi шақырып кеткенi рас. Бұл сөзiңнiң жөнi бар, – деп, Қасқақ та оны қостаған. Байшуақ әңгiмесiн одан әрi былай сабақтаған.

	– Құда сыйыңызды жеп, хайыр-хош айтар тұс таянғанда сiздiң алдыңғы бұйымтайыңызды, қашаған Қараны құрықтайтын жылқының жоқтығынан орындай алмағанын Тасекемнiң өзi-ақ айтар. Ол сөзге сiз тiптi мән бермеген болыңыз. Әнеки, сонда мен бағымды сынап көрермiн. Мен сiздiң атқосшыңыз есебiнде, сөзiнiң парқы, iснiң нарқы жоқ есерлеу бiреу болып көрiнермiн. Өйтiп құбылуымның мәнiн түсiнбей қалып жүрмеңiз. Қашағанды қуып жетiп ұстасақ, мақсатқа жеткенiмiз. Жете алмағандай болсақ, бұл әрекет сiздiң емес, «тәйтiк» нөкерiңiздiң бiр «әумесерлiгi» болып қала бередi.

	– Бауырым Байшуақ-ай, алғаш жүздескенiмде-ақ кiсiлiгiңмен, жөн бiлер жобаңмен жүрегiмдi жылытып едiң. Қараны құрықтай алар жүйрiгiңдi табуың өз алдына, менiң намысымды да ойлап, жасамақ қарекеттерiңнен де сұңғылалығыңды тағы көрдiм-ау, – Қамбар бiр түрлi толқи сөйледi. – Егер осы айтқаның орындалар болса, ағайынды екеуiңдi жалғызсыратпау үшiн қолымнан келгендi мен де аянбаспын. Туғанымдай ғана жанымда емес, туымдай ғып қолыма ұстармын...

	Осы сөз байлам болып, Қамбардың құдасына аттанар сапары құпия сақталған болатын. Келiсiмдi күн туғанда ол сый-сияпатын, тартутаралғысын алып дегендей, дүрк көтерiлiп, нөкерлерiмен ауыл таңғы тәттi ұйқыда жатқанда аттанып кеткен. Байшуақ айтқан сәйгүлiктi тумасынан атқұмар төре осы мерзiм iшiнде қанша көргiсi келсе де, берген уәдеде тұрып, жылқы маңына жоламаған.

	Кесiмдi күнi Байшуақ астына керген төсектей жараған сылаң қаққан сары бедеу мiнiп келген.

	– Оу, мынауың әлгi былтыр Ошыржаптың он қосын жылқысынан таңдап алған жаман сары байталың емес пе?! – деп таң бозынан малсақсып сыртта жүрген Жұманай көсе сығырая қараған. – Тек, жануардың бiр басы екеу болып жүретiн кезде сүргiндетiп, құлын тастатқансыңдар-ау, ә?! Амал бар ма, қымызы бiр үйлi жанды тойдырардай сүттi болғандай екен...

	– Көке, келер жылғы қымызына тойсақ та болар, – деп Байшуақ өтiп бара жатып, қарттың «обал-ай» деген сөзiн тағы естiген.

	Қамбар, Қасқақ бастаған ауыл ағалары да кеуделi болғанмен онша тұрықты емес, бiрақ жүзiктiң көзiнен өткендей қағiлез сары бедеудiң былтырғы жетелеп келген сары байтал екенiн көргенде Жұманайдан кем таңданбаған...



	II

	Тастай құдасы емес, құдайдың өзi келiп жатқандай бүкiл Қаратайдың игi жақсыларын жинап, аянбай-ақ аяғынан тiк тұрып қызмет көрсеткен. Ат жетер жердегi әншiлерi мен күйшiлерiн, ойын-сауықтың көркi болар басқа да өнерпаздарын алдырып, думан құрғызды. Не бiр самаржақ ақындары жиналып, алты алашқа хан болған Абылайдан тартып, әкесi Санияз бен бақ қонып, Қыдыр дарыған Қамбар төренiң өзiн жырға қосты. Сөйтiп өзгеше, бұл өңiрде бұрын-соңды болмаған бiр салтанат құрдырып едi. Салтанаттың соңы ғып қонақтарды Алтай аралатып, серуен құрдырып, саятқа шығарған. Құс салдырып, тазы жүгiрткен. Алтайдың сұлу табиғатын тамашалатқан. Марқаны жағалатып, Алтайдың биiгiнде тұрып, шар айнадай жарқырап жатқан осынау ғажайып көлдiң керемет сұлулығына қонақтарын тәнтi еттi.

	– Осы көлдi жағалаған кейбiр ағайын «ұшқыш» дейтiн майлы балығын аулап, жеңсiк ас деп жеп жатады, – деген Тастай елеусiз ғана. Онысы «көңiлiңiз қаласа, оны да көрейiк» демек едi, бiрақ құдасы «Судың құртын кiм жеп көрген?» деп жүре ме деп батпаған. Марқадан өрлеп, Тесiктас, Биқазан асты, Алқабек, Теректiнi сүздiрiп, Тарлаулы, Қызылашыны тамашалатты. Бiрақ құдасының алдын-ала кiсi салып, сұратқан бұйымтайы туралы келгелi бергi үш-төрт күннiң мәулетiнде жұмған аузын ашпаған. «Қолыңнан келiп, атың жетсе, атақты Қара дүлдүл – менмiн» дегендей бiр күнi түсте қашаған жалғыз өзi арқардың құлжасындай болып, ауыл сыртындағы бiр биiк жотаның ұшар басынан көрiнген.

	– Құда, анау көз ұшындағы жалғыз қара арқар, әлде бұғы емес пе? – деген Қамбар әдейi бiлмеген болып.

	– Е, құда, не бардың санында, не жоқтың санатында жоқ, даңқынан гөрi дақпырты басым Қарат сол ғой. Қасқыр да жеп кетер бiр тулақты сұратқанда, қолымды қақты деп өкпелеген де шығарсың. Жылқы маңына жуымай саяқ кетiп, жеке жүрген жүрiсi сол. Оны ұстаймын деу сары далада сағымды қуғанмен бiрдей тiрлiк... Әйтпесе, жылқымды қосынымен айдап кетсең де, «Оу, мұның қалай?» деп алдыңнан шығармын ба? – Ол құдасының бетiне қарап, жымиып қойды. – Қазiр құда болғанымызбен бұрынғы құрдаспыз. Бiр жағы құрдастық базынам болсын, осы саяқ қараға жетер атың болса, көр бағыңды сынап. Ұстап алар болсаң, құдай куә «еһе» демейiн.. Ал атың жетпесе, маған ренiш айтпа! – Ол да көмейiне неше күннен берi кептелген сөздi сыртқа шығарып, бiр «уһ» дегендей едi.

	– Е, Тәке, құрдас болып iшек-қарнымыз араласып қарық болмадық. Ендiендi құда боламыз ба деп құшағымызды айқастырған кезде тау тағысы болып кеткен бiр саяғың үшiн барымды салып, бақ сынарым жоқ,бәтiреке! – деп, төре де құрдасының бетiне қараған. – Атыңды қимадың ба, әлде менi қинағың келдi ме, әйтеуiр қоянбұлтағың көбейiп кеттi ғой...

	Осы бiр сөздi көптен күткен Байшуақ Тастайдың ойына келмеген бiр ұсыныс айтқан:

	– Құда, – деген ол тым беделдi кiсiлердiң әңгiмелерiн бұзуға тәуекел етiп. – Құда, егер рұқсат болса, арқар боп кеткен қашаған Қараны мен қуалап көрейiншi. Мынау жаман сары бедеуiм талай қашағанды қуалап ұстаған кәнiгi мал едi. Жанына жақын жанасалатқандай болса, шалма тастап көрермiн, жете алмасам, сарының текке төгiлген бiр ащы терi болар да.

	– Әй, жiгiтiм-ай, дүлдүл Қараға дөнежiн шығар тырақыңды салып, босқа күлкi боларсың, – деп, Қамбар да мынау «оқыс ұсынысты» жаңа естiп тұрғандай сыңай танытты. Бiрақ оның бұл сөзiнiң «Құдай жолыңды оңғарсын!» дегенмен бiрдей екенiн Байшуақ та бiлмей қалған жоқ. – Онан да, шырағым, бұл ойыңнан қайтқаның жөн болар. Күнi ертең күллi Қаратай баласының күлкiсi мен табасына қалармыз.

	– Құда, жiгiттiң меселi қайтпасын. Шығандап жайылар жүйрiгiмнiң шырқын алдың демейiн. Оның үстiне бұл жiгiтiң қашаған қуалар қулығымды әдейi мiнiп келгенде «Ұстап алып кетсiн!» деген уәдесiнде тұрмады деп жүрер.

	– Әй, құда-ай, қашағаныңды үркiткенi мен сары бедеудiң төгiлген терi емес-ау, менi қинайтын! – деп, төре жылы жымиған. – «Тастайдың төре құдасы келiп, дүлдүл Қараны тырақы бедеумен ұстамақ болыпты» дейтiн екеуiмiзге келер елдiң сөзiнен қорқамын да...

	– Құрметтi құда, қадiрлi төрем, – деп, Байшуақ та екеуiнiң бетiне қарап мағнасыз ыржыйып күлген. «Ойнап келуге жiбере қойыңдаршы» деп әкешешеге өтiнiш жасаған баладан түрi айнымай қалған. «Менiң құдам да нөкер болуға жарайтын адамды тапқан екен?» дегендей Тастай да оған мүсiркей қараған. – Рұқсат етiңiздершi ендi! Ең жаманы дөнежiнiмнiң жемтiгi Алтайда қалар...

	– Әй, жiгiтiм-ай, «Дөнежiнiмнiң жемтiгi Алтайда қалар» десең құдаңның сенi ер-тоқымыңды арқалатып, жаяу қайтармасын бiлген соң айтып тұрған шығарсың. Меселiң қайтпасын, бара ғой, – деген Тастай да жымиып. Сонан соң төреге қарады: – Құда, атқосшыңызға рұқсатыңызды берiңiз. Барып, көрсiн.

	Құдасы шешiмiн де кiдiрмей айтқан.

	– Бедеуi жетсе беделiн де, жетпесе ұят-намысын да Байшуақ батыр өз мойнына алса, меселiн қайтармайық! Барсын, көрсiн. Тек тезiрек орал.

	Осы сөз байлам болды да, Байшуақ ауыл маңындағы мiнiс аттарының iшiнде жүрген сары бедеуге өзi келiп жүген салған. Ол атын ерттеп, түйенiң мойын терiсiнен үш қабаттап ширата ескен жетi құлаш жан арқанын ердiң шеттiгiне шумақтап байлап жатқанда да Қамбар толқып, «Жолың болсын, бауырым!» деп, батасын бергендей iштей тiлегiн тiлеп тұрса да, Тастайға сыр бiлдiрмей, әңгiме ауанын мүлде басқа жаққа бұрған.

	– Жарықтық Алтай да биыл ұзатылар қыздай жайнап тұр екен...

	Iштей арбасып тұрған қос құда әңгiме ауанын әр жаққа бұрғанмен, бiр жүйрiктiң болашақ иесi болудың түйiнiн шешер сәтте екеуi екi түрлi күйде едi. Бiреуi бiр үмiт, бiр күдiкте тұрса, екiншiсi дүлдүл Қараның шибұт бедеуге шалдырмасына сенiмдi болатын.

	Сүт пiсiрiм өтер өтпесте өзiне қарай қиялай салған жалғыз салт аттыны көрген Қара да сынаптай сырғып, қыр асты да көзден таса болған.

	– Қой, құда күнсiмей үйге кiрелiк, – дедi Тастай. – Бүгiн түс ауа төр жайлау асып барып, бой жазып, серуен құрып қайтсақ деген ой бар. Сiзге арнайы дәм татырсақ деп тосып отырған ағайындар бар едi... Әлде жаңағы қашаған қуғыш жiгiттiң оралуын күтемiз бе?

	Оның үнiнде «Бiр әңгүдiк жiгiтiңнiң жұрттың күлкiсiн келтiрер оспадар қылығынан әлi де үмiтiңдi үзбей отырсың ба?» деген мысқылдың сарыны да жоқ емес едi. Оны төре де, Қасқақ батыр да елемеген болды.

	– Құда, ертең жолға шығар алдында дем алғанымыз жөн болар, ағайынға үш-төрт күннен берi қонақтап жатырмыз ғой. Құдай қаласа мың жылдық құда болдық. Төр жайлауды келесi сапардың еншiсiне қалдыралық. – деп, төре бұл ұсынысқа самарқаулық танытып, сыпайы ғана бас тартқан. – Бүкiл Қаратай елiндегi ағайынның сый-сияпатын көремiз деп қонақтай берсек, қар жауғанша жатармыз.

	Күн кiшi бесiнге қарай ауып, сыйлы қонақтар тыста серуен құрып жүрген кезде әлдекiм:

	– Ананы қараңыздар, ат жетелеген бiреу келе жатыр, – деп қос құданың жүректерiн зырқ еткiзген. Бiрiнiң жүрегi қуаныштан туласа, бiрiнiң жүрегi бұлай боларын күткендi қойып, ойлай да алмаған мына шындықтан жүрегiн қабындыра жаздаған. Тек «Ә, құдай-ау, ат жетелеген басқа бiреу болса игi едi» деп iштей тiлек тiлеген.

	– Мiнгенi де, қосары да баран сияқты көрiнедi ғой! – Тастай соңғы үмiттiң жалына жармасты.

	Қатты терлеген қылаң да баран болып көрiнушi едi! – Қамбар жандүниесiне сүйiншiдей болып естiлген алғашқы хабардың шындығына күмән келтiргiсi келмеген.

	Жұртпен бiрге екеуi де көлеңке түсiп үлгiрген бiр сайды құлдап келе жатқан жылқы жетелеген жалғыз аттыға емiне қараған.

	– Атқа бiр жамбастап отырысы менiң «әңгүдiгiмнен» аумайды екен! – дедi Қамбар қуанышын жасыра алмай. – Аусар атшымның Қараны жетiп ұстарын тiлесем де, сенбегенiм рас едi.

	– Астындағы көлiгi Қараның аяқ алысынан аумайды. «Естiмеген елде көп...» деген осы екен-ау, – дедi Тастай iшек-бауырын өрттей жалмап бара жатқан өкiнiшiн жасыра алмай. Онсыз да қызыл күрең жүзiне қаны теуiп, күреңiтiп кетiптi. Үнiнде белгiсiз дiрiл бар.

	Бәрiнiң де тыныстарын тереңнен тартуға мәжбүр еткен жүргiншiнiң Байшуақ екенiне, астындағы атының Қара, жетегiндегi жылқының «ши бұт сары бедеу» екенiне еш күмәнi қалмаған кезде Тастай шарасыздықпен тiл қатқан:

	– Е, хан тұқымы, сенiмен тiзе теңестiрiп, бастас боламын деу қарадан шыққан бiз мiскiнге әлi ерте екен. «Аттыға iлесемiн деп, жаяудың таңы айрылыпты» дегенге көзiмдi бүгiн тағы да үзiлдi-кесiлдi жеткiздiң. Алып та жығады екенсiң, шалып та жығады екенсiң. Тасың өрге домалап, басың төрде тұр екен... – Тастай тартынбай сөйлеген. «Ием-ау, бақ қайтты ма, тумысымда маған жетер қыл құйрық, дөңгелек тұяқ жоқ деп жүргенде менi ғана емес, сенi де масқаралап, тал түсте келiп, бедеумен қуып, шалмалап ұстады деген не сұмдық?» дегендей көзi-басын тер жуып, барып-келiп тұрған Қараға ызалана көз салып қойды.

	– «Бар байлығым бiр төбе де, Қаратым – бiр төбе» деп жанымның қызығына балаған жүйрiгiмдi байталыңмен келiп ұстағаның айтар сөзiмдi тауысып, аузымды буды. Айтылған сөз – атылған оқ». Уәде – құдай сөзi. Қараның ендiгi қызығын сен көр, құда!

	– Құда, таусылмашы! «Атыңа жеттiм, аруағымды асырдым» деп, күпiнер кiсiң мен емес. Екеуiмiздiң табысқан құшағымызға салқын түсiргендей Қарат қара пәле болмасын. Бiр дөңгелек тұяқ сенiң көңiлiңнiң садағасы, өзiң алып-ақ қал! Мен көптен құрық тигiзбей жүрген қашағаныңды ұстап берген-ақ болайын, – деп, Қамбар да шын ниетiн бiлдiрген. Жасырары жоқ, о баста төренiң «Шiркiн, жүйрiк Қараны өз намысымды ғана жыртар төл пырақ етсем-ау» дейтiн менмендiкке ұқсас пенделiктiң басым болғаны өзiне мәлiм. Ал дәл бүгiн дегенiне қол жеткен соң, ондай күй, ондай сезiмнен ада болатын. Ең бастысы, құдасы қойған қиын шарттың үдесiнен шыға бiлгенi оған ендiгi жерде Қараттың өз басынан да қымбат едi. Күнi ертең бұл әңгiменiң түрлене құбылып, алты алаш болмаса да иiсi Найман, Керей баласына тарайтынына күмәнданбайды. Ендiгi жасаған мәрттiгiнiң де мұның есебiне ұпай болып қосыла берерiнiң сөзсiздiгiн бажайлап тұрған.

	Айтпан, құда! Айтқан екенмiн, одан, сiрә, қайтпан! Қараның атағы өз атағыңа сай болғай, әумин! – деп, ол батып бара жатқан күнге қарап, бетiн сипады...

	Тастай содан кейiн ертеңiне қонақтары жайланып болып, шайланып болып аттанғанша жүйрiгi туралы ештеңе айтпаған. Ушыққан жарасының аузын тырнамайын дегендей Қамбар да сөздi биiктен қозғап, жердегi пендшiлiк, күйбiң тiршiлiкке көп жоламаған. «Адам ғұмыры – жемiр уақыттың қас қағым сәтi ғана. Әншейiн, пенде шiркiн пәруәйсыз тiршiлiктiң қалтарысқатпарына үңiлумен, сырттан келер жау болмаса, iргелесiнiң iргесiн қазумен жүрiп, сол аз ғұмырында өзi де, көзi де тоймас боқ дүниенi қуалаймын, бiреудiң есебiнен қотанын кеңiтiп, мал жинаймын деп аңдысумен, арпалысумен жүрiп, топырақтан жаралған тәнiнiң қайтадан топыраққа қосылғанын бiлмей де қалады екен. Саналы жан иелерi санаспай, дүниеауи қызыққа таласпай қабақпен түсiнiсiп, ғұмыр кешер күн болар ма екен, шiркiн!»

	Төренiң сол кеште айтқан осы тектес аспани толғамына шұлғымаған, «сөз-ақ қой!» деспеген кiсi жоқ. «Тегiн адам хан тұқымы бола ма, тегiн адам төбе би болып, Алтай-Сауырды ашса – алақаны, жұмса – жұмырығында ұстай алар ма?», деп ел жақсылары оны iштей мойындап отырғандай. Тастай ғана «Сенiмен таласқанның талағы тарс айрылар. Таласпағаның сол болса, тапа тал түсте келiп, малымның басы, ырысымның алдындай көрер жүйрiгiмдi тартып алғаныңды не деп ақтамақсың?» деп ойлаған. Бiрақ Тастай Тастай болғалы тұңғыш рет тауы шағылды, iштегi ойын тұншықтырып, сыртқа шығара алмады.

	Тек қонақтары аттанарда танадай көзi жалтырап, Байшуақтың жетегiнде алшаңдай басып бара жатқан Қараның қаз мойнынан құшып:

	– Жануарым, тұмсығыңнан сыпырып, мәпелеген малым едiң. Төрт тұяғыңның садағасына кетейiн, мен ғана емес, исi Қаратай, бүтiн Найман елiнiң атағын аспандатып едiң.Өкпем жоқ саған. Қай жарысқа шықсаң да, тiлеуқорың болып жатармын! Хош, жануарым, хош, – деп, сiлекейiн алып, жiбек шапанының шалғайына жаққан. Оның жан толқынысын үнiнiң дiрiлiнен ғана байқауға болар едi.

	Бар ырысы шайқалып, басынан бақ тайғандай күйде қалып бара жатса да, бiрi мерейi асып, мейманасы тасыған сәтiн сезiнгендей қуаныш кернеп, аттанып бара жатса да құдалық салтымен қимай-қимай қоштасқандай сыңайларын танытты.

	Бұл сапарына ойламаған жерден намысы сынға түскен сәтте жолына жолдыаяқ қылып, Байшуақты жолықтырған Тәңiрiне әбден риза пейiлмен олжалы қайтқан Қамбар ауылдан ұзап шықпай-ақ кешелi берi кеудесiне сыймай жүрген ризалық көңiлi мен таңданысқа толы сауалын сыртқа шығарған:

	Байшуақ, бауырым-ай, маңдайыма ырыс қып Құдайдың өзi жiберген шығар сенi маған. Екi дүниеде ризамын!.. Ошыржап уаңның жер қайыстырған қалың жылқысынан жалғыз сары байталды таңдаған себебiңдi ендi бiлдiм. Ал, жарқыным, ендi айтшы, өнерiне бәрiмiздi кеше ғана тәнтi еткен мұның қадiр-қасиетiн қайдан бiле қойдың? Бәрiмiз «жаман сары» атап жүрген байталды танығандай жылқы баласының иесiсiң бе, киесiсiң бе? Мынауың тұлпардың қу басын құшақтап жылайтын Қанжығалы Iшпекбай баланың аңызы сияқты, көз көрмесе, құлақ естiгенге сенбес оқиға болдыау!

	– Алдияр, ат танырдай асып бара жатқан сыншылығым жоқ едi, құлын күнiнен аспанда ұшқан құсты жерде жүрiп қуалап ойнайтын ерекше мiнезiн байқап едiм. Кейiн қос қолтықтың астындағы бұғана қабырғалардың қанаттана сыртқа тебе бiткенiн көрiп, таң қалдым...

	– Апыр-ай, рас екен-ау! – деп, таңырқасты жолаушылар маң-маң басып келе жатқан бедеудiң екi жағына кезек шығысып.

	– Қойбас шешемiздiң асына келген кезде мына Қараның қабырғасына да көз салғанмын. Сарыдай болмағанымен мұның да бұғана қабырғасының бiтiсi бөлек... Қазақтың «қолтығының астында қанат бiткен» дейтiн сөзiнiң төркiнi шын жүйрiктiң осы ерекшелiгiне орай айтылса керек. Түбi Сарының Қаратты аларын сонда-ақ бiлгенмiн. Оның үстiне Қарат жайлауда еркiн жайылып жүрген тоқ мал болған соң, «қалай да қуып жетермiн» деген үмiт едi ғой менiкi, – деп, Байшуақ өз құпиясының түйiнiн тарқатқан.

	– Көзiмiздi малдың арасында жүрiп ашқан соң ба, әлде әкемнiң аруақ қонған сыншылығынан көңiлде қалған кеңестерiнiң жұрнағы ма, жылқы баласының бас-аяғына қарай жүретiнiм бар едi. Сарыны құлынынан бақылай жүрiп, басқа малға ұқсамас қасиеттерiн байқайтынмын. Енесi жетi жасқа толып, күш-қуаты кемелiне келген қазақы қарабайыр мама бие болған соң да, бұл жатырда жайлы жатып, жетiлiп туған. Әкесi түрiкменнiң текежәумiтi мен қазақы қарабайырдың қасиеттерiн қатар алған будан болар деп топшылаймын. Сонан соң Сары жылқы iшiнде жусағанда да, төрттағандап мүлгiп тұратынына қарап, «Күнiм келгенде төрт тағаным аман болса, өнерiмдi сонда көрсетермiн» деп тұратынын түсiнушi едiм. – Байшуақ Сарыға сүйсiне қарап қойып, сөзiн жалғады. – «Құдай да берген жерiне бере бередi» дегендей, Сарының тал бойындағы жалғыз кемшiлiгi ұрғашы мал болып жаралғаны демесеңiздер, тұла бойынан мiн табу қиын. Жаратушы шебер өңшең бiр-бiрiмен үндесiп жатқан жарасым мен келiсiмдi осы жануарға жинап, бере салғандай. Сарының мiнезi мiнсiз. Өз күшiне сенген малдың кеңдiгi. Жылқы баласының оң жақ бүйiрiндегi қабырғасы сол жағынан артық бiтедi, ал екi жағы тең бiтсе, құдайдың бергенi. Қылқұйрықты алдыға салмас сирек туар тұлпарың сол. Тiстерi жұқалтаң, аппақ маржандай болып, тiзiлiп тұрса қанеки. Танауы кең, көздерi қап-қара, құлақтары сопақша, шүйделi, жалы сирек, алшақ төстабанының арасынан кiсi өткендей, асықты жiлiгiне қарағанда сирағы ұзындау, үлкен тұяқ, дөңгелек табан, қақпан бел, астау–сауыр, құйыршығы қысқа деген сияқты жақсы белгiлердiң бәрi де Сарының бойынан табылады...

	– Апыр-ай, Байшуақ-ай, Сарының дүлдүлдiгiн iсiңмен де, сөзiңмен де қапысыз сендiрiп, қолмен қойғандай дәлелдеп бердiң, – дедi бағанадан сөздi үнсiз тыңдап келе жатқан Қасқақ батыр. – Ұмытпасам, Сағымсарың – Ошыржаптың төл тумасы. Мен бiлгенде, торғауыт жылқысы монғолы тұқымдас, өршiл, жүрiске қажымас жатағандау келетiн сияқты болушы едi. Сағымсарының енесiн қазақы қарабайыр дегенiңе жiп таға алмай келемiн. Және Ошыржап түрiкмен елiне жақын маңнан көшiп келсе де, оның қосынынан текежәумiтке ұқсас жылқы баласын көрмеген сияқтымын. Өзiмiздiң қалың Керейдiң iшiнде ғана бiрлi-екiлi будан айғыр бар деп естушi едiм...

	Байшуақ өте бiр қиын сауал естiгендей бөгелiп қалды. Бидай өңiне де қызғылт реңк жүгiрдi. Қандай қиын түйiннiң де қисынын қиналмай табар жiгiттiң бұл бөгелiсiне жолаушылар жiп таға алмаған. Байшуақ:

	– Е, батыр аға, төре тоқтам бергенше қазақ, қалмақ талай барымтақарымта жасап, малды үйiрлеп қуаласқан кезден қалған бiр белгi болар, – дедi де қойды. Бұл сөздi ешкiм iндеткен жоқ. Алайда үлкен бiр даудың басы осы Сарыдан шығарын ол сәтте ешкiм де болжаған жоқ.

	Байшуақ әңгiме ауанын мүлде басқа арнаға бұрайын дегендей:

	– Батыр аға, байқадыңыз ба, «Қолда өскен төбеттің «күшік» аты қалмайды» дегендей, Сарым дөнежiн шықса да, «Сары байтал» аты қалған жоқ. Тiптi Жұманай әкей «Сары тырақы» деп те атаушы едi. Сiз «Сағымсары» деп әдемi де өзiне лайық ат қойып бердiңiз.

	– Бәрекелдi, Сарыңның аты құтты болсын! – дедi төре де көңiлденiп.

	Бұл кезде Қамбар төре жоғалтқандарын тауып, кем-кетiгiн артығымен түгендегендей күйде едi. «Ендi ол қандай да бiр айтулы ас, торқалы той қазақ жерiнiң қай түкпiрiнде болсын батыл басып бара алады. Жай ғана бармайды, балуан түскен жерде «Күрестiрмей-ақ жүлдеңдi Найманның Байжiгiтiне берiңдер!» дей алар. Олай дейтiнi Қалмақтың Ұтынасының жамбасын күйретiп, монғолдың Байарын төңкерiп тастаған, әлi күнге жаурыны жерге тиiп көрмеген Бараты бар. Ол аз болса, жараған бурадай Буратайы тағы бар. Бәйге болса, «Шаптырмай-ақ бәйгеңдi Байжiгiтiтң төресi Қамбарға, маған берiңдер!» деп өктем сөйлей алар. Олай дейтiнi, бүкiл Сарыарқа, Алтай-Сауырға атағы кеткен дүлдiл Қарасы бар. Ол аз болса, құс қанатты Сағымсарысы тағы бар. – Төренiң жаңа ғана көктемдей болып келе жатқан жайдары жүзiн белгiсiз бiр кiрбiң торлады. Әлде бiр көңiлсiз жай ойына оралғандай қабағын түйіп, елеусiз ғана кiржиген. – Әттең, әттең алынбаған кегiм Қаба өзенiнiң бойында жатқан Қожамбеттiң Жұрынтайында кеттi... Бәлкiм, алынбаған кек өзiмнiң де ағат iс, артық әрекетiмнiң есесi шығар... Алайда, адамның сөзi түзу болғанынан Алланың көзi түзу болғанына не жетсiн. Жазықты болсам мен жазықты едiм Жұрынтайдың алдында, жазықсыз жануарым Аққайыңның жапа шеккенi әлi күнге естен кетпес. Ендi көрсiн Жұрынтай маған деген Алланың көзi түзулiгiн. Мен тiрi тұрғанда қос арысым Баратым мен Буратайым, қос қанатым Қара мен Сарыма ешкiм де зиян келтiре алмас.

	Төренiң есiне сол бiр оспадар әрекетке толы, бұл кезде өзi болмаса өзге үшiн ұмыт болған күндер оралған...





	Өтiп дәурен барады соққан желдей,

	Бiр кеткен соң зар қылар қайтып келмей.

	Дос-жарыңның барында қадiрiн бiл

	Дүниеде жүрмейсiң ақыр өлмей.

	Халық өлеңi.





ЕГЕС


	I

	– Қамбар төренiң үйi қайсы? – деп, сұраған жолаушы сауын биелерiн түнгi жайылымға жайып бара жатқан жас жiгiттен

	– Жол болсын, ағасы! Алыстан келе жатқан жолаушы сияқтысыз-ау деймiн? – дедi жiгiт жолаушыға қарап.

	– И», шырақ, Өр Алтайдың шығыс тұмсығынан ағатын Қаба өзенiнiң бойын жайлап жатқан Шерушiнiң батыры Жұрынтай деген ағаң боламын. Қамбар төре бiздiң Жабай төреге хабар берiп, менi асығыс келiп-кетсiн деген екен. Содан түн қатып, түс қашып дегендей келе жатқан жайым бар, – деп, келiсiнiң жөнiн айтқан. Жас жiгiт те: «Төренiң үйi – анау» деп, нұсқай алмай, кiшiлiк көрсеткен.

	– Батыр, мен сiздiң келгенiңiз туралы шауып барып, құлағдар етейiн. Сiз де ақырындап, аяңдай берерсiз, – деп, ауылға қарай шаба жөнелген. Жолаушы ауылға тақай бергенде жiгiт алдынан қайта шыққан.

	– Батыр, қазiр төре ауылда жоқ екен. Сiздi қарсы алатын даяршы жiгiттер даяр отыр. Сiздi арнайы тiгiлген қонақүйге түссiн дейдi. – Ол жолаушыны басқа үйлерден оңашалау тiгiлген үйге қарай бастап жүрдi. Сөйткенше екiүш жiгiт келiп, жапырласа сәлем берiсiп, қонақты құрметпен аттан түсiрiп алған. Ат-көлiгiнiң аман-сау, шаршамай-шалдықпай жеткенiн сұрасып, оны төрдегi төрт қабаттап жайылған көрпеге отырғызып, дастарқан жайып, қымыз әкелдi. Ұзақ жолдан сусап, шаршап келген жалғыз атты жолаушы екi шара қымызды бiрiнен соң бiрiн жұтып, аузын орамалымен сүрте берген кезде қарақұсынан тиген күтпеген ауыр соққыдан соң аялы көз жанары алайып барып, бiр жағына қарай қисая берген. «Баукеспе неменi қайтып тұрмастай ғып байлаңдар» деген бөгде дауысты естiгеней болды. Одан кейiнгiсi бұлыңғыр, терең тұңғиыққа батып бара жатқандай бiр күй кештi де санасы да ойлау қабiлетiнен айрылып, тыныштық құшағына бiржолата енiп бара жатты.Ол қолын артына қаратып байлап, аяғына темiр кiсен салғанын да бiлген жоқ.

	Есiн жинаған кезде жартылай ашық түңлiктен күн сәулесi түсiп тұрғанын байқады. «Апыр-ау, мен қайда жатырмын? Көк желкеме тас байлап қойғандай зiл-батпан болып не ғып көтертпейдi? Басы неге күйiп-жанып барады?

	– Мен қайдамын? – дедi ол кеберсiген ернiн жалап, тiл қатқан. Дәл жанында жан алғыш әзiрейiлдей болып отырған күйек сақал жуан қара мырса етiп күлген.

	– Сен, баукеспе ұры, «Мың асқанға – бiр тосқан» деп, жасаған қылмыстарыңа жауап беру үшiн «Қияметтiң қыл көпiрiнде» тұрсың.

	Жолаушы бiраз үнсiз жатып, кешегi сапарын ойына түсiрдi. «Байжiгiтiң Жұмығын ашса – алақанында, жұмса – жұмырығында ұстап отырған Қамбар төре сенi қалап-сұрап шақыртыпты. Не үшiн шақыртқанын қайдан бiлейiн? Әйтеуiр, «Жанына нөкер ертпей жалғыз келiп-қайтсын» дептi. Сенi Қасқақ батырдың қасына қосқысы келе ме, кiм бiлсiн. Олай деп ұсыныс айтса, өзiңнiң де артыңда елiңнiң барын ұмытпассың» деп, Абақ Керейлердiң бiраз атасына төрелiк етiп жүрген Жабайдың жайма-шуақтатқан хабары есiне түскен. «Төре маған құда түсердей неге шақырады? Жалғыз келсiн» дегенi қалай? деген сауалына да Жабай: «Саған Қамбар не қыла қояр дейсiң? Неге шақыртқанын бара көрерсiң» деген Жабай сөзiнен кейiн жолға шыққаны, одан екi күн жүрiп есен-сау жеткенi... Төре ауылында қонақ үйге түскенi, екi тостаған қымыз iшкенi... содан кейiн қарағұсынан ауыр соққының тигенi есiне түстi.

	– Не кiнәм үшiн соққыға жығып, байлап-матап отырсыңдар? Қамбар төре сонда маған не қылмайсың дейдi.

	Сөйткенше киiз үйдiң есiгi ашылып, жанында екi-үш жiгiтi бар сусар бөрiктi дөңгелек сақал жiгiт ағасы үйге кiрген. «Шамасы, Қамбар төре сен боларсың» деген ойға келген Жұрынтай оған алара қараған.

	– А, қаншелек төре! Шақыртып алып, соққыға жығардай әкең Саниязды мен өлтiрiп пе едiм? Әлде қатыныңның қойнында жатқанымда ұстап алып па едiң? Хан тұқымымын деп асқаның ба бұл, әлде тасқаның ба? «Зорсынғанға Алла бар, сом темiрге балға бар!» Бүйтiп қорлағанша бiрден жоқтауымды асыр, әйтпесе, айтпады деме, өле-өлгенше қолым жағаңда, тiсiм кеңiрдегiңде кетер.

	– Қолын шешiңдер, кiсенiмен қашып кете қоймас, – дедi Қамбар нөкерлерiне. – Қымыз әкелiңдер. Сарығын бассын.

	Бiреулерi қолын шандып байлаған қыл арқанды кездiкпен қиған соң тұтқын икемге келмей қаны ұйып қалған қолын уқалап, бiраз отырды. Сол кезде сырлы шарамен исi бұрқыраған қымызды көтерiп келген жiгiт тостағанды толтыра құйып ұсынған. Батыр оны iшкелi отырған кiсi сияқты қолына алды да сол бойда Қамбардың бетiне шаша салды.

	– Мә, атау керек өзiңе! Жаудың қолынан дәм татқанша шөлдеп, аштан өлейiн. Қара халықтың сұрауы жоқ деме, төре. Он екi ата Абақ, ол аз болса, исi Найман, Керей iздер менi. Сонда көрермiн белiңнiң бекемдiгiн.

	Қамбар қабағын шытқан жоқ. Көлкемдей шайы орамалын алып, бетiн сүрттi.

	– Бүйтпесең, Жұрынтай батыр болармысың?! «Жаздым, жаңылдым!» деп аяғыма жығылсаң, қадiрiңе жетпес едiм. «Көп асқанға бiр тосқан» дегендi өзiң де жаңа меңзедiң. «Батыр, батыр» дегенге сен де асып кеттiң, Жүреке. Қолыңа бұғау, аяғыңа тұсау салынса, мұны алдыңнан шыққан «тосқан» деп бiл. «Арыстан әлiн бiлгенде, құмырсқа жолын бiлсiн» деген де сөз бар. «Бұраудың да сұрауы боларын» ұмытып, менiң қосынымды бiр емес, екi емес қайыра-қайтара барымталағаныңды есiңе түсiрiп, тәубаңа келтiрмек болдым. «Мұның – қате!» деп көршi, қане.

	– Төре, не кигенге, не жегенге жарымаған кедей-кепшiк елiмдi аш бөрiдей жортып жүрiп, барымтамен асырағаным да рас. Бiрақ балашағамның, ел-жұртымның атымен ант етейiн, сенiң аулыңа ат iзiн салып тұрғаным осы. Азамат деп сөзiме сенсең бұдан басқа айтарым жоқ.

	Алғанымды көрген кiсiң болса, кiнәмдi мойныма қой. Қоя алмасаң, жөнiме қоя бер. Бәрiбiр «өзiм жауықтырған бiр дұшпаным бар» деп жiберсең де. Ел бсқарып отырған естi төре болсаң, мойныма қояр айыбың болса, адамша шақыртып, болмаса елiме адам жiберiп, айтпассың ба айтарыңды. «Жалғыз келсiн» деп шақыртып алып, соққыға жықтың. Байлап-матап, жақыннан жау iздедiң. Мен болдым, ендi аузым құлыптаулы, тiлiм күрмеулi.

	Жұрынтай отты жанарын төренiң өңменiнен өткiзердей зiлдене қарап, үнсiз қалған.

	– Е, батырым-ай, «Жақыннан жау iздедiң» дедiң-ау. Жақыныңды жау еткен өзiң болған соң менде не амал қалып едi? «Мал ашуы – жан ашуы». Әлде төренiң малы сұраусыз дедiң бе? Жыл-он екi айдың iшiнде қосыныма үш рет тиiп, жиыны жүздей дөңгелек тұяқтымды олжаладың. «Куәң бар ма?» дедiң. Сүргiндете қуған жылқымның iзi Қара Ертiстен өткенi сайрап жатты. «Алыстан алсақ iз кесе алмайды» деп сонау Iбiр-Сiбiр орыс жерiнен, бергi қытай-монғол, қалмақ елдерiнен үйрiлеп мал тартып жүрген сенiң жортауылдарыңнан хабардармын. «Дәнiккеннен құныққан жаман», олжаң аз көрiнiп, ендi келiп, Алтай-Сауырды тонай бастадың. Сенi ұстасам, сол өзiң зар қақсатқан елдiң сауабы үшiн ұстадым. Сенi жазаласам, сол көп жұрттың алғысын алармын. Ұрлықпен жеген жылы-жұмсағыңды желкеңнен шығармасам, Қамбар атым өшсiн. Айт қане, айыбыңды мойныңа ал!

	Төре қанша тепсiнiп, зiлденгенмен Жұрынтай тiлiн жұтып қойғандай, жақ ашып, бiр сөз қайтармай қойған.

	– Өз обалы өзiне, шынын айтып, кiнәсiн мойнына алғанша аямай ұрыпсоғыңдар. Аузына бiр қасық су татырмай, аштан сiлесiн қатырыңдар. Бұл зәнталақ қашып кетiп жүрмесiн, күндiз-түнi көз жазбай күзетiңдер! – деп, Қамбар екi бiлегiн сыбанып, жау түсiргендей болып тұрған жанындағы күйек сақалға қарады. Ол күйек сақал Оспанқұл дейтiн барымташылығымен аты шыққан ноқайлау жiгiт болатын. Оны төре осыдан бес-алты ай бұрын «Қожандардың iшiнде кiрме боп жүрген жалғыз үй қырғыз екен, нағыз ақ бауыр сойыд сүйреткен барымташы» дегендi естiп, өзiнiң кiрме, рутайпалардың адамдарын бауырына тартып жүретiн әдетiмен арнайы кiсi жiберiп шақыртып алған. Оспанқұл төренiң көңiлiнен шығып, жай ғана «барып кел, алып келдiң» адамы емес, «барып кел, шауып келдiң» адамы екенiн дәлелдеп үлгiрген. Ешкiмдi аяуды, обал-сауап дегендi көп бiле бермейтiн, тiптi бiлгiсi де келмейтiн Оспанқұл төре емес, Тәңiрiнiң өзi айтқандай оның бұйрығын екi етiп көрген емес. Қамбар үйден шығысымен, ол күркiреп келiп, көлденең түсiп жатқан Жұрынтайды бүйiрден ыңқ еткiзiп бiр тепкен.

	– Жаныңның барында айт қане, төренiң жылқысын алған сенсiң ғой!

	– Әй, қарғыбаулы төбет, жанымды алар Үңкiр-Мәңкүр сен болсаң да тоқтат бассыздығыңды. Қара жанымды аман қалдырсаң, осыныңды алдыңа еселеп қайтаруға серт беремiн. Айтарым осы ғана, – дедi Жұрынтай Оспанқұлдың бетiне шақшия қарап. – Өз басыңның амандығы қымбат болса, менi өлтiрiп таста! Жазадан құтылуыңның жалғыз жолы осы!

	– Мә, саған олай болса! – Дырау қамшы батырдың жон жотасында ойнады. Бiрақ Жұрынтай тiсiн шықырлатқаны болмаса «қыңқ» деп үн шығармаған. Оны үш күн, үш түн бойы азаптап, сабаса да сол үндемеген қалпы жатып алған. Тұтқынның әлi жақ ашпай жатқанынан хабардар болып отырған төренiң де амалы таусылған. Бiржолата жоқтауын асырта салайын десе тоқты-торы емес, немесе iздеуi, сұрауы аз қатардағы қарақшылардың бiрi де емес, бiр елдiң найзасының ұшындай болған атақты батырының жоғалып кетуi үлкен лаңға айналарын бiлдi. Тiптi, ел iшiнiң бүлiнерi даусыз.

	Төртiншi күн дегенде ол «Мен сiлтеген шоқпардың жеңiл болмасын, мен кескен айыптың ауыр боларын жұрт бiле жүрсiн» деген тағы бiр оспадар шешiмге келген. Ол бұл жұрт бұрын-соңды көргендi қойып, естiп-бiлмеген жазаның сұмдық түрi болатын.

	Оспанқұл өзi сияқты үш-төрт жендетiмен Жұрынтай жатқан үйге кiрiп,. оның аяғындағы кiсенiн шешкен.

	– Өлуге асығып едiң, тұр орныңнан! – деп ақырғанда да Жұрынтай қозғалмай жата берген. жөн-жосықсыз тиген ауыр соққыдан көгала қойдай болып iсiнген жүзiнен бұрынғы мысқылды күлкiнiң де iзi байқалмайды. Оның үстiне үш күн бойы нәр сызбаған соң да әл-қуаты сарқылғандай.

	– Кеудесiндегi желбегейi мен жейдесiн шешiңдер, – деп, бұйырды Оспанқұл жанындағы серiктерiне. Өзi барып, ошақта сөнiп қалған қарағай көмiрiн әкелiп, Жұрынтайдың жалаңаш денесiн, iсiп кеткен бет-аузын күйелеп, бояды. – Ендi есiк алдына алып шығып, ана қара өгiзге мiнгiзiңдер де ауыл-ауылды аралатыңдар.

	Оспанқұл жанындағы серiктерiмен түйенiң жарты етiндей ауыр денесiн жартылай жалаңаштап, күйелеп тастаған Жұрынтайды өгiзге мiнгiзе алмай әуiреге түсiп жатқан кезде: «Тоқтатыңдар!» деген дауысты естiп, селт ете қалған. Бұлар жалт қарағанда астындағы атын ақ көбiк қып шауып келiп, жандарына тоқтаған Қасқақ батырды көрдi.

	– Өй, өңшең хайуан тектi малғұндар! Мыналарың не?! Мыналарың не деп тұрмын ғой сендерге?! – деп, ыржия күлiп келiп, атының шаужайынан ұстай берген Оспанқұлды қамшысымен осып өттi.

	– Маған не қыл дейсiз, батыр-ау?! – деп, неше күннен берi Жұрынтайға iрiлiк көрсетiп келген Оспанқұл өз бетiн қамшыдан далдалай берген. – Төренiң бұйрығы осылай болса, бiз қайтейiк?

	– Үйге кiргiзiп, мына масқаралаған күйесiн сүртiп, киiндiрiңдер. Мен төреге барып, өзiм сөйлесемiн. – Ол жерде сұлық жатқан Жұрынтайдың басын көтердi. – Батырым, алтын басыңды аяқпен тепкен оспадарлар үшiн мен кешiрiм сұрайын... Үш-төрт күн елде болмап едiм...

	Қасқақ атына асығып мiнiп, Қамбардың ордасына қарай шаба жөнелген.

	Ол ақ орданың сықырлауығын шалқайта ашып, жараған бурадай буырқанып үйге кiрген. Төре төсегiнен әлi тұра қоймапты. Бiрақ үйдiң iргесiне дейiн дүбiрлете шауып келген адамның тегiн жолаушы еместiгiн сезгендей жiбек желбегейiн кигелі жатыр екен.

	Қамбар ештеңе болмағандай босағадан ашулы кiрген батырының бетiне күле қараған. Бiрақ Қасқақтың бұлайша таң атар-атпастан түтiгiп келiсiнiң себебiн iштей сезiнген едi.

	– Жүрiсiң суыт екен, батырым. Ел аман, жұрт тыныш па? Не болып қалды жарқыным? Түрегелiп тұрып айтқан сөздiң парқы аз. Төрлет, жайғасып отырып айт айтарыңды. Iшi бiр жайсыз хабарды сезгендей Қасқақ кiрiп келгенде тысқа шыға жөнелген Күлiмхан да қазан-ошақтың маңынан құлақ түрiп тұрғанын Қасқақ та байқаған. Ол да естiсiн дегендей ол әдейi бар даусымен тiл қатқан.

	– Елiң де аман, жұртың да тыныш, төрем. Бiрақ әзiрге ғана. Найманның бiр бұтағын биледiм деп қалың Найман, Керейдiң екi тiзгiн, бiр шылбыры қолымда деп ойлап қалдың ба?! Төре Тәңiрi емес. Тiптi жарты әлемдi билеген түпкi бабаң Шыңғыс хан да Тәңiрi бола алмаған.

	– Батыр, соңғы кезде көбiрек сөйлейтiн болып жүрсiң.

	– Көп iсiңдi көрмейiн, көп қылығыңды естiмейiн десем де, төрем, көре тұрып көрмегендей, ести тұрып бiлмегендей бола алмаспын. Бiр жұртттың бетке ұстаған батыры Жұрынтайды сонша қорлайтындай артынан iздеушiсi, сұраушысы жоқ дедiң бе?! Мен ертелетiп, ентiгiмдi баспай келгенде жалғыз Жұрынтайдың намысын жыртып келiп тұрған жоқпын, сенiң де алдыңнан шығар үлкен даудан арашалап жатқаным. Ол даудан қалай қашып, қалай құтыларыңды өзiң шешерсiң. Менi де қара өгiзге мiнгiзiп, бетiме күйе жағып, масқараласаң да ендi Жұрынтайды Оспанқұлдай оспадарыңа бермеймiн. Елiне жеткiзiп, сен үшiн кешу өтiнермiн олардан.

	– Дүркiн-дүркiн келiп, жылқымды қуалаған ұрыға жақтаса қалған екенсiң. Түбi қайыр болғай!

	– Нақтысына көзiң жетпей тұрып, жазықсызды желкелегенiң жараспаған. Бұлтармастай дәлелiң болса, билер талқысына салып жазаласаң оны сенiң қолыңнан кiм арашалап алар едi. Бiреудiң ақ-қарасына көзiң жетпей тұрып, тым жабайы жазаға жығуыңды қоштай алман, – деп, Қасқақ үйден шыға берген. Қамбар да оған ештеңе айта алмай отырып қаған. Бетiң бар, жүзiң бар деудi бiлмейтiн, патша көңiлi қалай шешсе, сол шешiмiнен таймайтын батырына бiр нәрсе айтудан ештеңе шықпайтынын өзi де жақсы бiлдi. «Шынында да мен «Ол малды Жұрынтайдан өзге ешкiм де алған жоқ» дейтiн ел сөзiне ерiп, сол шiркiнге босқа ұрындым-ау. Жай ғана ұрынбай Оспанқұл сынды әпербақанның қолына берiп, сотамды артықтау сiлтедiм-ау осы» дейтiн күмәндi ой кешелi-берi иектей бастаған. Бетiне қара күйе жағып, қара өгiзге терiс қаратып мiнгiзiп масқаралағанымда бұдан да артық пәлеге қалғандай екенмiн. Не болғанда да оны Қасқақтың келiп арашалап алғаны дұрыс болды» деген ойға келген едi Қамбар.

	Шындығында Жұрынтайды Қасқақтың жоқ кезiн пайдаланып шақырмаған болатын. «Құлынның қасынуына мылтықтың басуы» дегендей, Қасқақ өр Керей жақтағы бiр ағайынның тойына кеткен кезде бiрер апта бұрын шақыртқан Жұрынтай да келе қалғаны. Ашу үстiнде артық кеткенiн сезiне бастаған төре Қасқақтың арашасына да қарсы келе қоймаған. Екi-үш күннен соң Қасқақтың Жұрынтай замандасын Қара Ертiстен өткiзiп, жолына салып жiбергенiн естiген. Жұрынтайдан келген кесiрдi көрiп алмақ.



	II

	Жыл айналып жетсе де Жұрынтайдың жан жарасы жазылмады. Күндiз қабағынан қар жауып, ешкiммен тiлдеспей жатып алса, түн баласы мамық төсек емес, тас үстiнде жатқандай дөңбекшiп ұйқы көрмейтiндi шығарды. Жазықсыздан жапа шектiрген Қамбар төреден және алдап-сулап оның аранына айдап салған, ешнәрседен хабары жоқ адамдай монтансыған өз елiнiң төресi Жабайдан кек алуға белдi бекем буған. «Алдымен iсiм Қамбармен болсын, Жабайдың да кезегiн асықпай келтiрермiн» деп түйген. Бiр жылдан берi аш бөрiдей жортып, жер түбiнен жылқы тартуға бiрге баратын өңшең аққаптал серiктерi тыпыр етпей жыл бойы жатып алған басшылары, Жұрынтайдан күдер үзгендей ауыл үйдiң күйбеңiмен жүрген болатын. Батыр оларды бiр түнде жинап алып, ең сенiмдi деген жиырма шақты жiгiттердi ертiп, Маңырақты бетке алған. Бұрынғы әдеттерiмен күндiз қалың тоғай арасына жасырынып, түнде жортып отырып, екiншi түннiң таңы қылаң бере Кендiрлiк өзенi бойындағы қалың нар қамыстың арасына келiп, бой тасалады. Шолғыншы ғып аттандырған екi жiгiтiне: төренiң қосыны қай жерде; жылқышылары қанша жiгiт; қосынның iшiнде Қамбардың маңдайына басқан сәйгүлiгi Аққайыңы бар ма? – осыларды қолмен қойғандай анықтап келудi тапсырған. Бiреулер жөн сұрай қалса, «Ақсуат жақтан келе жатқан Мұрын елiнiң жiгiттерiмiз. Шiлiктi жақтағы нағашыларымызды iздеп шығып едiк» деп айтуды үйреткен.

	Шолғыншылар түннiң бiр уағында оралған. Айтыстары: «Төренiң үш қосын жылқысы Маңырақтың терiскей жақ быдырағында жатыр. Әр қосында екi-үштен ғана жылқышы бар. Көзге бiрден көрiнетiн аппақ қардай Аққайың атты сәйгүлiк екiншi қосында екен. Және жылқышылар: «Бұл жануар тұлпар тұяқ болғанмен, бала-шаға да ұстап ала беретiн соншалықты жуас мал» деген.

	– Онда бағытымыз төренiң екiншi қосыны болсын. Бiз жылқышыларының бетiн қайтарып жүргенде қалғандарың төрт-бес үйiр жылқыны бөлiп алып шығыңдар. Бұл жолғы мақсат – оның басқа жылқысынан гөрi, қалайда Аққайыңды бiрге алып шығу. Сонан соңғы айтарым, сойылдарыңды байқап сiлтеңдер. Байдың малын бағып, оған қоса жанып бағып жүрген жылқышларды жазым ғып алып жүрмеңдер. Тiзеден соқсаңдар өздерi де аттарынан аунап түсер, – деп, Жұрынтай жiгiттерiне тапсырмасын берген.

	Күнi бойы тыңайып қалған аттарымен олар желе жортыспен жылқыға таң алдында келiп тиген. Үн-түнсiз келiп, қалың жылқыны аралап жүрген он шақты салт аттыларды көрген күзетшi жылқышының жан даусы шыққан.

	– Жау-жау! Аттан, аттан!

	Бұл кезде Жұрынтайдың он шақты жiгiтi жүз қаралы жылқыны бөлiп алып, қуалай жөнелген. Қара барқынданып, тұтас дене сияқты жөңкiлiп бара жатқан жылқы iшiндегi ағараңдап көрiнген екi-үш қыл құйрықты көрсе де күндiз шолғыншы болып келген жiгiттiң бiреуiнен:

	– Аққайың осылардың iшiнде ме? Анықтап көрдiң бе? – деп сұрады.

	– Анау жалғыз атты күзетшi ұйықтап тұрғанда жылқыны аралап жүрiп көрдiм. Саспаңыз, батыр. Дiттеген жүйрiгiңiз осында.

	Сол кезде бес-алты қуғыншы да құрықтарын көлденең ұстап, қуып жеткен.

	– Тастап кет, тастап кет! Бұл – төренiң малы. Неге тиесiңдер?

	– Төренiң малы болса, қайтедi екен?! Қане, жандарыңның барында қайтыңдар!Әйтпесе өлiктерiңдi шашып кетемiн! – деп, Жұрынтай тосқауылда тұрған он-онбестей серiктерiнiң iшiнен бөлiнiп шығып, көлденеңдеп тұра қалған. Астына баран мiнген дәу қара ағызып келген бойда ақ сойылын сiлтеп қалған. Жұрынтай бұғып үлгiрдi де арынымен шауып бара жатқан жауына қатарласа берiп, емшектi шоқпарымен оң тiзесiнен тық еткiзген. Дәу қара атының сауырынан аунап түстi.

	– Қайт қане! – деп, күркiредi ол тағы да. Бетке ұстар мықтылары ат сауырынан аунап түскен соң және тосқауылда тұрған көп аттыны көрген соң жылқышлар тiзгiндерiн тежеген. Бiр-екеуi «аттандап» басқа қосындарына қарай шаба жөнелген.

	– Қаншасы келер дейсiңдер? Тартыңдар елге қарай. Сәйгектетiп қуалаған қалың жылқы заулаған күйi Кендiрлiк өзенiнен өткенде шығыс беттен таң арайы да көрiнген.

	– Ертiстен өткен соң бiр-ақ тынығамыз, – дедi батыр. – Бұрындары iз жасырып бiраз жерге барып алып, елге орағытып оралушы едiк... – деген серiктерiнiң бiрiне Жұрынтай зiлдене қараған.

	– Жасырынып, бұқпантайларым жоқ. Бiлсiн төре, кiнәсiз жанды кiнәлаудың қалай боларын. Осы жолы малын менiң алғанымды да бiлсiн, бiлсiн де көтерiп тұрған аспаны болса төбемнен тастап жiберсiн. Қолаяғымды байлап, көрсеткен қорлығынан ауыр болар деймiсiң?! – дедi. Сонан соң айналасындағы серiктерiне қарап сөзiн жалғады. – Елге жеткен соң Аққайыңды және бiрер айдан кейiн болатын жиынның сойысына деп он шақты семiзiн қалдырыңдар да қалғанын ұрыспай, таласпай, тең ғып бөлiп алыңдар.

	Бiрақ, «Бiрер айдан кейiн болатын ол қандай жиын» деп, ешқайсысы батып сұрай алмаған.

	Ол жанына ең сенімді деген екі жігітін ған ертіп, Қайтадан кендірліктің қалың қамысына қара йбет түзеген.

	– Жігіттер, ақыр келіп қалған екенбіз. «Жақсылығы өткен» бірер азамат бар еді. Қарыз боп кетсем, жараспас. Соны өтеп қайтайын, – деді бар болғаны. «Батырға кімнің жақсылығы өтіпті? Оны қалай қайтармақшы?» Бұл да серіктеріне жұмбақ күйіндегі әңгіме болып қалды.

	Жұрынтай сол күні де қамыс арасына келіп жасырынған.

	– Батыр, сіз кімге қарыз болып жүрсіз? – деп, сұраған серікетріне:

	– Осында, төренің итаршысы болып жүрген Оспанқұл дейтін күйек сақал бар еді. Соған «сәлем бермей» кетсем, азамат басыма сын болмақ, – деп, ол суық жымиған. Сонан соң серіктерінің біріне тапсырма берді: – Сен төре ауылын сырттай бақылап кел. Күйек сақалдың төрт қанат үйі ауылдың бергі шетінде оңашалау тігілген сияқты еді. Өзі үйінде ме екен, біліп келерсіңдер.

	– Күйек сақалыңғыз кешкілік бір жақтан келді. Алыс жолдан келсе керек, атын суытып, қаңтарып қойды, – деген шолғыншының хабарынан кейін үшеуі де атқа қонып, төре ауылын бетке алған.

	Жазығы жоқ қатын-баласын шулатып қайтеміз. Оспанқұлдың атын отқа қоятын уақытын күтеміз, – деді батыр серіктеріне.

	Ауыл шетіндегі үйді сырттай күзетіп жатқан жігіттер көп күткен жоқ. көйлек-дамбалы ағараңдап, тысқа шыққан үй иесі атының ер тоқымын алды да оны жетелеп, үйінен ұзай берген. Сол кезде бір түп шеңгелдің түбінен шыға келген Жұрынтай селебесін Ай сәулесімен жарқ еткізіп, Оспанқұлдың кеңірдегіне тоса қойды.

	– Үніңді шығарма, иттің баласы! Оспанқұл да тым бейғам сөйледі.

	– Ә, Жұрынтай батыр, бір айналып соғарыңды біліп едім. Жеткен екенсің ғой.

	– Тірінің жасаған иттігі тіріден қайтады. Жаныңды алғалы келдім. Иманыңды айта бер.

	– Өлтірсең бала-шағаны шошытпай, алысқа апарып өлтір. Төреге жағамын деп артық кеткенімді өзім де біліп едім.

	Жұрынтайға керегі де сол болатын. Оспанқұлды ауылдан ұзатып алып:

	– Жарайды, Оспанқұл, аяғыма жығылып кешірім сұра. Бәлкім жаныңды қиярмын, – деген.

	– Жоқ, батыр! Кісі қолымен істегенді мойнымен көтерер болар. «Қылша мойын – талша». Қиялай шап басымды. Кегің қайтар сонымен.

	– Жалынып, жалбарынсаң, бәлкім, өлтіріп те кетер едім. Мына ерлерше айтқан кесігің кісілігімді оята бастады, – деді де Жұрынтай шоқпардай жұдырығымен талмау жерден бір ұрып, оны жалманынан түсірді. Есін жиып үлгіртпей тұтқынының дар еткізіп жыртқан жейдесінің бір өңірімен аузын тығындап, ұзын шылбырымен аяқ-қолын шандып байлады да:

	– Бұдан былай жазығы жоқ жанға жұдырығыңды ала ұмтылмайтын боласың. Төреңе де айт, кешелі-бүгін жоғалтқан малы болса, Қаба бойына келсін, деді де, жігіттеріне «кеттік» деген ишара жасаған.

	* * *

	Тамыздың басында Алтайдың Шығыс бетiндегi Қаба өзенi бойындағы Қызылқайың деген жерде Қожамбеттiң Жұрынтай батырдың асы берiледi», деп сауын айтқан шапқыншылар он-он бес күннiң iшiнде ат жетер жердi түгел аралап, Найман, Керейдiң бiраз аталарын адақтап шыққан.

	Құдай-ау, не дейдi? Жұрынтай батыр да дүниеден озып па едi? Е, иманы жолдас болсын марқұмның».

	«Ол кiсi марқұм болған жоқ, әлi тiрi».

	«Не дейдi, айналайындар-ау, тiрi кiсiге ас бере ме екен?»

	«Е, бiз қайдан бiлейiк? «Өзiме тiрi кезiмде-ақ ас беремiн. Ағайынға сауын айтып, хабарландырыңдар» деген соң келгенiмiз ғой».

	Осы әңгiме әр ауылға барған сайын он рет, жүз рет қайталанған болар. Қанша қайталанса да бұл хабарды естiген әркiмнiң көңiл қойнауында шешiмiн таппаған жұмбақтай болып, үлкен сауал қалып қойған. Ол – «өзi тiрi отырып, қалай асын бермекшi?» дейтiн мәселе болатын. Қатар отырған көршi ауылдар бiр-бiрлерiнен хабар алысты. «Апыр-ау, Жұрынтайдың мұнысы әзiлi ме, әлде шыны ме? Батыр екенмiн деп қазақы тiршiлiкте бұрын-соңды болмаған үрдiстi бастағаны қалай? Ел ағасы болып отырған Жабай төре бұған қалай қарапты? Ал бiз бiр жыл бұрын өлген арысты аза тұтқандай артынып-тартынып баруымыз қажет пе?» Осындай сауалдар көбейiп кеткендiктен, бiраз ел ағалары кеңес құрып, «Баралық, көрелiк мұның қандай кеп екенiн» деген байламға келген.

	Белгiленген мөлшерге бiр-екi күн қалғанда ат жетер жердегi ағайындар сойыс малдарын жетелеп, саба-саба қымыздарын артып, Қаба өзенi бойындағы Қызылқайыңға iркес-тiркес келе бастаған. Өзен бойындағы талшiлiктер мен беткейдегi бұта-бүргеннiң жапырақтары қызыл күрең және шүкiр сары бояуларға малып алғандай бүкiл аңғарға ерекшек өң берiп тұр. Тау етегiндегi кең аңғарға жаздың соңғы айы келгенмен, мұндағы шөп буыны қатып, сарғая қоймаған. Әлi жап-жасыл. Түннiң салқындай бастағанынан шөп басына ертеңгiлiк қырау тұра бастағаннан да маса-шiркейсiз нағыз «шыбынсыз жаз» дейтiн малға да, жанға да ерекше бiр жайлы кезең едi.

	Төскейге көше-көше ғып тiктiрген қалың киiз үйлердi, алдарынан атқа мiнiп қарсы алған даяршы жiгiттердi көргенде ғана келушiлердiң көңiлдерi орындарына түскендей: «Е, мына Жұрынтайың шындаған екен» дескен. Тамыздың алғашқы күнi-ақ Қамбар төренiң иелiгiндегi Жұмық руынан басқасының бәрi де түгелдей жиналып болған.

	Үш күнге созылған ас барлық салт-дәстүрлердi сақтап өткiзiлдi. Тек қана қаралы ту болған жоқ, тұлданған ат сойылған жоқ, әйелдерi соңғы жоқтау айтқан жоқ, тек қана молда батырдың ата-бабаларына, шеше-әжелерiнiң аруақтарына арнап, құран оқыды.

	Қонақтар ертеңгi асқа тойып, ас өтер кең аңғарға жиналған кезде ас өткiзудiң бар рәсiмдерiн өз қолына алып жүрген Жұрынтай астына мiнген ақ боз атпен жұрт алдына шығып:

	– Менiң асыма деп басымды сыйлап келген ағайын, – деп, дауыстай сөйлегенде жиналып тұрған аттылы, жаяулы қалың нөпiр тына қалды. – Ағайын, барша жұртымызда жоқ жаман ырымды бастағаным үшiн алысжақыннан келген баршаңыздан кешу өтiнемiн. Рас, көзiнiң тiрiсiнде көрiн қаздырып, моласын , күмбезiн тұрғыздырып қоятындар әр өңiрде де болғанын жақсы бiлесiздер. Ал көзiнiң тiрiсiнде, ағайынның ортасында отырып, ас берген алғашқы қазақ мен болармын. Оған себеп: бiрiншiден, көптен көрiспеген ағайын, жиналып, жүз көрiссiн, ойын-сауық көрiп, көңiл көтерсiн дедiм. Екiншiден... – ол көмейiне сөз түйiлiп қалғандай бiраз кiдiрiс жасады. – Екiншiден, мен шындығында өлген адаммын. Былайша айтқанда, тiрi-өлiкпiн.

	– Астафир-Алла, мына шiркiн не деп кеттi тағы, – деп үлкендер жағы жағаларын ұстаған. Жұрынтай сөзiн жалғады.

	– Елiм тарықпасын деген оймен тым-тым алыстағы өрiсiне малы сыймайтын, сөйте тұра малшы-жалшысына қотыр тайын қимайтын, оның үстiне, мейманалары асқан сасық байлардан үйiрдеп жылқы барымталағаным да рас. Бiрақ ағайын, жақыныма, айналама жасаған, әсiресе өзiмiздiң Жабай төре мен бiр шетi Шорға мен бiр шетi Маңырақтың бергi бетiнде жатқан Қамбар төреге жаманшылық жасамағаныма бiр Алла куә. Бөрі де көрші қотаннан қой алмайтын. Сонда да екi төре ымдасып, жымдасып жүрiп, менi өткен жылы Ққамбар төре алдап қолға түсiрiп, аяққа тұсау, қолға бұғау салды. Құлақ естiп, көз көрмеген қорлық көрсетiп, итаршыларының соққысына жықты. Ол аздай бет-аузымды, денемдi күйелеп, қара өгiзге терiс мiнгiзiп, ел-елдi аралатып, сағымды сындырмақ болды. Абырой болғанда Қасқақ батырдың арашасымен ол жазадан аман қалдым.

	Иә, ағайын, батыр едiм деп бүгiн желке жүнiмдi күдiрейтердей нем қалып едi? Әнеки, бiр жыл бұрын-ақ өлген, Қамбар төре өлтiрген кiсiмiн. Сендердiң алдарыңда тұрған менiң тәнiм ғана. Жаным, рухым сонда өлген. Ас өлген жанға берiлмеушi ме едi! Ендеше бұл ас Қамбар төре өлтiрген жаныма арналып отыр.

	Рас, бiрер ай бұрын ол төренiң қосынынан төрт-бес үйiр жылқысын қуып келдiм. Онымен де өлген рухым тiрiлер ме екен?!

	Сол кезде ыңыршағы айналған арық ақ боз атқа отын артқан бiреу оны жетегiне алып, көпшiлiктiң сырт жағымен кетiп бара жатқан. Жұрынтай отыншыны қолымен нұсқап тұрып сөзiн жалғады.

	– О, жылқы түлiгiнiң киесi Қамбар ата, жазығы жоқ жануарды иесi үшiн қорлағанымды кеше гөр, мен байбақты... Жұртым, екi құлағы кесiлiп, арқасы жетi жерден тесiлiп, бір көзін ағызып, осынау астың отынын тасып жүрген анау жануар осындай аста, тойда алдына мал салып көрмеген, атақты дүлдүл Аққайың, Қамбар төренiң мақтанышы болған атақты жүйрiгi.

	Жұрынтайдың төренiң атақ-даңқынан қаймықпай мынадай ашық жаулыққа баруын біреулер нағыз ерлiкке балап, сүйiнiс бiлдiрсе, ендi бiреулер жазығы жоқ малды иесiнiң кiнәсi үшiн осынша қорлағанына ренiш бiлдiрiп, бастарын шайқасқан. Не болғанда да үш күн, үш түн әдемi сауықпен, не бiр ұлттық ойын түрлерiмен жалғасқан ас аяқталғанда келген қонақтардың бiразы Қамбар төренiң жазықсыз жанға көрсеткен қорлығы үшiн одан түңiлiп аттанса, бiразы Жұрынтайдың Аққайыңдай тұлпар тұяққа жасаған масқара әрекетi үшiн одан түңiлiп аттанған.

	** *

	«Ел құлағы – елу» деген, отыз тiстен шыққан сөз ғана емес, отыз рулы елдiң игi жақсылары көзбен көрген оқиға аз күнде түрлене құбылып, бүкiл өңiр жұртына жайылып болған. Әрине, бұл әңгiме хан тұқымдары Қамбар мен Жабай төрелерден қарапайым жұртшылықты шошындыра, тiптi жирендiре бастағандары да шындық болатын. Қасқақтың төреге айтқан ескертуi де айна-қатесiз ақиқатқа айналды. «Қарапайым қарашаны басындырмаймын. Батырына тiземдi бiр батырып алсам, басқасы сескенiп жүретiн болады» деп iстеген бiр тәуекелi осылайша жиған-терген беделiнен жұрдай қылған. Оның үстiне екi туып, бiр қалған қандасым, жанашырым деп, Жабай төреге: «Мына жаугершiлiкте қаншалықты ерлiк жасағаны белгiсiз, бiрақ барымташылықта аты шығып жүрген Жұрынтай ұрыңа ә дейтiн ажа, қой дейтiн қожа болмай ма?! Бiр емес, екi емес жылқымды үш рет бөле қуған сол тәйтiктен басқа кiм болсын? Не iстеймiз?» дегенде Жабай төре отқа май құйған. «Алдаусыратып саған жiбертейiн. Сол жақтан жоқтауын асыршы. «Көп асқанға бiр тосқан». Соның лаңынан менiң де көргенiм аз емес. Қорықпа, оны сенен ешкiм де көрмейдi. Куәсiз, жалғыз жiбертемiн» деп күпiнiп едi, ендi iс насырға шауып, «ойыннан от шыққан» уақытта: «Қамбар iнiм бiр амалын тауып, ана есердi тоқтатсын. Ел бүлiнейiн деп тұр» дейтiн дұғай сәлемiн жолдапты.

	Қамбар төре сол хабарды естiгелi берi бұрынғы Жұрынтай кешкен кеп басына түсiп, түнде ұйқыдан, күндiз күлкiден қалған. Пәлен рулы елдi жинап, өзiне ас бергенде «Тәнiм тiрi демесеңдер, жанымды Қамбар төре алған» деген сөзi мұның абырой-атағын түсiргенi рас. Ол аздай маңдайына басқан жүйрiгi Аққайыңды қорлағаны төренiң өзiнiң намысын аяқпен таптағаны екенiн де түсiнген. Ақыры, ұзақ ойлана-толғана келiп, Нұралы би, Қасқақ батырды шақырып, ақылдасқан. «Солай да солай ойланбай iстеген iстiң соңы мынандай насырға шапты. Өзгеге сес көрсетемiн, сескендiрем деп жүрiп, өзiмдi сеспестей ғып тұралатты. Не iстемек керек? Ақыл қосыңыздар. Екеулерiңiздi сол елге жұмсасам барармысыздар? Елдiң көзiне күйiк болып, тапталған намысымның өзiндей болып жүрген Аққайыңымның жемтiгi болса да әкелiп берсеңiздер. Қалған малымды Жұрынтайдан сұрамаймын. Тiптi ағат iсiм үшiн басымды иiп, кешiрiм сұрайын» деген. Төренiң бұл қадамына о баста-ақ Қасқақ қарсы шықса, Нұралы би де сөздi қысқа қайырған.

	– Төрем, мұндай iсiңiз үшiн, бәлкiм, соңғы рет атқа мiнермiн. Төре түгiл патшаның да ет пен сүйектен жаралған адам екенiн ұмытпа. Тыңдасаң, екiншi айтарым, ойланбай жасалған қадамның опығы кез келген жазадан, тiптi қазадан ауыр боларын бiл, – деп орнынан тұрған.

	Екi-үш күннен кейiн екеуi құр қол оралған. Жұрынтай: «Адамшылығынан жыртқыштығы басым шыққан төрелерiңiзге дұғай сәлем айта барыңыздар. Тiрiдей асымды өткiзiп, өз қайғымның тұңғиығынан шыға алмай жатқан мiскiнмiн. «Жылқымды сұрамаймын» десе, жылқысын мен барымталағанша-ақ олар үшін алдын ала жазамды алғанмын. Оны аламын деп әуiреленгенше аспандағы Айға жармассын. Аққайыңын сұраған екен, оны iздесе Өр Керейдiң малсақ бiреуiне азбан бұқаға айырбастап жiбергенмiн. Төре елiнен де бiр азбан бұқа табылар, барсын да айырбастап алсын. Ендi қалың қолын бастап келiп, елiмдi шауып, менiң к...дi кесiп аламын десе өзi бiлсiн. Тек ұстарасының өтетiнiне сенiмдi болсын», деп сәлем жолдапты.

	* * *

	Арада тағы да екi-үш ай өткен соң Қамбар төре Нұрәлi мен Қасқақтың ақылымен айып-ажынын алып, Жұрынтай ауылына барып, кешiрiм сұрамақ болып бiр оқталды да өзiн-өзi сабырға шақырған. «Не болса да Жұрынтай кегiн еселеп алды. Төре басыммен алдына барғаным – аяғына жығылғаным. Ол қалған беделiмнен айрылғанмен бiрдей» деген ойға бекiнген.

	** *

	Бұл оқиға Байшуақ төре ауылына алғаш рет түн қатып келерден екi-үш жыл бұрын болған едi. Бәлкiм, айналасындағылар ұмытқан болар, бiрақ төре әр қадамын жасарда Жұрынтай оқиғасын есiне алып, iсiнiң дұрыс-бұрыстығын көңiл безбенiмен өлшеп алар едi...

	Неге екенiн кiм бiлсiн, белдеуiне Тастайдың дүлділ Қарасы мен оны қуып жетiп ұстаған Сағымсары қатар байланарда адамдардың оспадар iсiнiң құрбаны болып кеткен Аққайыңы есiне жиi түсе берген.





	Өз күшiн жеңiлмейдi шамалаған

	Оңбайды ағайынды алалаған.

	Көнбейтiн әдiл iске жан болмайды

	Ер болса, адалына бағалаған.

	Халық өлеңi.





ДАУ


	I

	Төре осы бiр қайырлы сапардан соң төрт құбыласын түгендеп алғандай «Алла, бергенiңе шүкiр!» дейтiндей тоқмейiл күй кешкен. Алтай сапарынан сәттi оралып, көңiлге көлеңке, көзге құрт болып түскен аңыз Қараны әкелiп, белдеуiне байлады. Қарадан да бұрын өз намысын қорғап қалды, Тастай құрдасының серттей ғып қойған шартын орындап барып, бағы жүрiп, тасы өрге домалап тұрған төре тұқымының айтқанын орындамай тынбайтынын қалың қарашының алдында тайға таңба басқандай тағы бiр көрсетiп бердi. Ол қалай болғанда да биылғы жылдың олжасына әбден риза едi. Сөзiмен де, iсiмен де мырзасына жағып жүрген Байшуақтың көпшiлiктiң көзiн үзiлдiкесiлдi жеткiзген ат сыншылық, атбегiлiк өнерi мұның қиялын шарықтатып, аспанға шығарған. Жақын маңда болғалы тұр-ау деп ерте танылған дәмелi жүйрiктердi ақысын үйiрлеп берсе де, өз қосына жинатсам деп қиялдайды. «Оу, бәйгеден кiмнiң жүйрiгi келiптi?», «Е, Қамбар төре тұрғанда кiмнiң жүйрiгi келдi, дерiң бар ма?! Қаздай тiзiлiп, қатар келген төренiң сәйгүлiктерi алдыңғы үш бәйгенi де иемденiптi!» сияқты досты сүйiндiрiп, дұшманды күйiндiрер әңгiменi естiп жүрер күндi аңсайды. Құдайдың өзi әкелiп берген Байшуақтай кiсiсi барда ондай күнге де жетерiне төре күмән келтiре алмас едi.

	Бараты ше? Құрыштан сомдап құйғандай денесiнен мiн таптырмас балғын балуанның қазiр мұз шайнап, бұршақ бүркетiн дер шағы. Құдай берген қара күш пен әбжiлдiгiне бiраз балуанмен жан алысып, жан берiскен арпалыс үстiнде жүрiп-ақ көп өнер үйренiп, айла-тәсiл меңгергенi қосылып, нағыз күрес тарланы болған. Ауыл арасының ғана желбуаз, арзан жеңiстерi емес, берiсi – торғауыт, арысы монғолдың түйе балуандарын шаң қаптырып келгенi тағы бар. Дәл қазiргi сәтте Бараттың қандай атақтыны да алып ұрарына мырза сенiмдi. Ол аз болса Баратпен бiрге жас арыстан Буратайдың да төре намысын қолдан бермес бiр мықтысы екенi тағы бар.

	Барат қазiргi кезде бағы жанып, тасы өрге домалап тұрған төре аулының бас балуаны ғана ма қазiр? Алғаш оны көргеннен берi жылдан асар аспас мерзiм iшiнде «жауырыны жерге тимес» атағы қалың Керей, Найман iшiне кеңiнен тарап үлгiрдi. Алла жазса, алдағы жер түбiндегi болса да ас-тойларға үкiлеп қосар Қамбардың жүйрiктерi мен балуандары да даяр. Аттың аты келер бәйге жолында жүйрiгiңдi шығандатып жеткiзбесең, ердiң ерi жығар балуаныңды сыннан өткiзбесең бұл қазақтың сенi мойындауы қиын. Аққайыңнан айрылғаннан кейiн төре оны қайтқан бақтың белгiсi болмағай деп сары уайымға салынатын, ендi қос жүйрiк пен қос балуанның оңтайымен орала кетуi жақсы ырымның жоралғысындай көрiнген.

	Осының бәрiне де төре iштей тәуба дейдi. Ақылмен басқан әр қадамы игiлiгiн берiп-ақ тұр. Малын шашып, беделiн салып жүрiп қанатының астына алған ағайынды қос түлек қос қанатындай болыпты. Төс табанын салып жүрiп, бiреудiң айттырып қойған қосағының батасын бұздырғанда да сол қос қанатын өзiне туыс қып алуды жұптап едi, шүкiршiлiк, ол мақсатына жеткен

	Атасы да ұтылған жоқ, қызының наласынан құтылып, Тотыны жүрегi жаратқан теңiне қосып, уһ дедi. Ол аз болса, Сартайға қайтарған қалыңының тұяғын толтырып, айып-ажынын қосып берген. Бараттың уаңнан айдап келгенi бар, ел арасынан-ақ күрес бәйгесiнен жинаған малы бар, Қамбардың көмегi бар, бай баласындай қырық жетiнi матап берiп, биыл ел жайлауға түсе Тотыны толықсытып, Жұманайға келiн ғып түсiрген. Осынау аспаннан түскендей бақыттан бастары айналғандай күйде жүрген Жұманай мен Қатша да мәз. Шынтуайтына келсе, төренiң өз басына да оралған қуанышы қос кейуанадан бiр де кем емес едi. Сәтiн салса, биыл күзде алты алашқа жар салып, кенжесi Жанғазыны аяқтандырмақ...

	Рас, төре үшiн жыл ризығы аз болмапты. Дүлдүл Қарасы қандай сынға салсаң да даярмын деп әлекедей жаланып тұрғаны аз болса, оны құрықтап жүрiп ұстаған Сағымсарысы тағы тұр. Айыбы заты ұрғашы мал демесең, туысы бөлек сәйгүлiк екенiн жуырда ғана тағы да көрсетiп берген.

	Сағымсары мен оны баладай мәпелеп жүрген Байшуақтың атақ-даңқы Маңыраққа Алтай бетiнен Қараны жетелеп, олжалы келе жатқанда өздерiнен бұрын жетiптi. Кезiнде жұрттың жоңғарды шауып, жеңiспен келе жатқан Қабанбайдың өзiнiң ерлiгi мен Қубас тұлпарының ерен қасиетi туралы дастан шығарғаны сияқты, шындығынан гөрi аңызы басымдау бiр сөз тарап кетiптi. «Ойбай, Байшуақтың бiз менсiнбей жүрген жаман сары байталы Тастайдың атақты Қарасының тақымын аштырмай, бұғалықтап ұстапты». «Төрт тұяқтыда мал жетпейдi деген жүйрiктi бiздiң төре әдейi байталмен ұстатыпты». «Ешкiмдi менсiнгiсi келмейтiн Тастай байдың әптiгiн осылай басыпты»... деген сияқты жалғыз аяқ сөз ел iшiне тез тарапты. «Қолда өскен төбеттiң «күшiк» аты қалмайды» дегендей, жұрт дөнежiн шыққан Сарыны әлi де «Сары байтал» дейтiн. Төре ел шетiне келген соң:

	– Е, ондай-мұндай әңгiменi қоздатып қайтесiңдер? Байшуақтай жiгiттiң ат танып, баптай бiлерiне сенсеңдер, үлкен олжа – сол. Сонан соң құдам сыйлаған жүйрiк Қараға Сағымсарыдай дүлдүлдiң қосылып, қосыныма көрiк бергенiн бiлсек болар да, – деп сөз соңын өзi байырқалатқан.

	Сағымсарының шын жүйрiктiгiне көз жеткiзейiн дедi ме, төре ел жайлаудан түсiп, жұрт күзем қырқып жатқан кезде қарамағындағы Тарбағатай, Маңырақтағы, Қара Ертiстiң бойындағы басқа рулардың ел жақсыларын шақырып, той жасаған. Үлкен ұлы Абылайдан туған немересi Жанкiсiнi үш жастан асар-аспаста сүндеттеткен. Дүрiлдетiп сүндет той жасағандағы мақсаты да немере сүндетiн сылтаурата отырып, биылғы қайырымен қайрылған қуаныштарына құдайы бергенi де болатын. Оның үстiне Алтай сапарынан кейiн де тоқжарау күйiн сақтап, керген төстiктей сұлуланып алған Сағымсарының өнерiн шын дүбiрлi бәйге жолында тамашаламақ. Ол Байшуақпен ақылдаса отырып, осы бiр бәйгеден соң дөнежiннiң обалына қалмай, келер көктемде үйiрге қоспақ. Жүйрiктен тұқым алып, жүйрiк тәрбиелеудi ат ұстаған қай қазақ ұмытқан.

	Ондай ой Қамбар төренiң де бүйiрiнiң бiр қатпарына пайда болған маңызды шаруаның бiрi болатын. Байшуақтың қазақы қарабайыр биенiң шыдамды, көмпiстiгiн, қажырлы қайратын, ал текежәумiттiң өзi болмаса да будан айғырының жебедей жүйрiк, сiңiрлi сирақты, тұрықты қасиетiн бойына сiңiрген тұқым тегiн болмайды дейтiн байламы оған бiраз ой салған. Қасқақ батырдың жол үстiнде «Қалың Керей iшiнде бiрлi-жарым текежәумiттiң будан айғыры кездессе керек» дейтiн сөзiн де есеп-қисапты ертеден құрып қойып, оны жүзеге асыру сәтiн әсте қапы жiбермей күте бiлетiн төре көңiлiне сол сәтте-ақ түйiп қойған. Ел шетiне келiп, бiр-екi күн бел жазып алған соң, Байшуақты Абақтың екi-үш баласы орнап жатқан Қара Ертiс пен Маңырақтың қалың жылқысына «жоқ қарауға» аттандырған. Байшуақ та көп күттiрмедi. Iргелес жатқан Жастабан iшiнен iздегенiн тауып келiптi. Текежәумiттiң өзi болмаса да, буданнан туған қарагер дөнен айғырға көзi түсiптi. Айтысы, қарагердiң өзiнiң сырт пошымы дәмелi жүйрiк мал екенiн танытып тұрса керек. Әрине, жүйрiк айғырды жаратып, бәйгеге қосу деген ой төреде жоқ болатын. Ойы – Сағымсары мен қарагердiң тұқымын алу. Ол ойға алған iсiнiң iзiн суытпай тұрып-ақ Жастабанға қарагердiң өтемiн келiстiрiп төлеп, айғырды алдырған. Ол алдағы күннiң шаруасы едi. Әзiрге қарагер дөнендi көздiң қарашығындай сақтап, арнайы күтiмде ұстауды Байшуаққа мұқият тапсырған.

	Сүндет тойының өзi ортаң қолдай байлардың келiн түсiру не қыз ұзату тойындай болып, дүрiлдеп өткен. Жетпiске жуық жүйрiк қатысқан аламанда Сағымсары жеке дара келiп, Қамбардың да, Байшуақтың да бағын тағы бiр аспандатып, күптi көңiлдi бiржола тыншытқан едi. Қамбар бұл той бәйгесiне Қараны қоспаған. Күнi кеше ғана бүтiн бiр елдiң мақтаныш, тiптi беделi болған жүйрiктi «Ендi менiкi болды, көрдiңдер ме?» дегендей күнi ертеңгi құдасын табалағысы келмеген. Оның үстiне «Сенен алған Қараға қарап отырғаным жоқ, жүйрiк өзiмде де бар. Күнi кеше Қараны бұғалықтатып ұстауым да оқыстан болған оқиға емес едi» дегендi сездiрiп қою деген ойға да табан тiреген.

	Қараны бәйгеге қосуға Байшуақ та қарсы болған.

	– Төрем, жылқы баласы қанша жүйрiк, қанша сәйгүлiк болса да оны бiр жылда екi дүркiн аламанға қосу обал. Биылша Қара есiн жисын, жаңа мекенге үйренсiн. Келер жылы да бағын сынар той-томалақ болар, – деп, нағыз атбегiлiк байламын айтқан.

	Байшуақтың тумысынан үйiрге қосылмайтын қашаған Қара Маңырақтың ормансыз быдырығын жерсiнбей Алтайға қарай тартып кетпесiн дейтiн қаупi Тастай ауылынан шықпай жатып-ақ ойына оралған. Сонан соң ол Алтайдан аса бере оның көзiн байлап, жетекке алған. Ауылға келген соң ғана көзiн шешiп, аяғына шiдер салып, үй маңында бiр-екi апта ұстаған. Өзi күнiне үштөрт дүркiн барып, еркелете мәпелеп, сылап-сыйпайтын. Атты қойғанда, балалардың жеуiне таптыра бермейтiн шақпақ қант Күлiмханның сандығынан табылып, содан бірлі-екіден берiп дәндеткен. «Қарат-Қарат» деп атандырып, шақыратын. Сабынды сумен жуындырып, онсыз да қап-қара мақпалдай жал-құйрығын, кекiлiн тарайтын. Тал бойындағы жалғыз мiнi қашағандығы болмаса, қайсi бiр тұқымдастары сияқты жымыраңдамай иесін көргенде оқыранып, қаз мойнын бұрар едi.

	Жаңа иесiне әбден бауыр басты-ау деген кезде жетелеп апарып, бойдақ жылқылардың үйiрiне қосқан. Босай салысымен бұрынғы әдетiнше безе жөнелмей Байшуақ: «Қарат-Қарат, мә келе ғой!» деген даусын естiп, жанына өзi келiп, иесiн бiр қуандырып тастайтынды шығарды.

	Ол жаңа мекенiн жерсiнiп, әбден үйренсiн деген оймен Байшуақ та үштөрт күн жылқышылармен бiрге болып, Қараны күзеткен. Қара жылқы қосынынан бiрден безе жөнелмей сырттап, жалғыз өзi жайылатынды шығарды. Бiрте-бiрте ұзаңқырап, Маңырақтың сай-саласын «зерттей» бастаған. Ол қайда барса да соңынан көлеңкесiндей болып қалмайтын Байшуақ жиi-жиi шақырып, қантын берiп қоятын. Ымырт үйiрiле ноқта кигiзiп, жетелеп әкелiп, үйiрге қосатын. Тағы үш-төрт күн өткен соң кешкiлiк ол үйiрге қарай өзi бет алатын болды. Иесi осыдан кейiн ғана ауылға қайтып, күн аралатып, екi-үш күнде бiр келiп, қайтатын болды. Әр кеткен сайын жылқышылардың одан көз жазбауларын қатаң тапсырар едi. Ақыры ұзақ еңбегi ақталып, дүлдүл қара жаңа «тәртiпке» үйренiп, Байшуаққа да, төреге де көп қам жегiзбейтiн болды.

	Дүниенiң барлық қисыны төре ойлағандай оралғанмен, осы сүндет тойдың соңы үлкен дауға айналған. Даудың басы маңдайына құт болып келген Сағымсарыдан басталған.

	* * *

	 Тойдың бiраз қызығы тәмәмдалып-ақ қалған. Жұрттың бәрiнiң осы тойдан көрсек-ау деп ынтыққан үлкен қызығының бiрi Бараттың өнерi едi. Бiрақ бұл жолы төре Баратты боз кiлемге шығармаған.

	Ондағы ойы өзiнiң мықты балуан екенiн өнерiн ұштай жүрiп, дәлелдеген баяғы Буратай–Бураштың бағын байламау болса, екiншiден, монғол сапарынан кейiн даңқы аспандап кеткен Баратымды айтпағанда, оған жетеғабыл, бiрақ төре ауылының намысын қорғай алар басқа да мықты балуаным бар дегендi сездiру болатын. Жамбасы жерге тимей жүрген дәмелi деген жас балуандардың бiрi Бұрымбеттiң Терiсайрық бойынан келеген Нартайлағы болатын. Ол бiраз талапкердi төңкерiп тастаған соң, тойдың түйе балуаны атанып, жеңiмпазбен белдесудi күтiп отырған Борашпен күш сынасу үшiн той ақсақалдарынан бата сұраған. Бораш та қай бiр атақты балуан сияқты дөң-айбат көрсетiп, өзiн шынжырлатып немесе «қырам-жоям» деп, сөз шығындамай-ақ үстiне оюлап тiккен жеңсiз кеудеше мен бұтына серке терiсiнен жарғақ шалбар, аяғына мәсi киiп, сабырлы-салмақты қалпында ортаға шықты. Өзiнен бiтiмi кесектеу, жауырынды қарсыласына Борашың жақын келiп, қол алыса бастағаны сол едi, қос дене тұтас бiр денеге айналғандай болды да, қас пен көздiң арасында Бұрымбеттiң Нартайлағы нардай болып, жерде жатты.

	Бұрымбет жағы өре түрегелген.

	– Әдiл емес!

	– Белбеуден ұстатпаған соң, күрес бола ма екен?!

	– Мықты болса, қайыра шықсын!

	«Не болса да өздерiң шешiңдер!» дегендей Бораш ақсақалдарға қарап, бiр тiзерлеп отырған. Нартайлақ болса екi бетi нарттай жанып, көпшiлiктен шешiм күтiп, теңселiп ортада жүр. Күректей қос алақанын жайып, басын жиi шайқағаны «қапы кеттiм!» дегенi екенi белгiлi едi.

	Бораштың көзi күдiс бел құла айғырдың үстiнде отырған төреге түскен. Ол сәл басын изегендей болды. Ендi Бораш орнынан тұрып, қолын көтерген.

	– Оу, ағайын, мен дайынмын! – Бұл сөзге Бұрымбет жағы қанағат тапқандай сәл тыныштала бастаған. Ендi той өткiзген ауылдың, яғни төре ауылының кей жарамсақтары дауыс көтерген.

	– Бiр тойда екi жар жоқ!

	– Жеңiлген кiсiнiң сөзi құрысын!

	Сол кезде төренiң даусы естiлiп, жұрт жым болған.

	– Оу, ағайын! Той бiздiң ауылдың тойы емес пе?! Кеңдiгiң қайда? «Қапы қалдым!» десе, қайта шықсын!

	Осы сөз байлам болды да қос балуан ортаға қайта шыққан. Жас мөлшерi өзiмен шамалас Нартайлақтың тағы да қолын ала берген Бораштың бағанағы қылығынан қорқып қалса керек, қарсыласы бiрден бiрнеше қабаттап оралған белбеуден шап берiп, жойқын күшпен Борашты жерден көтерiп алып, шыр көбелек айналдыра жөнелген.

	– Аруақ, аруақ, – дестi Бұрымбет жағы орындарынан дүр көтерiлiп.

	– Уәй, не болды?! Лақтырып таста былай! – дестi төре ауылының желөкпелерi. Сол кезде Нартайлақ Борашты алапат күшпен үйiрген қалпы текемет үстiне лақтырып жiберген. Бораш бауырын жерге тигiзбеген қалпы төрт тағандап барып, дiк ете қалған. Қасына төнiп келiп қалған Нартайлақтың белбеуiнен ұстай орнынан тұра бердi де, мынау зiл салмақты көтере алмаған кiсiше күрт шалқая берген. Сол бетiмен кете берсе жауырынымен текемет үстiне гүрс етiп құлайтындай. Мынадайды күтпеген төре де ат үстiнде қозғалақтап қалған. Барша тамашашылар да демдерiн iштерiне тартып, тына қалғандай. Бораш барша тiлеулестерiнiң зәрелерiн ұшыра түсейiн дегендей кеудесiнен басқан Нартайлақты тас қып құшақтаған қалпы одан әрi шалқая түстi де, алапат күшпен бұлт етiп, қарсыласының оң бүйiрiне шығып алды. Алға қарай бар салмағымен емiнiп келе жатқан Нартайлақты соншама тездiкпен қырқай шалып, екпетiнен түсiрдi. Оның үстiне өзi де екпеттей жығылып, қарсыласының мойнын әлде қолын қайырды, әйтеуiр көздi ашыпжұмғанша Нартайлақты аударып-ақ тастаған. Қарсыласының жауырынын жайылған текеметтердiң үстiне жапсыра жықты да, лып етiп кеудесiне мiнген қалпы басып қалған. Сол-ақ екен бiрнеше жiгiт Борашты көтерiп әкеттi.

	– Санияз, Санияз! – дестi тамам төре ауылы.

	– Апыр-ай, мына төре әкесiнiң атын ұран ғып айтатын болыпты-ау! – Өр Керейден келген қонақтардың бiрi ұзын бойлы аққұба шал жанында тұрған жас жiгiтке сыбырлай тiл қатқан.

	– Биаға, моласы Аягөз өзенiнiң жағасында, Барқытбелдiң батыс тұмсығында жатқан әкесi Санияздың атын қырық рудан құрылған

	төлеңгiттерiне берiптi деп естiп едiм. «Құлақ естiгендi көз көредi» деген осы шығар, – дедi жас жiгiт бiр түрлi наразы үнмен.

	– О, құлдығым сол, құрбандығың ғана болып кетейiн, сол! – деп ұлына қарай жүгiрген сары шал жұрттың аяғының астында қала жаздаған. Сол кезде Бораш та өзiн көтерiп әкеткен қошеметшiлердiң қолынан бiр бұлқынып қап босанып шықты да, сүрiне құлаған әкесiн жерден тымақ құрлы көрмей көтерiп алды.

	– Тусаң ту! Бұл да мына шалға берген құдайдың бағы ғой, – дескен қарттар жағы риза болысып қалды.

	– Әй, әгәрәки, бiздiң Баратты жықсаң бар ма, өзiм бәйгеге бiр жабағы атайын, – деген Жұманайдың жарықшақ үнi естiлген.

	– Ой, жарайсың, Жұмеке, дұрыс! Ендi Барат пен Бораш ортаға шықсын! Екеуiнiң күресiн тамашалайық, – дестi қызықшыл топ.

	– Әй, Бораш, шық мықты болсаң Баратпен, – деп, әкесiн жерге қоя берген жас балуанның алдында тұрған қара қасқа атты бiреу өктемдеу тiл қатып.

	– Шықпаймын Баратпен! – деген Бораш саңқ етiп. – Бiрiншiден, мен Бәкеңнiң бiр мытығанынан қалмаймын. Екiншiден, ол менiң ұстазым iспеттi адам, ұстазының жағасынан алған қай шәкiрттi көрiп едiңiз?!

	– Онан да қорқып тұрмын, десеңшi. Бәсе, қойыртпағын сақалына тамызбай iше алмайтын жаман Шелекбайдан батыр ұл қайдан туды деп едiмау!

	– Әй, жiгiтiм, қай малтаңды езiп тұрсың? Барат күреспейдi! – деп төре әңгiменi қысқа қайырды да, көпшiлiкке қарап, өңiн жылытты. – Әлеумет, Баратқа шықпай-ақ қой деген мен едiм. Қиын сапардан шаршап келген соң, дем алсын деп едiм. Әлi талай той болады ғой, сонда көрерсiңдер Бараттың өнерiн! Оның үстiне, Бораштың «Күш атасын танымайды» деп кеудемсоқтанбай, «Ұстазымның жағасынан алмаймын» деген кiсiлiгiне бiз де тоқтауымыз қажет шығар, ағайын.

	Осыдан кейiн ғана қызықшыл жұрт амалсыз басылған.

	– Омай-ау, қос Саниязды алыстырып қойып, тамашасын көрмек екен ғой! – деп тағы бiр жағымпаз қыстырылды.

	– Естiдiң бе, Биаға! Алты аласы, бес бересi жоқ екi жұрттың баласы бiр Санияз бола қалыпты. – Бағанағы жас жiгiт жанындағы мырзасына тағы сыбырлаған.

	– Иә, ол сөз расқа айналды, – дедi Биағасы да үлкен жаңалық ашқандай.

	Шындығында Қамбар төре бiрер жылдан берi айналасына осы елдi мекен ететiн негiзгi жұрт Найман мен Керейге қосыла қоймайтын аз жұртқа ерекше ықылас көрсетiп, бауырына тарта бастаған. Бiреуiне жанынан өрiс, ендi бiрiне қоныс дегендей ағайыннан ебiн тауып, алып бере бастаған. Бiр кездерi ақсүйек атанған жуан тұқымбыз дегенмен бұл күндерi қарашылардан айырмасы болмай қалған төре, төлеңгiттер басқаға кеткен еселерiн түгендейтiндей Қамбар ауылын сағалап, жиналысып-ақ қалған. «Қожа-төре о бастан-ақ еншiсi ортақ жұрт едiк» дегендi естiген бұл маңдағы аз үй түрiкмен Қожалар да кейде «Қызылбас қожа» деп те атала беретiн Кетте қожалар да төренiң өздерiне деген ерекше ықыласын таныған соң, бұл ауылдардың арасында алыс-берiс, барыс-келiс көбейген. Тарихтың қилы-қилы тауқыметiмен қазақ даласының айлап жүрсең, ат жетпес батысынан шығысына келiп, қалып қойған аз үй Алшын мен жаугершiлiкте пенде болып, ақыры Сауырдың етегiне тамыр жая бастаған аз Қырғыздар да ұлы қорған, қолдаушыларын тапқандай арқа-жарқа болысып, төре ауылына қарай қоныс аудара бастаған. Тiптi әр кезеңде келiп қалған бірлі-жарым Қоңыраттар да бар болатын. Оны Қамбар төре былайғы жұртқа сұраушысы жоқ, iздеушiсi алыстағы аз ағайынға жасаған қамқорлық қып көрсете бiлген.

	– «Бөлiнгендi бөрi жейдi». Бiрiң Төре, бiрiң Қожа, бiрiң Алшын, бiрiң Қырғыз болып марқадам таппассың. Қаныңды ұмыт демеймiн, руыңды, аруақты бабаларыңнан без демеймiн. Бiрақ, ағайын, ортақ ұран ғып, әкемнiң аты Саниязды атасақ, ортақ елiмiз деп Саниязды танысақ дегiм келедi. Өйткенi мен азды жинап көп қылып көрсетсем, басқаны тұмсықпен iлем демейтiн, тырнақпен бүрем демейтiн бүтiн ел ғып бiрiктiрсем, оның бәрi де сол бейiште нұры шалқығыр, әкем Санияздың өсиетiн орындағаным болатын, – деген ол осынау аз ауылдың иелерi атанған ақсақалдар бас қосқан бiр жиында. – Және бұл құран ұстап, ант берер, сонан соң жалпақ жұртқа жар салып, даңғазалайтын да шаруа емес. Өз патша көңiлдерiң құп көрсе, жүректерiңмен құптап, iстерiңмен көрсетер гәп.

	Төренiң бұлардан алары жоқ, берерi ғана бар, былайшы айтқанда, қанатымның астындағы бауырым бол дегенiнен кiм қашсын, бәрi де бәрекелдi дескен.

	Содан берi бұл елде: «Уа, қай туғансың?» десе: «Санияз боламыз, оның iшiнде Алшын боламыз», немесе «Санияздың Түрiкмен Қожасымыз!» дейтiн жаңа бiр нұсқадағы жұрт пайда болған. Жаңағы аз ағайын: «Ұранымыз – Саниязды» ұмытып, Қамбардың әкесi, дүниеден кеше ғана көшкен Санияз төренi өздерiнiң аталарының атасы ғып алғандарын байқамай да қалған.

	Жұрттың осындай жиын кезiнде күңкiлдесiп: «Бұлардың ұрандап жүргендерi қай Санияз?» деулерi негiзсiз де сауал емес болатын.

	* * *

	Иә, бұл тойда Қамбар бас жүйрiгi Қартты терлетпей-ақ бұрын жарыс жолында танылмаған Сағымсары бедеуiмен-ақ, бас балуаны Баратты шаршы топ алдына шығармай-ақ бұрын аты да, заты да белгiсiздеу екiншi балуаны Буратайдың жеңiсiмен-ақ әзiрге ешкiмге бет қарата қоймайтынын жалпақ жұртына тағы бiр дәлелдегендей едi...

	Шатақ ойда жоқта шығып, ашық аспанды бұлт торлап, назағай ойнағандай болды.

	Сағымсары сылаң қағып, кермеден қара үзiп, дара өтiп, екпiндеп жеткен соң, қалың жандайшап: «Аруақ, Санияздап!» гуiлдеп барып басылған кезде, тойды басқарып жүрген төренiң ұлы Бөкей мырза жүйрiкке берiлер сәйгүлiк бастаған бiр тоғызды ортаға шығартқан. Бiрақ жүйрiктiң иесi ғып Санияз ауылын атаған.

	Осы кезде жуырда ғана асыл тұқымды айғырын ақысын артығымен төлеп, алған Абақ Керейдiң Жастабанының байы Солтан ортаға шығып, дат сұраған.

	– Датыңыз болса, айтыңыз, байеке!

	– Айтсам, бұл озып келген жүйрiк сары бедеу Санияз ауылынiкi емес, Жастабанның, былайша айтқанда, менiң малым. Сондықтан, оған берiлер бiр тоғыз бәйгең де менiкi болады. Ағайын, төренi жұрт әдiл басшы деп атап жүр. Бекер обалы қане, әдiлетсiздiгiн көрген емен. Қане, әдiлдiгiңдi бiлейiн, түгел сөздiң түбiн қозғалтпай, жүйрiгiмдi қайтар!

	Мына сөздi естiгенде басқаны қойғанда, Қамбар төренiң өзi де, ашық күнде төбеден жай түскендей тәнтi болған. Ол бұл ғұмырында пәле салудың да, жала жабудың да талай түрлерiн көрген. Әлдiнiң әлсiзге жасаған зорлығының да неше атасымен кездескен. Кезiнде өзi де әдiлетсiздiк жасаймын деп, ұмытылмастай сабақ алған. Ендi төренiң өзi әлдiмiн, белдiмiн деп отырған, тiптi сондай қиянаттардың ақ-қарасын айыратын осы өлкенiң төбе биi болып отырған заманда оның өзiне дәл мынандай жосықсыз зорлық жасалып, жала жабылады деп кiм ойлаған?! Жала демей не десiн? Жөнi жоқ, жосығы жоқ «мал менiкi» десе. «Жүйрiк менiкi» дегенi – «Сен ұрысың» дегенi емес пе?

	Бұрыннан өштiгi-қастығы жоқ, сiз-бiзбен сыпайы сөйлесiп жүрген Солтанды ессiз дей алмас едi. Құрдастық, құрбылығына салып, әзiлдедi дейiн десе, оның да қисыны жоқ. Қамбардан кемi жетi-сегiз жас үлкендiгi бар Солтанның тым болмаса «заманым бiр едi ғой» деп қалжыңдап, қағытқан сәтiн естiмептi. Оңай жерден олжа табар пайдакүнем деуге де келмейдi. Малмен жусап, малмен өретiн, сөйтiп жүрiп өлетiн байлардың санатына да қосар кiсi емес. Беруiндей бере де бiлетiн, алуындай ала да бiлетiн, көз жұмып, мал шашпағанмен орынды тұста орнымен жұмсай да бiлетiн кiсi. Қыста балуандар белдесуiне қомақты бәйге тiккен мәрттiгiне төренiң өзi риза болған.

	Содан да Қамбар төренiң не айтарын бiлмей, әуелде тосылып қалғаны рас едi. «Шын айтып тұрсың ба?!» дегендей ол ерекше бiр таңданыспен Солтанның жүзiне қараған.

	– Иә, төре, «Таныған алады, тапқан қуанады» деген. Малымды танып та тұрмын, тауып та тұрмын. «Жер астынан жiк шықты, екi құлағы тiк шықты» демегiн. Есесi кеткеннiң есесiн әперер, әдiлдiктiң ақ жолын нұсқар төбе би де өзiң. Той үстiнде қызық бұзарың мен емеспiн, алайда бұлжытпай таныған соң, бұлтақсыз кеп, шаужайыңа жармасқан жайым бар.

	– Сағымсарының иесi едiм деп торғауыттың уаңы Ошыржап келiп дау айтса сөз басқа. Бедеудiң тұмсығынан сыпырып өсiрген соның малы екенiн, оны ақ-адал еңбегi, қылаусыз қызметi үшiн мына тұрған Байшуаққа уаңның өз қолымен бергенiн де осында тұрған төрт қара көз түгел бiледi. Бiрақ Ошыржаптың кеше берген малын бүгiн бәйге болған екен деп, дауламасына мен кәмiл... Ал Солтеке, сiздiң бүгiнгi жосығыңызды түсiне алмай аң-таң болған жайым бар. Рас, әдiлдiктiң ақ жолынан бiлместiктен тайған тұсым болған шығар, бiрақ нақақ зорлық жасасам төбемде бiр Алла бар. Тайдыра қоймас! Таймаспын да. Сiз «Жер астынан жiк, екi құлағы тiк» болып қана шығып тұрған жоқсыз. Зорлығыңыз – зордан, жалаңыз – жалған. «Жүйрiк те, бәйге де менiкi!» деп кез келген айтар. Уәжсiз сөз – соғып өткен желге, ағып өткен селге ат арқандағанмен бiрдей! Уәжсiз сөздiң соңында жала барын, жала бар жерде пәле барын сiз бiлмейдi деуге аузым бармай тұр. Пәле iздеген кiсiге жаза барын да ұмытпаңыз. Уәжiңiздi айтыңыз, байеке! Уәжiңiз болмаса, жұрттың қызығын бұзбай, үйiңiзге қайтыңыз, байеке!

	– Уәжiм жоқ, төрем. Айтқаным – айтқан, одан сiрә қайтпан! Пәле барын, оның соңынан жаза барын бiлсем де бұл сөзiмнен тана алмаймын, төрем. Қара судан қаймақ алғандай ғып қара сөзбен әдiл жол табар билерiң бар. Күрмеуiн шеш күрделi iстiң, мықты болсаң. «Шегiрткеден қорыққан егiн екпес». Пәледен қорықсам, бұл iстi iндетпеген болар едiм. Менiң бар бiлерiм бiреу ғана. Ол жүйрiктiң менiң малым екендiгi.

	– Жарайды, байеке, онда бүгiнгi тойдың шырқы бұзылмасын! Ертең, дәл осы жерде билер соты шақырылсын. Төбе билiктi Нұрәлiге бердiм, – деп төре осымен сөз тәмәм дегендей, атының басын бұрып, жұрт жиынынан оқшаулана берген.



	II

	– Сөйлеңiз, Солтеке! – дедi төренiң оң жамбасын ала отырған Нұрәлi даугерге иек қағып.

	– Менде сөйлей қояр сөз де жоқ. Кешегi айтқаным – айтқан. Сары бие менiкi! Өрiстен жылқымды қойғанда, қотандағы қойыма дейiн кiсiнегенi мен маңырағанынан танимын. Түйсiгiм алдап көрген жоқ. «Тура биде туған жоқ, туғанды биде иман жоқ» деушi едi, Нұрәлi би. Тура би болсаң, мынау түйiндi өзiң шеш. Айдың-күннiң аманында, пайғамбар жасынан асып, малды емес, жанды ойлар шағымда ел иесi болып отырған төренiң жағасына жармасқан жалақор да, пәлеқор да атанғым келмейдi, – дедi Солтан бай байыппен ғана сөйлеп.

	– «Естiмеген елде көп» деген осы екен-ау! Уәжсiз сөзге кiм тоқтайды! – деп қалды Жастабанның ағайыны Жәдiктiң биi. – Солтеке, «Буынсыз жерге пышақ ұрдыңыз» ба деп қорқамын.

	– Сен қорқардай әзiр бүлiне қойған ештеңе бола қойған жоқ! – деп, Солтан да оны қағып тастады.

	– Сабыр ағайын, билер сотында отырғандарыңызды ұмытпаңыздар! – Нұрәлi қозғалақтай бастаған жұртты тыныштыққа шақырды. – Дау бiреу болғанда – сөз екеу! Үшiншi сөздiң иесi – төбе би! Ендеше ағайын қысыр сөздiң қисыны жоқ.

	«Сөйлеңiз, төре!»

	Қамбар қамшысын ортаға тастағанмен, өзi кесiк айтқандағыдай суырыла сөйлеп кеткен жоқ. Үн-түнсiз, айналасына барлай қарап, бiраз отырып қалды.

	– Ағайын, мұндайда айтарың болса айтарсың, айтарың болмаса қайтерсiң? Жүйрiк ат, қыран бүркiт, түзу мылтық, ұшқыр тазы, ер жiгiт қана қызығар көздiң құрты емес, кей-кейде ел намысын көтерер қазынаң емес пе?! Бүгiн Солтекең сол қазынамның бiрiне көз тiксе, оның төл малы екенiне дәлел айтсын, уәж келтiрсiн. «Шырамыттым» дегенiңдi шырық бұзу, «таныдым» дегенiңдi төске шабу деп қана бiлермiн. Дәлелiң болса, әдiл билiк айтылса, қарсы болман, жүйрiк те, бәйгесi де сенiкi. Дәлелдей алмасаң, ақадал малыма зорлық жасамақ болғаныңды бұл дүниеде де, о дүниеде де кеше алмаспын! «Мал құлағы – саңырау», тұстасыңды қойып, ұрпағың естiмейақ қойсын дейтiн кесiрлi кеп қой бұл!

	Ол осымен сөз бiттi дегендей ортада жатқан қамшысын тiзесiне қойып, қымызға қол созған.

	– Уа, Найман, Керейдiң игi жақсысы, сөз сiздерде, кiмнiң не айтары бар? – деп, Нұрәлi отырғандарға қараған. Бiрақ суырыла шыққан ешкiм бола қойған жоқ.

	– Күлбiлтелетiп, көсеусiз от көсейтiндей не сөз қалып едi? «Жүйелi сөз жүйесiн, жүйесiз сөз иесiн табар», мен бүгiн даугерден жүйелi сөз естiп отырғаным жоқ, – деген Есенгелдiнiң әрi рубасы, әрi биi Ахметқан. – Кесiмiңдi өзiң айт, Нұрәлi!

	Жұрттың бәрi де iштей бiр-ақ түйiнге келiп отырған. Анау-мынау көптiң бiрi емес, кешегi бүкiл қазақтың екi тiзгiн, бiр шылбырын қолына ұстаған айбарлы Абылай тұқымы Қамбар төреге қисынсыз жерден келiп жала жапқан Солтанды жығып отырған. Тiптi анау-мынау көптiң бiрi болған күннiң өзiнде әдiлмiн деген кез келген би Солтан дауын жақтауға негiз таппас едi. Бiрақ Нұрәлi би кесiгiн айтуға асықпаған. Ол би кесiгiнен гөрi күнделiктi күйбең тiршiлiктiң сұрағын қойған:

	– Бай, кешегi: «Өрiстегi жылқым мен қотандағы қойымның әрқайсысын кiсiнегенi мен маңырағанынан танимын» дегенiңiз рас сөз бе едi?

	– Е, өтiрiк айтар өлерменiң мен емес, айдың-күннiң аманында өтiрiк айтардай не көрiнiптi?!

	– Онда ағайын, бұл ауылдағы сөз осымен тұйықталсын. Бүгiнгi түстiктi осы төрт көзiмiз түгелiмен қозы көш жерде отырған Солтан байдың үйiнен iшелiк. Солтеке, сiз аттана берiңiз. Бiз де талма түстiң тұсында барармыз. Би кесiгi сонда айтылады.

	Әрине, Нұрәлi бидiң басына қандай қиял келгенiне ешкiм де жiп тағып, байыптай алмаған. Тiптi Қамбар төренiң өзiнiң де «Оу, Нұрәлi би, басы ашылған әңгiменi қирағаттай бергеннен не ұтарымыз бар? Пiскен iстi қысыр сөз, қыңыр қылықпен пiспектей бергенше кесiгiңдi айтпайсыз ба?» деп, тiзеге салуына болмаса, осы бiр қиюы қашқан қисынсыз дауға өзi билiк айтуды ұсынған Нұрәлiге баланың ойыны, бақсының жыны сияқты әрекетi үшiн өкпе-наз айтуына болар едi. Бiрақ айтпады. Басқасы да ләм деп ауыз ашпаған. Себебi би шешiмi мен би талабына ешкiмнiң де дау айта алмайтындары бесенеден белгiлi едi.

	* * *

	Қонақтар майлы қуырдақ жеп, қымызға қанған соң: «Ендi не айтарыңыз бар?» дегендей Нұрәлiге қараған. Шақырып келтiре алмас сыйлы кiсiлер ойда жоқта төрiнен табылатын болған соң, семiз құлын жайратып, асығыс әзiрлiкке кiрiскен үй иесi де кiсi күтiп, жортып жүрген.

	– Ағайын, қай-қайсыңыз да ежелден еш-шай деспеген сыйлы қонағымсыздар. Осы бiр дау деп дауға тұрмас құрғыр сөздi бастамасам еттi, бастап алған соң қалай тастармын? Сөз түйiнi менiң оңтайыма шешiлсе екен деп сыпайысығаным емес. Риясыз пейiлi деп қабылдаңыздар. Бүгiн асықпай, сыбағаларыңызды жеп, сыйлы қонағым болып аттаныңыздар, – деп, бұлар жайғасқан бетте өтiнiш жасаған.

	– Оны ендi бүгiнгi басшымыз Нұрекең бiледi, – деп, төре де арада ешқандай бөгде әңгiме болмағандай достық пейiл таныта сөйлеген. Ол шайқымыз үстiнде ерекше бiр емен-жарқын, еркiн отырды. Кешелi-берi ойда жоқта шыққан сөз туралы тiс жарған жоқ. Не болса да билiктi қолына берген Нұрәлiнiң айтарын тоспақ. Бағана Солтан өз ауылына аттанып кеткенде билердiң бiрi Нұрәлiге: «Ой, Нұреке, билiктi ауылдан ауылға көшiп жүрiп, үзiп-созып, жыла қонақтап жүрiп айтатын бұрыннан әдетiңiзде бар қасиет пе?» деп әзiлмен астарлап, назын бiлдiрген. Бұл пiкiрдiң түкпiрiнде: «Басы ашық сөздi бас қатырмай-ақ, осы арада шешпедiңiз бе?» деген төреге жағына сөйлеген пиғылдың шетi қылтиып тұрған.

	– Азаматтар, даугердiң өзi жоқта бұл сөздiң қоламтасын көсеп, қоздатуымыз кiсiлiкке жараспас, – деп, төре сыпайы ғана тиып тастаған...

	Нұрәлi Солтан үйiнен қонақ болып аттану жайына мән бере қойған жоқ, бар ойы өзi ойлап тапқан «түйiн шешер» жолының дұрыс-бұрыстығын салмақтап отырса керек, бағанадан осы ауылға келулерi өздерiне жұмбақ болып отырған билерге қараған.

	– Ағайын, шешiмi қиын қиянды бiр iске салған екенсiздер. Мал дауын, жан дауын, жер дауын, жесiр дауын бұл қазақ жаңа көрген жоқ. Дәл осындай қиын iстiң қисынын осылай шешiптi деген бұрынғылардан, Қаз дауысты Қазыбек биден қалған бiр үрдiс бар екен. Мен нар тәуекелмен, көңiлде кiрбiң қалдырмас сол жолды таңдадым.

	«Ерiк өзiңiзде!» дегендей Қамбар құптаған шырай бiлдiрген.

	– Солтеке, тағы бiр сауал, қотаныңызда қанша қойыңыз бар?

	– Е, Алла көп көрсетпесiн, қозысымен қосқанда мыңнан асады да, – дедi мал иесi.

	– Бәрекелдi, онда маған осы ауылдың қойшысын шақыртыңыз, – деп, ол Солтанға мойын бұрған.

	Бiраздан соң сәлемдесiп, үйге кiрген жiгiтке қарап:

	– Шырағым, есiк алдына екi жерден көген кердiрiп, қотаныңнан меңсiз бес қара саулықты және олардың қозыларын енелерiнен бөлек көгендет.

	«Естiп-бiлiп көрмеген мына кептiң соңы не болар екен?» дескендей отырғандардың таңданысы үдей түскен. Бiрақ ел ағасы Қамбардың өзi үлкен сабырлылық көрсетiп, үндемей отырған соң, олар да амалсыз iстiң түйiнiн шешер ақырын күткен. «Би қара саулықтарды неге көгендетпек, қозыларын бөлек көгендеткенi несi?» Осындай сұрақтар әрқайсысының көмейiнде тұрса да, ешқайсысы ләм деп тiл қатқан жоқ. Керiсiнше, дауға емес қыдырып келген қонақтар сияқты биылғы күздiң де жауын-шашыны аз, аптапты болар белгiсiн байқағандары туралы қысыр әңгiме бастаған.

	Қойшы жiгiт үйге кiрiп, тапсырманы орындағанын бiлдiрген соң, бәрi де тысқа шыққан. Нұрәлi бидiң ерекше тапсырмасы туралы құлағдар болып қалған жалшы-жақыбайлар да жиналып қалыпты. Өздерiнiң мырзалары Солтан байдың кешегi төренiң тойында бәйгеден озып келген сары биеге таласып, биге жүгiнетiн болғаны туралы хабардан олар да құлағдар болса керек, күбiр-сыбыр әңгiмелерiнен соны аңғаруға болатын.

	Түстерi де, түктерi де бiрдей, денелерi де бiр-бiрiмен шамалас бес саулық бес қозыдан бөлек көгенделiптi.

	– Байеке, қойлар мен қозыларды бiр көрiп шығыңыз да, қозылардың шетiнен бастап ағытып, жаңылмай енесiнiң бауырына салыңыз. Бiреуiн шатыстырсаңыз, маған өкпелемеңiз, – деп, би шешiмiн айтқан кезде билердiң барлығы да Нұрәлiнiң тапқырлығына тәнтi болған. Оның «Өрiстегi жылқым мен қотандағы қойымды кiсiнегенi мен маңырағанынан танимын» деген Солтанды өз сөзiнен ұстап, алдына кез келген басы жұмыр пенденiң, тiптi туғаннан мал iшiнде көзiн ашып, мал iшiнде өскен малсақ жанның қолынан келе бермес, күрмеуi қиын күрделi iс тапсырып тұрғаны белгiлi болды.

	Солтан үн-түнсiз орнынан тұрып, әр саулықты тiнте ұзақ айналдыра қарады. Сонан соң көгенiмен алысып, бұршаққа буына жаздап тыпырласып тұрған қозыларды зерделеуге кiрiскен. Сәндеп қойған дөңгелек сақалын оң қолымен сауып қойып, әр қозының көз жанарына дейiн үңiлген.

	– Байеке, қозыны босатпай тұрып, енесiнiң нешiншi болып тұрғанын айтуыңыз керек, – деп, би тағы бiр шарт қойған.

	– Е, бопты, – дедi бай шеткi қозының бұршағын ағытып жатып. – Мұның енесi, бер жағынан санағанда екiншi тұр.

	– Жарайды, қозыны жiберiңiз.

	Көгеннен босаған қара қозы «мына буындырған пәледен құтылдым ба?» дегендей маңырап барып, екiншi тұрған қойдың бауырына жетiп, тiзерлеп еме бастаған. Жұрт таңданып, бастарын шайқаған.

	– Енесiн де босатыңыз, – дедi би. Көгеннен босаған саулық қозысын ертiп, отарға қарай аяңдады. Бай екiншi тұрған қозыны ұзақ қарап, саулықтардың жанына келiп, бiр қойдың жанында бiраз тұрды. Сонан соң қозылардың жанына қайта оралып, екiншi қозыны ағытпай, үшiншiсiн ағытты.

	– Мұның енесi ең соңғы тұрған саулық. – Ол бұл жолы да барша тұрғандарды тәнтi ғып, төрт қозыны енелерiне жаңылмай табыстырды.

	– Бопты, бопты, – деген Нұрәлi. – Мал танығыштығыңызға Солтеке, дауым жоқ. Ендi бесiншiнiң енесiн табу менiң де қолымнан келедi. Қойқозыны босатыңыздар.

	– Жоқ, – деген Солтан қойшыға қарап. – Мынау саулықтың бiр қозысы қайда?

	Байдың қойшы жiгiтке қойған сауалын естiген жұрт екiншi тұрған төлдi көгеннен неге босатпағанының мәнiсiн ендi түсiнген.

	– Байеке, кешу өтiнемiн, бiр апта бұрын ит-құсқа алдырып қойған едiк, – деген қойшы сөзiн естiгенде Қамбар да күлiп, басын шайқаған.

	– Қане, ағайын, әңгiменi үйге кiрiп жалғастырайық, – дедi Нұрәлi. Ол Қамбар төренiң жанына келiп отырған соң, Солтанға тағы да зейiн аударған.

	– Ағайын, Солтекеңнiң малын танығыштығына күмәндарыңыз жоқ шығар.

	– Жоқ, – дестi отырғандар.

	– Онда Сағымсары – Солтанның малы! Мал өзiнiкi болған соң, ол алған бәйге де осы кiсiнiкi болмақ.

	Жұрт мынау күтпеген шешiмнен естерi танып қалғандай. Қамбардың өңi де күреңiттi. Бiрақ ашуын ақылына ауыздықтатып отырғандай.

	Мына шешiмдi құптап отырғандардың бiрi бола қойған жоқ. Бәрi де қаза үстiнде отырғандай тым-тырыс. Қайтадан Нұрәлi сөйлеп кеттi:

	– Ағайын, тура би бол деп, сенiм арттың. Тура жолдан таймағаныма көздерiң жетiп, көңiлiңде күдiк қалмасын, – деп, ол жүзiнен дауда жеңiске жеткенiн сездiрмей, байсалды қалпын бұзбай отырған Солтанға мойын бұрған.

	– Байеке, сары биенi қашан жоғалтып едiңiз?

	– Мен сiздерге «Сары биемдi жоғалтып едiм» дедiм бе? Мен даулап отырған жүйрiк дөнежiн байталында да, жабағысында да, тiптi құлынында да көрмеген малым.

	– «Мен не деймiн, домбырам не дейдiнiң?» керi болды-ау өзi бұл әңгiме, – дедi отырғандардың бiрi.

	– Ендеше оны менiң малым деуiңiздiң себебiн айтыңызшы.

	– Мен бұл жылқы емес, оның енесiн алдырғанмын. Осыдан тура бес жыл бұрын қалмақтың барымташыларына алдырған бiр үйiр жылқының iшiнде кеткен қоңыр биенiң құлыны бұл. Жануардың қарны жер сызып, бүгiн-ертең құлындайды деп тұрған кез болатын. Мұның әкесi текежәумiт пен қарабайырдың буданы Шүкiрсары дейтiн айғырым сол жылы көктемде тышқаншық тиiп өлген болатын. Әкесi мен енесiнiң қасиетi бойына сiңген малымды тұмсығынан сыпырып өсiре алмасам да, неге танымайын?!

	– Ой, Алла-ай, саған дауа жоқ шығар, – деген Ахметхан таңданысын жасыра алмай.

	– Байшуақ, Сағымсарының аты менiкi болғанмен, заты сенiкi ғой, – дедi төре қолынан сусып кетiп бара жатқан жүйрiктi алып қалуға бiр амалы табылар ма дегендей ең соңғы үмiтiне қол созған.

	Кешелi-бергi әңгiменi үнсiз тыңдап, үнсiз ғана жүрген Байшуақ тамағын кенеп, Нұрәлiге қараған. Биден рұқсат сұрағаны едi.

	– Сөйле, Байшуақ.

	– Алдымен айтарым, би сiз де, бай сiз де бұлтарар жер, бұрыла қашар жол қалдырмадыңыздар. Сағымсары мен үшiн қанша қымбат болғанмен, әдiл сөзге әуейi ғана жал айтар.

	Рас, сарыны құлынынан құндақтап алғандай ғып өсiрсем де таныған адам тап басып отыр. Ошыржаптың жылқысын бағып жүрген кезiмде бiр түнде қосынымызға бiр үйiр малдың қосылғаны шын болатын. Бұл малды тағы да менiң қазағымның алдырғанын бiлдiм. Арада төрт-бес күн өтпей сайдың тасындай бiр топ жiгiт келiп, Ошыржаптың екi үйiр жылқысын тартып әкеттi. Алғандардың да менiң қазағым екенiн бiлдiм. Бiлдiм де тындым. Екi жақ та сонымен тыншыған-ды.

	Рас, сарының енесi есiк пен төрдей қоңыр бие едi. Сәйгектетiп қуып келген бетте, байырқылап үлгерместен түрегеп тұрып құлындап едi жануар. Сары құлынның сары алтындай болып жерге түсiсiмен бiр аунап алып, лезде орнынан тәлтiректеп тұрып кеткенiне назарым түскен едi. Одан арғы тарихы ағайынға мәлiм, – деп ол сөзiн аяқтаған.

	– Ағайын, көңiлiңде күмән қалмас үшiн сары биенiң менiң малым екенiне шүбәсiз сендiрудiң төте жолын айтайын, – деген Солтан бай. Оның сөзiн ешкiм бөле қойған жоқ. – Сол Шүкiрсарыдан туған бiр-екi құлынды айғыр қойғанмын. Сарыны солардың үйiрiне қосып көрелiк. Олар үйiрлерiне қосып алса, мен сарыдан бас тартайын. «Тектi айғырдың жатырына шаппасын» бәрiңiз де бiлесiздер. Шүкiрсарының балалары да қандасын үйiрге қоса қоймас.

	– Қажетi жоқ. Онсыз да көз жеттi, – деген Қамбар төре. – Бұлтарар жердi қалдырмаған соң, бұйырмаған малды қуып қайтейiн. Күнi кешегi Байшуақ екеуiмiздiң үкiлеген жүйрiгiмiз бүгiн Солтекеңнiң малы боп шықты. Нұрәлi би, қиянды асудан қиялап жол тапқан саған да, исi қазаққа үлгi ғып айта жүрер сұңғылалық көрсеткен, Солтеке, сiзге де, осынау ойда жоқта шығып, кейiнгiлерге үлгi болардай аталы iске куә болған сiздерге де, би ағайындар, айтар алғысым мол. «Малым – жанымның, жаным – арымның садағасы» дейтiн елдiң баласымыз ғой. Әлi қызығын да тамашалап үлгiре алмаған жүйрiктен айырылуымның, несiн жасырайын, опындырып отырғанын бүге алман. Алайда бәрiнен де арлы боп аяқталған iс-қымбат. Мен соны медет етем, ағайын!

	Ол сәл тыныстап алды да, Солтанға мойнын бұрған.

	– Солтеке, өзiңiз айтқандай, еш-шай деп көрмеген ағайынбыз. Иншалла, солай бола берермiз де. Би шешiмiне дау айтар кiсiң мен емес, алайда ағайыншылықпен бiр өтiнiш айтсам берерсiң бе?

	– Бердiм! – деп Солтан да ойланбастан.

	– Берсеңiз, бiз «Сағымсары» деп атандырған жүйрiк те, оның бәйгесi де сiздiкi. Бүгiнгi көрсеткен сұңғылалығыңыз үшiн бiреу емес, он жүйрiк берсе де қарсы емен. Өтiнiшiм – қолбала боп бауыр басып қалған Сағымсарының тұқымын алып қалсам деп едiм. Көктемде өзiңiзден қалап-сұрап алатын асыл тұқым айғырмен үйiрлестiру Байшуақтың қиялы едi. Қиялының қанатын кеспе. Сары құлындап, құлыны жабағы болғанша екi жылға маған қи. Сары өзiңе оралғанша бәйгеге шаппайды.

	– Болсын! – дедi Солтан ойланбай-ақ.

	Түнiмен, ертеңiне күнi бойы құлынның жылы-жұмсағына мелдектей тойған қонақтар, риза-қош айтысып, ертеңiнде кiшi бесiнде әрең аттанған едi. Бұл үйде кiшiгiрiм болса да, мән-маңызы тым зор бiр даудың түйiнi шешiлдi деп ешкiм де айтпас едi. Құдалыққа келiп аттанып бара жатқандай алғанының да, алдырғанының да жүздерiнде не қуаныш, сүйiнiштiң, не ренiш, күйiнiштiң iзi жоқ едi. Өйткенi олар тым қарапайым болса да қазақы, бiрақ барынша әдiл шешiм, адал кесiкке бiржола мойынсұнған жандар болатын.





	Тағдырына тәңiрдiң көнбеймiз бе,

	Дәм таусылса, бәрiмiз өлмеймiз бе?

	Хош аман бол, ағайын, қалдың артта

	Көремiз бе, қайтадан көрмеймiз бе?

	Халық өлеңi.





ҚАРАША ҚАЗ ҚАЙТҚАНДА


	(эпилог орнына)

	I

	Жеңiл көштi Қамбар, Ошыржап, Қасқақ, Жұманай бастаған топ күншiлiк жердегi Еспе өзенiне дейiн шығарып салып, ат басын iрiккен. Iрiкпес те едi, iрiктiрген Байшуақтың өзi болатын.

	 – Алдияр, әуелi Алла, одан кейiн бiр өзiңiзге табынармыз Барат екеуiмiз тiрi жүрсек. Осы құрметiңiзге де ризамын. «Көрiсер күн жақын болсын!» деген сөзiмiз бен қайыр-қошымызды осы жерде айтысайық, – деп, ол атынан түскен кезде жеңiл жүк артылған екi түйе шөгерiлiп, барлық салт аттылар түгелдей ат арқасын босатысқан.

	Жолаушылар да, шығарып салушылар да көктемнiң желкiлдей өскен қалың бетегесiне тiзе бүккен. Бiреулер торсықтағы қымызды алып келдi. Қымыз құйылғанша, оны iшiп болғанша да ешкiм тiл қатқан жоқ. Бәрi үнсiз. Табысу оңай болғанмен, қоштасу қандай қиын едi. Және тумаса да туғандай болып, бiте қайнасып кеткен, ендi бұл пәниде тiршiлiк шиырлары қайтадан ұшыраспауы да мүмкiн жандардың қоштасуы...

	Барат ештеңе де болмағандай гүл-гүл жайнайды. Отанына оралар сәттiң туғаны үшiн қуанышты екенiн жүзiнен байқау қиын емес едi. Ал Байшуақтың қызыл шырайлы жүзi қуқыл тартқан. Екi түн, екi күн ұйқы көрмеген адам сияқты қос жанары қызғылт тартқан. Бiр қазақтың етегiнен ұстаймын деп алдымен төркiн жұртынан, сонан соң түскен жұртынан тағдыр тауқыметiмен жыраққа кетiп бара жатқан Бағынзы-Бағиланың да күнi кеше теңiмдi тауып, етегiнен ұстасам, бәрiне де көндiм деген Тоты сұлудың да түрi кiсi аярлық едi. Бағила екi жасар ұлын құшақтаған қалпы жаутаңдап, бiресе Ошыржапқа, бiресе төреге қарайды. «Шынымен-ақ бiздi құс қанатымен ұшқанда жеткiзбес жер түбiне жiберiп қоя бересiздер ме? !» дейтiн сияқты. Бiрақ бәрi де шешiлген, бәрi де мақұлданған бұл сапарды ешкiм де тоқтата алмас едi.

	Бауыр етi баласынан тiрiдей айрылған Тоты әлi есiн жияр емес. Жылайжылай екi көзi iсiп кеткен...

	Қалай айтқанда да, бұл сапардың әсiресе Тотыға оңай тимейтiн жайы бар-ды. Ол айналасы екi жылдай ғана уақыт ең бақытты жан ретiнде ғұмыр кешкендей. Адал жар, аяулы азаматпен тағдыр косқан екi жыл ғана. Кешегi армансыз-мұңсыз қыз-дәурен бiр төбе болса, көңiлi құлаған жанға жар болған осы соңғы екi жылын қамсыз, мұңсыз күйi мәңгi жалғасардай көретiн. Тумаса да туғандай болған өкiл енесi Қатша байғұс мұны қызындай ғып күттi. Тiптi қолына шәугiм ұстатып, шай қойдырған емес. «Құлыным, құлдығымдап» тәттi дәмiн аузына тосып, аналық мейiрiмiн төгiп, үстiне түстi.

	Ағайынды қос азамат: «Беттi туған жерге түзеймiз»деген әңгiменiң шетiн шығара бастаған тұста, «Бәрiне де көнемiз» деп о баста серттей сөзiн берiскен Бағила, Тоты абысындар ағайын-туыс ортасынан қанша кеткiлерi келмесе де амалсыз көнiп, iштен тынған. Бұл күнде мал бiтiп, соны алданыш қылатын Жұманай қарт та осынау сөздi естiгенде қатты мүжiлiп, шөгiп қалған. Бәрiнен де бұрын бұл сөздi қаралы хабардай ғып қабылдаған шешелерi Қатша едi. Шашын жайып, дауыс қылды. Тас емшегiн жiбiтiп, тас құрсағын жарып шығар бiр шарана бермеген құдайға налыды. «Аналарыңа бармаңдар!» деп не дейiн, «Ата-мекендерiңдi ұмытыңдар!» деп не дейiн, бiрақ екi-үш-ақ жыл қызықтарыңды көрсетiп, қу далада қалардай не жазып едiк? Өлсек сендермен бiрге өлемiз, әйтпесе қос қубасты тiрiдей көмiп кетiңдер!» деп қиғылық салған.

	Байшуақ пен Барат қос қарияға жақсылық жасаймыз, бiр-екi жыл болса да өздерiн балалары, келiндерi бар адам сияқты сезiну арқылы бақытты ете тұрамыз деп жүрiп, олардың жандарына батып жүрген «тұяқсыздық» дейтiн дерттерiн еселей арттырарларын аңғармапты. Барат уақытша емес, тұрақты болғанда ғана бақыт боларын бiлсе, оларды алдамшы күндермен емексiтпеген болар едi.

	Бұл жайдан хабардар ел жақсылары жиналып, ағайынды екеуiн, келiншектерiмен ортаға алып, мәжiлiс құрған.

	– Басқаны қойғанда, өзiм де қимастарымды ендi қайтып көрер-көрмес сапарға аттандырып отырғандаймын. Айыбы осы елде кiндiктерiң кесiлiп, кiрлерiң жуылмады демесе бұл ел де екiншi бауыр басқан мекендерiң болды. «Отандарыңа оралма, аналарыңды ұмыт!» деп ешкiм айта алмаса керек. Мен де айта алман. Бiрақ келiншектерiңнiң, нәрестелерiңнiң Отаны осы жер екенiн ұмытпаңдар. Оның үстiне, Жұманай мен Қатша сияқты қос мұңлықтың жайы менiң де қабырғама батып отыр. Сондықтан, осы елдiң басшысы емес ағаларың болып, бiр өтiнiш қылсам, бересiңдер ме, төртеуiң? – деп Қамбар жол жүретiндердiң бетiне қараған.

	– Беремiз! – дедi Байшуақ.

	– Берсеңдер, мынау қос қарияға алданыш қып, Барат, Тоты екеуiң кiшкентай сәбилерiңдi қалдырып кетiңдер!

	– Ағатай-ай! – деп, Тотының жан даусы шыққан.

	– Түсiнемiн, Тотыжан ең алдымен саған батарын. Сәбидi кепiлдiк деп, аманат деп ойламаңдар. Елдерiңе барып, қайта оралғанша қазiргi бiр жасар сәбилерiң қарақұлақ болып, жолдарыңды тосуға жарайтын болады. Қос қарияға «Бала боламыз» дегендi шығарған өздерiң едiңдер. Жылатпасаңдар екен.

	Сөйтiп, Барат пен Тотының өзектерi қаншалықты өртенсе де туғалы Қатша әжесi құшағынан шығармаған бiр жасар Гүлзатты тiрi жетiм ғып тастап, аттанып келе жатқан беттерi болатын...

	Байшуақ алдымен сөз бастаған:

	– «Ер туған жерiне» дейдi атамыз. Туған елiңдi, туған жерiңдi, атаанаңды ұмытсаң, адамдығың қайсы, азаматтығың қайсы?!Өз елiнiң қадiрiне жетпеген өзге жұртты құрметтей алар ма?! Бiрақ исi қазақ орнаған жалпақ елдi, бөгдем-бөтенiм деп айта алармыз ба? дей алмас едiк. Тағдырдың тәлкегiмен қабырғамыз қатып, бұғанамыз бекiмей жатып, туған елден жырақтап кеттiк. Кiр жуып, кiндiк кескен жерге дәм жазса барып бiр аунасақ, қос ботасынан тiрiдей айрылған аруанадай боздап қалған анамыздың тiрi болса тас емшегiн жiбiтiп, кеудесiн иiскесек, өлi болса, тас моласына барып, тәу етiп, құранымызды оқысақ деп армандаушы едiк. Әуелi Алла, одан соң алдияр, өзiңiз сол көптен армандаған мақсатымызға қол создырып, ақ батаңызды берiп, аттандырып салып отырсыз. Не айтайық, Барат екеуiмiз, бiзге жасаған жақсылығыңыз алдыңыздан шықсын!.. – Еңгезердей жiгiттiң даусы дiрiлдеп, үнi бұзылды. Аялы бiткен қой көзi мұнартқандай. Бiрақ қырандай дүр сiлкiнiп, өзiне тез келдi де сөзiн сабақтады: – Бiздiң жасар жақсылығымыз сол, атыңызға тәңiрiдей табынып өтермiз...

	Тағы бiр айтарым, бәлкiм, мынау қос келiнiңiздiң Отанына, өзiмiздiң екiншi мекенiмiздей болған Сауыр, Маңыраққа қайтадан оралып та қалармыз. Оны жүрген жол мен барған елдiң жайы шешер...

	Үлкендер ғана емес, шығарып салуға шыққан Бөкей бастаған жiгiттер де көздерiн шылап, терiс айналысқан. Байшуақтың сөзiнен кейiн манадан жасын iшiне жұтып, үнсiз жылаған Бағила мен Тотының үнi шығып кеткен.

	– Ағекелерiм-ау, қайта айналып сiздердi, әке-шешемдi көрер күн болар ма?

	– Кiшкентай ғана құлыншағымды тiрi жетiм ғып, қалай ғана кетiп бара жатырмын, жұртым-ау!

	– Сабыр етiңдер! Әке-шешелерiң, Гүлзаттарың далада қалған жоқ, елiнiң-жұртының ортасында. Ал өздерiң дәм жазса, азаматтарың Байшуақ пен Барат аман болса, қайта айналып келерсiңдер, – деп, Ошыржап та қос келiншекке басу айтқан.

	Сол кезде Маңырақтың жатаған жоталарынан асып, Шорға көлiн бетке алған қараша қаздардың қиқуы аспанды әнге бөлеген. Тiзбектiң сүйiр бұрышы жерге шаншылардай.

	– Шiркiн, табиғат-ай, – деген Қамбар төре де аспанға күн сап қараған қалпы, – бұлар да туған жерлерiне жеткенше асығып келедi... Сендер де қанаттарың талса да, туған жерлерiңе жетерсiңдер. Туған жердi сағынғанның несi айып?! Жақсы жүрген кiсiге бес-алты күндiк жолы бар Аягөзiмдi мен де сағынамын. Ит тiршiлiктi қуалаймыз деп жүрiп, мойын бұра алмаймыз. Өзiм бара алмасам да, мына Бөкей бастаған, Бораш қостаған үш-төрт жiгiт сендердi Аягөзге дейiн шығарып салады. Ата-әжелерiнiң басына құран оқытады. Әрi қарай Мойынтыға дейiн менiң Аягөздегi бауырларым шығарып салар...

	Ол сәл тыныс алып, үнсiз отырып қалды.

	– Туыспаған туысым, қиыспаған қиысым болып едiңдер. Төрең болып, төбе биiң болып атқа мiнсем, сендер сияқты адал ұлдардың қолтығымнан демеуiнiң арқасы едi. Жыртылған жағам болмаған шығар, бiрақ жыртыла жаздаған намысымды жан аямай қорғаған сен екеуiңдi бөгдем едi деп қалай айтайын? Елiңе қайтпа десем, басыңа әперген азаттығым қайсы?! Туған жерiңдi ұмыт десем, аяғыңа тұсау, қолыңа бұғау салмағаным қайсы?! Анаңды, ағайынды көрме десем, көрсеткен көсегем қайсы?! Екеуiң жаныма келгенде кемтiгiм толып, жартым бүтiнденгендей едi, қолғанатым ғана емес, қос қанатымдай едiң, қос арыс! Томағаңды ағытып, алыс сапарға аттандырып тұрмын. Ағайыныңа, ел-жұртыңа, күллi Кiшi атамның ұлқызына дұғай сәлем деңдер! Жортқанда жолдарың, жолдастарың Қыдыр болсын! Айлап жүрсеңдер де, жеткiзбес шалғай сапар болса да, бiр қазақтың мекенi ғой, жолғасуға дәм жазсын, әумин! – деп, Қамбар бетiн сипады. Бәрi де беттерiн сийпап, орындарынан тұрған.

	Бағанадан толғанысын сездiрмей жүрген Барат шыдамаса керек, қарапайым жан бетiне қарауға бата алмас айбарлы төренi құшақтай алып, кеудесiне басын қойды.

	– Пана iздегендей болып келiп едiк, балаңыздай болып аттанып барамыз. Анамызға жетсек, әкемiзге де қайтуға асығармыз! – Әрi қарай жылап жiберермiн десе керек. Жас жiгiттерге қарап, езу тартқан. – Ошыржап мырза, сiз де «Таңдаған қызыңды алып берейiн» деп едiңiз. Көнбегендегi ойым да осындай алыс жолдың боларын бiлiп, шегiншектеп едiм. Бiрақ мынау Тотымды көргенде бәрiн де ұмытыппын. Тотыжан ұмыттырыпты. Ендi ересек төртеуiмiз жабылып, ортадағы кiшкене ұлды ата-мекенiне жеткiзсек, сол – олжа. Ал өзiм, шамасы орталарыңызға оралған соң, уаңның ауылынан тағы бiр қатын алатын шығармын.

	– Мен де сөйтсем деп ойлап тұрмын, – дедi бағанадан көзiнiң жасын бұлап жүрген Құлжабек те қайта тiрiлгендей. – Менi бiр көрсе қалмақ қыздары қалыңсыз тиер...

	Бұл сөзге жастар жағы күлiсiп, бiр сергiп қалған.

	– Балаларым, ұзақ жолға жүрер алдарыңда көнеден келе жатқан бiр аңыз есiме түсiп тұр, – дедi Қасқақ. – Баяғыда туған елiнен жырақ кеткен бiр ұлды елiне ағайындары қанша шақырса да, қайтқысы келмептi. Артынан iздеп келгендер анасы берiп жiберген дәмдi бередi. Жiгiт шешесi әзiрлеген құртiрiмшiктi жейдi де, үйренiп қалған екiншi мекенiнен қайтқысы келмейтiнiн айтады. Жан торсыққа құйып әкелген қымызды ұсынады. Жiгiт оны да сiмiрiп салып, бәрiбiр қайтқысы келмейтiнiн қайталайды.

	«Ендеше көзiндей көрiп жүр», – деп әкесiнiң терсiңдi ескi шапанын ұсынады. «Бұл жақта жалаңаш жүр дегендерi ме?» деп жiгiт оған да мән бермесе керек. Сол кезде жiгiттен күдер үзген туыстары аттанып бара жатып: «Қайда жүрсең де аман жүр. Туған жерiңдi сағынсаң, осыны иiскеп, мекенiңдi есiңе аларсың!» деп оған қурап қалған, бiрақ исi бұрқырап тұрған жусан ұсынса керек. Сонда жусанды иiскеген жiгiт орнынан атып тұрып, «Ағатайлар-ай, мен де қайтпасам болмайды екен» деп, атына жүгiрген екен дейдi.

	Екеуiң онсыз да туған жерлерiңе бет алып барасыңдар. Жолдарың болсын! Сауыр, Сайқан баурайы туған жерлерiң болмаса да, жастық базарларыңды өткiзген думанды мекендерiң едi. Сағынсаңдар осыны иiскеп, мауықтарыңды басарсыңдар!

	Ол еңкейiп, жерден екi түп қара жусанды жұлып алды да, қол орамалын қақ бөлiп, екеуiне түйiп бердi...

	Алыс сапарға аттанатындар мен Аягөзге дейiн шығарып салатын жiгiттер қайтадан құшақтасып көрiсе бастаған тұста бағанадан көзiнiң жасына ие бола алмай өзiмен өзi болып жүрген Жұманай ұмсынып алға шыға берген.

	– Маған құдай ұлын да, қызын да қимап едi, қартайғанда мына

	Отыршаптың арқасында алдыма мал бiттi. Оу, ағайын-ау, ертең мен өлсем, ол малға ие болар кiмiм бар?.. Мына екеуiне: «Бала болдыңдар, ендi осында қалыңдар» деп қанша жалынсам да көнбедi. «Бұл да құдайдың қылған iсi шығар. Бiрақ та кемпiр екеуiмiздiң ермегiмiз, алданышымыз бар... Уайымдамаңдар, жаным ұяда болса, ешкiмнен кем қылмаспын... – Кәрi жезденiң сөзiне бiреулер күлсе, үлкендер жағы күрсiнген. Қарт қойнына қол сұғып, әлде не түйiлген көлкемедей орамалды алып шыққан. – Биыл Шәуешектен келген кiрешi саудагер сарттардан сендердiң жолдарыңа деп төрт құлынды биеге айырбастап алып едiм. Тайтұяқ жамбы ғой!

	– Бәрiмiзден де Жұмекең ерледi-ау. – Қасқақ әншейiнде сабақты инесiн шашау шығармас қарттың мәрттiгiне сүйсiндi.

	Жұмекең: «Келiңдершi бермен» деп, әрқайсысымен ұзақ-ұзақ қоштасқан. «Тектiм-ау» деп Байшауқты, «тектi тентегiм-ау» деп Баратты, «мына екеуiн алдымен Аллаға, сонан соң сендерге тапсырдым, келiнжандарым» деп Бағила мен Тотыны құшағына алды...

	Екi азаматтың көктем шыға елдерiне аттанатыны жөнiндегi сөз пiскендеақ, Қамбар жолға даярлықты жедел қолға алып, көлiктердi, басқа да керекжарақты әзiрлеудi өзi құптаған. Қосарымен мiнетiн жуан сiңiр, алыс жолға төзiмдi аттарды, жүктерi мен азық-түлiктерiн артатын қос атан, ерулеген жерлерiнде пана болатын жеңiл қосқа дейiн әзiрлеткен. «Ұзақ жолға мал алып жүре алмайсыңдар, кез келген уақытта мал болады» деп асыл тас, алтын-күмiс сияқты заттарды жинатып, теңнiң бiр бұрышына құрым кигiзге оратып тықтырған. Жол торыған сырт көз бола қалса, сұқтары түспесiн деп көштi жасандырмай, тым қарапайым көрсетуге назар аударған.Оның есесiне ағайындылардың айбарын арттыру үшiн олардың бес қаруын қапысыз сайлаттырған.

	Қамбар және басқалары қос-қос ат мiнген ағалы-iнiлердi қимай шығарып салған кезде күн түске тармасып қалған болатын. Бұлаң құйрықпен суыт жүрiп кеткен жүргiншiлердiң сұлбасы көз ұшынан үзiлген кезде ғана Қамбар бiр күрсiнiп, үзеңгiге аяғын салған. Басқалары да атқа қонды.



	II

	Бiрақ ол дәл сол сәтте бұл өңiрдi үш маусым қар тұмшалап, үш дүркiн айнала көктемнiң жасыл бояуына малынған соң, сонау Едiл бойынан Байшуақ пен Бараттың ет жақын ағайындарынан жиырма шақты түтiндi қотара көшiрiп әкелетiнiн және бұл өңiрдi неше маусым қар тұмшалағаннан кейiн халқының бiрегей ұлы Шоқанның қағаздары мен құжаттарының арасынан табылған «Н.И.Любимовтың Шығысқа сапары кезiндегi жол журналы. 1845 жыл» деген еңбегiнде «Тарбағатай етегiнде отырған Тамалардың ауылына келiп түстiк» деп жазатынын және ғалымның келiп түскен ауылының осы Байшуақ пен Бараттың және ол көшiрiп әкелгендердiң ұрпағы екенiн, һәм ол кiсiнiң: «Қамбар ұрпақтары Шәуешектiң арғы жағында (Қытай жерiнде жазып отырғандықтан, «арғы жағы» деп отыр; автор), қалмақ көшпелiлерiне жақын жерде мекендейдi» деп тәптiштеп тұрып жазарын, сондай-ақ ол аз үй Таманың да «Санияздың Алшындары» атанып, төре ауылының бiр бұтағы боп кетерiн мүлде бiлген жоқ едi. Иә, ол сәтте олардың бiлмейтiнi көп едi. Басқасын қойғанда, Қамбар мен Байшуақ қиямет қиындықпен қолға түсiрген Қараттың да аяғын кесе басып алып, ешкiмге қажетсiз тулақ болып жарыс жолынан қаларын, оның есесiне Сары биенiң кейiннен «Солтанның Сағымсарысының» тiптi алдына мал салмайтын өрен жүйрiктiгiн естiп бiлген, көздерiмен көрген атжанды қазақ оны «Сауырдың Сағымсарысы» атандырарын да бiлмеген. Ол кезде Сағымсары мен Жастабаннан алған айғырдан Қамбардың қолында арда емiп қалған теңбiл сарының күндердiң күнi болғанда төре ауылының атағын қайта аспандатарын да алдын ала болжаған ешкiм болған жоқ. Және көне көз, құйма құлақ қарттар аузынан көшiп, ұрпаққа жетер сөздiң қос таудың қуысында, бiр Алланың уысында жатқан ел тiршiлiгiн өз шама-шарқынша бiр белден асырған Қамбар төре, өз замандастарының айтулы азаматтары болған Қасқақ, Байшуақ, Бараттар туралы емес, тiптi өрен жүйрiк Қарат та емес, осы Сағымсары туралы бiр әңгiме болып тарайтынын да болжай алмаған.



	Соңы.





	Оглавление

	БЕЙМЕЗГIЛ ЖҮРГIНШI

	ЕЛДЕСТIРМЕК – ЕЛШIДЕН

	ҚЫРҒЫНДЫ САПАР

	ЖАУЛАСТЫРМАҚ – ЖАУШЫДАН

	ШӘЙЛI БҰЛАҒЫ

	КӨРШI ХАҚЫ

	АС

	ҚОС САПАР

	ҚҰН

	БАЛУАН

	ТОТЫ

	ТОҒАН

	ШҰРА

	САҒЫМСАРЫ

	ЕГЕС

	ДАУ

	ҚАРАША ҚАЗ ҚАЙТҚАНДА





