	Мәди Айымбетов

	Дүние-керуен



	Роман



	Жазушының көркем-деректі романының бас кейіпкері Жұбан Айжарықов – еліміздің ауыл шаруашылығына еңбегі сіңген қайраткер, Ақтөбе өңірінде ірі шаруашылықтардың білікті басшысы болған, елжұрты ардақтаған, есімі танымал, ой-парасаты биік азамат. Оның өмірі мен тағдырының шындығы арқылы шығармада жан-дүниесі кіршіксіз, мағыналы ғұмырының соңғы сәттеріне дейін адами ізгі ұстанымынан айнымаған тұлғаның бейнесі жасалған.





Пролог




	...Селеуі желбіреп, желкілдей толқындаған құба бел. Шілде сәскесі лепсіз де тымырсық. Алыс жолдың таусылмас, шетсіз де шексіз сонарында кезеңнен-кезең асып ұласқан маң даланың кеңістігі далия көсіліп ұзақ-ұзақ қиырларға қарай созыла түседі. Күн ұясынан көтеріле атқа қонған үш жолаушының аялдамай жүріп келе жатқанына бір әудем уақыт өткен. Төбеден шақырая төнген Күннен көлегейлеп паналатар қара жоқ, бастарын ақ шыт орамалмен көмкере шалмалай орап алған олар үзеңгіден аяқтарын босатпай, алға тарта берді. Олардың бағыты – түстік күнгейдегі Үстірт, Тұран жерінде жаралып, ғасырлар қойнауының аясында бітім-болмысы көк асты, жер үстілік небір зілзала құбылыстар мен жаңаруларды өткерген, қат-қабат жыныстардың өзегінен жұмырланған ұлан-әлем кәрі Үстірт. Өткен арғы бір замана-дәуірлерде ен жайлаған жойқын судың түбі болған, өзі жаралғалы адамзат тіршілігінің алуан-алуан құпияларын әр қыртысы мен әр бедеріне бүккен биік өрге жолаушылар иек артқанша әлі екі-үш түнемелік жер бар еді. Ал одан әрі тағы бір кезең – сонау жиырмасыншы жылдардың соңы, отызыншы жылдардың басындағы алағай да бұлағай заманда Үстірт асып, үдіре көтеріліп Әмуді бетке алып жер ауып кеткен елдің көне жұрты Сам құмы. Содан бергі он жылдың бедерінде осы жылы құмның қойнауына мал ізі де түспеген, адам табаны да тимеген болатын.

	... Ашық күнде от-жалын құсып, күркіреп басталған қырық бірінші жылғы соғыстың тауқыметі бір қиырдағы елдің басына ауыртпалығын төндіре келді. Қыруар шаруадан қол үзіп, ел қорғау үшін күн құрғатпай майданға аттанып жатқан ер-азаматтың орны үңірейе бастаған қиын-қиын күндер туды. Осы қиын-қыстау кезеңде тылдағы мал-жанның, қыруар елдің тынымсыз тіршілігіне жайлы да берекелі пана-мекен іздеп келе жатқан үш жолаушының ойын тербеген жалғыз мақсат – Самның иесіз ұлан-ғайыр құмына шаршамай-шалдықпай аман-есен жету болатын. Алыс жолдың үстінде үміт пен сенімді жанына жалау еткен оларды алаңдап күтіп отырған ел-жұрты бар еді...





- I -


	Сықырлауық сыртынан тұтылған киіз есік ашылып, жабылған сайын бес қанатты томашадай қоңырқай үйдің түндігін кеулей соққан ызғырықты қатты жел жұлқып-жұлқып, желп-желп еткізеді. Төрт баулығының бірі белдеу арқанға әлсіздеу байланған түндіктің жел өтіне қараған шеті шаңырақты жалп-жалп соғып желпілдегенде, оң жақ босағаға таяу тұрған кебеженің үстіндегі жетілік шам сығырайған жарығын жыпылықжыпылық ойнатып, ұшы кетілген мұржасынан қара күйелі түтінді жіңішкелей үйіріп сыздықтатып қояды.

	Баялыштың әбден қурап, кепкен бұтақша-сабағымен тамыздықталып, мосының астында лыпып жанған тезектің жалыны түтінге әбден ысталған жез қара шәугімнің бауырын жалмаңдай жалайды.

	Жеңінің ұшы қырқылған түйе жүн көне шидемінің етегімен қос тізесін қымтай түсіп, отқа таяу отырған Исалының қабағы салыңқы. Екі ұрты суалып, сүйекті жақтары шығыңқылана түскен, әжімі көп сопақша жүзінде көңілін жүдеткен уайым-ойдың көлеңкесі кіреукеленеді. Иленіпиленіп, иі әбден қанған қамырды дөңгелектей соқталап табаға салып, өз шаруасымен өзі әуреленіп жатқан кемпіріне ол әлдене айтқысы келгендей раймен иегін көтеріп, мойнын сәл ғана бұрды да, жөткірініп қалды. Шалының көкейіндегісін айтқызбай-ақ түсінетін Шәмия кемпір оның не айтқысы келгенін мүлтіксіз ұқты.

	Ошақтың астындағы шоқты көсеумен өзіне таман ысыра тартып, қамыр салынған табаға орын сайлап, оның үстін ыстық күлмен үйіп көміп тастау үшін оттың астын шұңғылдап жаймалап жатқан ол есік жаққа елеңдей қарап:

	– Қап, әлгі Сағилажан, қайда жүр өзі, айналып қалды-ау, мына түндігі түспегірдің баулығын тартыңқырап байлап, үйді төбесінен арқанмен бастыра салатын! - деп, үй іргесіндегі отын-күркеден құрғақ тезек, қи әкелуге шығып кеткен келінін іздеді.

	– Наныңды көме жатарсың, өзің шығып, бірдеңе етіп байласаңшы түндігі түспегірді, күндіз – түздің шаруасы, кешке – үйдің шаруасы, екі қолын төрт ете алмай, онсыз да шаршап-шалдығып, сабылып жүрген келініңді жұмсай бермей, - деді Исалы ошақ маңында түртінектеп жүрген кемпіріне қабағының астымен сүзіле қарап. – Мына жел ала-бөтен қатайып бара жатқан сыңайлы, түндігіңді баулығынан үзіп, ұшырып әкетер...

	Шәмия кемпір қамыр салынған табаны ыстық шоқтың күліне көміп болып, орнынан тұрамын дегенше Сағила да келді.

	Әр жеріне жапырақ-жапырақ жамау жапсырған алаша қаптағы тезекті кіре беріске, босағаның аузына сүйей салды да, сұңғақ бойлы, ақ торғын келіншек сықырлауық сыртындағы есік жапқысының бір шетін желп еткізіп ашып, сыртқа қайта шығып кетті.

	– Құдайдың мына күні қақап кетті ғой, қар жаумаса етті?! - деді оттың қызуынан әжімді жүзі қызыл реңденген кемпір табаның үстіндегі шоқты жаңалап, көсеумен көсеп тағы да жаймалап жатып. – Құмға жетпей қыс түссе, күйіміз не болмақ, малдың жәйі не болмақ?..

	Шал үндемеді. Кемпірінің сөзін естімеген сыңайдағы марғау қалпымен, өз ойымен өзі болып отыра берді. Майданға кеткен жалғыз тұяғы – ұлы Қуаннан да, інісі Бейістен де жарты жылға жуық уақыт хабарошар болмағалы жүрегінің басынан бір шемен-шер тарқамай қойған еді. Күнұзағына, таңсәріден іңірге дейін қой соңында ғана шаруаға алаңдаған сыңайлы адамның кейпінде жүргені болмаса, малды Жемнен өткізіп, Самның құмына қарай айдаған қарашаның алғашқы күндерінен бері осы жабығулы күйден арылмай келеді.

	Малды жайып айдап, бір-бірімен қатарласа көшіп келе жатқан бес ауылдың соңдарынан хабар жеткізер жүргіншінің болмағанына айдың жүзі айналып бара жатты. Желтоқсанның басын ала Қызылқуыстың алқымынан өтіп, Үстірттің үстіне шыққалы қыстың лебі деміл-деміл біліне берген еді. Қасқырдың да қойға тиіп, ығыр қылатын кезі осы. Исалының қазір күнұзағына ат үстінен түспей, түн баласы күзетте мызғу көрмей жүрген де жәйі бар. Шәмия шалының шаршаулы да жабығулы бұл күйін бір жағынан осыған да саяды.

	Түндіктің желпілі тиылғасын, манағыдай түтіндеп, әрі-сәрі шалқымай, біркелкі жанған қидың жалын-отының тік шаншылған ұзынша тілі күздікке үйтілген қойдың еті асылып жатқан үштаған темір ошақтағы ыс басқан қара қазанның бауырын лыпып-лыпып жалайды. Маздаған отынның қызулы жалыннан далада қой соңында мігірсіз жүріп қара суық күннің ызғарына тоңазыған Исалы өн-бойы жылынып, еңсесін тіктеп, азырақ жайланғандай болды. Енді көп ұзамай ыстықтай ас-суын ішкесін ол үстіне биік жағалы, қой терісінен тігілген сеңсең тонын киіп, қотандағы қойдың күзетіне кетуі керек. Тіршіліктің әр күнгі қайталана беретін дағдысы бүгін де сол қалпынан айнымайтыны анық еді...

	Ақшамнан өте әдеттегідей кешкі шәй ішіліп бола берген кезде жел өті тұсынан әуелі ат тұяқтарының дүрсілі, артынша үй іргесіне таман тақап келіп, тізгіндерін іркіп, аттарынан түскен әлдекімдердің өзара күбірлесіп сөйлескен дауыстары құлаққа шалынды.

	Үй сыртына кеп, ат басын тірегендердің дыбысына құлағын түріп отырған Исалы кемпіріне қарап иегін көтерді. Шәмия мұны өзіне берілген белгі деп түсінді ме, шоқаяқтан құманды алып жатқан Сағилаға:

	– Көрші ауылдың адамдары ма екен, білші, - деді де, бір қолын жерге төселген тері тулаққа тірей, екінші қолымен оң тізесінің басынан ұстап, өзі де орнынан тұруға ыңғайлана берді.

	– Е, білетін несі бар?.. Кім болса да, аттан түсіріп алуды қажетсінбес, осында арнайы бұрылған жолаушы болса, өздері-ақ төбе көрсетер. – Исалы төбесінен тақиясын алып, мейірі қанып ішкен шәйға әбден тершіп жіпсіген тықыр басын орамалмен сүрткілеп қойды.

	Орнынан тұруға ыңғайлана берген Сағила қайсысының тілін аларға білмей дағдарып қалды. Енесіне қарап еді, ол:

	– Жарайды онда, тек есіктің баулығын шеше саларсың, - деді, есік жаққа қарай мойнын сәл бұра түсіп. – Сықырлауықты жұлқылап жатпасын кіретін кісілер...

	Киіз жапқылы есіктің етегін бүктелген қамшының ұшымен көтере ашып, сырттан ызғырықтың бар қап демін ала кірген кеуделі, қалыңдау өңі желқақты, танауылығы қусырыңқылау, жас шамасы қырықтардағы жігіт:

	– Е-е, кеш жарық! – деп, даусын маңғаздана созып тіл қатты. Қос құлағын қоқырайтып төбесіне байлаған жалпақ маңдайлы түлкі құлақшынын шешкен ол сары-ала көлеңкелі үйдің ішін өткір, суықтау жанарының сұғымен тінткілей шолып өтті.

	Кемпір отырған орнынан кейін ығысып, Сағила шәйдің дастарқанын асығыс жинастыра бастады. Қонаққа төрден орын беріп, төменірек сырғыған Исалы үнінен өзінің өктемшіл мінезінің сыпатын аңғарта кірген жолаушыны ә дегеннен шырамыта алмаса да, аудан жақтағы басшылардың бірі екендігін іші сезді.

	– Бұл қай ауылдың қойы, ақсақал? – Тонын шеше салысымен, төрге қарай емін-еркіндеп оза берген бейтаныс қонақ ибалы жүзбен басын иіп сәлемдескен Сағиланы аларған көзінің сұғымен жанай өтті.

	– Қотанда жатқан қойын сұрасаң – "Қаражар" колхозынікі, - деді Исалы шаңырғына бірінші бас сұғып отырған мынаның тура бір қойдың қотанына кіріп келгендей болып ожар әрі өрескілдеу дүңк еткізген сұрағын ашықтан-ашық жақтырмай. – Ал сол қойын бағып отырған адамы – біз боламыз. Осы шаңырақтың егесіміз.

	Шалының келген кісіні ашықтан-ашық жақтырмай отырғанына кемпірі қыбыжықтай бастады. Одан әрі тағы не айтып қояр екен дегендей, басын төмен салып, тұқшиып отырған шалына көзін алайта жалтаң-жалтаң қарай берді.

	«Егесі болсаң қайтейін!» дегендей ол Исалыға ожырая бір қарады да, тырс демеді.

	Малын Үстірт үстімен айдап көшіп-қону үстінде келе жатқан қойшы үйінің жұпынылау ішкі көрінісін байыз таппай ойнақшыған суық көз жанарымен тініткілей қараған дөкір бейтаныс кісі шалдың қыңырая қалған мінезіне қыңбағандай, тіпті оны елең қылмағандай кейіп танытты.

	Үй иесі мен бейтаныс қонақтың осы қысқа, суық сауалдасужауаптасу рәсімі тәмамдалғанша есікті желп еткізе ашып сырттан екінші жолаушы да кіріп келді.

	– Ассалаумағалейкүмдер-ау! – Даусы жарқын әрі таныс адамның кім екенін Исалы ол тымағын шешкен кезде барып бір-ақ білді.

	– Әликүмәссәләм, Жұбанбысың өзіміздің!.. – Исалының даусы ерекше көңілді шықты.

	– Жобам, жоба-ақ екен-ау! Қарасы көрінгеннен-ақ, осы Исекеңнің ауылы болар-ау деп келе жатқанмын. – Жұбан да өзіне қарай ұмтылып, амандасуға ыңғайланған Исалыға қос қолын ұсына берді. – Мына кісі – Алданыш Жарылқасов – аупартком хатшысы, Исеке! Көрмесеңіз де, атыжөніне қанық боларсыз. Алекең – Самның ауданнан бекітілген тұрақты уәкілі. Самның жәй-күйін, қысқа түсетін малдың жағдайын көріп-білгелі, бақылағалы келеді.

	– Жөн екен, сапарларыңыз қайырлы болсын! – деді Исалы қақ төрде қолтығына көпшікті бұрай басып, бір жамбастап төбедей болып жатқан қонағына сәл-пәл қоңырайған жүзін жартылай бұра түсіп.

	– Сонымен, бұл кісіңіз?.. – Бір аяғын оң жамбасынан сылти басып, өзінен төменірек келіп отырған Жұбанға Жарылқасов сауалды кейіппен көз тастады.

	Ошақ астындағы оттың сәулелі ұшқыны Жұбаннның жып-жылы, шуақты қоңырқай көз жанарының ұшында осы бір сәт жылт ете түскендей болды. Ол аққұба толықша жүзін Исалыға қарай бұрып иегін азырақ көтеріңкіреп қойып:

	– Бұл кісі – өзіміздің Исалы ағамыз. Исекең Жарқамыстың іргесіндегі "Қаражар" колхозының қойшысы. Көшіп келе жатқан сол колхоздың бес отар қойының соңындағы бас көтерер кісі осы. Мынау – Шәмия жеңгеміз, мына бала, сірә, келіндері болар, жаңылмасам, - деді Сағила жаққа қарай көз қиығын тастап.

	Көз қиығымен бірер сәт тым-тырыс тынып қалған үй ішіндегілерді жағалай бір-бір қарап өткен Жарылқасовтың көкейіне "келіні бар үйдің ұлы шамасы майданда болғаны ғой" деген пайым ұялай қалды. "Сәбидің, жас баланың көрінбегеніне қарағанда, бұл үйге келінннің түскеніне де көп болмаған-ау шамасы…"

	Дәл осы мезетте оның бұл ойын оқып отырғандай, Жұбан тамағын аз-мұз кенеңкіреп, батылсыздау үнмен:

	– Исеке, Қуаннан хат-хабар болып тұр ма? - деп сұрады.

	– Е, шырағым, бізді амандығын білдіріп бірер ауыз сөзбен ғана жұбантатын жалғыз ұлдың кешеуілдеген хаты жүдетіп отыр ғой, міне. Төрт-бес айдың жүзі болып қалды хабар тиылғалы. Бейіс те, әлгі артымнан ерген жалғыз інімді айтам, ол да бірталай уақыттан бері хабар-ошарсыз, өлі-тірісінен бейхабармыз…

	Қонақтарға шәй қамдап жүрген Сағила жанарына іркілген жасты байқатпауға тырысып, басын төмен салып, тұқшита берді.

	Кемпір «уҺ» деп терең күрсініп қойды.

	Қоңырайыңқы үй-ішінің сыңайын одан бетер көңілсіздендіріп жіберген әңгіменің бағытын өзгерткісі келді ме, Жарылқасов сәл қозғалақтап, қабағын шыти түсіп, Исалыға қарады.

	– Ақсақал, уақыт солай болып тұр ғой, қайтесіз, майдандағыларынан хабар ала алмай отырған екінің бірінің басындағы хал осындай. Хым-м, ия, жағдай осындай екен деп еңсені төмен сала бермеу керек. Қазіргі сын – мына шаруаға ыждағатпен қарап, малды қоңын түсірмей, өсіріп-көбейту. Оның үстіне биылғы қысқа Ростовтан эвакуацияланып біздің ауданға жібергелі отырған бес колхоздың малы тағы қосымша түскелі тұр. Үкімет, Сталин жолдас Ресейдің қыруар малын тылдағы мына сіз бен бізге сеніп тапсырып отыр. Атыс-шабысы, қырғын-жойқыны ғана жоқ демесең, бұл да өзінше үлкен майдан. Бәріміз де осы тыл майданының сарбазымыз, солай емес пе, а, Айжарықов жолдас?! Солай болса, онда өзімізге сеніп тапсырылған малдан бір тұяқ та шетінетпеуіміз қажет, мына сендер сықылды басты төмен салып, аһлеп, уһлеп, қожырап уайымға салынатын мезгіл емес қазір…

	Оның нақпа-нақ, тым қатқыл, жайсыз естілген даусынан үй ішінде біртүрлі тым-тырс тынған жайсыздау тыныштық орнай қалды. Жұбанға осы тұста Жарылқасовтың үй иелерінің жабығыңқы көңілін жұбатудың орнына, салғаннан шаруаның жәйін қозғап, өктемшілдігінен айнымай, бастықшылдығын айқын танытып айтқан әсіре «дұрыс» сөзі әнтек ерсілеу көрінді. Жүрек сыздатар әлденедей бір қатқыл түйткіл әрі де, бері де кетпей, көмейіне кептеліп қалғандай күйде отырды, бірақ тап осы арада дөй уәкілдің төрешілдігін жұмсартып, бәтуәлі бірдеңе айтудың ретін де, амалын да таппады.

	Өзімен-өзі бір сәтке оңашаланып, әбден шаршаңқы да кіреуке жанарын ұштаған ошақтың ортасында қазанның бүйірін сипалай жанған оттан аудармай, тым-тырс тынған Исалының да ішкі жан-сарайы алайдүлей еді. «Біреуге жан қайғы, біреуге мал қайғы. Шіркіннің шіренген көкірегінен тесіп шыққан сөзінің түрі қандай, ә! Кеуілге жұбаныш етерлік сөз де, шырайлы лебізі жоқ бұл неғылған адам?! Уайымды кім өз басына тілеп шақырып алсын, «қожырап, уайымға салынатын мезгіл емес қазір» дейді. Басының, төрт құбылаңның түгелдігіне бола алаңдап, уайым ету дегенің мына сияқтылар үшін түк те емес болып тұр-ау. Тек мал бағып, малдың тілегін тілеу керек екен. Мына тіршілікте, басқа түскен мына зауалда уайымы, ойы, түйсігі бар тірі жан екеніңді ада-жұда ұмыту керек екен. Санасы өшкен, жүрегі қара тасқа айналған дүлей болмаса, адам өзінің адам екенін қалайша жадынан өшірер, қалайша, қайтіп ұмытпақ!? Ел басқаратын азамат осыны мүлдем түсінбейді, мүлдем білмейді деудің қисыны қайсы. Ал түсінер болса, білер болса, мына біз сияқты көңілі жарым жандарға көрсеткен өзінше бір өктемдігі де. Әйтпесе қыбырлап тіршілік ете бастағалы осы малдың соңында келе жатқан мен секілділердің қиындық атаулыға моюы екіталай нәрсе екенін өзінің де іші сезіп, білетін шығар. Е, сөйлесе – сөйлеп-ақ бақсын, ауыз өзінікі ғой. Өктемдігі өрлеп тұрғанда ендеше айтып қалсын айтарын, сөйлеп қалсын армансыз. Мұндай астам сөздің дұрыс-бұрыстығына түбінде бір алланың өзі ғаділеттігін айта жатар. Бұл шіркіннің аузынан көңілге жағар, жүрекке жылы сөз шықпады-ау деп қапаланып, күйрейтіндей не жөнім бар еді менің!? Сөйлесін, сөйлеп бақсын шіренген немең...»

	Ал Жарылқасов болса оған сыртын беріп, қырын қарап, тымырайып отырған шалды көзіне де ілгісі келмеді. Ол осы бір сәттерде оқтын-оқтын қабағының астымен өзіне түнере көз тастап, тымырайып үнсіз қалған Жұбанға іштей ызалы еді. «Сірә, мені қабағы ашылмай отырған мына сықылдыларға көңіл жібітерлік жылы сөз таба алмады деп өзіңше қыртиып, кінәлаған түрің ғой бұл. Ертеңгі күні әлдеқалай малдың күйі кетіп, шаруа шалқаяр болса, көрер едім бұларға қалай қарайтыныңды. Қазір жұрттың қас-қабағына қарап, мына сияқты жүдеубас әркім-әркімді шетінен жұбатып жүруді жағдай көтермейтінін, Айжарықов жолдас, коммунистік жауапкершілікпен сезінуің керек. Әйтпесе ел басына түскен мына қиямет ауыртпалықты сіз бен біз жеңе алмаймыз. Партия, Сталин жолдас бізден осыны талап етеді…»

	Әркім өз ойымен өзі болып оңашалана берді. Жұбан мен Исалының арасындағы оны-мұны төңірегіндегі бірер тіл қатысулары болмаса, шәй да тым-тырс үнсіздікте ішілді, одан соң үйтілген семіз ісектің құйқалы етін де әрқайсы іштерінен тынып марғау отырып жеді.

	Ас-судың дастарқаны жыйылып, Шәмия кемпір мен Сағила төрдегі жүкаяқта жиналған төсек көрпелерді алып, қонақтардың жатын орнын қамдауға кіріскенде Исалы тұлыбын жамылып қотанға, түнгі күзетке кетті.

	Жұбан қаңтарылып, суытылып тұрған аттардың арқасын ерден босатып, төңіректен әрі ауа жайылып, ұзамайтындай қылып шідерлеп жіберді. Үстірт үстінің құбылысы қызық – теріскейден соққан ызғырық жел ымырт ауа жуасып, енді екпінін бәсеңдетіпті. Жарты күлшедей болып толыса бастаған Ай әр-әр жерден селдіреп, баяу жүзіп жылжыған түйдек-түйдек бұлттардың ара-арасынан ақ сәулелі жүзін бір жарқ еткізіп қояды. Үйге кіруге асықпаған Жұбан айқай желі бәсеңсіп барып тынған түннің жайбарақат реңінен ертеңгі күннің қолайлы да жылы болар райын болжамдады.



	* * *

	Жаз бойы малдың тұяғы тимеген Үстірттің ұшы-қиырсыз жазығы да, еңісті жерлердегі көлдеуіт тепсеңі де, әрдек-әрдекте ұшырасатын сайжырасы да – оты шүйгін әрі мол далиып жатқан ен жайылыс. Нешеме жылдардан бері бұйратты шағылына мал тұяғы тимеген, алуан түрлі шөбі қау болып қалың өскен Самның жылы құмының ішіне жылдағыдай биыл да қыстағалы отырған ауданның көп малының дені Үстірттің үстіне желтоқсанның басын ала шығып үлгерген болатын. Ауданнан мал қыстату жұмысына бас-көз болуға жіберілген уәкіл Жарылқасовтың қасына жол басшы боп ерген Жұбан оған шұрайлы жайылыстан табан аудармай жатқан әр колхоздың қой отарларын аралатып, екеуінің қысқа түсетін малдың күйін аңдап, бағамдап келе жатқанына оншақты күннің жүзі болып қалған еді. Кеше кешкісін аяқ астынан күн райының бұзылатындай сыңайы байқалғанда Жарылқасов қасындағы серігі – Самдағы қысқы жайылыстың меңгерушісі Жұбанға біраз кейістік білдіре сөйлеген-ді.

	– Мұндай бей-берекет жайбарақаттықтың арты неге соқтыратынын басқа болмаса да, сенің білуің керек еді ғой. Малды құмға жеткізбей боранды-шашынды суыққа ұрындырып алсаң, өзің тікелей жауапқа тартыласың, басыңмен жауап бересің, осыны ескер, білдің бе! Қайда барсаң да, жайылып, қаннен-қаперсіз, арқаны кеңге салып, құмға жетуді қаперіне алмай отырған бір ел. Мал құмға жеткенше жайылып, қоң жинайды дейді. Бір күні үскірік соғып, алай-дүлей боранның астында қалса, көреді қоң жинағанын малының! Бұлар сенің мынадай емеурініңді байқағасын осындай жайбасарлыққа салынып отыр ма деген ой келеді маған. Бұл қалай сонда, біз саған сенеміз, ал сен болсаң, әркімнің қасқабағына қарап, жалпақшешейлік жасайсың. Бүйте берсең, көзіңе айтайын, Айжарықов жолдас, ештеңені де мандытпайсың. Бұлар, өңшең өнезек тобыр ертеңгі күні, көр де тұр, мойныңа мініп алады. Бір шыбықпен үйіріп, төбесінен төбелеп отырмасаң, сенің сөзіңді де, өзіңді де пішту құрлы көрмейтін болады. Қайсыбірінің бабын жасап, қайсыбірінің көңілін тауып мәймөңкелеп, әкелеп, көкелеп отыратын кез емес бұл! Осыны не ғып түсінбейтініңе таңмын. Әлде түсінгің келмей ме? Онда басқаша әңгімелесеміз...

	Бұл өңірдің ауа-райы жағдайынан, күзгі, қысқы ай тоғыстарындағы табиғатттың өзіне тән өзгермелі ерекшілігінен, жердің жалпылай жайжапсарынан мүлде бейхабар уәкілдің бұлайша таусылып сөйлегеніне әрі өзінің жеке басының намысына тие сөйлегеніне Жұбан кәдімгідей-ақ қиястанып қалды.

	– Жауапкершіліктің менің мойнымда екені рас болса, осы малдан бірде-бір тұяқ шетінемейтін болады, жолдас Жарылқасов!.. Ал түспей жатқан қыстан қорқып қазірден малды құмға кіргізу ешбір шаруаның қисынына келмейтін нәрсе, оның үстіне Үстірттің мына құнарлы оты күйектен шыққан малға біраз қоң береді. Ал алда-жалда қыс аяғы ұзарып кетердей болса, құмдағы жайылысты тақырлап аламыз, мұны да қаперге алмасқа болмайды. Сондықтан құмға қаңтардың басын ала, қыстың нағыз кәріне мінген тұсында кіреміз, былтыр да сөйткенбіз, шүкір, жаман шықпадық, мал басынан шығын да болмады…

	– Былтырғы шаруаңа менің қатысым жоқ, жарқыным! - деп шорт кесті Жарылқасов астындағы атын әнтек тебініп қалып. – Мен бүгінгі жағдайды, өз көзіммен көріп, білген жағдайды айтып келем, түсінесің бе!..

	Партияның алдында сен емес, алдымен мен жауап беремін.

	– Ойпырым-ай, ә дегеннен партияны ауызға алып, соншама қатты кетпесеңіз қайтеді. Бірер күн шыдап, күн райының артын бағалық та енді. Мен білетін Үстірт болса, нағыз қыстың бұрқағына дейін әлі ертерек шығар.

	Жарылқасовтың қалың қоңырқай жүзі ашудан нарттай боп ісініп, Жұбанға жаман көзімен ішіп-жей қарады да, тырс деп тіл қатпады.

	Екеуінің арасында болған осындай әңгімеден соң тоң-торс тынған қалпы, бір-бірімен тіл қатыспай, шұғыл, желісті жүріспен екеуі кеше кештете Исалының үйіне келіп ат басын тіреген еді.

	Жарылқасовтың кешегі, шәй үстінде онсыз да жабырқаулы үй иесінің көңіліне қарамай қатқыл сөйлегенін Жұбан жол бойында екеуінің өзара әлгіндей сөз ілінісінен кейінгі салқындықтың сызы деп іштей пайымдаған. Өзінің сол арада оны қолдайтындай сөз айтпағаны үшін де оған ұнамағанын іштей сезіп отырған болатын.

	Ертеңгісін аттанар алдында Жарылқасов кешеден бергі өзінің ойлап, тұжырып шешкен шешімін Исалыға кесіп бір-ақ айтты.

	– Ақсақал, құмға қарай қозғалу керек, ертеңнен қалмай көшетін боласыз. Ық-панасы жоқ жерде малды бұлайша жауын-шашын мен суықтың өтінде ұстап отыру – сіздей тісқаққан малшының ісі емес, мұныңыз қоғам малына барып тұрған жан ашымағандық болады! Ұқтыңыз ба?!.

	Исалы тамағын сәл кенеңкірей түсіп, бірдеңе айтқысы келгендей сыңай білдіріп еді, Жұбан оның алдын орап кетті.

	– Алеке, көшудің ешбір қиындығы болмас, бірақ алдымен малдың ертеңгі күйін де ойлағанымыз жөн шығар. Кеше айтып едім ғой өзіңізге, тағы да қайталасам кешірерсіз, құмға тоғайып, қоң жинамай кірген мал көктемге дейін ол жердегі жайылысты қысты орталамай-ақ тықырлап тастаса, жағдайымыз қиын болып қалмай ма?! Көріп тұрсыз, күн реңі кешегідей емес, бүгін мінеки ашылған сияқты ғой. Бұл өңірдің қысы құмға жақындаған сайын осылай жылымықтанып, жұмсақ бола береді, мұны Исекең де қашаннан біледі…

	– Жұбанның айтқаны әбден дұрыс, - деді Исалы мақұлдағандай басын изеп. – Қаңтар кірмей, қар екі-үш жаумай құмға апарып малды қамау – ағаттық болады, уәкіл жолдас. Ішетін суы тапшы құм арасындағы жайылыста қой қарлап жайылуы керек, ал құмның іші болса қазіргі күндері құрғақ, қаңтарсыз ол маңға жөнді қар түспейді. Тіпті кейбір жылдары қыстың қарсыз да болатын жағдайын көргенбіз баяғы бір кездері.

	Ал құдықтың аз суы малыңа да, адамыңа да жетпейді...

	Судың тапшылығы туралы айтылған сөзге ғана адуыны сәл іркілгендей болған Жарылқасов өзінің жаңағы кесіп, қайырып айтқанынан әйтсе де бірден айнығысы келмей, ыңырана маңғаз сөйледі.

	– Жә, көрерміз, бүгін-ертеңдері басқа колхоздардың да малын аралап көріп, олардың да жағдайын білейік. Бұл арада көп кідірмей құмға қарай қозғалуға бәрібір дайын болыңыз! – Ол он алты өрмелі тобылғы сапты қамшысымен ауаны бір осып сілтеп қалды да, кілт бұрылып, үй маңынан оншақты қадамдай жерде, қалың өскен бұйырғынға жайылып жүрген, шылбыры бос тасталған атына қарай бағыттады.

	Үстірт үстіне шығып, оты мол жайылысқа бауырлаған малдың тоқ, қоңды жағдайына көз салған, құмға қарай көтеріліп, үдіре көшуге асықпаған қойшылардың қай-қайсынан да тоқмейіл көңіл-күйді байқаған Жарылқасов өзінің кешеден бергі қаупінен азырақ сейілгендей болды. Сөйтсе де ол Жұбанға бұл жайынан сыр бермеуге барынша тырысып бақты. «Мен қателесіппін, сенікі шынында да жөн екен» деген мойындау, мақұлдау сөз айтуды қаперіне де алмады, бұған оның бірбеткей, өктемшіл де үстемшіл өркөкірек мінезі жібермеді. Бірақ әйтеуір құмға тезірек жету төңірегіндегі әңгімені бұдан былайғы жерде қозғамайтын болды.

	Осы күндері үнемі қасында жүріп, жол бастаған Жұбан бәрін өз көзімен көріп, қысқа түсетін малдың күйіне қатысты жай-жапсарды Жарылқасов қойшылардың өз аузынан естісін дегендей, жүрген жерлерінде сөзге көп араласпады.

	Үстірт үстіндегі жердің жағдайын жақсы білетін ол Жарылқасовты бас-аяғы бір жұманың ішінде Үстірттегі жайылыстың ұңғыл-шұңғылына шейін түгелдей көрсетіп, аралатып шықты.

	Олардың ендігі бағыты – Сам құмы, қысқы жайылыстың орталығы, штабы Тұрыш еді. Астарындағы ұзақ жүріске шыдамды жарау айғырларды сар желіске салып айдаған екеуі бесін ауа құм шетіне ілікті де, сол күні ақшам жамырай Тұрышқа жетті.





- ІІ -


	Тұрыштың басындағы мекенде бірлі-жарым ғана болмаса, қалқиып тұрған жартымды баспана жоқ. Аралары он бес-жиырма қадамдай, қазқатар жатқан төрт-бес төмпе-жертөле өздерінің тіршілігінен хабардар етіп шошайған қиқа-жиқа мұржаларынан түтін шұбалтады. Әр жертөленің маңайында малға қамыстан қоршаланып салынған төбесі ашық ықтасынқаша қалқияды.

	Жұбан Үстірттен шыға еш жерге аялдамастан құм арасында бұйыққан Тұрышқа келіп атының басын тірегенде қыстың қысқа күні шолтаң етіп, батыс көкжиек қызғылт реңденіп қалған мезгіл болатын. Жарылқасов құмға қарай малды жайып айдап жылжыған қойшылардың көшін өзі тағы бір аралап шығуға ниет білдіріп, Тұрышқа қарай бұрылмай жеке кеткен еді. Жәй кеткен жоқ, Жұбанның көңіліне алаң ұялатып кетті. Бірге жүріп, он шақты күн көлемінде Үстірттің біраз жерін аралап, жайылысын, сай-саласын сүзіп шыққан Жарылқасов Жұбанға өзінің төтенше бір ойын айтты.

	– Осы Самды ауданның барлық қырық колхозының қойы бар, жылқысы бар, төрт түлігінің қысқы жайылысы болуға ең ыңғайлы қоныс екенін сен де, Отарбаев Ілияс жолдас та осыдан екі жыл бұрын аупарткомның бюросында дәлелдеп, жұртты тегіс ұйыттыңдар, рас қой осыларың, а?!

	– Рас, Алеке! Ал сонда сіздің бұған енді қазір көзіңіз жеткен жоқ па?..

	– Әңгіме көздің жеткен-жетпегенінде емес, дұрыс түсін мұны, - деп ол сыздана түсті. – Мәселе, сендер ойлағандай, тек қойдың жейтін шөбінде ғана емес қой. Соны бағатын адамдардың жағдайы қалай болмақ, міне, сонда! Осынау ең басты жәйтті қаперлеріңізге алуларың керек еді, бірақ екеуіңіз де тіс жармадыңыздар. Самның ұңғыл-шұңғылын тегіс аралап, оны малшылардың қыс жайлайтын мекеніне лайық деп тапқан комиссияның өзге де мүшелері сендердің ыңғайларыңызға жығылып ләм демеді...

	Жұбан сөздің артын бағып, аңысын аңдап үндемеді. Атын сипай қамшылап, оған көзінің астымен қарап қойды.

	– Әрлі-берлі көшуі, малды бағуы бар, алты-жеті ай күз, қыс мезгілін бастан өткеретін қыруар жұрттың бас паналар үй-жәйін, баласын оқытатын мектебін, қант-шәйін алатын дүкенін, тағысын-тағыларын, бір сөзбен айтқанда, баспанасын қайтіп, қалай тұрғызуды дұрыстап ойластырмағансыңдар, бұған бастарыңды ауыртпағансыздар, соған көзім жетіп келеді! – Жарылқасов мейманасы таси сөйледі. – Мұны жауапсыздық демеске енді лаж жоқ...

	Оның өктемшілдеу үнінде "Әп, бәлем қатырдым ба сені, малдың жәй-күйін айтып, алдымды орап білгішсініп келе жатқан мықтысың ғой, бұған не айтар екенсің?" дегендей сыңай бар болатын.

	Ашықтан-ашық ұстасуға итермелеген Жарылқасовтың мұндай арандатушылығына бой алдырмай өзін-өзі ұстаған Жұбан, сабырлы қалпынан айнымай біраз шыдап бақты. Тап қазір шынтуайтында оның бұл сөздерінің астарында не жатқанын да бірден бажайламады, бажайлағысы да келмеген. Бірақ малдың соңында жүрген адамның, әсіресе осынау қиянға апталап, айлап көшіп-қонып жететін ойдай ел-жұрттың жағдайын жасауды ойластырғыларың келмейді деген сөздердің қып-қызыл қиянат екені анық еді. Егер қазір Жарылқасовқа бұл айтқаныңыз қиянат десе, сөзді, дауды көбейтіп алатынын да ол біліп келе жатты. "Жә, ауыз өзінікі ғой, сөйлей түссін" деген пиғылмен үндемей қалса да, оның айтқанын қабылдап, өзің кінәні мойындаған адамдай көрсететінін де түсінді. Осылай екіұдай жағдайда ой тығырығынан шыға алмаған Жұбан осы аралықта тағы бірер сәт үнсіз қалды.

	– Әрине, жағдайдың қиын екені түсінікті, мұны мен білмей, көрмей айтып келе жатқаным жоқ. Мал да керек, адам да керек, бірақ соғысқа кеткен әр азаматтың орнын басқан азын-аулақ жұрттың қамын қолдан келгенше жасауымыз керек қой, - деген Жарылқасовтың үні енді сәл жұмсарғандай болды.

	Жұбан оның бет-құбылысынан, суық, өткір көздерінен жылт еткен әлдеқандай бір ойдың ұшқынында бір гәптің жатқанын түсінді. Осы сұмдық гәптің мәнісін Жарылқасов оған Тұрышқа қарай бұрылар жерде ашты.

	– Нешеме күннен бері осы Үстірттің адам аяғы жетер жердегі ұңғыл-шұңғылын түгел сүзіп келе жатырмыз. Сонда байқағаным, бұ жеріңізде тірі адамнан гөрі ықылым заманнан жердің астында сүйегі қурап қалған, басында «баспанасы» бар өлілердің жағдайы жақсы ма деп қалдым. Әрбір қорымда бір-бір әулие, әрқайсынының басында бір-бір күмбез… Соларды шетінен бұзып кірпіш, тасын пайдаланса, жұртқа қажетті талай баспана тұрғызуға болар еді-ау, шіркін-ай, ә!.. Сірә, жер аяғы кеңейгесін бұл шаруаны ертең, бүгін деп созбай, көп болып қолға алармыз…

	Жұбан әнтек бұрылып, Жарылқасовқа жалт қарады. Мына сұмдық сөздерді тап қазір ол өз құлағымен естіп келе жатқанына сенбегендей раймен қарады. Бірақ Жұбанның бұл қарасына ол пысқырмады да, елең еткен де жоқ. Сол қалшиған қалпынан айнымады, жүзі – марғау, маңғаз, оң қолының білезігіне ілген қамшысын сипаң еткізіп қана сілтеп қойды.

	Осы екі арада Жұбан не айтарға білмей, ішінен тынып, түйіліп қалды. Айтарын кесіп, тұжырып айтқан Жарылқасов бұдан қолдау күтпеген еді, өзінің менменшіл өктемдікпен білдірген шешімін мойындап, тек қана мойынсұнуы керек деп түйген болатын. Жарылқасовтың бұл сыңайын байқаған Жұбан сөзін шығындамады, көңіліне тек осы сәттен бастап бимәлім бір алаң енген еді…





- ІІІ -


	Құмның жұмсақ басталған қысы, жаз бойы мал аяғы тимеген нешеалуан ащы-тұщы шөптің іріп тұрған қалың оты Үстірттен құлаған малшы ауылдарға жер үстіндегі пейіштей көрінді. Исалы Сам құмының қалың ортасына, Жалғызқұдықтың басына келіп үйлерін тіккелі де бір жұмадай болып қалған. Құдығының суы тұщы да мол, тып-тыныш қана мекен оның көңілінен шықты. «Қыс бойы бағатын малы жайылып өрістейтін төңіректі, аяқ жетер аумақты біраз шолып, мұқият бағдарлап, шаруаға жайлы болғалы тұрған жердің сыңайын көргесін: «бұл жерің Қазтуған ақын айтқандай. «жабағылы жас тайлақ жардай атан болған жер, жатып қалған бір тоқты жайылып мың қой болған жер» ғой, малдың өрісіне лайық нағыз жер шұрайы ғой» деген оймен көңілі одан сайын өсіп, әжептәуір марқайып қалды. Жалғыз ұлынан хабар ала алмай жабыққан қамкөңілді жағдайын да осы ахуал сәл де болса сергіткендей еді. Өзінің орнына бүгін таң азанынан малды өріске айдап, құм ішінде қой соңында жүрген келіні Сағиланы ол үйге қайтарып жіберді.

	Атасының қабағы жазыңқы, ашық-жарқын көрінген жүзінен әлдебір жақсы хабардың нышанын аңғарғандай болған Сағиланың сезімінде үміттің болмашы бір сәулесі себездеді. Қуаннан, жарынан сарғая хабар күткен жас әйел әр күнге үміттене қарап, сағынышын үмітпен жұбататын. Атасының көптен бергі салыңқы қабағы ашылып, құмға кіргелі ашықжарқын жүргенін көріп, мұны бір жақсылықтың ырымына жорыды.

	Томпиып-томпиып жатқан қоянжон, іркіс-тіркіс шағыл құм төбелерінің арасындағы жазық, жұмсақ тепсеңдікте бұйыққан бес қанат кішкене боз үйдің түндігінен қылқиған қаңылтыр, жіңішке мұржадан сыздықтаған түтін желсіз тымық күні көкке шаншыла тіп-тік шығады. Төбеден тіке асса, үй қол созымдай-ақ жерде, Сағила бірақ асықпады. Қойды өріске шығарған тұстан айналып өтуді ойлап, шығыс беттегі жайпақтау болып біткен құм қырқаның етегін, шағыр мен қоянсүйек аралас өскен шөбі қалың беткейді жағалап кетті.

	Жарқыраған күннің шұғыласы құм арасындағы қысқы тіршілікті көктем мезетіндей жып-жылы тынысқа бөлейді. Күртешесінің омырау ілгектерін ағытып, түбіт шәлісін шешіп, гүлді шыт орамалын маңдайлығын орай басына қайта тартып, ұзын қос бұрымын сылаңдатып күртенің сыртына, арқасына тастады. Осы бір мамыражай шақта ол ой-қиялымен өзінің Қуанмен өткізген бірер ай қимас сәттерге оралып, қас-қағымдай болмай өте шыққан сол бақытты мезгілдерді сағынышпен есіне алды.

	… Мамыр гүлдеп, табиғаттың жасарып, жаңарып күлімдеген шағында жұптасқан екеуінің балғын, ұяң сезімдері сәт сайын бір-біріне етенелесіп, сәт сайын бір-біріне ұмтылысып, жақындасып келе жатқан сол алғашқы күндері қандай ыстық еді! Өзіне деген ынтық та сағынышты арманын жүрек түкпірінде сақтап аялаған Қуанының жұқалтаң ашық өңіне әнтек қызғылт реңк пайда болып, бұған таңырқай қарап, жылылық сәулесін себездеткен көзқарасынан ұялғандай, Сағила үнсіз күлімсірей берді . Той өтіп жатқан күндері дуылдасқан жастардың көзінен аз ғана мұрсат тасаланып қалған бір оңашалықта Қуан әр сөзін бөліп-бөліп ежіктеп: "Сен… өзің осындай… ұялшақ па едің?" дегенде, екі беті ду етіп, бұл оған жымия қарап, ып-ыстық алақанын оның алақанына жанастырған. Ұялшақ емес екенімді осыдан-ақ біле бер дегендей шырай көрсеткен болатын. Ол да жымиып, оттай қызулы қос алақан еріктерінен тыс ынтық сезімнің тартылыс күшімен бір-бірін аялап, жанаса берген еді-ау. Үнсіз түсінісудің сол бір ынтық сәттерінен бастап, көркем де нұрлы жүзі алаулаған Сағила өмірлік жарының өзіне бұдан былай бөтен, тосын жан болмайтындығын тәп-тәтті елжір сезіммен түйсінгендей әсерлі күйге бөленіп жүре берген-ді...

	 Сол бір өткен күндердегі алғашқы нәзік үндесулердің тәтті де арайлы елестері оның жан-сезімін тербеді. Тым алыс емес еді ғой, кепкеше ғана еді ғой бір-біріне шексіз ғашық болудың бақытын сыйлаған табысудың аяулы да ыстық сәттері. Қазір енді әр күн, әр сағат сайын Сағила Қуан екеуінің бастан кешіріп үлгерген ғажайып та қып-қысқа ынтық шақтарын зарыға, жүрегін сағынышқа бөлеп ойына жиі-жиі оралта береді.

	... Қуан екеуі бір мектепте оқыды. Тұлымшағы желбіреген кішкентай аққұба қыздың кіршіксіз жан-дүниесі сәбилік сезімнен арылмаған балалық шақтың балғын күндері болатын сол кездер. Интернатта жатып оқитын балалардың ішінде бұларға алыстан қосылатын ағайындас ауылдасы, екіүш жас үлкендігі бар, жетінші сыныпта оқитын Қуанды ол өзіне іштей жақын тартып, ағалы-қарындастай, екеуі бір-біріне үнемі қамқор болып жүретін. Қысқы, жазғы каникулдарда Сағиланың көкесі немесе Қуанның әкесі екеуін қырдағы қойлы ауылға бірге алып кетеді, бірге алып келеді. Олардың тұратын қыстақтарының арасы жақын болатын. Оны өзінше қамқорлығына алып, қарындасым деп қорғап, аялап жүретін осы ұяңдау жасөспірімді, неге екені қайдам, Сағила басқа шәкірт балалардан, әсіресе жетінші сыныптағы қыздардан кәдімгідей қатты қызғанатын. Бұл баржоғы балғын қыздың өзімшілдеу көңілінде ұялаған балалық қызғанышы ғана сияқты болатын. Ал Қуан мұның кейде әлгіндей қызғаныш сезімі оянғанда аяқ астынан бұртия қалатын бұл мінезін ауылдас кішкентай қарындасының еркелігіне саятын да қоятын. Басқаша ойлауы мүмкін де емес еді...

	Қуан жетіжылдықты бітірісімен әрі қарай оқуын жалғастыру үшін ауданға Жарқамыстың мектеп-интернатына кетті де, Сағила ауылда қалды. Он үш-он төрттерге келіп қалған балғын қыз бүлдіршін кезіндегі қалпынан есейіп, бой түзей бастаған еді. Колхоз орталығындағы шағын интернатта жалғызсырап, қайта-қайта есіне алып, көпке шейін өзіне қамқор болған Қуан ағасын ұмыта алмай жүрді. Бір жолы тіпті оған хат та жазбақ болып оқталған, бірақ не туралы жазарын білмей тосылды. Өзінің қалай оқып жатқанын, демалыстарда ауылға жалғыз барып жүргенін хатқа жазғаны Қуанға онша қызық емес шығар деп ойлады. «Ал мұның орнына Қуаннан Жарқамыс деген үлкен қала сияқты жердегі үлкен интернатта қалай оқып жатқанын, содан соң ауылды сағынып жүрсің бе деп сұраса, дұрыс болар ма еді?..» Қуанға хат жазуға ынталанған Сағила ақыры батылданып, тор көз дәптердің сарғыштау парағының жоғары жағына «Сағынышты сәлем» деп жазды да, сәл ойланып қалды. «Неге жәй ғана сәлем емес, «сағынышты сәлем» болуы керек? Сағынышты сәлем болғасын алдымен ол өзінің Қуанды сағынып жүргенін жазуы керек қой. Оны жазса, ол мен туралы басқаша ойлап қалуы мүмкін, хатты бұлай бастауға болмайды!..» Ол жазған сөздерін шимайлап өшіріп, парақтың екінші таза бетіне «Сағиладан Қуан ағаға ыстық сәлем хат» деп жазды. Жазды да, тағы да мүдірді. «Хатты оған алғаш рет жолдап отырып мұны «ыстық сәлем хат» дегенім қалай болады?! Және сәлемнің «ыстық» немесе «ыстық емесі» дегені бола ма өзі?! Неге жәй ғана: «Сағиладан сәлем хат» демеймін онан да?..»

	Ол осылайша бірнеше мәрте жазылып, өзіне ұнамай күмәнді көрінген сөздерді бірнеше мәрте қайта өшіріп, шимайлап, тағы да жаңадан бастап, онсыз да қолға сирек түсетін дәптердің парақтарын бірінен соң бірін аяусыз шығындаумен Қуанға жарты бет хатты әрең жазып шықты да, сол күні-ақ мұны үшбұрыштап, желімдеп кеңсенің алдындағы пошта жәшігіне апарып салды. Бұдан кейін саусағын бүгіп, әрбір өткен күнді санап, Қуаннан жауап-хатты асыға күткені Сағиланың әлі күнге есінде. Содан қанша күн, қанша ай өткенін санаудан жалыға бастағанда, жауапхаттың орнына бір күні оның өзі мұны іздеп келген еді.

	Бойы таралып өскен сымбатты бозбаланы көргенде балауса қыздың жүрегі аттай тулап, есі шыға қуанып кетті. Екеуінің бала кезден ағақарындас бола жүріп басталған достығы бірін-бірі ынтыға жақсы көруге ұласқанын олар осылайша байқамай да қалған-ды.

	Уақыт өте келе сол бір әсерлі, кіршіксіз сезімдерге толы бозбала мен бойжеткен шақтың ыстық та ынтық әсері – екеуінің ғашықтық сезімдерін оятып әрі әлдилеп, табысудың тәтті бақытын екеуіне армансыз сыйлағанын қалайша ұмытсын! Бірін-бірі аялап, аймалаған екеуінің бұл дүниедегі ең тәтті де бақытты сәттері ғой. Жар болудың бал-шырындай дәмін соншалықты құныға, соншалықты тоймастай ынтыға татқан екеуі бұл мезеттердің тым қып-қысқа, бар-жоғы үш-төрт айдың жүзі болмай өте шығатынын сонда іштей сезініп, түйсінгендей де болған екен-ау!..

	Қыркүйектің ортасында Қуан әскерге шақырылып, соғыс қияметінің алды-арты болжаусыз сапар-жорығына аттанып кете барды.

	Қуанының майданға кірер алдында жазылған алғашқы хаты келгенше өзін қоярға жер таппаған Сағила тағы да сондағыдай әр саусағын бүгіп күн санаумен болған. Хат, әрине, тікелей оның атына жазылмаса да, сүйікті жарының амандығын білдіріп жолдаған сағынышты сөздері өзіне де арналғанын ол жүрегімен сезінді. «Алтыннан ардақты, күмістен салмақты көке, апа және келіншегім Сағила!» деп басталып, енді таяу уақытта қанқұйлы дұшпанға қарсы шайқасқа түсетінін, ертең әскери эшелонмен өздерін Сталинград майданына қарай жөнелтетінін жазған Қуан бұларға «уайымдамаңдар, біз фәшистерді бәрібір жеңеміз, құдай оңдаса, әлі-ақ елге аман-есен оралармыз» депті. Осылайша ол сол хатында өзін де, бұларды да жұбатыпты.

	Сағила хатта бәрінің атына арналып жазылған көп сөздердің астарындағы ойдан Қуанның бұған деген сағынышын да аңғарып, соны көңіліне жұбаныш етті. Сол қимас жұбанышының әсерімен ол өзінің ыстық сағынышын көңіл түкпірінде сақтап, аялап жүрді. Сағынышын аялаған Сағиланың өн-бойында, әйелдік нәзік табиғатындағы өзгерістердің де айрықша байқала бастаған кезі еді бұл.

	Кеудесін, тып-тығыз қос анарын деріттіре шымырлатып, бойына біткен тіршіліктің лүп-лүп ете бастаған болмашы бір тынысы Қуанмен жұптасқан қимас күндердің ыстығын, қуатын сезіндіргендей, сыңарынан ажырап жалғыз қалған жалқы басына осы күндері іштей бір медеу, жұбаныш болған еді!..

	Бірақ бұл жұбанышының да ғұмыры оншалықты ұзақ болмады. Самға қарай көшіп бара жатқанда, сол бір қарашаның басында, күздің қара суығы ұрып тұрған күндердің бірінде атасымен бірге қойдың соңында күні бойы сабылып жүрген ол қарлы жаңбырдың астында қалып, қатты жаурап, ауырып, үш айлық шарана түсік болды. Бүкіл арманы мен үміті күйреп, тіршілігі тұлдыр қалғандай халде есеңгіреген оның жүдеу көңілін өксік кеуледі. Сол күндер Қуанның амандығын, тірі екендігін білдіретін бір ауыз сөз жазылған жалғыз жапырақ хаттың келуі аяқ астынан тиылып, бұлардың уайыммен зарыға бастаған кездері болатын. Уайым-ой сарсылтқан жабығыңқы көңілдерін атасы да, енесі де бұған қанша сездірткісі келмесе де, Сағила мұны сезіп-біліп жүрді. Әйтсе де ол сол кезде де, қазір де өзін томаға-тұйық ұстамауға, қоңырайып, тұнжырап кірбимеуге барынша тырысады. Осылайша бірін-бірі демегенсіп, бірақ әрқайсысы жүрегін езген мұңнан іштей күйреп жүрген де жағдайлары бар еді. Атасының жаңағы ашық-жарқын көрінген қабағы оның көңілін мұң көлегейінен сәл де болса арылтқандай, жақсылық лебізін сәл де болса сезінткендей…

	Сағила үйдің белдеуінде шылбырынан байланып, қаңтарулы тұрған қаракөк атты анадайдан көргенде тосын бір сезіммен жүрегі аузына тығылып атқақтай жөнелді. Үстірттің үстінде көшіп келе жатқанда, сол жолы өздеріне соғып, бір кеш аялдап қонып кеткен басшылардың бірі тағы да оралып ат басын бұрғанын, неге екені белгісіз, ол Қуаннан бір жақсылық хабар болғанға жорыды. Тез-тез жүгіре басып, үйге жетуге асықты.

	Төрде құс жастыққа шынтақтай жантайған Жарылқасов темір ошақта тұрған қара қазанның бауырын жалап жанған қидың қызуына маужырап, ат үстінде жолсоқты боп шаршағанын енді сезінгендей, дел-сал күйде қалғи бастағаны сол еді, Сағиланың сықырлауықты серпи ашып, ентіге кіріп келген дыбысынан селт етіп, көзін ашып алды.

	Оң жақта, іргеге таманырақта отырып табаға нан салуға оңтайланып, ашыған қамырды табақтан созып ала берген енесі келінінің әлденеге еліге абыржып, албыраған кейпіне аңтарыла қарап қалды.

	– Жайшылық па, шырағым? - деді ол уысынан созыла үзіліп түскен қамырдың бір үзбесін табаға сала беріп. – Қойда атаң қалды ма!?..

	Сағила өзінің әлденеге абыржулы, әлденеге толқулы күйін енді барып аңғарғандай, екі бетінің ұшы ду етіп, әнтек қысылып, ұялып қалды. Басын шалт көтеріп, ұйқылы, кіреукеленген көздерімен қадала қараған қонаққа ишарамен басын изеп, сәлемдескендей болды да, жүзін тез бұрып әкетіп, енесінің қасына келіп тізе бүкті.

	– Атам төңіректі шолып келе жатқан беті екен, мені үйге жіберіп, өзі қалды қойдың соңында… – Сағила бет-жүзі албырап, қатты жүрістен ынтыққан демін қапелімде баса алмады. – Сосын… үйге кісі келгенін біліп, орталық жақтан бізге хабар-ошар ала келмеді ме екен деп асыққан бетім еді ғой…

	Келінінің абыржулы-толқулы жағдайының мәнісін білгеннен кейін кемпірдің жүзін кенеттен жабырқаулық көлегейлей қалды. Иегі бір кемсең етті де, сәл күрсініп қойды. Осы мезетте жанарына еріксіз лықсып келген жасты Сағилаға көрсеткісі келмегендей, кемпір іргедегі ши ораманың ішіндегі ыдыс-аяқты сылдырлатып, әлденені іздеген сияқтанып тұқшыңдай берді.

	Келіні мен енесінің арасындағы сыбыр-сыбыр сөздің шетін құлағы шалған Жарылқасов әңгіменің мән-жайын аңғарса да, естімегендей қалып танытты.

	– Мына кісі анадағы Жұбан ағаңмен бірге келген ауданның үлкен уәкіл бастығы ғой, - деп сыбырлады келініне кемпір. – Шәйін беріп, қазанға тамақ салып қойдым… Сәл мызғып кетті білем, Тұрышқа соқпай, құмдағы малды аралап келе жатқан көрінеді, жолсоқты боп шаршаған сыңайлы, азырақ демалсын, еттің қамырын содан соң илерсің.

	Енесінің айтқандарын үнсіз тыңдаған Сағила басын изеді. Бұлардың екі көзі төрт болып алаңдай күткен хабар-ошарын бұл қонақтың ала келмегені оған аян болды да, алып-ұшып өрекпіген көңілі пәсейіп сала берді.

	Жарылқасов аударылып шалқасынан жатып, қос қолын тарақтай айқастырып маңдайына қойып, көздерін сәл көлегейлегендей болды.

	Сағила өзінің жүріс-тұрысын, қалт еткен әрбір қимылын мүлт жібермей, бірде жанай, бірде көз тоқтатып, тесіле, қадала қараған қара сұр кісінің сұғанақ көзінен, өткір назарынан әбден бей-берекеті қашты. Өнбойын жағымсыздау суық тітіреніс түршіктіріп, қолапайсыз күйге түсті.

	Оны-мұны ұсақ-түйек шаруаның басын шалып түртінектеген Сағила үй ішінде көп аялдамауға тырысып, көбінесе сыртта, есік алдында жүріп алды. Күннің жаймашуақтығын пайдаланып, ылғал тиген тезекті құрғақ шағырдың үстіне жаймалап, Шәмия кемпір де үйге біраз уақыт бас сұққан жоқ.

	Үй иелері өзін ұйықтап жатқанға сайып, ішке кірмей жүр деп ойлаған Жарылқасов әрлі-берлі дөңбекшіді де, басын көтеріп, тамағын қаттырақ кенеп, бір-екі рет қақырынып, "оянғанын" білдіріп еді, сырттағылар бұған да елең етпеді, сірә, естімеген болуы керек. Бәрінен бұрын үйге Сағиланың кіруін іші қалап, көңіліне ойран кіріп емекси берген маңғаз қонақ есік жаққа қарап елеңдей берді. "Өзі тым жақсы-ақ, қызуы сыртқа теуіп тұрған, жар төсегінің рақатын жөндеп көріп үлгермеген, әбден албырап піскен келіншек екен, шіркін-ай бір…" деген құмар ой дегбірін әбден қашырды. Оңаша қалып, тілдесуге оңтайлы сәт туа қалса, алдымен айтар сөзін сайлағысы келген ол азырақ толқулы сезімнің қамауында қалып, іштей біраз қобалжулы жағдайды бастан кешіргендей болды. "Қалқам, неғып жабырқаусың?" десем, қалай болар екен? Әлде басқаша бірдеңе айтса ма екен?.. Өзі бірақ адамға тіктеп қарай алмайтын тым ұяңдау бірдеме сияқты ма-ау, қалай? Өзіне назар салғанды, көңіл аударғанды мүлдем байқамайтынын, көзінің ұшымен болса да аңғарып, көрмейтінін қайтерсің…"

	Осылайша оңашада ойы он саққа кетіп, ол өзінің Сағилаға деген тәтті дәмесінің шырмауынан шыға алмай толқу-толқынысқа түсті .

	– Ене, атам келіп шәй-су ішсін, қойды кешке дейін мен жая тұрайын, әрі үйге кісі келгенін де хабарлайын, ыңғайсыз болар қонақтан…

	Сырттан Сағиланың даусы естілгенде Жарылқасов басын көтеріп, елең ете қалды. Әріректен әлдене деп күбірлей жауап қатқан кемпірдің сөзін ол шала естіді, сірә, келінінің айтқанын жөн санап, мақұлдаған сыңайлы.

	«Қонақтан ыңғайсыз болар» дейді, керек еді маған қабағынан қар жауған, қыңырайған, жаман сол көпей шал. Соны іздеп келіп пе ем мен?! Жүрсін малының соңында кешке дейін салпақтап. Мал бағудан басқа сорлының қолынан келер не бар дейсін. Сонысына қарамай, әріден, беріден қозғап ақылгөйситінін қайтерсің өзінің. Көргенбіз мұндайлардың талайын. Пейілі дұрыс емес, абзалы, қорыққанынан көзіңше мүләйім кейіпте болғанымен, былай шыға сыртыңнан гөй-гөйттейтіндердің пошымынан ғой. Көздің құрты мына Сағиладай әдемі келіншек болмаса, бұл үйді айналсоқтайтын нем бар менің?! Сөзін қарашы енді өзінің «қонақтан ыңғайсыз болар» дейді ғой, жынымды құрыстырып. Білем, білем, бұл жас қатын қайбір менің беделімді ойлап, қабырғасы қайысып бара жатыр дейсің, әйтеуір менің көзіме түспеу үшін өзінше ойлап тапқан айласы ғой. Әзірге ойлап таба тұрсын қулық-айласын, ойлап бақсын. Қармағыма сені ақ сыладай шоршып-шоршып тұрған осы балбұл жанған күйіңде, бауырыңды бір жарық еткізіп іліктермесем бар ғой, Жарылқасов болмай-ақ кетейін осыдан!..

	Оңашадағы жымысқы ойына өз-өзінен ырза болып мерейленгендей кейіппен ол орнынан асықпай тұрып етігін киді, иығына сырты қара былғары қарсақ ішігін іліп, сыртқа шықты. Сыртқа шықты да, құм қойнауына кіріп ұзап бара жатқан Сағилаға көзін сүзіп біраз тұрды. Содан соң үйдің белдеуінде шылбырынан ұзын арқау етіп байланып, қаңтарулы тұрған атының арқасын ерден босатуды ойлап, солай қарай бұрылды. Ол бүгін түн осы үйге қона жатып кетуді көкейіне бекем түйген пиғылынан айнымады. «Құм ішінде қоймен бірге қалып қоймассың, ораларсың, сонда менен қайтіп жасырынар екенсің, көрерміз. Ақ білегіңді созып, шәй құйған кесені өзің-ақ ұсынып отырарсың, ақ торғын сұлу келіншек! Нәзік саусағыңның ұшын сол мезетте дір еткізіп қолымды өрттей жанған ыпыстық қолыңа бір жанастырармын-ау мен де!..» Есіріктеу әрі қиямпұрыстау қиялын шалқытып, тұла-бойын ынтық құштарлық әсерімен шымырлатқан осы әсіре көрініс Жарылқасовтың көз алдына бір қас-қағым мезетте көлбең қағып елестеп кетті. Ақ торғын сұлу келіншек ып-ыстық құшағына еніп жүре бергендей қияли есірік күйге түсті...

	* * *

	Ет желініп, соңынан көп ұзамай шәй дастарқаны жасалды. Бүкіл төрді алып, көлденеңдей жантайып жатқан Жарылқасов бүгін осы үйдің қонағы екенін, енді алдын кешке салып аттанып кетпейтінін нық байқатты. Өз бетінше жартымды ештеңе айтпай, мұның сауалдап, суыртпақтаған сөзіне ғана қысқа жауап қайырып отырған Исалының салқын қабақтау шырайын ол сезсе де, сезбегендей болды. Білдірмей, тым-тырыс тынып шәй құйып отырған Сағилаға оқтын-оқтын көз қиығын ұрлана тастап қояды да, үнсіз қалған үй иесін тағы да әңгімеге жетелейді.

	– Сізді осы жердің, Самның жай-жапсарын, әргі-бергі тарихын жақсы біледі дейді, білгеніңізді айта отырмайсыз ба, ақсақал! – Ол ақ қалайы темірден жасалған әдемі темекі сауытын сырт еткізіп ашып, ішінен "Казбектің" сүйріктей бір талын алды. – Тұрыш ишан деген кім болған адам өзі, тастан тұтастай бір қамалдай етіп мешіт пен бала оқытатын медіресе салып тастаған көрінеді ғой кезінде. Қай заманда өткен мықты, анадай керемет құрылысты салдыру екінің бірінің қолынан келе бермейді, сірә, өзі осы өңірде елді уысына ұстаған шұбарбалақ, шұбартөс феодалдың бірі болса керек-ті?!

	Исалы өзіне түсініксіздеу, бірақ жағымды тұрғыда айтылмаған "феодал" деген сөзге тосырқаңқырап, қабағы кіртиіңкіреп қалды.

	– Қайдам, биодал болыпты ол кісі дегенді өзім көрген кәріқұлақ, көнекөз үлкендердің аузынан естіген емеспін. Бірақ беделі, атағы бұл төңіректен, адай жұртынан асып, сонау түрікмен, өзбек еліне де жеткен салауатты, білім-зердесі терең ғұлама, әулие кісі болғандығынан ғана хабардармын, сізге басқадай не айтайын?! – Исалы ұшы қос айырықтау болып біткен көкселдірлеу сақалының бір ұшын оң қолының саусақ ұшымен дамылсыз шиыршықтай берді.

	Жарылқасов езуіне қыстырған темекісін құныға сорып, түтінін бір бұрқ еткізіп қойды да:

	– Хім-м, ғұлама, әулие болған дейсіз, ә?.. - деді аларған көздерін құйтырқыландыра ойнақшытып. – Өзі ғұлама болса, қалайша ол әулие болмақ?! Әулие дегеніңіз әлгі құдайшыл, діндар, қараңғы жұрттың жалбарынып, моласының басына барып мал шалып, түнеп, табынатын пірі сияқты бірдеңе емес пе?! Ғұлама мен әулие бір ұғымға сыймайтын нәрсе менің түсінуімше. Ғұлама деп білімнің шыңына шыққан, ақылды да дана адамды айтамыз. Ал бұл адамың өзі әрі ғұлама, өзі әрі әулие болады, мүмкін емес қой бұл!..

	Исалы кірбің ұялаған қабағын жазбады. Даусын ыңырана созған Жарылқасовтың мына сөзі құлағына жақпай отырғандығы осы кейпінен анық танылғандай еді.

	– Өзі, әлгі сол ишаныңыздың руы адай дейді, сізге ағайын, тумалық жақындығы да бар екен ғой… – Жарылқасов қабағы қатулы, түксиіңкіреп отырған Исалыға енді бұған не айтар екенсің дегендей сыңаймен көз тастады.

	– Иә, бәріміз бір адаймыз ғой, ол кісі – Келімберді адай, оның ішінде – Балықшы, одан бергі аталары - Өртілес, Қостай, ал Қостайдан – Мәмбет, Тұрекең, Тұрыш ишан осы Мәмбеттен тарайды. Жарықтық Тұрекең көп жасапты. Сүйегі асыл адам болған ғой. Сол абзал абыз қарт әлгі кәлектептендіру басталардан бір жыл бұрын, тоқсан жетіге қараған шағында дүниеден өтіпті.

	– Әбден қартайып өлген екен ғой, байғұстың өзі, - деп, Жарылқасов әңгімені одан әрі тыңдауға пейіл танытып еміне түсті.

	– Өмірден жақсы-жаманды көп көріп, зердесі, ой сана-парасаты көмескіленбей, көз жұмғанша ақыл-есінен ажырамай, баянды да ұзақ ғұмыр кешкен ғой жарықтық, - деді Исалы үнінен мақтан сезімін әдейі асқақтатып. – Он жасынан ілім іздеп осы Маңқыстаудың табанынан, осы құм арасындағы елінен Хиуа асып, сондағы атақты үлкен бір медіреседен дәріс алыпты. Адамзат пайда болғалы ықылым заманалардан бергі хатқа жазылған білімнің нешеме саласынан көкірегіне нәр құйған Тұрыш туған жұртына оқыған-тоқыған дәйегі мол ғалым боп оралыпты деседі содан.

	"Балам, енді басыңа құйып, көкірегіңді нұрландырып алып келген біліміңді қайтпексің, қайтіп пайдаға асырмақсың? Әлде өзіңнің білгеніңді өзіңде тұмшалап, дымнан хабары жоқ мына қараңғы, қарабайыр біздің қасымызда жүріп қияли күй кешпекпісің? Біліміңді енді кәдеге асыратын жөн-жосықты ойлап, бажайлағаның бар ма?" – деп сауал қояды әкесі ұлын сынағысы келгендей ниетпен.

	"Ойлағаным да бар, іске асырсам деген мақсатты, парызды ісім де бар, әке, - дейді көзінің оты жайнаған жас жігіт Тұрыш. – Зердеме білім нәрінен құйып алған өнегемді өміршең етуді қолға аламын, қарсы болмасаңыз!»

	Ұлының батыл да кесімді жауабына ырза болып қалған әкесі, мұнысын сездірмей: «Ол қандай парыз,нендей өнеге?» деп тағы одан әрі ойын суыртпақтай түседі.

	«Көкейіме түйген парызды ісім, әке, хиуалық ұстазымның маған тапсырған аманат-батасын орындау. Қадірменді ғұлама ұстазым маған еліңе барғасын мешіт, медіресе салдырып, еліңе имандылық пен ізгіліктің, білімнің дәнін сеп, халқыңның адал сауабын ал деп аманаттаған болатын. Осы аманатты орындамасам – оқығанымның құны көк тиын, ұстазым дарытқан өнегенің сәулесін халқымның көкірегіне жеткізе алмағаным. Сондықтан осы игілікті шаруаны іске асыруға белді бекем буғалы отырмын. Ол үшін алдымен мешіт пен оның жанынан медіресе салуды қолға аламын. Бұл қадамымды Сіздің құптайтыныңызға сенемін, әке!»

	Зерделі ұлының аузынан шыққан осындай көшелі сөзге ырза болған әкесі талабын құптайтынын айтпастан бұрын азырақ ойланып отырып: «Балам, мынадай жырақ жерде сенің айтып отырғаныңдай, анау Бұхара, Хиуадағыдай сән-салтанатты мешіт, медіресе ғимараттарын тұрғызу оңай болмайды ғой, осы жағын ойландың ба? Ертеңгі күні бұл шаруаны бастауын бастап алып, тиянақтай алмай жүрмейсің бе?! Дос бар, дұшпан бар, өзі көтеріп жүре алмайтын шоқпарды беліне байлағаны несі деп табалап жүрмей ме?» дейді, көкейіндегі күмәнін жасырмай.

	Тұрыштың әке күмәніне айтар уәжі бар еді. «Әке, бұл ғимараттарды тұрғызуға алдымен алланың өзі қолдар, одан қалды Хиуаның тастан өрнек өретін қас шеберлерін жіберіп көмек көрсетуге ұстазым уәде еткен. Ғимараттар қабырғасын көтеруге Үстірттің ұлутасы бар, ал ағашты сол жаққа керуен жібертіп алдыртамыз, әке. Бұл ісімнің ойдағыдай оңғарылуына Бекет ата аруағы жебеуші болар, ақ батаңызды беріңіз!» деп алқанын жайып бата сұрайды.

	Қария ұлының бал-бұл жанған өршіл жүзіне, ұшқын атқан көзіне қарап, әкелік толғаныспен қолын жайып батасын арнайды. «Ия, құдіреті күшті алла, шырағымның парасат пен имандылықты хақ тұтқан ақ ниетті талабын оң ете гөр! Ізгілік жолындағы ақ ниетті қадамыңды Бекет ата әруағы қолдасын, ісіңе сәттілік берсін, балам! Еліме, жас ұрпаққа адамгершілік пен білім нәрін себемін деген үмітің ақталсын! Алдыңнан жарқырап ақ Күн тусын!»

	Аса бір зор ырзалықпен батасын берген әкесі ақсарбас шалып, келелі шаруаның сәтті де оңынан басталуына ел-жұрттың да тілегін қосады. Осылайша Тұрыш мешіт пен медіресе салу ісін қолға алған екен деседі…

	Білімдар талапты жігіттің ізгі бастамасын ел-жұрт тегіс қолдап, қолынан келер көмегімен демеп, құрылыс жұмысына бір кісідей атсалысып, аз уақыттың ішінде осы мынау Самдағы Тұрыш ишанның мешіті мен бала оқытатын медіресесі бой көтереді. Халықтың рақметі мен ыстық ықыласына бөленгенін былай қойғанда, бұл кісінің табан аудармай осы мекенде білімнің жарық сәулесін талай шәкіртінің көкірегіне түсіргендігінің өзі ғұламалық емес пе! Тұрыш ишанды көзімен көрген көнекөз қариялардың оны айырықша қасиетті кісі болған деп әңгімелеп отыратынын жасырақтау кезімізде талай рет естігеніміз бар. Ол кісінің емшілігі де, көріпкелдігі де – адам пендесінің санасына сыймайтындай кереметтей ғажап екен. Ғұламалығына қоса әулиелігі де осындай киелілігінен, қасиеттілігінен болар. Ондай қасиет тегіннен-тегін дарымаса керек-ті мұндай кісілерге!..

	Исалының Тұрыш ишанның қандай адам болғандығын бар ықыласымен беріле айтқан әңгімесін үнсіз тыңдап отырған Жарылқасов осы тұста алдында жатқан портсигарының қақпағын сырт еткізіп ашып, тағы бір тал темекі алды.

	– Апыр-ай, ә!? – деп, я таңданғаны, я күмәнданғаны белгісіз кейіп танытты.

	– Тұрыш ишанның әулиелік қасиетіне байланысты ел ішінде айтылып жүрген әңгіме көп болатын. Оның қайсыбірі қазіргі күні ұмытыла да бастады. Діншілдікті уағыздау деген кінәрат қойылғасын көп айтылмай, сөйтіп бірден-бірге, жете бермей, үлкендердің көкейінде өздерімен бірге кеткен сөз қаншама! Адамның жақсылығын, жұртқа тигізген шарапат, киесі туралы айтудың қандайлық зияны болғанын білмеймін, үкімет әйтеуір қатты қарайды ғой бұндайға. – Саусағына қыстырған темекісін тұтатып жатқан Жарылқасовқа Исалы көз қиығын бір тастап қойды.

	– Надандық, қараңғылық деген де, міне, осындайдан келіп шығады, ақсақал! – деді Жарылқасов менменшіл үнмен. – Адам сенбейтін қайдағы бір нәрселерді ойлап тауып, соны әлгі осы Тұрыш сияқты діндарларға, молда, ишандарға таңасыңдар. Надан халыққа қайдағы бір жоқ құдайдың атын айтып, аузынан құраны мен алласы түспейтіндердің бәрі жатқан бір әулие, керемет. Ғұлама дейсің, білімдар дейсің, ал сол Тұрышыңның ұрпаққа жазып қалдырған қандай еңбегі, яки кітабы, хаты бар?! Жалпы мұндайды ойланып айтқан жөн болар, қайдағы бір феодалды, діндарды, ғұлама, керемет деп албаты марапаттағанымыз, ақсақал, сіз бен бізге жараспайды. Аңдап-аңдап сөйлеу керек. Партияның саясатына дұрыс келмейтін қайдағы-жайдағы әңгімені қоздатып отырсыз, болмайды бұлай сөйлеуіңіз... Так, что, тілдің ұшына келген мұндай керексіз, социалистік қоғамға жат сөзді ерсілі-қарсылы айта бермей, өзіңізге өзіңіз есеп беріп дегендей, ойланып сөйлеңіз, ақсақал!..

	Даусын көтере арқаланып, ара-арасында басын шайқап-шайқап қойып, ықтыра сөйлеген Жарылқасовтың сұрынан кәдімгідей-ақ сескеніп, бойын үрей билеген Шәмия даусынан діріл байқалып шалына сыбыр ете қалды.

	– Жайыңа қарап, тек отырмаймысың, нең бар соншама еліре сөйлеп!.. Әлдеқашан сүйегі қурап қалған ишанды тірілтейін деп пе ең, байғұс, қу мұндар, - деді.

	– Жә, енді қонақ кісі әңгіме сұрағасын білгенімді айтып жатқаным да, қайт дейсің енді!? - Исалы аузына қапелімде жартымды сөз түспей, кібіртіңкіреп, күмілжіңкіреп қалды.

	Исалының екі иығы салбырап, төменшіктеп, пәсейіп қалғанын өзінің әлгіндей үстем сөзінің нысанаға дөп тигені деп түсінген Жарылқасов жүзін одан әрмен суытыңқырай түсті де, даусын қатқыл үнмен ыңырана созып сөзін одан әрі жалғады.

	– Ым-м, ия, сонымен... Дұрыс қой, қыстың құм ішінде жылы басталғаны, әрине, жақсы. Бірақ табиғатқа сеніп болмайсың. Сөйтіп ертеңгі күні осы жұмсақ қысың аяқ астынан мінезін өзгертіп, кәріне мінсе, қайтпекпіз? Баспанасыз, қора-қопсысыз, қамсыз отырған мына өзіңіз сияқты малшы халықтың жағдайы не күйге душар болмақ?.. Қарап отырсаң, тірі адамнан гөрі өлгендердің, бәйбіше дұрыс айтады, сүйегі қурап қалғандардың жағдайы әлдеқайда жақсы, әрқайсысы жатқан бір әулие, бастарында мазар, қала берді, мешіт-пешіт, медіресе-седіресе дегендері тағы бар… Тұтастай бір қала салуға жететін кірпіш, тас солардың моласына қаланыпты. Осындай жағдайда отырғанымызда, не мектеп, не дүкен, не баспанамыз жоқта, заңғардай-заңғардай мазарларға әйтеуір қайдағы бір әулиенің салдырған моласы екен деп, соған құлшылық жасап табынғанымыздың жөні бола ма? Қалай ойлайсыз, ақсақал?..

	Исалы Жарылқасовтың не айтпағын қапелімде тура басып аңғара алмай қалды да, сөздің мән-жайына пәлендей түсінбеген раймен:

	– Қайдам?! - деп иығын бір көтеріп қойды.

	– "Қайдам" деген жауап емес, менің айтып отырғаным дұрыс па, әлде бұрыс па, соны айтыңыз!

	Исалы аңтарылып Жарылқасовқа бір, тағы да артық-ауыс бірдеме айтып қоя ма деп мұның аузын бағып өзіне телмеңдей көзін сүзіп отырған кемпіріне бір қарады. Осы арада нені дұрыс, нені бұрыс деу керектігін біле алмай дал болды. Шалының осы кейпетін айтқызбай-ақ сезген Шәмия кемпір:

	– Бәтір-ау, бастық кісі зираттарының басындағы тастардан үй тұрғызамыз, мектеп, құлып үй, дүкен саламыз, сол дұрыс па деп сұрап отырған сыңайлы, құлағың тосаңданып қалған ба өзіңнің, немене? - деді үстемелете сөйлеп.

	– Не дейді? Зираттың тасынан ба?! Қай кісінің зиратын бұзбақшы? Тұрыш ишандікін бе?! Астафыралла-а! Сұмдық-ай, не дейді!?. – Исалы даусын құмықтыра сыбырлап, өн-бойы дір етіп, тіксініп қалды да, мұнысынан өзі де біртүрлі шошыныңқырап, абыржулы күйге түсті. – Сұмдық қой мынаусы, сұмдық!..

	Алдында жатқан сәнді қораптан папиросының тағы бір талын алып тұтатқан Жарылқасов езуін қайзалай шүйіріп, көк бұйра түтінін шиыра үрлеп жіберді. Исалының түрі қошқылданып, көздерінің жыпылық атып кеткен кейпіне менменси, ішінен жиырылып, ызаланып, жек көріп қарады.

	– Тұрыш ишандікінен болса ше?! Онда тұрған не бар екен сонша?! Сұмдық ештеңесі де жоқ! Мешітін де, медіресесін де бұзамыз, ұрпағы, жұрты үшін бұл іске, оның шынымен-ақ әулие екені рас болса, ренжи қоймас, ех-ех-ех-ехе!..

	Жарылқасов сөзінің аяғын ащы мысқылды күлкіге айналдыра түсіп, өңін кенет суытып алды. Содан соң қабағының астынан қарап, қапелімде абыржып, абдырап қалған Исалыны қалт еткізбей бағып, бір әудем үнсіз отырды.

	Үрейдің бе, әлде ызаның тітіреністі түршігісі ме, әйтеуір қапелімде тілі икемге келмей, Жарылқасовқа әнтек жалт қараған Исалы мына қатігез шешімге тойтарыс берер нендей сөзді тауып айтарға білмей, абыржулы күйде түйіліп, тұнжырай түсті. Осы бір мезетте "Астафыралла, мынау адам емес, дүлейдің нақ өзі ғой!" деген сұп-суық зәрдей ой жүрегін төмен суырып, арқасын аяздай қарып өткендей болды. Өн-бойын суық түршігіс билей жөнелді.

	 «Төрде отырып теріс сөйлегеннен без, есікте отырып керіс сөйлегеннен без» деген дуалы ауыз данышпандардың аталы сөзі бекер айтылмаған ғой. Ақ адал төрімде отырып айтқан сөзінің сиқын қарашы мына күнаһар зәлімнің! Біздерді мынаның күнәлі, арамза пиғылының пәлесінен сақта, жаратқан. Беті аулақ, көш, көш!..»

	Үй иесінің әлем-тапырық болып кеткен кейпіне туралай қарауға одан әрі дәт-шыдамы жетпеген Жарылқасов осы бір сәтте одан көзін аударып, жүзін бұрып жіберді.

	Жетілік мұржасының ұшы кетілген майшамның сарыала, күңгірттеу жарығы бес қанат үйдің ішінде орнаған қолайсыз үнсіздікті одан бетер тымырайтып, ауыр мұнарға тұмшалағандай.

	Қабағы түсіп, еңсесі пәс тартқан Исалы шал тырс деместен сол күйі орнынан тұрды да, түйе жүн жылы күпісін иығына іліп, қотан жаққа, түнектегі қойды қарап келуге шығып кетті.

	Қонаққа төрге төсек салып берген Сағила ыдыс-аяқты жуып-шәйіп, жуындыны төгуге далаға шықты. Түн тып-тымық әрі жап-жарық екен. Шеті сәл кетілген күлшедей болып толысып қалған Айдың ақкүміс уыз нұры төгіліп тұр. Жүзін айға бір қырын беріп, түнгі көркем аспанға елжірей, елти қараған Сағила «Айдың әдемісін-ай, қалқам!» деген оқыс шыққан дауыстан селк ете түсті де, жалт қарады. Жалт қараған кезде езуі ыржия керіліп, жанына тақап қалған Жарылқасовты көзі шалды.

	– Толысып, әдемі болып тұр екен, ә! Осындай түні, мынадай толысқан Ай жарығы астында құрбы-құрдастарыңмен ақсүйек ойнаған кездерің есіңе түсіп кетті-ау, сірә, қазір, ә!? Ойыңның дәл үстінен түстім ғой, айнам?! Солай ма, ех-ех-ехе!..

	Сұп-суық ызғар іші-бауырын қарып өткендей, Сағила жағымсыз бір діріл билеген өн-бойын жинай алмады. Дөрекі, жасанды мипазданған соншама ұнамсыз үннен қатты шошынып, табан астынан жартымды сөз қайтаруға тілі икемге келмей күмілжи берді. Үн-түнсіз бұрылып, тез үйге кіріп кетуге де шамасы жетпеді. Ыңғай-оралымнан айырылған адамдай, аяғы зіп-ілдей боп сол тұрған орнынан қозғала алмай қалды.

	– Неден қорқып кеттің, қалқам? – деп құмыға сыбырлады Жарылқасов. – Сен қорқатындай не айтып едім, жазған басым. Өзің сияқты көркем дидары толысқан жарық Айдың әдемілігіне таңданғанымнан секем алатындай не бар, айтшы, қалқам Сағилаш?.. Ағаң өзіңді былай жақсы көріп… Бүгін мұнда сен үшін ғана қонып жатқанымды білсеңші....

	Қотан жақтан бері қарай келе жатқан Исалының сұлбасы қарауытты.

	Үйден кемпірдің:

	– Сағила-а, қайдасың? – деп шақырған даусы естілді.

	Өзіне енді болмағанда тап беріп, бас салудан тайынбаған дөңбектей, дөрекі немеден қалай құтылардың амалын таппай тұрған ол жалт бұрылды да, кесе-көлденеңдеген тосқауылдан құтылып, аяғын тез-тез басып, үйге лып етіп кіріп кетті.

	Осы мезетте әлдеқайдан, құм арасынан қарсақтың шәңк-шәңк етіп үргені естілді.

	– Айт, айтақ, Жолбарыс! – деп төбетін айтақтап, қиқулаған Исалының даусына Жарылқасов тіксініп қалды. Шалдың түн қойнауының тыныштығын бұзған айқайының сесі өн-бойын жағымсыз бір түршігіспен қарып өткендей болады.





– ІҮ -


	Құмның қойнау-қойнауында тып-тыныш болып бұғып қалған қойлы ауылдарды аралай жүріп Жұбан биылғы қыстың малға аса жайлы болып тұрғанына көзі жетіп, көңілі орнықты. Мал жақсы қоңдаған. Наурыздың басын ала, көктем шыға көшіп, Жемнің бергі бетіне жеткізіп қоздатқанда қыстан күйлі шыққан қойдың шығынсыз төлдейтініне ол ешбір күмәнданбады. Ауа райы апталап соғатын ақ дүлей борансыз осы сияқты қолайлы болып тұрған жылдары қысы-жазы қолға қарамай, аяғынан өрістеп шығатын еділбай қойының бабын бір қойшыдан кем білмейтін Жұбан қазіргі құм ішіндегі жылы қыстың жайсыз тиер жағын да біледі, бұл – малдың ішер суының жетімсіздігі. Оқта-текте түскен қырбық қар қыс бойы суаттан су ішпей, қарлап шығатын қойдың аузын дымдауға ғана жарайды. Қойшылардың қазір ілдалап жан сақтап отырған бірден-бір су көзі – шеген құдықтар. Бұлардың да көпшілігінің көзі бітеліп немесе тақталап өрілген аузындағы тас шеңберлері ішіне құлаған. Жұбан жүрген жерлерінде құм арасында атам заманнан бергі сақталып келе жатқан, бірақ сарқылмас көзінен лықсып келіп тұрған суын жан баласы көптен бері кәдесіне жаратпаған, қара таспен шегенделген осы құдықтарды Самның ұңғыл-шұңғылын жақсы білетін Ілиястың өзіне берген, қолдан сызылып жасалған картасы бойынша іздеп тауып, әрқайсысының басына белгі қойып кетіп отырды. Ойы – кейін бір қалт еткенде қойлы ауылдардан бірбір адамнан шығарып, қауымдасып бұларды қалпына келтіру. Әрине, бұның оңай шаруа еместігін біледі, бірақ көз – қорқақ, қол – батыр, әрекетсіз отырғаннан пайда жоқ. Малға оты қалың жайылыспен бірге, кенезесін кептірмейтін суы мол суат көзі де керек. Ал қалың құмның ішінде судың бірден бір көзі – суы тұщы да мол құдықтар ғана, малдың тіршілігіне ілдалау болар басқа су қоры жоқ. Көп болып қолға алып, бұдан былайғы жерде шөбі іріп тұрған оты мол құм алабына тіршіліктің ылғалды нәрін берер сол құдықтардың көздерін қайтсе де ашулары қажет екенін ол ойына бекем тұтты.

	Жұбан бұл құдықтардың, әсіресе Қарасайқұдық, Молқұдықтың, Жарқұдықтың, Сыңғырлау-Матай, Көптамдағы құдықтардың тарихы сонау көне жібек жолы заманынан басталатынын бір жолы осы өңірге қатысты тарихи еңбектерді іздеп, оқып жүретін Ілиястан естігені бар еді. Ілекеңнің айтуынша, бір-бірінен арақашықтығы он-он бес шақырымнан жетпіссексен шақырымға дейін жететін бұл құдықтар Аралды жағалай өтіп, Каспий теңізі ойпаты арқылы Шығыс Еуропа елдеріне қарай шығыстан тартылған көне Жібек жолының бойында кірешілердің тоқтап, ұзақ сапарда тыныс шақырған жерлерінде қазылғандығына қатысты болжамдеректер қазақ даласының көне тарихына терең бойлаған А.Левшиннің, В.Бартольдтің зерттеулерінде, жазбаларында айтылған екен. Ал оның осы Үстірт пен Самның әргі-бергі кезеңдердегі шежіре-тарихы мен әр шұңғылы, әр төбесін кереметтей жақсы білетіндігі өз алдына. Жұбан құм арасында, ғасырлар тылсымында жасырынған шежірелі мекендерді бірге аралап жүрген сапарында Ілиястың айтқан әңгімелерін көңілінде қайта жаңғыртып, айырықша бір әсерлі күй кешкен еді. Ол Ілиястың қазақ жерінің тарихына қатысты еңбектерді көп оқитынына сүйсіне қызығатын және өзінің көп нәрсені әлі тереңдей білмейтініне де бір жағынан өкінетін.

	Жалпы зердесі де, адамдық парасаты да биік Ілиястан үйренер көп өнеге бар екенін ол іштей мойындап жүреді.

	... Мүлгіп бұйыққан қоянжон, бұйратты құм ішінде қазір жападанжалғыз келе жатқан Жұбанның көңіл-күйін ерекше бір ой толқынысы баурап алған еді. Ол тарихы көне өткен мезгілдердің бейнелі елесжаңғырығымен астасып, қиял қанатының зор самғауына ұласқан ой-сезім толғанысының толқыны болатын...

	...Ендігі бір сәтте, о ғажап, құм бұйратының анау бір ұзыннан-ұзақ созылған жал-жонының қыр арқасында Күннің батар тұсынан бері асып, шығыс жақты бетке ұстаған, қомына теңдеп жүк артқан түйелер керуенінің тізбегі марғау қозғалып бара жатқандай бір елес-сурет көз алдында ғайыптан-ғайып пайда бола қалды. Атының тізгінін шалт тартып тұра қалған Жұбан бүтіл зердесін тап осы мезеттерде жайлап алған ой әсерінің шалығына ұрынғандай беймәлім нақты пайым-санасынан тысқары бір халдің құшағына ене берді. Алыс заманаларды бүгіннен бөліп тұрған мезгілдер пердесі айқарыла ашылып, басқа бір әлемнің бейнесі менмұндалағандай. Керуен тізбеген бастап келе жатқан бас түйенің бұйдасын қолына ұстаған, ақ шалмалы кіреші жігіт күн қақты, тотығыңқы жүзін еш жаққа бұрмайды. Бас түйенің мойнындағы қоңыраушаның болмашы сыңғыр ете түсіп естіліп бара жатқанынан өзге төңіректі селт еткізер дыбыс жоқ. Елсіз де шетсіз кеңістіктің қойнауы мүлгіп барып, сәл ғана оянып кеткендей күйде еді. Енді көп ұзамай Күннің табағы алыс-алыс құм бұйраттары жонынан әрі асып, көкжиекке құлайтын ілкімдегі ашықжарық мезетте, түн тұрағына мөлшерлеп келе жатқан тұстағы ойпаңды жердегі шыңырау құдықтың басына келіп ұзын керуен іркіледі. Арқасы жеңілдеп, қомынан босаған жануарлар мес қауғалардан тас науаларға сарқырай құйылған кәусар суға бас қояды да, сораптап ішіп, тіршіліктің ылғал-нәрін бойына мейірлене сіңіреді. Кірешілер төңіректен қурап, кеберсіген қоянсүйек, шағырдың түбіртігін тамызыққа жинап, өздерімен бірге алып келе жатқан сексеуіл томарларын жағады. Түнге қарай тез салқындайтын құм тылсымы сексеуіл отының алауы жалын-жарығымен сәулелі әлемнің құшағына енеді.

	Мақпалдай түннің қою пердесін айқара түріп, лаулай жанған оттың айналасына тыныс шақырып алаңсыз жайғасқан керуеншілер. Әне, әлдекім қурай сыбызғысын алып, ғажайып тебіреніс-тербеліске толы нәзік те сыршыл бір әуенді сызылтады. Енді бірде қыл қобыздың қасиетті қара шанағынан алыс ғасырлардың сарыны мұңдана толғанғандай болады. Оны қыл ішігінен нешеме заманалардың, уақыттың өзегіңді суырғандай қоңыр күй-сазы тебіреніспен үн қатқандай. Түн қойнауының құм арасына байыздаған тыныштығын тербеткен бұл сиқырлы саздардан тау асып, қыр асып, сахара-шөлдерді, жасыл белдерді артқа тастап, теңіз бен дарияларды жағалай өткен қиыр-қиыр жолдарымен ұзақ сапар шегіп, туған жерге тезірек жетуді аңсап келе жатқан жандардың сағынышы мен жан тебіренісі толқиды.

	Түйекештер керуен түйелерін оты мол құм бұйратына түн ортасынан ауғанша жайылысқа жіберіп, кезектесіп бағады да, сонсоң түйелерді құдық басындағы түнемеліктің айналасына қоршай шөгеріп, бір-бірін бұйдаларымен матастырып тастайды. Жыл бойына шығыстан батысқа, батыстан шығысқа қарай дамылсыз қозғалып, жол үстінде тіршілік кешкен керуеннің осы дағдылы сапарында әрдайым аялдап, тыныс шақырар бекеті де – құм ішінде бұйыққан осы құдықтар. Тіршілік тізбегін бір қиырдан бір қиырға жалғастырып жатқан Ұлы жолдың бойымен кіре тартқандарды сусап, шөліркеуден сақтаған нәрлі көздер де – осы суы мөлдір де тұщы құдықтар ...

	Құдды осы бір ой елесіне елти түскен Жұбан уақыт тылсымының арасынан, әлгіндей өмір көрінісінің алыс бір қойнауына барып оралғандай күй кешті.

	Орта ғасырдың көне тарихының ізі осылайша салқар құмның ақшағыл бұйраттарында да өзінің белгісін қалдырған. Ұзыннан-шұбақ созылып, қысы-жазы осы тым-тырс бұйығып жатқан құмдағы шығыстан - батысқа, батыстан шығысқа қарай ерсілі-қарсылы тартылған өмір жолы – тіршілік жолы үстінде сан-алуан адамдардың саналуан тағдырлары өткен. Осынау ежелгі мекен заманалардың қойнауында мүлгіп қалған талай тарих, талай сыр-шежіреге куә. Күн, ай, жыл санап, зымыран жылдамдықпен ілгері кетіп бара жатқан мезгіл көшінен біреу ерте, біреу кеш шеттеп қала бермек, бірақ мынау жер мен су, мынау желмен ызыңдаған құм қияғы, бұйырғыны мен теріскені қалың өскен шағыл- бұйраттар – өткен уақыттың куәгеріндей мәңгілік. Бір тіршілік басталып, бір тіршілік көшіп жататын осы мәңгілік керуен-уақыттың аясында кезеккезек ғұмыр белестерін өткеріп жатқан ұрпақ алдында өткеннің, кешегінің қалдырған белгісін өшірмей бүгінге, ертеңге, болашаққа жеткізу жауапкершілігі тұр. Тек қазіргі мәзіретімен өмір сүріп, келер күніңе не қалдырып, не жеткізетініңді ойламау бос өткен тіршілік қана болар еді. Осыны түсініп, түйсінуге ақыл-зердесі терең, кереметтей ақылман болудың да қажеті жоқ, тек көкірегің мен сезім-санаң тас меңіреу болмасын…

	Құм арасындағы ұзақ марғау жолды әсерлі ойларымен қысқартқан Жұбан Исалының отары су ішіп отырған, Тұрыштан үш шақырымдай жердегі Жалғызқұдыққа іліккенде ақпанның қысқа күні таусыла келіп, батыс көкжиек қызылшапақтанып қалған шақ еді. Ол үйге бұрылмай, қойды асықпай ауылға қарай беттетіп жайып келе жатқан Исалының алдынан шықты. Маңдайлығы кере қарыс түлкі тымағының құлағын артына қайырып байлап алған Исалының желқақты, жүдеулеу өңі кешкі салқыннан аздап қуқылданып, көгіс тартыңқыраған. Қапталдан жанамалай келген Жұбан онымен ат үстінен қол беріп амандасты.

	– Ассалаумағаләйкүм, Исеке!

	– Әлликүмәссалам!

	– Мал-жаныңыз аман ба, Исеке!

	– Аманшылық, Жұбан! Өзіңнің де ат-көлігің аман ғой, қай бағыттан жол тартып келесің?..

	– Молқұдық, Қырыққұдықтан бері асып, Құдыс жақтан келемін. Төрт-бес күннен бері сол төңіректерді аралап, шолып дегендей…

	Шаруаға ықтиятты Жұбанның құмдағы құдықтарды аралап, көріп жүргендігінің ау-жайын Исалы айтқызбай-ақ түсінді.

	– Е, оның бір жөндем шаруа екен, Жұбанжан, малдың өріс-құты осы құдықтардың суының мол-аздығына байланысты екендігі рас. Мынадай қары қырбықтанып қана тұрған қыста дұрыстап қарлай алмайтын тоғайған малдың мейір-кенезесі қанып су ішпесе, күз бойғы жиған қоңы нәр емес, өзіне зәр болып жабысады. Шүкір, әйтеуір мына Жалғызқұдықтың суы күн аралатып болса да малдың шөлін қандырып тұр, ал бұл болмаса қайтер ек?..

	– Исеке, осындай құдықтар осы құмның төрт бағытында, терістігі мен түстігінде де, күн шығар тұсы мен батыс бетінде де, әудем-әудем аралықтарда баршылық екен. Суы мол Қарасайқұдық, Молқұдық, Жарқұдық, Сыңғырлау-Матайдағы құдықтарды, мына Жарысайдағы құдық пен Құдастағы құдықтарды айтпағанда, аузы бітеліп, аузы ішіне опырылып, көзі бітеліп қалғандары қаншама! Солардың тіршілік ылғалын бүлкілдетер өзегін бір-бірлеп аршып, құм ішін ен жайлаған мал-жанды түгелдей қарқ қылар суын кәдемізге жаратсақ қой деген ой болып тұр, бұған қалай қарайсыз, Исеке? Қандай керемет шаруа болар еді ғой, ә!..

	– Ойың әбден дұрыс, шырағым. Мына көрші қонған ауылдардан бірбір адамнан шықса, қайраты тасыған ер-азамат болмасақ та, шал-шауқан мына біз де бір дәрмен жасар едік те. Пайдасы мен ізгілігін көп болып көретін іске өзіңдей басшының «әу!» деп жұмылдыруға шақыратын сөзін ешкім де жерге тастамайтынына кәмілмін.

	– Рақмет, Исеке, көп рақмет! Басқа түскен қиын-қыстау заманда қолға қару алып, соғысқа баруға, жаудан елді қорғауға аяқты сылтытқан мына сыңар жамбас жарамады. Әйтеуір мынау өздеріңіз сияқты ағаәкелердің шаруасына жетекші, бас-көз бола алсақ, сөйтіп, майданда отжалынның ортасында жүргендерге демеу жасасақ деген бір әрекет қой біздікі…

	Тұйық, сөзге сараң, ішіндегісін сыртқа көп ақтара бермейтін, салқын қабақты Жұбанның осы бір сәттегі ақтарыла шығарған жан толқынысын көңілшек Исалы жып-жылы елжіреп, тым-тырс тынған сезіммен қабылдады.

	– Әр күнің жылға татитындай мына замандағы тірлікке ердің ері ғана шыдар. Күркіреген, дүркіреген атыс-шабыс қана жоқ демесең, кіл кәрі-құртаң, қатын-қалаш, көк қарын бала-шағамен үкіметтің жауапты ісін атқарудың қиындығы майдандағы арпалыстан бірде-бір кем емес болар-ау, мұны күнбе-күн көріп жүрміз ғой өзіміз. Аттың жалында, түйенің қомында тірлік кешіп, көшіп-қонып малдың күйін күйттеген ел-жұртқа бас-көз болған, шаруасының оңғарылуына көмек жасап жүрген қызметің ауыр да адал ғой, шырағым Жұбан. Алда-жалда пәшесті жеңер күн туып, заман оңалғандай кез оралар болса, еңбегің далаға кетпей, ел-жұртыңның алғысына бөленерсің, соған үміт еткенің дұрыс. Өзің секілді жөн білер азаматтарға әл-дәрмен жеткенше сүйеу болуға әлі жарармыз, алла дес берсе, қам жеме оған. Жаратқан ием адал ниетті ақ ісіңді дәйімде қолдап жүрсін!

	Жұбан үндеген жоқ, оң қолын кеудесіне басып, жүзіне ұялай қалған мейірім шырайымен өзінің алғысты сезімін ұқтырғандай болды.

	Іргедегі Тұрышқа Жұбанды жібермей, үйіне қондырған Исалы кеш бойы айтылған көп әңгіменің арасында Тұрыш ишанның мазарын, мешіті мен медіресесін бұзып, тас-кірпішінен, ағашынан штаб басына үй, малшыларға қора салдырмақшы ниеті бар Жарылқасовтан өз құлағымен естіген сұмдықты баян етті.

	– Жарықтық Тұрекең ишан әулиелігінің кереметін айтам да, бақилық болып дүниеден өтер алдында үлкен ұлын шақырып алып: «Балам, менің бұл фәниден көшетін сәтім тақалып қалды, үш күннен соң, сәрсенбіден бейсенбіге қараған күні бақилық болармын, аяқ жетер жердегі туған-туысқандарға хабар сал, бақұлдасып қалайын» дейді. Ұлы сап-сау жүрген әкесінің бұл айтқанына сенгісі келмейтіндей рай танытады. Баласының мұнысын ишан мақұлдамай, реніш білдіріп, соңғы өсиетін тағы да қайталайды. «Әкеңнің ақырғы сөзіне құлақ сал, шырағым. Менің енді бұл дүниелік еместігім ақиқат, жаңағы айтқаныма қоса мына сөзімді де жадыңа ұстап, көз жұмғанымнан кейін мойныңа қарыз қылмай, орындарсың. Енді бір жыл өткесін, көр де тұр, алағай да бұлағай болар заманның есірік дүлей желі ұйтқиды. Сонда «тұрымтай – тұсына, балапан – басына» дейтіндей аласапыран зауалды кез туар. Өлінің аруағынан, тірінің обалынан қорықпайтын қызылкөздер тіршіліктің астан-кестенін шығарар, сондықтан мені елеусіз етіп қана көмерсіңдер, әйтпесе көрімді қазып, тыныштығымды бұзып, рухымды қорлар. Туып, өскен жерімнің бір төмпешік қасиетті топырағы мәңгілік жамылып жатар торқам болсын, одан артықтың маған керегі де жоқ. Ал өздерің сол зауалды қияметтің бастарыңа үйірілуін күтпей, көктемге салым, жер аяғы кеңіген кезде бұл маңнан көшіңдер. Бесқаланы бетке ұстаңдар, тіпті болмаса Тескен тау асып, одан әрі қарай өтіңдер, өйтпейінше жан сақтауларың екіталай» деп өсиет сөзін толғамдаған екен. Өзі дәлме-дәл айтқан сәтінде фәнидүниеден озған аяулы әкені мәңгілік сапарына арулап аттандырған ұлдары оның мені елеусіз етіп көміңдер деген өсиетін ғана орындауға дәттері жетпеді, әруағынан кешірім өтініп, басына күмбездеп мазар салады, құлпытас орнатады. Қайтсін енді, бір төмпе топырақты жел суырып, ұшырып, әке зиратының ертеңгі күні жермен-жексен болатынын қаламаған ғой, адал жүректі перзенттері. Бұл әлгі «Аша тұяқ қалмасын, асыра сілтеу болмасын» деп алды-артына қарамай ұрандаған қызылкөз дүлей заман, бай мен әулеттілер кәмпескіленіп, елдің бар малы ортаға салынып, баяғы әртел, серіктік, колхоз құрылатын жылдардың қарсаңы, жиырма сегізінші жылдың күзі екен. Қалай әулие демессің, бұдан соң жұрттың қолында тігерге тұяқ қалмай, қоғадай жапырылып аштан қырылғаны, мүрделері көмілмей, мына аспан асты мен жер үстінде, әр-әр жерде қаңқасы ағараңдап ақ сүйек болып қалғаны, ал малы бардың өткені өтіп кетті арғы жаққа, өтпегенінің оққа байланып баудай түсіріліп қырылғаны, итжеккенге айдалғаны – сол айтқанының келгені емес пе!? Сол заманды бастан өткергеннің бірі менмін, шырағым. Жасөспірім бала болсаң да, шет жағасын өзің де көріп қалдың ғой, несін айтайын саған, - деп Исалы әңгімесінің осы бір тұсында сәл күрсініп қойды.

	– Ия, ел басына түскен сол жылдардың ауыртпалығынан өлмей ілдалап тірі қалғандардың бәрінің де жадында ғой ол...

	– Жадында болса болар бәрінің, бірақ анау уәкіліңнің, қызылкөз дүлейіңнің жадында ғана дәнеме де жоқ-ау осы!? О заманда, бұ заман, адам құлағы естімеген мына сұмдық шаруаны ойға алғанына қарағанда, әруағыңнан айналайын, Тұрекем айтқан қандыкөз, арамқол зұлматшының тура өзі ғой мынауың. Енді, мінеки, көрмеймісің, киесінен қорықпай, тиыш жатқан өлі аруақтың мазасын алып, басындағы тамын, қасиеттеп салдырған мешітін бұзуға осы секілді имансыз белсенділер шығып отыр, бұл да – Тұрыш ишанның болашақты айна-қатесіз дәл болжағанының дәлелі. Иә, құдай, күнәдан сақта, кәпірліктен, киесіздіктен сақта пендеңді!..

	Исалының қабырғасы қайыса, қынжыла айтқан әңгімесін бөлмей тыңдаған Жұбан өткен жолы Жарылқасовтың өзіне айтқан сөзін есіне түсірді. «Сонысын шімірікпестен айтқан екен ғой Исекеңе, - деп ойға қалды ол. – Сірә, бұл түріне, мынадай жосықсыздығына, сұм пиғылына қарағанда, оның алған бетінен қайтпайтын сыңайы бар. Ел-жұрттың назарынан қорықпағаны-ау мына кісәпір сұмның. Ертеңгі күні бұл істі өз қолымен істемей, біреулерді бұған итермелейтіні сөзсіз, сонда, тым болмаса, өлі әруақтардың киесі мен назасына ұрынармын-ау деген пенделік ой басына келмегені ғой шіркіннің?! Мұндай ой оның басына келмесе, келмегені де рас болар! Аспандап, өктем сөйлеп, халыққа бостан-

	бос үстемшілік көрсетуге бейім тұратын мұндайлар түйсігі мұқалғандардың пошымынан ғой. Мұндай істен опа таппайтынын әйтсе де айтып көру керек болар, кім білген, бәлкім, ойына ой түсер, қиянат істі қолға алудан тосылар! Біржола қаражүрек болып кетпеген болар, қанша дегенмен жер басып жүрген өзіміздей адам ғой, ақай-тақай түңілуге болмас...

	Жұбан ертеңіне Жалғызқұдықтағы Исалы ауылынан Тұрышқа осындай оймен аттанып кетті.





- Ү-


	Түн мен күннің ара межесіндегі салқын мен жылымық араласқан ауа ақ сілбір тұманға ұласты. Көз көрім жердің сұлбасы еміс-еміс себездейді. Таңғы жусаудың алдында, осы бір тұманды қалтарыста өз иелегіндегі мама биелерді байтал, тай, жабағыларымен қоса шырқ үйіріп, табыннан бөлектеніп қалған қара қасқа айғыр Үстірттің шығыс жағын бетке алып үйірді алдыға салып, дүркірей жортуылдап жөңкіле берді. Бағыты Жемнің оңтүстігіндегі – Ақбота-Сәңкібай, өзінің құлын кезінен бауыр басып, енесінің балдай тәтті сүтінен бойына нәр-қуат алып, еркін жайлаған мекені. Алыс Үстірттің маң жатқан кеңістігін жерсінбеген жануардың хайуандық түйсігі бұл өңірдің оты мол жайылысына бәрібір бейімделе алмай-ақ қойды. Еркінен тыс бір күш сол жаққа қарай ырықсыз тарта береді. Үйірін де өзімен бірге жосыла қашуға айғырлық сесімен икемдеп алған.

	Ақ перделі тұман сөйтіп таңғы жусаудың алдында жылқы шоғырынан шеттеп қияс кеткен қара қасқа айғырдың үйірін жылқышылардың көзінен жасырып қалды. Бас-аяғы бір түстік мезгілдің аясында Жемді бетке алып желе жорытқан үйір әжептәуір ұзап кетті. Аракідік қана сай-салалы қалтарыстарда, бұйрат-бұйрат дөңдердің арасында жайылыстарда азырақ аялдағаны болмаса, бағыт алған жағынан ауытқымай үнемі жүріс үстінде болды. Осындай тосылыс кездерінде Үстірт үстінен басқа маңды шиырлап көрмеген, таныс емес жерлерді тосырқап, кісінесіп бұлт етіп шетке шыға беруге икемделген бірер тай, жабағылардың жосықсыздығына үйір егесі қара қасқа айғыр құлағын жымып, тарпынып сес көрсетіп, жөнге салып қояды.

	Іңірдегі жусауды үлкен сайдың табанында өткізген үйір, сол маңнан ұзамай түнгі жайылысқа асықпай бас қойды. Үдіре жөңкіліспен қатты желіске жұмсалған күш-қуатты қалпына келтіру үшін бойға нәр жинау қажеттігін түйсінген қара қасқа айғыр бірқыдыру мезгіл өткесін үйірін сәл байыз таптырды. Бірақ өзі барынша сақ қалыптан айнымады. Оқтын-оқтын құлағын қайшылай түріп, төңірекке елеңдей қарап, алды-артына мойнын бұрумен болды. Қуғыншыдан да, ит-құстан да сақ болудың керектігін сезінбеске болмайтын еді.

	Сайдың тереңдеу тұсындағы кемер жарқабақтың басында отырған байғыз құмыға уілдеп шақырады. Түн қараңғылығында шырадай жанған бадырақ көздері жақын маңнан жыбыр-жыбыр жорғалаған тышқан сияқты әлденені шалып қалды ма, кенет қанаттарын далбаң-дұлбаң қағып ұша жөнелді. Қара қасқа айғыр басын шалт көтеріп, құлағын қайшылап, үркектей түсіп, пысқырынып қалды. Тылсым тыныштықты бұзған түн құсы қанатының үрейлі де жағымсыз сусылынан соң сай табанындағы қалың жыңғылдың ішінен сытыр-сытыр ете түскен дыбыс шықты. Сірә, төбеден төнген жыртқыштан қорғаланып қашқан әлдебір ұсақ аң, жәндіктің жандалбасалағаны болар...

	 Бір ішек құрсағын тоғайтуға жаппай бас қойған үйір мұның біріне де елеңдемеді. Жалғыз Қарақасқа ғана таң бозара бастағанша әр дыбысқа үркектеп тыншу таппады. Таң білінер-білінбестен айғырдың айдауымен үйір тағы да үдіре қозғалды. Айғыр бүгінгі жүрістерінің бағытын түзеп, тағы да алға түсіп жол бастады. Бүгін ымырт жабыла үйірімен бірге Жемнің Ақбота-Сәңкібай тауының тұсына жетіп құлайтынын жануар түйсіктегендей еді. Әр кезеңді артқа тастап межелі бағытқа жақындаған сайын ыстық мекеннің ауа-лебі маңдай алдынан желпіне түсіп, Қарақасқаның желісіне желіс қосты...

	Бір күн, бір түн жосылған үйірін өзіне ынтық мекенге жеткізген айғырға бұл арада көп байыздаудың сәті түспеді. Күн шыға ақ борлы таудың шығыс жақ бауырайынан Жемге құлаған үйірдің соңынан қуғыншы келіп жетті. Қуғыншы Мүсірәлі жылқышы еді. Оның әбден желқақты болып, күнсіп қарайып кеткен бет-жүзі, өңінен, кірбиген қабағынан дамылсыз сүргін жүрістен шаршағандықтың табы айқын сезіліп тұрды. Бірақ жоғының бытырамай-шашырамай табылғанына іштей шүкірлік жасап қуанған жылқышының өзін осыншама әбігерге түсірген тілсіз мақұлыққа деген ызасы демде сейіліп жүре берді.

	– Әй, байғұс жануарым-ай, соншама аласүргін еңбегің еш болдыау! Жерсінбей жүрген Үстіртіңе, Самыңа қайта ораласың енді. Хайт-т, шуу, қане!..

	Мүсірәлі қарына ілген ұзын құрықпен оңды-солды қақпайлап қарақасқаның үйірін келген ізімен кері қарай жосылта айдады.



	* * *

	Сам көші Жемнен Үстіртке қарай өткен кезден бері жер қарада – мініске, желтоқсанның аяғынан бастап үзбей жегіске салынған қаракөк айғыр ақпанның аяғына таман кәдімгідей арып, жүріске сыр алдыра бастағалы Жарылқасовтың Үстірттің оңтүстік-батыс жағындағы ТасастауҚайнарды тебіндеген жылқылы ауылға барып, мұны мініске үйретілген жарақты атпен айырбастау ойында жүр еді, соның реті наурыздың алғашқы аптасында, сәрсенбінің сәтіне ауған күні түсті. Тұрыштың басындағы төрт-бес жертөленің бірінде жайғасқан дүкеннің алдына келіп атынан түсіп жатқан жылқышы Жүрсінбайды көзі шалып қалды. Жылқы ауылдан таңертең ертемен шығып, өздеріне тиесілі қант-шәй, тұз, жермай сияқты оны-мұныны алып кетуге келіпті. Жүрсінбай – отыздың үстіне шыққан тұлғалы, ірі жігіт. Соғыс басталған жылы майданға аттанып, алғашқы ұрыстардың бірінде басынан қатты жараланып, Қазанның госпиталынан жарамсыз деген қағаз алып елге оралғалы осы Мүсірәлінің қасында көмекші жылқышы. Басындағы ауыр жарақаттың салдарынан тілқұлағының мүкістігі бар еді. Жарылқасов оған міністік ат керектігін әйтіпбүйтіп, қолмен ымдап түсіндіргесін, ол басын қайта-қайта изеп, ұғынғанын білдірді.

	Жүрсінбайдың дүкенге келген шаруасын сәскеге жеткізбей тез тындыртқан Жарылқасов оған жол бастатып, жылқылы ауылға қарай тартып кетті.

	Бұлар Тасастау-Қайнарға шұғыл жүріспен сыдыртып түс ауа жетті. Бас жылқышы, Жүрсінбайдың немере ағасы, алпысты молынан еңсерсе де, әдетте кеудесін тік ұстайтын қайратты Мүсірәлі екі күндей ат үстінен түспей сабылған ұзақ жүрістен титықтаған халде еді. Үйірімен бірге алыс қиянға қашқан айғырдың соңынан кетіп алыс жолдан кеше кештетіп оралған болатын. Наурыздың бас жағында теріскейден қарасуық жел соққан күндердің бірінде табыннан бөлініп, Үстірттің үстімен жөңкіле шығандап, Диярдың құмы арқылы Ақбота-Сәңкібай асып кеткен қара қасқа айғырдың үйірін тәулік жарым жүріп қайырып әкеліпті. Шаруа жағдайын сұрастырып, әңгімені жайбарақат бастаған Жарылқасовқа ол осы турасында шағына сөйледі.

	– Әбден қорлықты көрсетіп, ығырымызды шығарды. Ебелегі мен торғайоты, қара жусаны, бұйырғыны мен изені іріп тұрған мына Үстіртті, Тасастауды жерсінбей, өзі құлын кезінен жайлаған Сәңкібайға қарай үйірін қайырмалап, тоқтамастан жосыла жөнеп безе береді. Алеке, не амал істерге білмей таусылдық, - деді ол күректей алақанын екі жаққа жайып, – Және өзі әбден әккіленіп алған, жылқының таң алдындағы жусайтын уағында, күзеттегі біздің көзімізге ұйқы тығылып, шаршап, шалдыға бастаған кезде жылыстап кетеді. Тайлы-таяғымызбен баққанымыз осы қарақасқа, титықтатып бітті бәрімізді. Әрлі-берлі қуалай бергесін үйірінің де арып-жадап, берекеті қашты. Әсіресе құлындайтын биелерге қиын, бүйтіп қуалай берсе, кейбірінің іш тастауы да мүмкін…

	Мұңын шағып, шаруасының жайын айтқан аңқылдақ Мүсірәлінің ойында дәнеңе жоқ еді, Жарылқасов түлен түрткендей ашуға басып, баскөз жоқ, оған дүрсе қоя берді.

	– Шаруаға қырсыздығыңды бүркемелегің келе ме, неменеге сарнап отырсың маған!? Табындағы бір айғыр қашаған болса, ұйықтама, ас-су ішпесең де, күні-түні ат үстінен түспей бақ! Көзге ұйқы тығылған кезде қашады дейді, неге ұйқы тығыла береді көзіңе?! Яғни, өзіңе сеніп тапсырылған жұмысқа атүсті қарайсың деген сөз! Осындай қырсыздығыңды мал екеш мал да біліп алған әні, сенің қалғып-шұлғып жүрген кезіңде көзіңнен таса болады екен. Мемлекеттің малына бұлайша жауапсыздықпен қарауға саған кім право берді, осыдан бір тұяқ көзден таса болып, бір бие іш тастайтын болса, басыңмен жауап бересің, түсіндің бе?!

	Қаперінде ештеңе жоқ, шаруа жағдайының ретінде шағынып айта қойған оның әлгі сөзі өзіне қарадай бәле болып жабысты. Мұндай тосын әрі өктем де ызғарлы мінезді күтпеген, бір адамдай адуындығы бар Мүсірәлі қапелімде абдырап қалды, ия ақталарын, ия кешірім сұрарын білмеді.

	– Апыр-ай, енді, Алеке, сөздің былай... енді, әлгі... реті келгесін айтылған жәйт еді, әйтпесе жылқы малын бағудың қиыншылығын көріп келе жатқанымыз бұл бір емес қой…

	– Мен сенен қандай қиындық көріп жатқаныңды сұрағалы келгенім жоқ! - деп кесіп тастады Жарылқасов. – Қиындықты кім көрмей жүр қазіргі күні?! Қыруар малдың қыстан шығынсыз шығуын ойлап, жар құлағымыз жастыққа тимей, ат үстінен түспей сабылған менің де шекемнің шылқып жүргені шамалы. Содықтан қиыншылық деген сөзіңді доғар, білдің бе?!

	Екі бетінің ұшы томпия бұлтиған, ақсары өңді Нұрғайша күйеуіне бастықтың өкірең, үстем мінез көрсете сөйлегенінен ішін жиып қалды. Күйеуінің шамшыл кілтетпесін білетін ол, сонысы ұстап қалмаса жарар еді деген қауіппен оның жүзіне жалтақ-жалтақ қарағыштай берді. Мүсірәлі бірақ сыр бермеді, бірер ырғала түсіп, отырған орнында сәл-пәл қозғалақтағандай болды да, тырс деп тіс жармады.

	Ашуынан қайтып, бастықшыл өктемдігі саябырлағандай болған Жарылқасов та одан ары бұл жәйттің төңірегіндегі сөзді өрбітпеді. Шәй ішіп жайланып, арқа-басының құрыс-тырысы жазыла бастағасын ол:

	– Жылқыларың қалай, ит-құс мазалап тұрған жоқ па? - деп, дастарқан шетінде үндемей, моп-момақан жуасып отырған Мүсірәліге көз қиығын тастап қойды.

	– Әзірге мазалап тұрған жоқ, тап қазір мезгіл қасқырлардың ұйлығысып біткен уағы ғой, бұл кезде жылқыға шаппайды бұларың. Оның үстіне биыл қыс жылы болғасын ба, Қарақұм жаққа аумай қалған киіктердің де қарасы әжептәуір сияқты, мына ақпан орталанғанша қорегін солардан айырды білем, әйтеуір қандауыз жыртқыштың жылқы табынына жолағаны байқалмады. Тіпті төңіректеп жорытқан ізін де көрмедік. Әдетте жылқының жусаған кезін аңдып, аннан-мұннан тімісіктеніп ұбап-шұбап жүруші еді...

	Бастықпен шаруа жайында тіл қатысудың үстінде тағы да аңдаусыз артық-ауыс бірдеме айтып қоюдан жүрегі шайлығып қалған Мүсірәлі қатал ұстаз алдында мүлтіксіз жауап беруге барын салып тырысқан шәкірттей әр сөзін нақпа-нақ шегелеп айтты.

	– Е-е-е, онда дұрыс екен-н! - деп даусын соза түсіп, кеудесін шалқайтқан Жарылқасов оның жауабын мақұлдағандай, өзінше тоқмейіл сыңай танытты.

	– Шәй ішіңіз, Алеке! - деп Мүсірәлі оның босаған кесесіне қолын созды. – Нұрғайша, аққұманыңның астындағы қидың шоғын жаңаласаңшы әкеліп...

	– Бой жылытар басқадай ащы-тұщы бірдемең болмаса, қара суыңды қашанғы қотара береміз, жарар енді! – Кеудесін керіп, қолтығындағы құс көпшікті шынтағымен мыти жаншып шалқая түскен Жарылқасов Мүсірәлінің қонақжайлығына оншалықты риза болмай отырғандай дүңк ете түсті. – Ана мылқауың штабтың басындағы дүкеннен әлгі бір әзірде оны-мұны алып жүрген сықылды еді ғой?..

	– Бар ғой, шүкір, екі-үш көкмойын, еттің үстінде құярмын деп отырғам, Алеке!..

	– Етте де көрерміз бұйыртса, әкел, құй қазір, аз-мұз мұздап қалғанмын ба, бойым жылымай отыр... – Ол тоят тілеген аш жыртқыштай бірер жұтынып қалып, көз жанары жылт-жылт ойнақшып кетті. – Құя бер!..

	Мүсірәлі әйеліне бұрылып, қонағының сұрап отырғанын әкел дегендей ым жасады.

	Қырлы стақанның түбін қағып, мөлтеңдете құйылған арақты бір-ақ көтеріп жұтқан Жарылқасовтың өңі бал-бұл жанып шыға келді. Сөзінің де реңкі өзгеріп сала берді. Үнсіз ішілген тағы екі-үш стақаннан соң әр сөзін ыңырана айтып отырған бастық тілінің тиегін ағытты.

	– Әй, Мүсірәлі, мен адам танысам, осы төңіректегі жұрттың ішінде сен ала-бөтен сияқтысың осы, тәуірлердің санатынансың. Ісіңе мәттақамсың, бағып отырған малыңның жәй-жапсарын, жағдайын толық білесің, шаруаға жаның ашиды. Солай ма? Айтып отырғаным дұрыс па?.. Неге меңірейесің? Әлде бұрыс айтып отырмын ба?.. Үндемейсің, шетіңнен мылқау болып кеткенбісіңдер!?

	Мүсірәлі бұған не десін, иығын көтеріп, қыбыжықтай берді. Өзегін өртеген арақтың желіктіре бастаған қызуымен өзіне қатысты айтылған оның ерсілеу әрі құрдан-құр, бос мақтау сөзін жоп-жорта мақұлдауға ыңғайсызданды. Нұрғайша құйқылжи төгілтіп сөйлеп отырған бастық қонақтың ара-кідік үнін құбылта қатайтып, күйеуіне өктемсуге бейімделген сыйқынан тағы да абыржып, мазасыздана бастады. «Апыр-ай, мына кісінің ішкеннен кейінгі сыйқы сау жүргендегісінен де бетер болар ма екен? Біздікі де міз бақпастан қылқытып отыр қалыспай, мынаның әлдеқалай жосықсыз бір сөзі қитығына тиіп кеткендей болса, түлені түртіп шыға келмесе неғылсын?..»

	 Мүсірәлі әйелінің демде өңі қуқылданып, мазасыздана бастағанын қабағынан сезді де, Жарылқасовтың көзін ала бере, оған басын боларболмас изеп, «бәрі орнында, құрдан-құр қыбыжықтай берме» дегендей шырай танытып, тыныштандырып қойды.

	Самның ойдағы-қырдағы бүкіл тірлігі өзіне қарап тұрғанын тіліне тиек етіп, өңкілдей сөйлеп біраз жерге көсілген Жарылқасовқа бір қырын отырған Мүсірәлі анда-санда басын бір изеп, мақұлдағансып үнсіз тыңдаумен болды.

	– Самдағы осы мал қыстату жұмысының қаншалықты маңызды екенін әлі мына жұртың сезініп жүрген жоқ. Әйтеуір құмның ішіне келіп, малды жайып, қыстап шықсақ болды деген пиғылдан арылмай жүргендер қаншама? Осының бәрін бір қолда былай ұстап... ия, былай тас-түйін етіп ұстау, жұмыс істете білу оңай шаруа емес. Соның бәрін мына мойынмен көтеру керек, мойынмен, естіп отырмысың?.. Айналып келгенде, барлық іс бізге, яғни мына отырған маған тіреледі, естіп отырмысың, а?..

	– Естіп отырмын, естіп отырмын...

	– Естісең солай, жолдас Мүсірәлі! Анау-мынау басқа сөзіңді, қиын-пиын дегеніңді мен естімейтін болайын...

	Әрі дамылсыз ішіп, әрі мылжыңнан жағы талған Жарылқасов түннің бір уағында әбден масайып барып қылжиды. Түні бойы қорылға басып, тұяқ серіппестен қатты ұйықтаған ол таңертеңгісін сол мол ұйқыдан беті домбыға божырап оянды да, бір-екі кесе ғана шәй ішіп Мүсірәлімен бірге жылқыға кетті.

	Меңзіген басы ақпанның жұмсақ, таза ауасынан тез сергіген ол әлгі қашаған қарақасқа айғырдың үйірін табыннан бөлектеп, Жүрсінбайға қайта-қайта қайырмалатып, арнайы көріп шықты. Омырауы биік, тоқпақтай кекілі маңдайындағы қасқасын түгел жапқан, тұрпаты ұзындау, тұрқы ірілеу келген айғыр ұзын мойнын бірде төмен салып, бірде доғаша иіп алып, басын сілкіп тастап, үйірін шырқ айнала желіп бүлкіл қағады. Құлақтарын жымып-жымып қояды. Желісі желең емес, аяқ тастасы шымыр да қажырлы, қай жағынан қарасаң да бар түр-тұлғасы келісті айғырға Жарылқасовтың көңілі қатты ауды. «Мына астындағы қаракөкті осыған айырбастаса қайтеді?» деген ой бір сәт жылт етті.

	Арқасы ерден босамай, жауырланып, қара тұғыр көнбістікке икемделе бастаған қаракөктің, қанша дегенмен айғыр деген аты бар емес пе, қарақасқаның еркектік мінез көрсетіп, үйірдегі бие, байталдарды қайырмалағанына жалын тікірейтіп, құлақтарын қайшылап, үстіндегі иесінің тізгінді тарта ұстаған тегеуірінінен босанғысы келгендей, оқыранып кісінегісі келгендей, басын әлсін-әлсін жұлқып-жұлқып қойды. Қара күзден бері дамылсыз мініске салынып, айғырлық, үйірбасылық адуынынан қара жазып, жуасып қалғаны болмаса, қаракөктің де нағыз үйірдің айғыры екенін Мүсірәлі бұның тыпыршып, оқыранғанынан жазбай таныды.

	Жарылқасов қолын сәл-пәл ғана көтеріп, Жүрсінбайға жарар енді, үйірді бостан-бос қуалай берме, тоқтат дегендей белгі жасады.

	– Қарақасқаң қалай өзі, мініске үйретілген бе?- деп сұрады оң жақ қапталына үзеңгісін қағыстыра өзіне тақау кеп тұрған Мүсірәліден.

	– Мініске де, жегіске де қашаннан салынып жүрген айғыр ғой, бірақ басына жүген салынбағанына биыл екінші қыс.Содан бері, міне, үйірге түсіп, өзінің нағыз айғырлық бабында жүр. Табындағы үлкен үйір осыныкі, әр биені қызғыштай қоритын қызғаншақтығы да, шақарлығы да жетерлік мінезді, қажырлы айғыр. – Ол Жарылқасовтың бұл сұрақты тектен-тек қоймағанын аңғарғандай сыңай танытып, оған сауалды жүзбен көз тастады.

	Жарылқасов ләм демеді. Қаракөкті бүйірден тебіне түсіп, жылқының арасына қарай ендей кіре берді. Алая түскен екі көзінің сұғы – үйірін шырқ айнала үйіріп, қорғаштай қорыған қарақасқада. Мүсірәлі атын ілбіте бастырып оның соңынан үнсіз ілесе берді.

	– Қалай ойлайсың, мына менің қаракөгім қарақасқаның үйіріне бірден түсіп, алып кетер ме екен? – Ол қаракөгінің тізгінін сәл тартыңқырай ұстап, Мүсірәліге сұраулы кейіппен көз қиғын салды.

	– Үйірге түсіп жүрген айғыр сияқты ғой өзінің түр-сипатына, тыпыршуына қарағанда, алып кетер деп ойлаймын. – Ол Жарылқасовтың әлденені ойға алған қас-қабағына барлай қарады. – Бірақ алдымен бұл неменің басын – ноқта-жүгенге, арқасын ерге үйретіп дегендей, бірер күн осы жерде біразырақ ащы терін алып, арындаған екпінін кішкене басықтыру керек болар…

	– Өзіңді әбден ығыр қылып мазаңды алған қашаған қарақасқадан оңай құтыларыңды ойлап, ішіңнен қуанып тұрған боларсың-ау, ә? – Ол мысқылды суық жымиыспен бұған көзін аларта бір қарап қойды.

	– Жоғ-а, Алеке, о не дегеніңіз!? Қарақасқаны мініске түскен бе деп сұрағасын айтып жатқаным да. Әйтпесе табынға сесті де мінезді мұндай айғыр артықтық етпейді. Ит-құс та маңына жолауға сақтанып, аулақ жүреді. Іштен бүгіп ойлар ондай ойдан аулақпын, Алеке, өзіңіз сұрағасын мән-жайын бүкпесіз айтып жатқаным ғой...

	– Ә, «айтып жатқаным» дейсің бе, «айтып жатқаным?..» «Айтып жатсаң», ұстат кәні онда, көрейік әуселесін мықты неменің. Үйірін қаракөкке өткізейік...

	Қаракөк иесінің емеурінін хауандық түйсікпен байқастап тұрғандай, осы бір мезетте басын шұлғып-шұлғып қалып, тізгінді жұлқып-жұлқып қойды.

	Мүсірәлі қолын бұлғап, Жүрсінбайды қасына шақырды да, қарақасқаға бұғалық сал дегенді ымдап түсіндірді.

	 Жүрсінбай шумақтап ердің басына байланған, қылдан есілген бұғалық арқанды қарына іліп алып, астындағы жұлқынып тұрған шабдар бестіні тебініп қалып, ытқи жөнелді.

	Үйірінің шетіне қарай шығып, айналсоқтай берген қарақасқа бұғалық өзінің мойнына ілінеді дегенді қаперіне алмаған болуы керек, қыл шылбыр көзді ашып-жұмғанша қылта тамақтан шалт ілініп тұзақталғанда, оқыс шыңғырып, жойқын пәрменмен жұлқына шегіншектеп, төрттағандап мөңкіп-мөңкіп түсті. Бұғалық бауының ұшын заматта тақымына бір бұрап өткізіп алып, бар күшімен шірене тартқан Жүрсінбайдың темірдей тегеурінді қайраты қарақасқаның бұдан артыққа шамасын келтірмей, демде тапжылтпай тастады.

	Делеңдеп пыр-пыр еткен қос танауынан бу атқып, қылғына ышқынып, алдыңғы аяқтарын жерге тік шаншыған айғыр өктем еркіндігінің қыл арқанның тұзағына біржола түскенін бір-ақ білді. Тымтырақай бытырай шапқылап, үдіре жөнеліп барып, содан соң анадай жерде құлақтарын қайшылап, заматта болған мына опай-топай жанталас көріністен оқыс үркектеп тұрып қалған үйірінің қазіргі сәтте оған септесер ешбір дәрмені жоқ еді.

	Жүрсінбай бұғалықтың қыл шылбырын қысқарта тартып, қарақасқа айғырдың кеспектей басын қыл арқанмен ноқталап байлап алып, ілкімдегідей ытырынбай, азырақ пәсейіп қалған жануарды жетекке алды.

	Ноқталанып, жүгенделіп, арқасына ер салынған айғырды жуасытып, басықтырмақшы болған Жүрсінбай сол күні Тасастаудың төңірегінде оның арқасын босатпай бір әудем уақыт мініске салып, біресе құйғыта шауып, біресе көсілтіп сар желісікке салдыртты. Әйтеуір аяқ суытуына бір мұрсат та дамыл бермеді. Мойылдай сұңғақ мойны, жайпақ саурыны малшынған терден қап-қара болып жылтырады. Жүген сәл тартылса, ауыздығын қаршқарш шайнаған айғыр басын қатты-қатты шұлғып, шабыстың қызғын тоятын өз ырқымен тілегендей болады. Бір кездері басынан кешірген, ұмытыла бастаған тірлікке тосырқаңқырай, үркектей түсіп, бас тартқызбай ытырынып кетуге шақ тұрған айғыр еріксіздікке, қақпайға біртін-біртін бой үйретіп келе жатқандай ыңғай таныта бастады.

	Әрі-беріден кейін айғырды өз еркімен көп арындатпай, Жүрсінбай тізгінін қысқартып,деміл-деміл тартыңқырап, екпінін іркіп отырды. Басын шұлғып-шұлғып алып, оқыранған қарақасқа айғыр мұндай қақпайлауға әсте көнгісі келмей, «тізгінді босат, шабысымды тежеме» дегендей,оқтыноқтын жұлқынып қалады. Жүрсінбай тізгін ұстаған қолының тегеурінін аздап босатса, жануардың желісі тағы да екпін ала бастайды. Маңдай алдынан ұрған жел құлақ түбінен гулей жөнеледі.

	Жүрсінбай қостың іргесіне тақап келіп тізгінін іріккенде де айғыр бұлтыңдап, ауыздығын қарш-қарш шайнап, оқыранумен болды. Әудем уақыт бойы толымды, қызу жүріске салынудың қарымды қарқынынан әбден бусанған қарақасқаның қаз мойыны, қара саурыны қалың терден одан әрмен мақпалдай болып қоюланып тегіс жылтырай түсіпті. Айғырдың міністік бапта тұрғанына көзі жеткен Жарылқасовтың көңілі тоғайып тұрды.

	– Әп, бәрекелді! Бабында екенсің! - деді ол айғырдың әбден тер жуған жып-жылтыр мойнынан сипап тұрып. – Енді сенің сүргін екпінге шыдас берер осы қара күшіңді, арыныңды құмның ішіндегі жүріске салып көрсек, қалай болады, ә!? Шыдаймысың?! Әрине, шыдайсың. Шыдамай көр осыдан, арқаңды күнұзағына ерден босатпай шаңыңды қағып алармын!..

	Қарақасқа айғыр қарасүрік тысты ішік киген жат кісінің сұп-суық алақанынан ба, әлде өктемсіген дауыстан ба, әйтеуір тосыннан үркектеп, алдыңғы оң аяғымен жер тарпып, бір орнында шыр айналып, тыпыршып тұрды.

	– Алеке, Жүрсінбай ертең де жуасытыңқырап, адуынын тағы да біразырақ басықтырсын, қанша айтқанмен екі жылдай басына жүген тимей, құр жүрген неме, шалыс мінез көрсетіп қалып жүрер, - деді Мүсірәлі айғырдың әлі де болса үргелектеу, тосыраңқы қалпына барлай көз тастап.

	– Жуасып қалған тәрізді, мініп байқайық алдымен, болмаса көрерміз. – Жарылқасов оның айтқанына бірден көне салғысы келмеді. – Қане, басын мықтап ұстап тұрыңдар мен үстіне мінгенше, үзеңгіге аяқты бір іліктірсем болды ғой, ар жағында тыпыр еткізбеспін. Көрейін сонан кейін бұл асауыңның әуселесін, тізгіннің ұшын қысқартыңқырай, міне, міне, осылай тапжылтпай ұстаңдар!..

	Мүсірәлі жүгенді қос қолдап, ауыздыққа жақын жерден мыти ұстап, қарақасқаның басын кегжите, тапжылтпай тартып тұрды.

	Жарылқасов «әуп» деп әупірімдеп, сол аяғын көтеріп, құрым етігінің басын үзеңгіге салуға ыңғайлана бергенде айғыр бөксесін кілт бұрып, артымен айналып кетті. Осылайша орнында тыпырши, байыз таппай айналып, үзеңгіге оның аяғын іліктірмей әуреге салды.

	– Қайтеді-ай мына малғұн! - деп кіжінді Жарылқасов. – Үстіңе бір жайғасып алсам, көресіңді көрсетер едім, бәлем!..

	– Тәк, тәк, жануар, тәк, тәк!.. – Мүсірәлі жүгенді сол қалпы тегеуріндей ұстап тұрды. – Бұл болмайтын іс, Алеке! Мынау безбүйрек сізді тосырқап, жатсынып үркектеп тұр…

	– Болады! Болғанда әдемі болады! - деді ол ашудан қызара бөртіп. – Тыпыршытпай, тапжылтпай табандатып ұста, қане!.. – Тосырқағанды, жатсынғанды көрсетейін бұған!..

	Жан-дәрмендеп бір кезде үзеңгіге аяғын іліктірген ол бір қолымен ердің басын ұстап, ауыр денесімен әупірімдеп көтерілем дегенше айғыр кілт жұлқынып, ытқып кетті де, Мүсірәлі тегеурінді қолы жүгеннен заматта ажырап қалды. Мінер жақ үзеңгіге аяғын салып, көтерілуін көтерілгенімен, ерге қапелімде жайғасып, орныға алмаған Жарылқасов тепе-теңдікті сақтай алмады, оң аяғы екінші үзеңгіге дұрыс ілінбеді де, бір қырындай бұлт етіп оқыс ыршып, ытып кеткен айғырдың оң қапталынан әрі ауып, жерге анау-мынау емес, зор салмағымен қатты құлап, жамбасынан жалпаң ете түсті.

	Таңертеңнен бері бас еркінен айырылып, адам қолының тегеурінді ырқына еріксіз тұтқындалған қарақасқа айғыр жұлқа тартылған тізгіннен, тыпыр еткізбес тежеуден босағасын сытылып жөней берді. Ұзын, түп-түзу аяқтарын көсілте тастап, еркін сар желіске салған жануар ендігі мезетте басын шұлғып-шұлғып қалып, оқырана кісінеп алып, өзінің үйірі қалған жылқы табынына қарай құйындай ұшып, құйғытып бара жатты. Бүгінгі, таңертеңнен бергі дамылсыз шабыстан әлі суынбаған, қызуы басылмаған ол екпінін үдеткеннің үстіне үдете түсті. Дала қиырының кең еркіндігіне бойы үйреніп, соған әбден етенеленіп айғырдың қазіргі діттегені – үйіріне тезірек жетіп, табысу еді.

	– Кетті анау! Жүрсінбай, қайыр бері, ұста! Ұста, Ұста! - деп айқайға басқан Мүсірәлінің қатты құлап, есеңгіреген Жарылқасовқа да қапелімде көңіл аударуға мұршасы болмай абдырап қалды.

	Қатқыл жерге бір жамбастай, екпінмен құлаған Жарылқасовтың қалың бетінің бір жағын жусанның қатты түбіртегі сыдырып түсіпті. Орнынан ауырсынбай тұрғанымен, сол қас-қағымда басы зеңіп, көз алды қарауытқандай болғасын, шайқалақтап барып бір-екі аттады да, тізерлеп отыра кетті.

	Қарақасқа айғыр Жүрсінбай әні-міні деп атқа қонғанша қара үзіп, ұзап, қайыру берместен табынға қарай тартты.

	– Алеке, ойпырым-ай, әйтеуір, аяқ-қолыңыз сау ма, қатты құладыңыз-ау! – Мүсірәлі оны қолтығынан сүйеп орнынан тұрғызуға әрекет жасады. – Жерұшық жасайық, жерұшық, етіңіз ауырып қалған шығар, ауыртпалығын жер көтерсін…

	 Өңі қан-сөлсіз бозарып, абыржулы күйге түскен Мүсірәлі дереу Жарылқасовтың құлаған жерінен тырналап алақанына топырақтың боларболмас жұғынды шаңытын алып, "біссіміллә, біссіміллә!" деп оның басынан үш рет айналдырды.

	– Жә, жетер енді. Доғар, бақсылық-құшнаштығыңды! - деді Жарылқасов зілді үнмен. Орнынан тұрып, үсті-басын қаққыштап, қаракөл елтірісінен тігілген құлақшынының маңдайлығын түзеп қайта киді. – Ұстап әкеліңдер дереу нағілет атқыр ана хайуан немені, өзінің сазайын жақсылап тұрып беру керек! Мал емес, түздің жабайы аңы болып кеткен төрт аяқты тағының өзі екен ғой нағыз! Жынын қағып, жанын жәһаннамға жіберейін!..

	…Арқасы ерден босаған қаракөк қарақасқаның үйірін салғаннан иемдене алмай, бөлініп шет қақпайлай берген бірер қулық бие, қысырықтар мен құнаншығарларды қуалап, тістелеп, мама биелерді омырауымен қағып, деміл-деміл алдыңғы аяғымен жер тарпып, оқырана кісінеп дегендей, өзінің айғырлық сесін көрсетумен әлек еді. Көсем болудың, басшы болудың қиын қаракетін бір кездері үйірді шырқ айналдыра білген сақа айғырға енді қазір қайта бастау оңайға түспеді. Өзін онша бір мойындағысы келмей, елкеу-селкеу пышырап немесе әлсіз де болса қарсылық көрсетіп қиқарлана берген жаңа үйірге күштілігін, қайтпас еркі мен жігерін көрсете білуі керек-ті. Міністік көлік болу дағдысынан, біреудің шаужайлауында, тізгін-еркінде болған бағыныштылық қалпынан бірден үстемдікке, өктемдікке ауысу әрекетін қаракөк батыл бастай алмағанымен, табиғи түйсігі қанын қыздырып, жалы күдірейе түсті. Үйір түс әлетіне қарай оның ырқына мойынсұнғандай ыңғай көрсетіп, саяқтана берген бірен-сараны болмаса, жайбарақат тебіндей бастаған еді. Тебіндеуге оншалықты ден қоймаған қаракөк басын жерге сирек-сирек қана иеді де, құлағын қайшылап, деміл-деміл оқырана кісінейді. "Ендігі жерде көсемдерің – мен, біліп қойыңдар!" дегендей бытырап тебіндеген үйірдің шетін бір мезет орағытып, мойнын төмен салып, құлағын жымған күйі желе-жортып өтеді.

	Оның бұл қожайындық жаңа тірлігінің шырқын ышқына кісінеп, үйіріне мойнын төмен иіп, желе-жортып, алқын-жұлқын қайтып оралған қарақасқа айғыр бұзды. Ә, дегеннен қаракөкке дүрсе қоя берген ол мұны омырауымен қаға-маға ызғып өтіп, кілт бұрылып, тура маңдайды бетке алып, қарсы шапшыды. Алдыңғы қос аяқпен қатты серпісіп, екі айғыр бірін-бірін құлақ шекеден мыти тістемекке әрекет етісті. Ішін тартып ышқына қиқуласып, кісіней шыңғырған екі айғыр әбден қанжоса болғанша опалаң да топалаң қырғын майданға түсті.

	Басын құрсаулаған жүген, азуына қарш-қарш тиіп, езуін қайзалаған темір ауыздық қарақасқа айғырға қарсыласының жалына мыти ауыз салуға кедергі жасады. Ал қаракөк болса тістесіп, шайнасудан өзінің есесін жібермеді, қара қасқаның құлақ шекесінен, шоқтығынан бірер мәрте опырып шайнап түсті, бірақ омыраумен ұрғыласып соғысуда, алдыартымен тебісуде қарақасқаның екпіні одан басым еді.

	Бір-бірімен алапат айқасқа түскен айғырлардың бұл төбелесіне Жүрсінбай мен Мүсірәлінің ұзын құрықтарын серпіп, екі жақтан көрсеткен қыспағы да араша бола алмады. Ақыр соңында қыл-арқан бұғалық қарақасқаның мойнына қайта ілінді де, билік үшін күрестің қан майданында ол амалсыз жеңіліске ұшырап, тізе бүгуге мәжбүр болды. Қыл арқанның тұзағы оны қайтадан қармауына түсіріп, бұл жолы тіпті аяусыз қылғындырды. Жеңу үшін, билігін қайтару үшін адуындап арпалысқан айғыр өзінің бас билігі адамның өктем қолында екенін хайуандық түйсігінен заматта ада-жұда шығарған болатын, енді, міне, сол тегеурін шыбын жанын көзіне көрсетіп, қылта тамақтан буындырып, демін тұншықтырып барады. Билік емес, өмір сүрудің, тірі қалудың тәттірек екендігін сезіндіріп барып, мойнын босатқан қыл арқан басына қайта ноқталанды.

	… Жарылқасов Мүсірәлінің дара ауыз мылтығын үйден алып шығып, қарақасқаны жетекке алып келе жатқан бұларды жертөледен былайрақта күтіп тұрған еді. Оның нені ойға алғанын Мүсірәлі білді.

	Аттан түсе салысымен:

	– Ойбай-ау, Алеке, бір ашуыңызды қиыңыз, тілсіз хайуаннан бұлайша өш алғаныңыз қалай, естір құлаққа жат нәрсе болмай ма?! Оның үстіне үкіметтің малы емес пе сұрауы, есебі бар!? Сабыр етіңізші азырақ,- деп шыр-пыры шыққан оған Жарылқасов ызғарлы кейіппен қатулана қарап, қолын бір-ақ сілтеді.

	– Бұл тағы немең мал болып жарытпайды. Үйірге енді қайта салсаң, бір күні бүкіл бір үйір жылқыңнан айырылып қаласың, мініске де жарамсыз екенін жаңа көрдің ғой, жазым ете жаздады, - деді ол қолындағы оңтайлай ұстаған дара ауыздың шүріппесін қайырып. – Мұның құны – мына дара ауыз мылтығыңның жалғыз оғы. Үкіметтің малы болса болсын, сен емес жауапты болатын, өзім жауап берем! Бұл жердегі үкіметің – мына мен, білсең. Тантымай, жәйіңе тұр, былай! Жанашыр бола қалуын қара мұның аяқ астынан!..

	Бұдан арғысы қас қағымдай заматтың арасында болды да тынды. Жарылқасов осқырынып, танауынан пыр-пыр бу атқылап тұрған айғырға оқталған дара ауызды көздей кезеп, шүрппені быртық сұқ саусағымен басып қалды. Мылтықтың оқыс гүрс етіп атылғанынан тып-тыныш тынған айнала қас-қағым сәтте жаңғырығып кетті. Қора маңынан әріректен бір топ қараға қарқылдасып, далбаң қаға албаты үрки ұшты...

	Құлақ шекеден дәлдеп тиген оқ қарақасқаны сол тұрған орнынан тыпыр еткізбей, морт сұлатып түсірді. Самсоз болып состиып-состиып қалған Мүсірәлі де, Жүрсінбай да қолдан келер дәрмендері жоқ, амалдары құрып, мына сұмдыққа араша тұра алмады.

	– Өзі жардай боп семіріпті, кәні бауыздап, адалдаңдар! - деп бұйыра сөйледі Жарылқасов. – Етін өлшеп, есебін қағаздап, хаттап, Тұрыштағы сарайшыға өткізесіңдер, еңбеккүндерінің есебінен қойшыларға таратып береді. Мәре-сәре боп қызылдап қалсын байғұстар!..

	Қарақасқа айғырдың үкімін үкімет-Жарылқасов біржола осылай кесіп тынды. Мүсірәлінің жылқысынан жарау, әрі жуас тор төбел атты ұстатып мініп, ол сол күні Тұрышқа қайтып кетті.





- ҮІ -


	Жұбан штаб басында Жарылқасовпен кездескенде оның жазда құрылыс жұмысын жүргізуді ойға алған шаруасының төңірегінде мәселеге қатысты Самдағы ел-жұрттың көңіліндегі қобалжулар туралы айта отырып, бұл істі бастауды бұзылатын зираттардың есебінен емес, өзгедей бір амалын табу жөнінде ойласуды мақсат еткен еді. Бірақ екеуінің арасындағы әңгіме Тасастау-Қайнардағы қара қасқа айғырдың өліміне байланысты жәйттен басталып, ә дегеннен сөз қақтығысына ұласты да, Жұбанның әлгі ойға алған ақылдасу шаруасы жөніне қалды.

	Өз қолымен жасалған бұл әрекетті Жарылқасов беті шімірікпестен, үлкен бір шаруа тындырғандай ғып мәлім етті.

	Бүкіл үйірін алдына салып, екі күннің бірінде Жемнің оң жақ тұсындағы Ақбота-Сәңкібайға қарай қашып, жылқышылардың тыныштығын кетіріп жүрген есірік айғырды өз қолымен атып тастағанын, өйткені бұның өзін жазым қыла жаздағанын төндіре айтқан ол одан түсіністік, мақұлдау күткен еді. Бірақ Жарылқасовтың күткеніндей болмады. Қатты түйіліп, іштен тынған Жұбанның өңі күреңітіп кетті. Түптеп келгенде малға жауап беретін ол емес, бұл, мұндай шектен шыққан басбұзарлық еркінсуге қалайша шыдамдылық көрсетуге болады, тілінің ұшына оралған оқыс сөздерді көмейіне барынша құмықтырғанымен, әбден піскен ашудың зілін жасыра алмады.

	– Тоқты-торым емес, жылқыдан жардай бір айғырды және анаумынау емес, тұқымы жақсы айғырды өзімбілемдікке салып бұлайша тектен-тек шығындауыңызды жөнсіздік демеске лажым жоқ. Судың да сұрауы бар, ертеңгі күні әр малдың шығынына есеп беретін сіз емес, мен. Шығын болған малдың есебін аудан басшылары менен сұрайды, сонда не демекпін, айтыңызшы?!

	– Жолдас Айжарықов, сеніңше мен бұл жерде әшейін салбақтап жүрген біреумін бе?! Аузыңнан шығатын сөзіне есеп беріп, байқап-байқап сөйле! Бұл жердегі аудан – менмін. Самдағы малыңа да, адамыңа да жауап беретін сен емес, мына мен. Осыны білетін уақытың болған жоқ па сенің?! Неменеге еліресің жөн-жосықсыз!? Азын-аулақ билігім бар екен деп құрдан-құр есіре берме, Айжарықов жолдас! Әйтпесе сенімен басқа жерде басқаша сөйлесуге тура келеді! – Жарылқасов ә дегеннен қатты-қатты айтып, ашуы бірден шалт ұстап, булығып, өңі сазарып кетті. – Сенің де Самдағы тындырған шаруаңды көріп жүрмін. Жұртты жамыратып жөніне жібергенсің, әркім өз білгенін істейді. Басшы бар, айтқанына құлақ салайық, жөнімен берілген бұйрығын орындайық деп жүрген бір жан жоқ. Әрқайсысы өзінше жатқан бір қожайын. Сондай малшың мен малыңның түрі анау, қора-қопсысыз, үйсіз-күйсіз. Айтшы қане, не тындырып тастадың соншалықты? Енді, міне, бір айғыр шығын болды деп шырпырың шығады кеп!.. Өз білгеніңмен жүретін мықты басшы болсаң, табыннан тұтастай бір үйір жылқысын жоғалтып, соны сабылып іздеп жүрген Мүсірәлі сияқтылардың жағдайын неге білмейсің?..

	Өзіне Жұбанның іштей ұнатпай, қыңырая қарайтын пиғылынан бұрыннан мәлім ол әрі ежірейе тістеніп, бар ашуын төгіп екпіндей сөйледі. Өйткені оның мына бүгінгі қарсылығы, жәй ғана қарсылығы емесау, бет-жүзіне қарамай көрсеткен айбат-доғы оның өңменіне қанжар сұққандай, жағынан аяусыз осып өткендей әсер еткен еді. «Әр сөзінен ызғар ескен, жеме-жемге келгенде етектен тартып, жағадан алатын дұшпанның нақ өзі ғой мынау» деп кектене түйілді ол.

	– Басқаша сөйлесетін жерде біз де айтармыз айтарымызды! - деді Жұбан оның тесірейіп, шарасынан шығып бара жатқан көзіне тайсалмай тура қарап. – Бізді де тыңдайтын есті құлақ бар шығар, мені де мұнда сіз сияқтылардың тәлкегі болуға жіберген жоқ, біліп қойыңыз. Ал мұндағы шаруаны қалайша дұрыс жүргізудің де, осынау қиын-қыстау кезде мал соңында жүрген адаммен адамша сөйлесе білудің де рет-жөнін сізден сұрамаймын. Менің бұл жерде құрдан-құр салпақтап жүрмегенімді ел айтсын алдымен.

	– Тоқтат! Қалтаңдағы партибилет саған артық болып жүр екен ғой, өзіңмен коммунисше сөйлескенге түсінбесең, ауданда бюрода түсінетін боласың әлі! Бүгіннен бастап жұмыстан боссың, бар, жөніңді тап!

	– Мені бұл жұмысқа тағайындаған сіз емессіз, жолдас Жарылқасов, сондықтан босататын да сіз болмассыз! Малды Самнан қайтарғанша өзіме жүктелген қызметті коммунисше атқара берем! Менің айтар сөзім осы! – Жұбан штаб-кеңсе аталатын жертөледен есікті тарс жауып шығып жүре берді.

	Жарылқасов сазарған қалпы боп-боз болып мелшиіп отырып қалды. Кетіп бара жатқан Жұбанның желке тұсына ол ыза оты ұшқындаған көзін қадап, жақ еті жыбыр-жыбыр ойнап, тістеніп отырды.



	* * *

	Наурыздың басын ала малдың алды құмнан шығып, қысқы жайылысқа келген іздерімен үш сала арнаға түсіп, Үстірт асып, Жемге қарай қозғалды. Жемнің бергі бетіне иек арта бере қойды қоздатып, тасыған су қайтқасын арғы жағаға – жаз жайлауға төлді аяқтандырып шығуды көздеген Сам көші құрсағы ауырлаған малды бабымен жайып айдап, жылжи бермек.

	Анадағы қатты кетіскен жүз шайысудан кейін бір-бірімен бетпе-бет ұшырасып, тілдеспеген Жұбан мен Жарылқасов малды құмнан көшіруге байланысты мәселемен Тұрыштың басында, штабта кездесуге мәжбүр болды. Көшті басқаруды түгелдей Жұбанға жүктеген Жарылқасов өзінің жаз басына дейін Самда қалатынын, ірі қара табындарындағы малшылардан бір-бір адамнан және Тұрыштың басындағы есепші, кілтші сияқтыларды қалдырып, жаз ортасы ауғанша құрылыс салу жұмысын ұйымдастыруды қолға алатынын айтты.

	– Бұл жөнінде басшылық біледі, мақұлдады. Сенің шаруаң малды шығынсыз, аман-есен төлдетіп, Жемнің арғы бетіне өткізу! Өзгедей шаруаның жай-жапсарын барғасын өзім мәлім етермін аудандағыларға, – деп әр сөзін есеппен, салмақтай айтқан Жарылқасов өзінің Самдағы жұмысқа айрықша жауапты басты адам екенін Жұбанның қаперіне тағы да бір салып қойғысы келгендей өктемшіл рай көрсетті.

	Жұбан басын болар-болмас қана изеп, оның ішкі есеппен айтылған жалаң бұйрығын мақұлдағандай кейіп танытты да, үндемеді. Алайда осы сәт көкейінде түйіткіл болып жүрген жалғыз-ақ мәселені айтуға оқтала түсті де, сәл іркіліп қалды. Бұл жәйт Тұрыш ишанның мешіті мен мазарын құлатпау керектігі жөніндегі әңгіме болатын. Жарылқасов та Жұбанның әлдене дегісі келгендей шырайын сезіп, оған мойнын бұрып, иегін көтере түсіп қарап қалды.

	Өңі сазарып, бұған тесірейе қарап, тым-тырс тынып қалған Жарылқасовтың сұрына көзі түскен Жұбан оның ештеңеден тайынбайтын дүлейдің нақ өзі екенін, онымен бұл мәселеде келісімге келе алмайтынын білді.

	Құмға келгелі айтып жүрген ісін Жарылқасовтың ақыры орындауға бет бұрғанына бұл жолы көзі ақай-тақай жетті. Оның күнәсі кешірілмес сұмдық іске белсене кіріскелі отырғанын білгесін сөзін құрдан-құр шығындағысы келмеді. Үстірт асып Қызылқуыс арнасына құлайтын көштің соңы - Жалғызқұдықты қыстаған Исалынікі еді, Жұбан бүгін кештете соған жетіп алмақты ойлап, Тұрыштағы штабтың басында көп аялдамай, жеделтетіп суыт жүріп кетті.

	Құмнан шығып Үстіртті бауырайлаған Исалының қосына ол үлкен бесін шамасына іліге жетті де, бір қонып шығып, таңертең ертелетіп көштің алдында кетіп бара жатқандардың соңынан кетті.

	Бір-екі аптадан соң алды қоздай бастайтын саулықтарды қуалап жаймай, мамырлата өрістетіп келе жатқан Исалы көші жол ортасы ауғанша тоқтаған-тоқтаған жерлерінде үш керегеден қос тігіп, бір түн аялдап жүріп отырды.

	Шәмия келінінің біраздан бері өңі кірмей, жағы суалып, қуқылданып жүргенін байқаған еді, бірақ мұны Қуаннан хат-хабар болмай, оны да, өздерін де іштей кемірген сары уайымның салдары шығар деп жорамалдаған. Бір оңашалықтарда ол өзімен-өзі күбірлеп, көкірегін жайлаған іш-құста ойын келініне арнап айтып, жеңілдеп алғысы да келетін кездері болатын. «Қайтейін, он екіде бір гүлің ашылмай, көз алдымызда солып бара жатқан байғұсым-ай.Қуанымның қасында жайнаңдап, жадырап жүретін кезіңде сені осындай күйге душар қылды ғой қарғыс атқыр қу соғыс. Атаңа да, маған да күнбе-күн сенің осы кейпіңді көру оңай болып жүр деймісің, шырағым. Шықпаған жанымыз ғана бар демесең, қазіргі күн құр сүлдеріміз жүрген жандармыз ғой біз деген. УҺ! Көзіңдегі жасыңды көрсеткің келмей, өксігіңді ішіңе жұтасың, шерменде болған ботам-ау. Бізді аяғаның ғой, бізді аялағаның ғой, өзіңнің жалғыздық күйігіңді құйттай жүрегіңе жасырып, қайтейін, қолымнан келер не дәрмен бар мен сорлыда. Дәрменім болса, Қуаныммен екеуіңнің бақытты болар күндеріңді туғызар едім ғой. Алланың бұйырығына бағынып, құлынымның аман-есен оралауын күні-түн тілегеннен өзге не дәрмен бар менде, не дәрмен бар?! Солмашы, сөнбеші, шырағым Сағилам! Өзіңді аяшы, өзіңді сақташы. Солған жүзіңді көрсетпеші...»

	Сағиланың басындағы ауру мен саудың аралығындағы бұл хал қыс ортасы ауа, атасының ескі құяңы ұстап, оншақты күн үйде тапжылмай жатып қалған кезден тап болған еді.

	... Қойды күндегі өрісіне, ауылдан екі-үш белең асырып жайып кеткен Сағиланы сол күні түс әлетінде Жарылқасов қармауына түсірді. Аттың арқасын босатып, отқа жіберген Сағила қойдың шетін жаяулата қайырмалап, сай-жыралардың жиегінен қолындағы келте сапты шапашотпен қураған жыңғылды түбірінен шауып, отынға тамызық жинап жүрген болатын. Қайдан пайда болғанын аңғармады, атын шылбырынан ұстап жетектеп, бір бүйірден өзіне тақап қалған Жарылқасовты көргенде селк ете қалды. Өн-бойын сол заматта суық діріл билеп, тілі байланып қалғандай күй кешті. Оның қарасұр жүзінде жағымсыз, зымиян күлкі ұялайды. Әбжыланға арбалған көжектей, тұрған орнында состиып қалған Сағиланың іші-бауыры қалтырап бара жатты.

	Орнында тапжылуға әл-дәрмені болмаған мұны оң білегінен шап беріп, саусақтары быртиған күрек басындай қолымен қысып ұстап жібермеді. Амандығын, халін, жағдайын айналып-толғанып сұрап, емешесі үзіліп еміренген оның сұрқылтай кейпінен Сағила түршіге жиіркенді де, ләм деместен бұлқынып, жүзін бұра берді. Осы мезетте Жарылқасов оны өзіне қарай жұлқи тартып қалып, қапсыра құшақтай алды. «Жібер мені! Қандай жексұрынсыз!» деп тамағын жырта айқайлаған ол мұның темірдей құрсауынан құтылуға жан-дәрмен жұлқынып, бұлқынғанымен, ештеңе шығара алмады. Өн-бойы қалшылдай дірілдеген Сағила буын-буынынан әл кетіп бұдан әрі оған қарсылық көрсетіп қимылдауға шамасы жетпеді. Тамағынан иіскелеп, сілекейлей сүйіп, күртесінің омырау ілгектерін үземүзе ағытып, тегеурінді қап-қатты қолымен тып-тығыз, бұлтиған емшегін қысып-қысып жібергенде оның құлындаған даусы шықты. Көзді ашыпжұмғанша болмай, талдырмаш денесін бүктей-мүктей, үстіне сұқсырдай болып төне түскен оған қарсылық жасауға Сағиланың әл-дәрмені жетпеді.

	Тып-тыныш бұйыққан құм арасында, көгілжім аспанда жарқырап күліп тұрған сол жайдары Күннің жайма-шуағында Сағиланың адал тәні арсыз залымның күнәһарлық әрекетімен еріксіз ластанды. Қуанға, өзін елжірей сүйген сүйікті жарына ғана арналған тұп-тұнық, таза тәнін аяқ астынан тап болған мына дүлейден қорғай алмады. Құр сүлдесін қалдырып, адамдық болмысын, жан-жүрегін суырып әкеткен сол сұрқия сәттен бастап өзіне ғана аян ішқұсалық дертке ұшыраған ол сол күнгі сұмдық қорлаудан жаны мен ары күйзелген үстіне күйзеліп күн санап мүжіліп, күйрей берді. Қуанның тірі екеніне сеніп келген жүрегі ештеңеге де, тәтті үміт пен сағынышқа да жібімес қара тасқа айналып беріштеніп, тіршіліктің мән-мағынасы ол үшін ада-жұда құрып біткендей еді. Ішіне жиылған құсасын ақтарып, кімге шағынарын білмей, амалы таусылды. Өзөзінен іштей мүжіліп, қурап, солып бара жатқан мұның кейпіне жалтаңжалтаң қарағыштаған, ұлының өлі-тірі екендігін біле алмай уайыммен жүдеген қос мұңлыққа – ата мен енеге не деп, қайтіп мұңын шағар!? Адал тәнін сақтай алмаған мендей сорлының мұңына аяушылықтың, мүсіркеушіліктің керегі бар ма ендігі жерде?! Керегім бар ма менің мына опасыз дүниеге?! Керегім бар ма?..

	Көзден жас та шығара алмай, өкси де алмай шемен халдің құрсауына түскен ол мұны пиғылы қара сол бір дүлейге өзін аяусыз қорлатқан құм тылсымынан тез алыстап кетуді тіледі. Ойдан жүдеген санасы кейде қияли есірікпен сансырап, жан әлемі тоналып, құр сүлдесі қалғандай халде жүрді.

	Келінінде түн ортасында тұрып, далаға шығып, үйді төңіректеп жүріп алатын әдет пайда болғалы Исалы мен кемпірінде маза жоқ. Әлдененің шалығына ұрынған дейін десе, мұндай жаманат ойды ойлауға дәттері жіберер емес.

	Наурыздың ортасынан ауа Үстірттен әрі құлап, жазыққа беттеген көштің жүрісі баяулай берді. Қой төгіндеп қоздай бастаған шақ туған еді. Исалы келінінің жағдайына алаңдап, көшін тоқтатпастан Жемнің Дияр құмы тұсындағы бетіне бір-ақ жетіп қонған еді, мұнысына Жұбан да қарсы болған жоқ.

	Сәуірдің жылы лебі есіп, сар-гүр тасыған Жем шуақты көктемнің келіп қалғанынан хабар бергендей. Наурызда кірген жылқы жылының жайсаң, берекелі боларын қыстан күйі таймай шыққан саулықтардың дені егізден қоздап жатқанынан да аңғарылғандай. Жайылыс, өрістің бабымен, мал суғаратын сай-сайланы төңіректеп, асықпай, аптықпай, кезеңкезеңдерде аялдап, араға бір-екі күн салып, қона жатып көшкен елді бастап келе жатқан Жұбанның көңілі көтеріңкі болатын. Бір-бірімен қатарлас қонған ауылдар жас төлдің маңыраған у-шуына толып, табиғаттың, тіршіліктің жаңа өскіні дүр етіп, бой көтеріп келе жатты. Далаға көк-жасыл реңк еніп, көктемедегі қыр жусанының бұрқыраған қошқыл жас исі мұрынды жара бастады.

	Жемнің суы әрі кетсе енді бір аптадан соң қайтып, отарларын қоздатып болған көштің алды арғы бетке қарай өтетін кез жақындап қалғанда Исалының шаңырағына тосыннан қайғының қара бұлты үйірілді. Қорланған тәні мен күйінген жанының әбден дертіп сыздаған жарасы біржола асқынып Сағиланы жер бетінде тірі өлік болып жүруден жерінте бастаған болатын. Осыншалықты күйзелістің салдарынан ол кейбір сәттері өзін бұл дүние тіршілігінен мүлдем жат адамдай сезінетіндей күй кешіп жүрді. Өз мұң-шерінің еріксіз тұтқынына айналған жас әйел сол кеште, Күн көкжиекті қызыл шапақтандырып батып бара жатқан мезгілде бей-жай мәңгіріп сыртқа шықты да, күн батар тұсты бетке алып, аяғын ілбіп басып үйден біртін-біртін ұзай берді. Артына қарамауға, келе жатқан бағытымен ілгерілеп, ілби жүріп, басқа жаққа қарай бұрылмауға тырысты.

	Бірақ қайда бара жатқаны өзіне де бимағұлым еді. Сансыраған санасы мен еркін әлдеқандай бір екпін-күштің тылсымы билеп, алға қарай жетелей түсті. Бір әудемде құлағына сар-гүр етіп тасыған Жемнің жойқын сарыны еміс-еміс шалынады. Тасып, бұлқынып, арнасына симай жатқан өзеннің өрекпіген аласат шуынан сан-алуан үн өршелене жаңғырығып, бірбірімен мидай араласып, жүйкені ширықтырғандай. Құлағы шыңылдаған Сағиланың иығы дір-дір етіп, тұла-бойы қалтырап, қатты түршігіп кетті. Алақанымен құлағын басып, көзін тарс жұмып алып еді, айнала жым-жырт тыныштықтың құшағына енді. Бірақ бұлай ұзақ тұра алмады. Алақандарын ашып жіберіп, кенет қалт тұра қалып, құлағын түріп тың тыңдады. Бұлқынып тасыған судың шуыл-дыбысына аралас құлындаған үнімен шыңғырып жылаған балғын қыздың ба, жас әйелдің бе даусы тап сол мезетте оған ап-анық естіліп қалғандай болды да, оқыстан, бір сәтте жымжырт тынып жаңағы жамыраған сансыз дыбыстың тұңғиығына шым батып кетті. Енді бір мұрсатта біресе ыңырана ышқынып, ыңырсыған, біресе қарқ-қарқ күліп құтырынған үрейлі де дүлейлі дыбыстар жан-жағынан анталай шығып, қамап алды. «Сол, соның даусы! Құм арасындағы сондағы арпалыста бар зілімен мұны бүктеп жатқанында әлгі жауыздан шыққан дыбыс қой мынау!..Сол ғой бұл, соның нақ өзі, содан бері қыр соңымнан қалмай келе жатқан сол жексұрынның өзі! Сол!..» Оның іші-бауырын мұз қарып өткендей, түршіге қалтырап кетті де, үрейлі де жиркенішті әлгі елесүн қайта-қайта құлағына шалынып, бейуақта жан әлемін тағы да шошынтты. Елес боп алдынан шыға келген Жарылқасовтың нәпсі құмарлықпен еліре еліккен жабайы тұрпатынан, елес-үн болып естілген анайы даусынан Сағила қатты шошып, жан-жағына үрейлене қарап, жүзінен қан қашып, бозарып, көзі еліре алақтай берді. "Сұмдық-ай, тағы да сол ма?! Тағы да адал, күнәсіз тәнімді арамдағысы келе ме оның, сұмдықай! Жоқ, жоқ, екінші рет енді қайта арамдалмаймын саған, жауыз неме! Арамдалмаймын! Саған арамдалғанымша жарық дүниеден кетіп, құрып біткенім артық, бүйткенше Қуанның жүзін көрмей өлгенім артық! Жоқ! Жоқ! Жоқ!.. "

	Ол тірсегін қаққан ұзын қолаң шашын иығынан асыра арқасына тұтас желбірете жайып жіберді де, тізерлей бүк түсіп, маңдайын жерге аяусыз, қан-жоса болғанынша қатты-қатты ұрғылай берді. Көмейіне түйінберіш боп тығылған ыстық та ащы өксік тамағынан жыртылып шыққанша ұрғылай берді.

	Есінен танғандай күйде бүк түсіп біразырақ тым-тырс жатқан Сағиланы тағы да сол бір белгісіз күш орнынан тұрғызды. Тұрғызды да, буын-буынынан әл-дәрмені кете бастаған оны қалтақтатып ілгері қарай, өзімен-өзі арпалысып шарқ ұрып тасып жатқан Жемге қарай жетелей берді. Көз алдын тұнжыр көлеңке қамап, беттеп бара жатқан маңдай тұсындағы әлем қазіргі сәтте белгісіз де бағыт-бағдарсыз кеңістікке, ұзақұзақ сұрқай шексіздікке ұласып кеткендей. Кеудесінен ыршып шығардай атқақтап, алқына ұрғылаған жүрегінің соғысы құлағын шыңылдата тұндырады. Ойдан да, үрейден де ада болған жан-жүйкесі де, тәні де өзінікі емес, бөтен біреудікі тәрізденіп бара жатқандай еді. Тіршілік ендігі бір осы мезеттерде ол үшін қаңырап бос қалғандай, өзінің дүнияуи мағынасынан біржола айырылғандай болды. Ол тіпті аяғының астындағы қатқыл жерді де сезінбеді, жүріп келе ме, қалқып келе ме, түсініп-білу сезімінен ажырап қалды. Өзі көп күндер мен айлар бойы сағына, зарыға күткен Қуан да осы қас-қағымда оның жадынан өшіп, ұмыт болды. Өзін елжірей сүйіп, аялаған аяулы бейненің титтімдей де елесі қалмапты, бәрібәрі ада, тіпті оның осынша қып-қысқа ғұмырында Қуан мүлдем болмағандай, азғантай күн болса да өзімен бірігіп өмір сүрмегендей. Санасы тұманданған, адами тірлігінің мәнісін сезіну түйсігінен сансырай адасқан Сағилаға ендігісі бәрібір болатын, жер-дүниені жасартып, жаңа тынысын сездіртіп келе жатқан көктем де, арнасына симай өрекпіген Жем өзені де, бәрі де бәрі ол үшін өзінің тіршілік аясындағы мағына, мазмұнын ада-жұда жоғалтқан-ды.

	Еліріп, ентелей жүгіре басып, Жемнің құлама кемеріне жеткенін де, одан төмен қарай құлашын жайып құлап бара жатқанын да сезбеген Сағила өмір сәулесі жылт еткендей ғана бір-ақ қас-қағымда өзін осылайша мәңгілікке байыз таптырды.

	Ішін кеулеген жан дертінің құпиясын бағы ашылмаған жас ғұмыр жүрегінің басына шер-шемен ғып толтырып, өзімен бірге су тұңғиығына ала кетті.

	Артында күңіреніп қалған атасы мен енесі өлі-тірісі белгісіз, хабарсыз кеткен жалғыз ұлының жарын, келінін айықпас уайыммен тұмшалап дертке ұшыратқан, албыраған жастық арман-үмітін күйреткен, ақыры соның зардабынан қыршынынан қиылып, оның жас жанын опат қылдырған қанқұйлы, зұлымат соғысқа лағінет айтты. Соғыс жылдарының тағы да бір осындай қиянат-ауыртпалығы солбырая қарайып құр сүлдері жүрген бұларды мүлдем қайыстырып кеткен еді.





– ҮІI -


	Тұрыштың іргесіндегі Ишан жатқан қорымда, Үстіртке шығар жолдың аузындағы төбенің басындағы мазар, зираттарды бұзу жұмысының басталғанына да бірталай уақыттың жүзі болып қалған. Қабырғаларының, бастарындағы құлпытастарының міні бұзылмай жақсы сақталғандарын бір тобы қиратып, бұзып, бір тобы сол тас, кірпіштерді өгіз арбамен тасып Тұрыштың басында құрылыс салып, үй тұрғызып, таңның атысы, күннің батысына дейін митыңдаған адамдар құрғақ, ылғалсыз жаздың аптабы астында әбден титықтады.

	Қорымға таяу төбенің етегіндегі Тұрыш ишанның мешітін Жарылқасов өзі басы-қасында жүріп бұздырды. Осы жұмысқа өзі іріктеп алып қалған жас-кәрісі аралас топтың арасынан "ойпырым-ай, әулие ишанның салдырған мешітін, қасиетті құтхананы бұзғанымызға тәңірдің кәрі тимес пе екен?" дегендердің күңкілдескен наразылығын құлағы шалған оның қаны басына теуіп, әлгілерге сесін төндіріп, діншілдікке салынып, үкіметтің тапсырмасынан бас тартсаңдар, түрмеге қаматтырамын деп қорқытты. Екі сөзінің бірінде үкіметтің атынан сөйлеп, аттырам да шаптырам, қаматтырам дейтін оның сес-айбарынан тайсалған жұрт бұл іске амалы құрығаннан мойынсұнды.

	Зират мазарларын, мешітті қиратып болған соң Жарылқасов Тұрыш ишанның мешіт жанынан салдырған медіресесін қолға алды. Күмбездеп, еңселі етіп, асқан шеберлікпен келісті салынған медіресе ғимаратының сәулетіне ол көрген сайын таң-тамаша қалатын. Бұздырар алдында да Жарылқасов медіресенің іші-сыртын тамашалай қарап шықты. Құрылысшыларға бригадир қылып сайлаған кілтші Қисанға:

	– Бұның тасын алдымен штаб үйін, қалса мектеп, не дүкен салуға пайдалан. Бір сынық тасын қалдырмай тасып алуды өзің қадағала! – деп тапсырма берген ол медіресе ғимаратына ақырғы рет сүйсіне көз тастады. – Шіркін, келісті-ақ салынған, қайтерсің!.. Медіресе деген аты болмағанда, бұзбайтын-ақ нәрсе.

	Жарылқасовтың осы сөзін қасында елбелең қағып жүрген Қисан іліп алып:

	– Алеке, медіресе болса несі бар екен, осыны бұзбай-ақ, екі жағынан есік шығарып, кеңсе мен мектеп жасай салмаймыз ба? – деді.

	– Медіреседен кеңсе мен мектеп жасайық дейсің ғой, ә? – деп мысқылдай күлді Жарылқасов. - Мұны қалай түсінуге болады?!

	– Өзі былай, әдемі болғасын, әрі жаңадан құрылыс салып, күш шығындамаймыз дегенім ғой, - деп міңгірледі Қисан. – Оның үстіне… - Ия, "оның үстіне" не?..

	– Оның үстіне құрылыстың бәрін биыл салып үлгермейміз ғой…

	– Үлгересің. Қыс түскенше уақыт жеткілікті. Өзім барып жаз ортасына таман ауданнан тағы да біргәд жасақтатып жібертем…

	– Е, онда үлгереміз, үлгереміз, - деп Қисан басын қайта-қайта шұлғыды. – Құрылыс дегенің көптің күшімен бітетін іс қой, Алеке. Қам жемеңіз, бәрін де сіз ойлағандай ғып орындаймыз...

	Не айтсаң да, шыбындаған ат құсап басын шұлғылап, мақұлдай беретін, өз басымен ойлайтын ойы, өз бетінше атқарар тірлік-тиянағы жоқ Қисан сияқтыларды Жарылқасовтың іші алмайды. Әрі-беріден соң мұндайларды ол толыққанды адамның санатына да қоспайды, әншейін бір көлбеңдеген көлеңке санайды. Күн шығып тұрғанда – әр қимылыңды қайталап тұратын көлеңке, айналаңдағы жарық күңгірт тартса, ізімғайып жоғалатын елес. Ол қасында қолын сермелеп, оны-мұны шаруасының жәйжапсарын айтып, сөзден аузы босамай келе жатқан Қисанға жақтырмай, біртүрлі оқыс қарады. Ретсіздеу нәрсе айтып қалдым ба дегендей, ол көздерін жыпылық-жыпылық еткізді. Жарылқасов оған бара бер дегендей қолын сілтей салды.

	Күннің жер-дүниені қуырып бара жатқан ыстығы түнге қарай де ауаны тымырсытып, тынысты тарылтқандай. Жарылқасов киіз үйдің таңертегісін көлеңке түсер жағына киіз жайдырып, төсекті далаға салдыртты. Өн-бойын бір зіл басып, манаурап жатып көзі ілініп кеткен ол, дөңбекшіп, аунап мазасыз ұйықтады. Деміл-демілде әлдекім иығынан түрткілеп тұрғандай, селк етіп оянады да, ұйқылы-ояу мәңгірулі күйде жатып қайтадан мызғып кетеді. Бір аралықтағы үзік-үзік ұйқының талма тұсында ол түс көрді.

	…Басына шалмалап сәлде ораған ұзын бойлы, аппақ сақалы желкілдеген, бойшаң кісі кесененің есігін сықыр еткізіп ашып сыртқа шықты. Сыртқа шықты да, жәй басып, анадай жерде өзіне аңтарыла қарап тұрған бұның қасына таяды. Қалың қабағының астынан өңменді ата қараған оның жанарынан сұп-суық жасын ұшқындайды. Жарылқасов аяғы қорғасыннан құйылғандай тапжыла алмай қатты да қалды. "Құрыдым, біттім!" деген ой миында зың ете түсті де, көз алды мұнарланып жүре берді. Аппақ мұнарға тұмшаланған ол демі тарылып, енді бір мезетте ауа жетпей, екі қолымен жан-жағын қарманып, бар даусымен тамағын жырта ышқына айқайлап, оянып кетті.

	Үсті-басы қара терге малшынып, жүрегі кеудесін тесіп шығардай тарс-тұрс ұрғылап жатыр екен. Дәл төбесінен төнген қаракөк аспан күмбезі жыпырлаған жұлдызды тұңғиығымен меңірейе қалыпты. Бойын билеген үрейдің өңінде емес, түсінде болғанына көңілі сәл жайланса да, бір көрініп, ғайып болған ақ сәлделі ұзын бойлы шалдың елесі ұйқысыз көзінің алдында біразға дейін көлбеңдеп тұрып алды.

	Кие, әулие аруағы дегенге қаншама иланғысы келмесе де, түсіне енген сол бейне ойынан шықпай, әрі дөңбекшіп, бері дөңбекшіп әбден қалжыраған ол таң алдында қалғып кетті.

	…Тағы да кесененің есігі сықыр етіп ашылды да, ішінен ақ сәлделі, ұзын бойлы сол әлгі қарт кісі шықты. Барлық көрініс, қимыл, қозғалыс манағыдай қайталанды да, бұл жолы бірақ Жарылқасовтың көз алдындағы манағы ақ мұнар сейіліп сала берді. Ұйқылы-ояу халде, өңі екенін, түсі екенін ажырата аламай жатқанында қайта-қайта көрініп, тыныштығын ала берген кісімен тілдескісі келгендей ыңғай танытқан бұл оған қарсы жүріп қолын ұсына беріп еді, ол мұның қолын қағып жіберіп, сәлемін алмады. Зілді дауыспен:

	– Күнәһар!.. Арам қолыңда тарт әрмен, зәнталақ, құзғын неме! - деп жекіп қалды. – Мүрдемді таптап, рухымды қорлағаныңды кешіреді екен деп дәметпе. Бұздырма ана медіресені, менің соңғы рух-иманым сонда қалды. Бұздырма, айт анау құзғындарыңа, тоқтатсын қазір, әйтпесе көресінді көресін! Өмір бойы өкініп, зарлап өтесің...

	– Атеке-ай!.. Бұздырайын деген жоқ едім ғой, елің, жұртың бүрсеңдеп тоңбасын деп, соларға баспана салдырту үшін істедім, ұрыспа маған, қарғама мені, - деп ол қолын жайып, мейірім, кешірім сұрап, тізерлеп отыра кетті.

	Ақ сәлделі қарт тағы да бірталай ашулы сөздер айтқандай болды, бірақ еңкілдеп ебіл-себіл жылаған Жарылқасов мұның бірін де естімеді. Жылап жатып оянып кетсе, тағы да түсі екен.

	Дел-сал, мең-зең күйде басын зорға көтеріп, төсегінен тұра алмай, есеңгірегендей халде біраз отырды. «Маған не болған өзі? - деп ойға шомды. – Қай-қайдағы шым-шытырық бірдемелердің бытысып-шатысып түсіме кіргені несі? Әлгі басына ақ сәлде салған ұзын шал кім болды екен? Төбені оярдай боп, зіркілдегеніне қарағанда осылардың ишан деп, әулие деп жүрген кісінің өзі болмасын?! Кеше медіресені көріп, сол жөнінде Қисан екеуінің сөйлескенінен басқа не болып еді?! Әлде сол әңгіменің үзік-жұлық бірдемелері жадымда қалғасын, ишан шалдың өзінше әулиесініп, әлгіндей болып түсіме кіргені содан ба екен?..»

	Ойы он саққа кетіп, түндегі түсі ауық-ауық есіне түсе берген Жарылқасовтың күнұзағына өңі кірмей, сұлқ жүрді. «Түс – түлкінің боғы», әшейін бір сандалған сандырақ елес секілді бірдеме шығар. Сүйегі әлдеқашан қурап қалған өліктің тірі адамдай болып, әлгіндей сөйлеуі мүмкін нәрсе емес қой. Қайдағы-жайдағының түске кіріп жүргені, сірә, шаршағандікі болар» деп өзін-өзі жұбатқан ол, ой-санасын құлазытқан енжар көңіл-күйден бір мезет жақсылап тұрып сейілгісі келді.

	Қисанға құрылысшылардың ас-суына деп қалдырған азын-аулақ қойешкіден түс ауа бір семіз серкешікті алдыртып сойғызды. Содан соң сарайшының қоймасына өзі бөтен көзден жасырып, сақтап жүрген екі литр спиртті әкелгіздірді. Ләппай деп бұйрығын орындап, зыр жүгіріп жүргендердің ешқайсысы мұның мәнісін сұрамаса да, Жарылқасов ертең, не арғы күндердің бірінде өзінің ауданға жүретінін айтып, бұл ала-бөтен мәзіреттің сылтауын жолаяққа сайды.

	Қырлы стақанның иініне дейін жеткізіп, мөлмеңдете құйылған спиртті ол шәй үстінде бірінен соң бірін тастап алды да, ағаш қасықты толтыра майлы қуырдақты екі-үш рет асап жіберді.

	– Уһ-Һ, жаным-ай!..

	 Кеудесін кере дем шақырып, жан-дүниесі жайланғандай болған ол күнұзағына көңілін әбден титықтата жүдеткен әлгі бір мазалаң ойдан бір сәт сейіліп, сергіп сала бергендей болды. Бөтекесі бітеу семіз серкешіктің былқып піскен еті буы бұрқырап, үйме табақ болып дастарқанға келгенше Жарылқасов пора-пора терлеп, қызара бөртіп, өзінің нағыз бабына да келіп қалды. Қазір енді ешкімге дес бермей, сөйлеп отырған да жалғыз өзі.

	– Жарылқасовтың кім екенін білмей жүр бұл жұрт, - деп иегін көтере, шалқи есілді ол. – Мына бір қиянда жатқан жабайы құмыңды, көр де тұрыңдар, ел паналай алатын мекенге, қалаға айналдырам! Кім не десе, о десін, баспана ең алдымен сүйегі қурап қалғандарға емес, тірілерге керек. Сол үшін де жақсы кірпіші, тасы бар мола, мазар, кесене-месене атаулының бәрін шетінен бұздыртамын да, мына отырған бәріңе... Ия бәріңе, арып-ашып, жер түбінен малын айдап келетін малшылардың әрқайсына – баспана мен қора, ал олардың балаларына мектеп салдыртамын, не қажет, соның бәр-бәрін салдыртамын, біліп қойыңдар! Осы үшін мені кінәлі дегендердің тап әкесінің аузын…

	Қисан мен шикіл сары беті шиедей қызарып кеткен Сейіткәміл есепші бастарын қосарлана изеп-изеп қояды да, "біздің Алекең үшін!" деп өңешті қаритын «өрт суды» құлқындарына құлатып, қылқ-қылқ жұтады. Бұлардың әбден есі кете масыққандары сонша, әрлі-берлі бұлтың-бұлтың қозғалақтап жылмыңдаған жұтқыншақтары зәрлі сұйықтың уытты нәрін сезінуден қалған еді.

	– Мал-мал деп, малша тіршілік етуге болмайды ғой, жарқындарымау!.. Түсінемісіңдер!

	– Түсінгенде қанда-а-й! Түсі-і-немі-с-с, - дейді Қисан тілін зорға икемге келтіріп. – Жақсы-ы-ы түсінеміз, малша тіршілік-к-к етпейміс-с-с, еткіміз де келмейд-д-д...

	– Әрине, болмайды, дұрыс айтасыз, - деп қоштайды көзі кілгіре бастаған Сейіткәміл. – Сондайлардың бар ғой… сондайлардың талайын көріп те жүрміз, Алеке!.. Оларды бүйтіп, желкесінен қысып-қысып қоюыңыз керек...

	– Мал, әрине, біздің тіршілік етер талшығымыз, жеп отырған нанымыз. Бірақ малды бағатын, өсіретін адам екенін қалайша еске алмаймыз осы?! Малдың жәйін жақсы білемін деп әлдеқандай болып, тек соны ғана өзінің ісіне көзір қылатындарды да көрдік, Сейіткәміл, сен ақылды жігітсің ғой, дұрыс айтасың… Ондайлармен әлі-ақ дұрыстап сөйлесерміз де, тәубесіне әлі келтірерміз де, хе-хе-хе!.. Құй, Қисан! Азамат дегендер, еркек дегендер осы Қисандардай болуы керек қой, солай ма, келінжан, айналайын!..

	Тегенеге құйылған ыстық сорпаны сапырып отырған бадырақ көз, тыриған қара қатын Жарылқасовтың өзіне қарап бірдеңе айтқандай болғанын ғана аңғарды, бірақ естімегенін сездірмей, басын изеп, тілімтілім боп жарылып кеткен салпы ернін келеңсіздеу ыржитып, мақұлдаған ишара білдірді.

	Көзі бұлдырай бастаған Қисанға қасында бүйірлес отырған әйелінің тұрпаты осы бір мұрсада қосарланып елестеді. Ол қолын болар-болмас шолтаң еткізіп, қатынына өзінше еркексініп, сес көрсеткісі келгендей болды.

	– Әй, дейі-м-м-м!.. Бері қар-а-а, маған-н! Кімге ыржиясың-дар-р, сенн-н қатын-н-н, сендер-р-р?..

	Салпы ерін қара қатын көзі мұнартып, сөзі пышырай бастаған байын сол жақ бүйірден шынтағымен бір түйді де, тістене сыбыр етті.

	– Тиыш отыр, албасты!..

	– Әй, Қисан, сен өзің немене, қатыныңмен ымпай-жымпай сөйлесе бересің-ң, а?! Тиыш отыр, тыңда мені-і-і құлағыңды салып-п-п!.. Ертең мен ауданға кеткесін, сен… Естіп отырсың ба, ей, сен осындағы шаруаның барлығына жауап беретін бастық болып қаласың-ң, так што, сенен сұралады-ы-ы барлық шару-у-а-а-а!.. – Жарылқасов оған қаратып быртиған сұқ саусағын безеп-безеп қойды. – Ұқтың ба!.. Өйткені, сен бар ғой, сен-нн, бастық болып қаласың-ң-ң-ң, бастық болып-п-п.. Анау-мынау, шортымпортым емес, нағыз бастық боласын мен келгенше-е-е. Мыналардың бәрінн-н шетінен бір шыбықпен үйіресің-ң-ң! Ұқтың ғой, ә-ә?!

	Жарылқасовтың әлденені істеуге бұйырып, бастықтық доғын көрсетіп саусағын безей айтқан сөзін шала-пұла, ұғынықсыздау естіген Қисан мойнын дұрыстап ұстай алмай, әлдене деп былдырлап, басын бір бұлғаң еткізді. Көз алдын жайлаған бұлдыр-бұлдыр елес-перденің ар жағынан өзіне бұйыра сөйлеген бастығының күңгірт жүзінің сұлба-нобайы біресе сағым арасына сіңіп кетіп, біресе оның масығып қызарған көздері бұған өңмендей бағжия бадырайып тыншу бермеді. Оң қолын былғаңбұлғаң сілкілеп, жайсыздау бұлыңғыр көріністен арылғысы келгендей болып еді, Жарылқасов тағы да зірк ете түсті.

	– Әй, сен-н-н кімге қолыңды сілкіп отырсың, малғұн!..

	Түн ортасы ауғанша гөй-гөйге басып, есінен танардай мас болған Жарылқасов орнынан тәлтіректей зорға тұрып, аяғын әр жерден бір басып, сүріне-мүріне далаға шығып кетті. Қисан мен Сейіткәміл тұруға да шамалары жетпей сол отырған-отырған орындарында қылжиып-қылжиып қала берді.

	Қалтаң-құлтаң етіп, аяғын әр жерден бір шалыс басқан Жарылқасов өзінің қайда маңып баратқанын білмеді де сезбеді. Өзінен-өзі сөйлеп, әлдекімді сыбап, балағаттап бара жатты.

	- Сен шал… әулие болмақ түгелі құдай болсаң да… тыныш жат… Естисің бе, тыныш жат, әйтпесе көріңнен өкіртіп суырып алам былай!.. Ә, солай ма екен, қорқасың, ә? Мен саған… мен саған ойнайтын, әйтіпбүйтетін ойыншық емеспін, біліп қой… Жарылқасовпын! Әйтпесе бар ғой, мен сені… Мен сені бүйтіп, нетіп-п-п тәртіпке шақырамын дереу!..

	Ой-санасы бұлдыр-бұлдыр көмескіленіп, ештеңені айқын сезіне алмаған оның тілі таңдайына желімдей жабысып, одан әрі сөйлеуге де, ауыз-көмейінен әлденедей үн шығаруға да шамасы жетпеді. Маңып барып, етбетінен түсіп, бар салмағымен кескен томардай тұмсығымен жер сүзе құлады.Құлаған жері – Тұрыш ишан мешітінің қираған үйіндісінің маңы болатын.

	Сол жатқаннан мол жатып, күн арқан бойы көтерілген шамада оянған Жарылқасов бұл жерге қалай келгенін, қашан келгенін біле алмай есеңгіреді. Миы аузына түсердей басы солқылдайды.

	Шілде күні бүгін де ыстық боларын танытып-ақ тұр: ауа тымырсық, лүп етер леп сезілмейді. Кеше мешіт қабырғасымен қоса оның күмбезі жиегіндегі ұясы да бұзылған сары бауыр айыр құйрық қос қарлығаш үйіндінің үстін айналып ерсілі-қарсылы без-без етіп шырылдай ұшады. Қарлығаштың бірі, сірә, ұябасар ана-қарлығаштың өзі ме екен, берер мәрте мұның төбесін сүйір қанатының ұшымен, сабалап-сабалап өтердей қайтақайта төне түсіп, мұның үстінен айналып ұшумен болды.

	 Тынбай шырылдаған байғұс құс ұясына келген апаттың басқаның емес, тура осының қара ниет сұғанақ қолымен істелгенін білгендей, алас ұрады. Анадай жерде жатқан тақтайша қира тастың үстінде айдарын шошайтып отырған сасық көкек ыс-ыс етіп ысқыра шақырып, мойнын қылтыңдатып жан-жағына елеңдей түсті де, ытқыта саңғып жіберді.

	Қираған мешіттің маңайындағы осы көріністің бір де бірі мең-зең күйде қалжыраған Жарылқасовты пәлендей селт еткізбеді. Меңзіген басы зіп-зілдей. Айналасындағы тіршілік атаулысы оның пенделік түйсінуінен әлдеқайда аулақтап, мүлдем алыстап бара жатқандай. Күннің жарқырап шығып таңның атқаны, мына құстардың бей-маза шырылының да ол үшін ешбір мағынасы жоқ еді. Ол орнынан тізесі қалтырай тәлтіректей тұрып, қос қолымен шекесін сығымдай ұстап, екі-үш қадам аттап барып, тізерлеп отыра кетті. Бар маңай, жер-дүние қас-қағымда шыркөбелек айналып, аяғының астындағы қатқыл жер суси жылжып, құрдымға кетіп бара жатқандай болды…

	* * *

	Қасына Сейіткәмілды көзқара серік қып ерткен Жарылқасов аудан орталығы Жарқамысқа үш күн жүріп, төртінші тәуліктің сәскесі шамасында зорға жетті. Жолсоқты болып шаршап-шалдығып, өн-бойы ауырлап оралған ол үйіне келе құлап, басын көтере алмай, сұлқ жатып қалды. Зорыққанға да, қажығанға да ұқсамайтын, күрт меңдей жөнелген мәлімсіз дерт екі иықтан басып, еңсесін көтертпей тұла-бойын жерге кіргізіп бара жатты, басы тұп-тура зіл шойын, көз алды ақмұнарланып зеңи берді. Көзін жұмса, тағы да сол ақмұнар, сол елес, сол түс…

	«Әй, сұмпайы, арамза неме, менің кәріме ұшырағаныңды әлі де

	білмеймісің сен. Білмесең, білдіремін!.. Білдірермін!.. Білдірермін!..»»

	Осы бір кәрлі үн құлағының түбінен кетпей қойды. Бірер сәт мызғырлық тыныш ұйқыдан да қалды. Аппақ сақалы желкілдеген ұзын бойлы шалдың қатқыл суық жүзі, өңменнен өтердей қатулы қабағы оның өн-бойын қалтыратып, тыншу бермеді, күні-түн мазасын қашырды. «Әй, сұмпайы, арамза!..» деген сөздер әр кез қайталана жаңғырығып, миының ішінде зыңылдай берді.

	Осылайша ой-санасын мұнартып, сансыратып басталған бимәлім дерт қатты, тосын соғып, ол деміл-деміл есінен айырылып, талмаусырай берді. Есін жиған кезде өзін тұтастай тұмшалап алған ақмұнар сейіліп, төбесінен төмен басқан зіл-зімірден жеңілейіп қалады. Содан соң сол есеңгіреу тағы да үзік-үзік қайталана береді…

	Оқыстан қатты құлап, миы шайқалып басына зақым келген деген тоқтамға келген дәрігерлер күзге шейін төсектен тұрғызбай емдесе де, Жарылқасов болмашы айығулар мен талып есеңгіреу аралығындағы халден арыла алмады. Ешбір дәрінің де, ешқандай емнің де шипасы қонбайтын бұл дерттің тәнін де, жан-жүйкесін де айықтырмай, қинап ұзақұзақ жылдарға созылатынынан ол бейхабар еді.





- ҮІII -


	Сам көшін қысқы жайылымға аттандырар алдында Жұбан аудандық партия комитетінің бірінші хатшысы Кәрім Ержановтың қабылдауында болып, екеуі оңаша отырып ұзақ әңгімелесті. Малдың жәй-күйін, бабын, шаруашылықтың жай-жапсарын жақсы білетін Жұбаннан аудан басшысы көп жайттарға қаныға келіп:

	– Биылғы Самның қысқы тірлігі жалғыз өзіңе қиын соқпай ма? - деп сұрады. – Жарылқасовтың жағдайын өзің білесің, ауруға ұшырады. Әлде Отарбаев жолдасты, Ілекеңді жіберейік пе уәкіл қылып? Ол Самның жер жағдайын да, адамдарды да бес саусағындай біледі, қалай қарайсың бұған?..

	– Ілекең барса, қанеки, - деді Жұбан сәл ойланып барып. – Бірақ атқару комитетіндегі оның жауапты қызметін кім атқарып береді, мұнда қалатын өздеріңізге қиын соғып жүрмесе?..

	– Бұл ойың нағыз жанашырлық! Түсінгеніңе рақмет, Жұбан! Сенен басқа сөзді күтпеген едім өзім де. Онда бұл жолы Сам көшін нартәуекел деп, белді буып енді өзің жеке дара бастайсың. Саған артатын сеніміміз зор. Жорытқанда жолың болсын!..

	Ержанов үстелінің тартпасында жатқан, Жұбанның үстінен жолданған Жарылқасовтың шағым-жазбасының шекесіне: "Айжарықовқа тағылған кінә негізсіз. Бюроға қарауға ұсынылмасын, жабылсын!" деп бұрыштама жазып, қолын қойған еді. Бірақ аупарткомға төрт-бес ай бұрын түскен бұл шағым туралы оған тіс жармады. Шағымда тізбеленген жеке бас араздығын желеу еткен сыңаржақ жәйттер тексеруге жіберілмейтіндіктен, мұны Жұбанға айтуды қажет деп таппады.

	Жұбан өзінің үстінен Жарылқасовтың шағым жазғанын Ілияс Отарбаевтан естіген болатын, Ержановтың осыған байланысты өзіне бір ауыз ләм-мим демегеніне әрі таңданып, әрі ойланып қалды. Бірақ осы кездесуде өзі сөз қозғамағасын, үндемеген еді. Кейіннен ойлап-ойлап бұл жұмбақтың жауабын өзі тапты және дәл тапты. "Аудан басшысы "сізге артатын сеніміміз зор" деген жалғыз ауыз сөзімен Жарылқасовтың шағымы оның өзі жөніндегі дұрыс пікірін, көзқарасын өзгерте алмайтынын айтқан екен-ау!"



	* * *

	Келіні Сағиланың қазасы ауыр соққы болып тиген, әрі жалғыз ұлы Қуаннан бір жылдан бері хабар болмай көңілдері жасып, жабыққан Исалы мен кемпірі әбден шөгіп кеткен еді. Екеуден екеу шоқиып қалғалы бұрыңғысынан бетер қоңырайып жүдеу тартқан үй ішін налалы тағдырдың мұңлы зілі жайлап алғандай. Іргедегі төсекте бүк түсіп жатқан Исалы іңір мезгілінде келіп бас сұққан Жұбанды ілкімде танымады, бірақ мұның ұсынған қолын алып жатып:

	– Қай баласың-ау? - деп сұрады әлсіз, қарлығыңқы дауыспен.

	– Жұбан ғой өзіміздің, - деді Шәмия шалының оны танымай қалғанына қысылып. – Неғып танымадың?..

	– Жұбанбысың?.. - Исалы оның қолын ұстаңқырап тұрып, иегі кемсең-кемсең етті. – Көзім нашарлап кетті, шырағым. Баладан, жалғыздан хабар жоқ әлі күнге, келініміз, қолдағы жалғыз дәрменіміз, ол да бізді тұралатып кеткенін өзің көрдің… Еңсемізді көтере алмай қалдық. Алданыш етер шаруадан да қол үзіп, қойды өткіздік, әл-қуатымыз кеміген жағдайға тап болған түріміз мынау, Жұбанжан!..

	Жұбан Исалының қамығып айтқан сырын іштей күрсіне отырып тыңдады. Жұбатарлық сөздің қисынын таба алмай, қиналып, мүдіре берді.

	– Қайтесіз енді, Исеке, күйреп, құр езіле бергеніңізден табар нендей дәрменіңіз бар, бекемденіңіз? - деді ол көмейіне лықсып тірелген аяныш сезімінің дірілін барынша сездірмеуге тырысып. – Қуаннан да әлі хабар келер, үміт үзетіндей жаманатын естіген жоқсыздар, құрдан-құр босап, қайғылана бермеңіздер. Соғыстың аты соғыс, әрқилы жағдайлармен айлап, тіпті жылдап хабарсыз кетіп, оралып, табылып жатқандар да аз емес қой. Мен білсем, Қуаныңыз да сондай бір себептермен өздеріңізге хабар сала алмай жатқан болар, әйтпесе, оның із-түссіз, үшті-күйлі жоқ болып кетуі мүмкін емес.

	– Айтқаның келсін, лебізіңнен айналып кетейін, Жұбанжан! – Исалы серги сөйлеп, жабығыңқы көңіліне әжептәуір медеу тауып, көтеріліп қалды. – Басыңнан асып жатқан шаруаңа қарамай, келіп сәлемдесіп, көңілімізді жадыратқаныңа мың да бір рақмет, алдыңнан ақ күн тусын, шырағым!..

	– Рақмет, Исеке! - деді Жұбан, бетіне қан жүгіріп, реңі кіріп қалған шалдың ажарына көз тастап. – Биыл ауданнан өкіл бармайды, Самның көшін өзің басқарасың деп отыр басшылар, оңай болмас, сірә. Ес, ақылшы болатын өзіңіз едіңіз, сіз де көшке ілесе алмай отырсыз, міне…

	– Бізді биылша енді, Жұбанжан, қинама. Аздап есімізді жияйық. Ар жағында Қуаннан хабар келіп, қандыкөз мына соғысы түспегір бітіп, елге оралып жатса, көрерміз, - деді Исалы даусын нық шығарып. – Самды өзің басқарсаң, несі бар екен, басқарасың. Жарылқасовтай уәкілдің барғанынан бармағаны жақсы, өзің сияқты азамат тұрғанда оңғарылмайтын іс бар ма!..

	– Жарылқасовтың уәкіл болып баратын халі де жоқ қой қазір, естіген шығарсыз?..

	Исалы Жұбанға сұраулы кейіппен аңтарыла қарады.

	– Естіген жоқпын, бір кәдікке кезікпесе неғылсын?..

	– Тұрыштың басына құрылыс салдыртамын деп Самда қалғанын өзіңіз білесіз ғой, содан жаз ортасына дейін болып оралған бетінде талма ауруына ұшырап қатты жығылыпты байғұс…

	– Ауырса, қиын болған екен байғұсқа, - деп аяныш білдіре сөзге араласқан кемпіріне Исалы түйіле қарап, жақтырмағандай шырай танытты.

	– Асылық айтқаным болмас, шырағым Жұбан, "бір асқанға - бір тосқан" деген мәтел бар, оны Тұрыш атаның, әулиенің киесі құр жібермеген ғой, - деп Исалы қатты бір назамен басын шайқай берді. – Жарықтық, қасиетіңнен айналайын Тұрекем-ай, басыңа ойран салып, тыныштығыңды бұзған қара ниет сойқан неме киеңнің кәріне ұшыраған екен-ау, ақыры. Мұндай қиянат істің арты бір қияметке ұрындырмай тынбайтынын білгенмін. Әруақтан қорықпаған адамның оңғанын көрмедім- ау!..

	Исалының бұл иланымының ақиқаттығына іштей ешқандай шек келтірмесе де, Жұбан өзінің салқындау да сабырлы тұйықтығынан аса алмай:

	– Кім біліпті мұны?! - дей салды да, кетуге ыңғай білдірді.

	Исалы қолын жайып оған батасын берді.

	– Жорытқанда жолың болсын! Қыдыр ата серігің болып, дінмұсылман жұртының барша әулие-әмбиелерінің рухы өзіңді, отбасыңды, бала-шағаңды дәйім қорғап қолдап жүргей! Күнің – алдыңнан, айың – оңыңнан тусын! Оғландыдағы Бекет атаң мен Самдағы Барақ, Асау, Тұрыш аталарыңның аруағы демеу болып, желеп, жебесін, пәле-жаладан сақтап, қорғап жүрсін! Ия, рәббім, ла ілаһә іллаллаһ Мұхаммәдү-р-ррәссұл, аллаһ, оң батамды қабыл ет, әумин!..

	– Әумин!

	 Жұбан бар пейіл-ықыласымен өзіне оң сапар тілеп бата берген Исалының ниеттестік адал көңіліне ырза болып аттанды.

	Сай-сүйегін сырқыратып, дерт қамаған науқас та емес, бірақ өнбойын салдыратып, кеудесін көтертпей жатқан зілбатпан дел-сал халден арыла алмай сарғайып сарсылған Исалы шалды Жұбанның арнайы сәлем бере келіп, өзінің тілектестік жұбату ниетін білдіргені кәдімгідей сергітіп тастады. «Е, құдіреті күшті алла, Жұбандай қадірлі азаматты қолдап, демей гөр. Ақ-адал ниетіне қарай оның әр қадамын жақсылық-шарапатыңмен жебеп жүргейсің. Зұлымдардың зұлымдығынан, қара ниетті дұшпанның аяқтан шалар қараулығынан сақтап, қорғай жүр, жаратқан ием!..»

	Шалының төсегіне таман, аяқ жағына қарай жайғасып, жүн түтіп отырған Шәмия кемпір оның көзін жұмып, мүлгігендей қалыпта жатып әлдене деп өз-өзінен сөйлеп күбірлегеніне елең етіп құлағын тосты. Ұдайы үнсіздікке шомып, мәлімсіз дертінің қалың уайымына беріліп төсектен бас көтеруі сиреген шалының сарғайып жүдеген кейпі болмашы қызылшырайланып жатқанын іштей тәубе етті де:

	– Жайшылық па, бірдеңе дедің бе маған? - деп сұрап, шалына қарай мойнын бұрды. – Сусын берейін бе?..

	– Сусыныңды қоя тұр. Сен Жұбан айтқан әлгі жәйтті естідің ғой, ә?.. - Исалы биік көпшіктен басын баяу ғана көтеріп, өзіне алаңдаулы кейіппен еміне қараған кемпіріне көз тастады.

	– Сам көшін өзі бастап баратын болыпты ғой, соны айтып отырмысың?..

	– Ой тәйірі, оны айтып неғылам саған. Жұбандай азамат бастамаған көшті кім бастайды?.. Ол бесенеден белгілі емес пе еді. Ел-жұртты жосықсыз зар жылатқан әлгі құдайсыз Жарылқасовтың не күйге ұшырағаны туралы жәйтті айтам да... – Исалының нұрсыз кәрі көздерінен ызаның болмашы бір әлсіз ұшқыны жылт ете түскендей болды. - Тіріні былай қойып, өлі аруақтардың басына ойран салған әрекетінің салдары ақыры, көрмеймісің, киелі аруағынан айналайын, жарықтық Тұрыш ишанның кәріне ұшырапты. Тегін емес еді ғой, сондағы айтқаным, тегін емес еді ғой.

	– Е, енді неғыл дейсің, сондай күйге душар болыпты ғой сорлы. Сол әңгімені қозғап, жаныңды ауыртып қайтесің ендігі жерде?! Әруақтың кәріне ұшыраған міскін пенденің алған сол сыбағасы өзіне жетіп жатыр ғой, тыныштығыңды ойла өзіңнің, неғыласың айдаладағы біреудің құлағын шулатып...

	– Тыныштық деймісің?! Тыныштыққа бұл адам деген пендең

	тіршілігінің талқаны таусылған шақта ғана кенелер. Одан былайғы жерде... тіршілік бар да - тыныштық жоқ қой... Иманыңды түзеп, тыныш өмір сүруіңе айналаңдағы әлгі Жарылқасов сияқтылар дес берді ме бізге. Құдайым солардың имансыздығынан сақтасын...

	– Соны тілек ет те, тынши ғой... – Шәмия кемпір шалына зерлі тостағанға құйылған қатық қатқан, сұйқылтым, салқын бидай көже ұсынды. – Аузың тобарсып кеткен болар, таңдайыңды жібіт...

	Исалы шал аздап қалтырай түскен қолдарын тостағанға қарай созды.



	* * *

	... Қыркүйектің соңын ала Жемнен өткен дүрмек-дүрмек көш қырқыншы жылдардың ауыр да ызғарлы бір қысында малын қыстатуға тағы да Самның жылы құмына қарай беттеген еді. Көшпенді тіршілікке бейім жұрттың әргі-бергі кезеңдерде салған көне сүрлеу-соқпағының сұлбасына түсіп, мал-жанымен үдіре көшіп жылжыған қыруар елге шалғай мекенге дейін тіршілігі ат үсті мен түйе қомында өтетін күздің қысқа ұласатын ұзақ күндерін бастан кешіруіне тура келеді.

	Етек-жеңі далия көсілген ұшы-қиырсыз кең даламен, батыстан шығысқа қарай созылған Үстірт үстімен өтетін көш сүрлеуімен кетіп бара жатқан ел-жұрттың тағдыры өзінің мойнына жүктелген Жұбан қанша қобалжыса да, бұл сапарының да оң боларына іштей сенімді еді.





-IX-


	Жылқышылар қосымен бірге Тасастауға кеше кештете келіп аялдаған Жұбан бұл арада көп кідірмеді. Жылқышы Мүсірәлінің қосында бір түнеп, күн шығар-шықпастан атқа қонды. Бағыты – осы арадан бір түстік жердегі Тұрыш. Көңілінде алаң бар. Жарылқасовтың әмірімен былтыр жаз құлатылған Тұрыш ишан мешітінің, мазарының тастарын штаб орталығындағы мектептің, үй-жайлардың құрылысына пайдаланғаны биыл Самға келген үлкенді-кішінің бәріне мәлім болған. Майданға кеткендердің орнын басып, Сам көшімен келген малшы шалдардың наразылығы шет жағалап оған да жеткен еді. Тұрыш әулиенің киесіне ұшыраймыз, балаларымызды киелі мазардың тасынан салдырған мектепке оқытпаймыз деп жатқандарды тоқтамға, сабырға шақырарлық қандай уәж бар?! Шынтуайтына келгенде, оларды түсінуге болады. Исалы қарттың әне бір күні қамығып, назаланып айтқаны да ойында. Бірақ болар іс болды, енді не істемек керек? Бастауыш мектепті жауып, балаларды оқытудан бас тарту керек пе, сол тастардан салынған фельдшерлік емхананы, қызыл отау үйін қайтпек? Самға қыстауға келген малдың ғана емес, адамдардың да тұрмыс-тіршілігінің дұрыс болуы да бір ғана өзінің мойнында. Штаб орталығына бірінші кезекте қажет үй-жайларды салдырудың басқадай амалын таппай, сандалған Жарылқасовтың сұмдық әрекетінің арты осындай боларын ол о бастан-ақ сезген, бірақ қарсы тұрарлық амалдәрмені болды ма?!. Қарсы тұрса, Кеңес үкіметінің саясатын қолдамайтын қызылкөз дұшпан атануың оп-оңай. Әсіресе ел тағдыры сынға түсіп тұрған мынадай уақытта мұның Жарылқасовтың солақайлығына, былайша айтқанда жұрттың қамына бола істелген «дұрыс ісіне» тойтарыс беруі коммуниске жат пиғыл ретінде танылары сөзсіз еді. «Солайы солай ғой. Бірақ адамның адамилық қасиеті, халықтың ежелден бері қасиеттеліп келе жатқан наным-сенімі деген де бар емес пе. Оны ұмыту, одан бас тарту азаматтыққа, коммунистік әділеттілікке жата ма?! Халық қасиеттейтін рухани құндылықты сақтай білуге қатысты нағыз коммунист ұстанатын ізгілікті көзқарас та, саясат та бұлай болмаса керекті еді ғой. Әлде бұл туралы менің түсінігім партияның ұстанымына қиғаштау соға ма? Ал адамгершілік өресінен келгенде коммунист адамның мұндай түсініктен ада болуы дұрыстыққа апара ма!? Меніңше, халықпен, халықтың рухымен бірге үндесетін айқын дұрыстықтың жолы қандай наным-сенімде болсаң да, ең алдымен адамдық қасиетті сақтай білуіңде, солай!.. »

	Тұрышқа барар жолдың үстінде нақты тоқ етер түбіне жеткізбей қойған осындай бір ойлар оны еріксіз мазалай берген-ді.

	 ... Сам штабының орталығы Тұрыш ауылына бас қосқан жиынның үлкені – ірі, қапсағай тұлғалы Сейсен шалдың қарасұр реңі қошқыл тартып, жүзінен ауыр кейістің табы байқалады.

	– Жұбан шырағым, Самға келген мына жұрттың наразы сөзі құлағыңа жеткен болар. Аруақтың киесінен қорқамыз. Өлінің иманын күңірентіп, басымызға бұл жерден қалайша пана таппақпыз!? Мына сұмдыққа жайбарақат қарап, тас меңіреудей болсақ, адамдық қасиетімізден біржола арылғанымыз да...

	Әр сөзін салмақтай-салмақтай сөйлеген қарттың кейпіне үнсіз отырып көз қиығын тастаған Жұбан жиналғандардың арасынан тағы да кімнің не айтпағы барын аңдағысы келді.

	– Сенің қолыңнан келер амал болса, бізді бүйтіп қынжылтпас едің, мұны да сезбей-білмей отырғанымыз жоқ. Тығырықтан шығар жол тап деп сынамаққа емес, өзіңмен ақылдасуға жиылғанбыз төрт көзіміз бүгін. Бірақ мына мұғалім баланың зират тасынан салынған мектепте дәріс беремін дегеніне қалай қарарымызды білмей далмыз...

	 Саусақ ұшымен селдірлеу қияқ мұртының шалғысын асықпай ғана ширатып отырған Жұрынбай жылқышы тамағын бір кенеп қойып, бір мезет тым-тырс тынып қалған жұрттың ыңғайын бажайлағандай, айналасындағыларды қабақ астымен бір шолып өтті.

	– Ендеше бүлінген істі қалпына келтіре алмасымыз анық. Күн көзі қырауда қайтадан құрылыс салатын шама қайсы. Ендігі амал - өлі әруақтардан кешірім сұрап, құрбандық шалып, садақа ас беру... Осы жөн болмай ма, Сейсеке! - деді ол, шалдың оң қыбынан шығуды аңдағандай сыңаймен.

	– Е, маған айтамысың?!. – Сейсен шалдың даусы қатқылдау шықты. – Мен бе екем жалғыз Самның тірегін тіреп тұрған!? Өздерің емес пе, осының бәріне ұйғарым жасар. Бір ғана құрбандықпен күнәңнен арылсаң қанеки...

	Шалдың шалт сөйлеп, сөзінің бір ұшын өзіне тигізіп отырғанын Жұбан қапысыз аңғарды да:

	– Сейсекең дұрыс айтады, Самның тірегі – осында келген баршамыз, мына отырған өздеріңіз.Өздеріңді қиналысқа түсірген жәйттің оңай емес екендігін де түсінемін. Түсінгенмен, тап қазір нендей шара бар қолдан келер? Алайда, балалар оқуын үзбеуі керек. Жер аяғы кеңейгенде болмаса, мектеп үйін қайта бұзып сала алмаймыз. Бір қыс амалдауға тиіспіз. Ал құрбандық мәселесіне өз басым қарсы емеспін. Дұрыс деп санаймын. Арамызда жүріп, қауым жұртқа билік айтқан ұр да жық бір қаныпезердің жасаған күнәсін – кінәсі жоқ өзгелердің мойнына алып көтеруі жөн болмаса да, киелі әруақтан халық атынан кешірім сұрау парыз. Адамдық рухымызды жоғалтпағанымыздың өнегесі болсын. Соғыстың ауыртпалығы артта қалып, заман түзелер уақытта алыс емес. Сол кезде бәрін қолға аламыз.Тұрыш атаның мазарын бүкіл ел болып жөндеп, қалпына келтіреміз әлі-ақ. Қазіргідей қиын кездің жағдайында бәрімізді осы Сам құмындағы барша әулие-әмбиелердің әруағы қолдап, жебеп, демеп жүрсін дейміз де...

	Сейсен шал Жұбанның айтқанына ырза болғанын жасыра алмады. Қабағындағы кірбің заматта сейіліп,

	– Шырағым Жұбан, келелі сөз айттың-ау, біле-білгенге. Алланың рахымы жаусын саған. Барша әулие-әмбиені еске алып, демеу сұрағаның орынды болды. Мына іргеде, құмның шығыс бетінде он үш шақырым жерде жатқан қарақойлы табын Барақ пен Асаудай әкелі-балалы батырәулиелердің де рухына бағыштайық құрбандығымызды, басына барып зиярат етелік, қарсы болмасаң...

	Желтоқсанның басында, жұма күні Тұрыш ауылында құрбандыққа бір тайынша өгіз сойылды. Тұрыш әулиенің басында құран оқылды. Ауыл жұрты тайлы-таяғы түгел жиылып, оларға құм ішіндегі қысқы жайылымөрісті мекендеген малшы қостарынан келгендер қосылып, ортақ қазан көтеріліп, ас берілді. Құран батасына бет сипап, көңілін демеген жұрт түс ауа, үлкен бесінге таман тарқасты.

	Күн еңкеймей Жұбан қасына Сейсен мен Жұрынбайды ертіп, кеш түспей жетіп, құран оқып, бүгін зиярат етуге үлгеру үшін құмның Барақ батыр мен Асау батыр жатқан қорымға қарай кетті.

	Самның қалың жынысты құмында Жұбанның құла қасқа бесті айғырының алымды аяңынан қасындағы екі серігінің мінген торы аты мен жирен төбелінің де қарымды жүрісі кем түспеді. Құмның шағырлы қоян жон төбелерінің ара-арасымен жеделдей жүрген үшеу діттеген жерге өздері межелеген уақытта жетті. Бірінде - әкесі, бірінде - баласы жатқан бөлек-бөлек екі қорымдағы зираттардың басында құран оқылып, зиярат батасы жасалды. Бұдан соң үшеуі осы маңда былайырақ, оқшаулау жерде қалқиып тұрған, үш керегелі жаппа-күркеге қарай беттеді. Бұларды көріп, күркенің сырт жағында отырған екеудің қартаңдау келгені орнынан тұрды. Еңкіш бойлы, басындағы алба-жұлба ескі тымағын маңдайына қарай бастыра киген, әжім торлаған жүзі тотығыңқы, жасы алпысты молынан еңсерген кісі күмілжіңкірей сөйлеп, бұлармен сәлем алысудың емеурінін ғана танытты.

	– Танымадық, кім боласыз, ныспыңыз кім, ақсақал?..

	Жұрынбайдың салғаннан үстемелетіп жөн сұрасуға көшкеніне ол тосырқай қарап қалды. Бұларға алма-кезек көз тастап, аз-маз үндеңкіремей барып тіл қатқан әлгінің даусы пәстеу, қарлығыңқы шықты.

	– Біз де бір пендеміз-дағы осында келіп, зиярат жасап жүрген...

	– Сонда енді қай жұрағаттан боласыздар?..

	Үшеуінің атынан жалғыз өзі сөйлеп, мұның мән-жәйін тәптіштей білгісі келген Жұрынбайдың ала-бөтен сөзуарлығына пәлендей ашық қабақ таныта қоймаған ол тағы да бұған асықпай, аз-мұз тосылыңқырап тұрып жауап берді. Кескінінде «мені салғаннан тергеуге алатындай кім едің өзің» дегендей сыңай бар.

	– Руды білмекпісің?.. Білмек болсаң – Жетіру, қарақойлы Табын боламыз... Ныспым – Әмірәлі... Үстірттің шығыс бетін жайлап жатқан Қоңырат жеріненмін...

	– Е, түсінікті, баяғы жаугершілік заманда қалың табынның жерінен солай қарай ауған Асау баласы – Дәуіттің жұртынан болдыңыз ғой...

	Осы тұста Сейсен шал:

	– Оу, Жұрынбай, өз жөн-жобаңды айтпай, үстемелете бергеніңе жол болсын! – деді Жұрынбайдың сөзін бөліп.

	– Менікі, Сейсеке, бұрын көрмеген адаммен танысып, білісудің реті ғой былай...

	Жұрынбай мырс етіп күліп, саптама етігінің оң жақ ұзын қонышын қолындағы бүктей ұстаған қамшысымен қағып-қағып қойды.

	Бұлардың да кім екенінен хабардар болып, мән-жайға қаныққан

	Әмірәлі өзінің де бұл араға келуінің жағдайын бүкпесіз айтып берді. Соғыстан ауыр жарақат алып – контузияға ұшырап, құлағы бітіп, тілі байланып тас керең, мылқау болып қалған баласын аталарының басына түнетіп, зиярат етуге әкелгеніне бір жұмадай болыпты.

	– Жарықтық Барақ ата, баласы Асау екеуі елін, жерін жан-жақтан басқыншылықпен анталаған жоңғары бар, орысы бар қызылкөз дұшпаннан қорғап, атой салған нағыз ерлердің өзі ғой. Қасиетті аталарыңның әруағына тәу етіп, мәңгілік тыныш тапқан мекенін киелі санап, дәру-дәрмен тілеп келген ниеттерің оң болсын!..

	Сейсен шалдың батасына Әмірәлі бетін сипап, сәл жасаураған аялы көздерінен жылылық себездеп, ырзалық шыраймен басын изей берді.

	Күркенің сыртына арқасын сүйеп отырған көнетөз әскери гимнастеркалы жұқалтаң, аққұба өңді, жігіт әкесімен әңгіме-дүкен құрған бейтаныс адамдарға тас меңіреу кейіппен тым-тырс ттынып көз тастайды. Соғыстың қиямет зардабы оның айналасындағыларға осы мылқау дәрменсіздікпен қинала қараған көз-жанарында ұялап қалған тәрізді...

	– Байғұс жігіттің халі біздің көнтөж болып оралған әлгі Жүрсінбайдан да бетер қиын сияқты шамасы,- деді Жұрынбай былай шыға бере басын шайқап. – Оның әйтеуір еміс-еміс естіп, жарымжартылай былдырлайтыны бар ғой. Бұ соғысыңның қилы-қилы қияметзардабын шекпеген жан бар ма, сірә. Әйтеуір осы сұм тажал ауыртпалықтың арты жақсылық болғай да...

	– Жұбанжан, осы соғыстың бітер кезі жақындап қалды деседі ғой ұзынқұлақ әңгіме, сол рас сөз бе өзі? Көзің ашық, ел басқарып жүрген азаматсың ғой, әрі бізге қарағанда өкіметтің саясатына жақын адамсың, көңіл жұбатарлық үміттің ұшығы бар ма, соны айта ма жоғарыдағылар? Ескіше аздаған сауатымыз бар біздер сендердің әлгі жаңа харіптеріңмен басылып шығатын қазит деген қағаздарыңды оқи алмаймыз. Оныңда не жазылып, не айтылып жатқанынан бейхабармыз...

	Тұрышқа қайтар жолдың үстінде Сейсен шал үзеңгілес келе жатқан Жұбанға осы сауалды қойып, одан жауап тосты.

	«Сейсекеңді мазалаған жәйт - қазіргі күндері әркімнің көкейінде жүрген бір үміт, бір арманмен астасқан алаңдаушылық қой, - деп түйді ішінен Жұбан. - Алыстағы құм ішінде мал соңындағы ауыр да бейнетті шаруаны күйттеп жүрген жұрттың майданнан жеткен хат-хабардан аз-мұз білгенінен басқа, жер-дүниенің о шеті мен бұ шетін шарпыған жойқын соғыстың бүкіл аласапыранынан бейхабарлығы қарттың осы сауалынан байқалып тұр-ау...»

	Бір сәт өз ойымен оңашаланған Жұбанның үнсіздігін Сейсен де, Жұрынбай да оның не нәрсені де байыптап, асықпай тұжыруға тырысатын сабырлы ұстамдылығына сайды.

	– Енді көп күттірмес. Соғыстың ең ауыр жылдары артта қалды. Қазір майдан шебі Батысқа қарай ауып, біздің әскерлер неміс басқыншыларын өз апанында біржола күйретіп жеңуге бет алған сыңайлы Совинформбюроның соңғы мәліметтеріне қарағанда. Соғыс алапатынан тірі қалған, көп ұзамай елге оралатын ер-азаматарымызбен қатарымыз әліақ толығар, құдай қаласа, Сейсеке! Сіз бен біздің мұндағы өткерген қиыншылықтарымыз бір күнгідей болмай әлі-ақ ұмытылар...

	– Қиыншылық дейсің-ау... Біздің бұл көргеніміз қан майданда, соғыста әр сағат ажалмен бетпе-бет келіп қан кешкен азаматтардың бастан кешірген қияметінің қасында, тәйірі, неге татыр дейсің...

	– «Неге татыр» дейсіз бе?! Мұныңызбен келіспеймін, Сейсеке! – Оған жалт бұрылып қараған Жұбанның даусы қатқылдау шықты. – Шарпыған от-жалын мен ысқырған оқтың арасында жүрмесеңіздер де, соғыстың ауыртпалығын тылдағы жұрт – мына сіздер де көтердіңіздер. Қас дұшпанмен айқасқа түскен сарбазыңды киіндіріп, күнбе-күнгі жорықты шайқастардан соң талшық етер ас-суын өз аузыңнан жырып беру үшін қандайлық жанқиярлық бейнет кешіп келесіздер осы жылдардың ішінде. Бұл да нағыз майдан. Майдан болғанда, қандай майдан! Алдыңа салып баққан әр бас малыңды сақтап, өсіріп, баққаның, етін, жүнін, майын майданның қорына шашпай-төкпей түп-түгел жөнелткенің – сенің де неміспен жан аямай соғысқаның емес пе, Сейсекеау...

	– Басшы болғасын солай айту – саған жарасады, әрине. Қанша бейнет шексек те, күнбе-күн ажалдың аузында тұрғандай зауалды бастан кешіріп жүрмегенімізді айтам-дағы. Біздікі қараңғылық та шығар, ненің байыбына барып жатырмыз. Саясаттан көрсоқыр мен сияқты жаман-жәутік шалдардың айтқанынан не бәтуа іздерсің...

	Әңгіме осы арадан үзіліп, бұдан әрі үшеуі де Тұрыштағы штабқа жеткенше жол бойы әрқайсысы өз ойымен өзі болып, құм ішімен жележорта берді.

	Жұбанды мазалайтын ой – құмға кірген малдың қазіргі күйі. Үстірт үстінде тоғайып, суы мол құдықтардан мезгілімен суғарылған малдың құм ішінде ендігі жерде шөліркеп қалмауы үшін қар керек. Ал желтоқсан айы басталғалы құм іші әлі құрғақ. Әнебір күндері ұшқындап жауған мардымсыз қырбық қар көп жатпады. Қыста қарламаған қойдың жайылмаға бабымен түспесі де анық. Жайылысы оңды болмаған малдың жай-күйі де жадаулыққа ұшырары өзінен-өзі белгілі. Ендігі үміт – осы айдың тоғысындағы ауа-райында. Жаңа Айдың Үркермен арасы бірбірімен тоғысып, маңайлас туса, желтоқсан тоғысының жайлы болары сөзсіз. «Қысы-жазы күн-райының реңкін бағып, өмір бойы мал соңында жүрген адам ғой, Сейсекең не дер екен» деген оймен ол:

	– Сейсеке, осы жаңа айдың тоғысы қалай болар екен шамасы?.. - деді ат үстінде еңселі тұлғасын тік ұстап, мызғымай отырған шалға жүзін сәл бұрып.

	– Желтоқсандағы Айдың Үркермен тұспа-тұс өтетін тоғысы

	алшақ көрінсе, бұл кез әдетте қарлы болып, артынша теріскейдің желін ала келетіні бар еді, биыл да сонысынан айнымас, сірә. Бірақ Айдың тууы біледі... Үркермен тоғысып, жайлы туса, жұмсақ басталар.

	– Жұмсақ болғанда қалай, тоғыс қарсыз бастала ма?..

	Жұбанның көкейіндегіні Жұрынбай бірден аңғарды да, Сейсен шал бұған не айтар екен дегендей, ортада келе жатқан оған оң жақ қасын кере көз қиығын тастап бір сәт елең етті.

	Сейсен шал бірден жауап беруден тосылып, аз-кем мүдіріңкірей түсті. Жұбанды мазалаған жәйттің байыбын Айдың тоғысы туралы сөзінен-ақ түсінген.

	Өткен жұмада малшыларды аралап жүріп, құмның шығыс беткейіндегі бұған да Жұбанның ат басын бұрғаны бар. Құм ішіндегі таяз құдықтың жартымсыз суына шөлі қанбаған қойдың жадау жай-күйін аңғарған ол сол жолы да біраз алаңдаушылық білдіріп кеткен еді. Қотан шетінде қойдың таңертеңгілік жас құмалағын алақанына салып мытып, езгілеп:

	- Сейсеке, қойың шөліркеп қалыпты. Шөптегі шықтан өзге өңезе-құрсағына ылғал дарымай жүрген сияқты ма, қалай? Құмалағы құрғақ, күйсеуі де мардымсыз болар, – деген оның дөп басқан байқампаздығына іштей тәнті де болған.

	Қыста қарламаған күйіс малының қоңы пәс болатынын өзінен бетер жақсы білетін Жұбанға не деп ау-жай айтар жағдайы бар. Қойдың қанша күннен бері шөліркеп жүргеніне дейін құмалағына қарап ажырататын оның айтқанын малдың жағдайын бір адамдай білемін деген Сейсен шалдың да мойындамасқа лажы жоқ еді. Қазіргісі де осы тоғыстың қалай, қайтіп өтерін құр бажайлау емес, осы кезде қардың жауар-жаумастығына деген алаңдаушылығы болатын...

	– Тоғыс басындағы түні Үстірт жақтан, теріскейден ызғырықтың лебі аз-мұз сезіліп жатқандай болса, қар жаумай қоймас. Тек мұның арты қатты желге айналып, борандатып кетіп жүрмесе болғаны...

	– Қыстың борандатып басталғаны Үстірт үстіндегі жылқыға қиын соғады. Қазірдің өзінде жылқыны оқта-текте торуылдап жүрген ит-құс деген пәлең өршіп кетпесе неғылсын?..

	Жұрынбайдың мұңы – жылқысының қыстың алғашқы тоғысында бір соқса, апта бойы басылмайтын боранға ұшырамауы. Мұндайда жылқы малын ықтырып алмаудың қамы былай тұрғанда, әсіресе боранды күні екілене шабатын қасқырдан аман сақтаудың өзі қаншама қиямет екені Жұбанға да аян. Жұрынбайдың аяқ астынан мазасыздануы сондықтан да түсінікті жәйт. Әйтсе де тоғыс туа әлдеқалай өзгеретін күн райының құбылысын алдын ала қиыншылықпен байланыстырып уайымға салынудың жөні жоқ еді. Жұрынбайға көз қиығын тастаған Жұбан оған ештеме демеді, ойын ішіне түйді.

	– Әй, Жұрынбай, жылқым бораннан, қасқырдан аман болсын деп тоғыста қармен аралас жел тұрмауын сен ғана емес, қой соңында жүрген мына біз де тілек етеміз. Мұның бәрі, қыс амалының не беріп, не қояры жаратқанның құзырындағы нәрсе ғой, - деді Сейсен шал жарау торысын сипай қамшылап қойып. – Бір Алланың қолында не қыламын десе де. Бірақ шөп басын молынан ылғалдар қар керек-ақ қазіргі күні. Үстірттің етегіндегі қалың бұйырғынды қармен араластырып жеген жылқыңның қоңы қыс бойы таймайды, біле білсең...

	Жұрынбай мырс етіп, басын шайқап қойды.

	– Шалыңның болжамы болжам-ақ қой, ә! Сөз тастасын қарашы, жылқының да жағдайын менен кем білмейді. Өзіне бір қыс жылқы бақтырар ма еді?!.

	Сисен шал оның Жұбанға айтқан сөзін шалалау естіді, бірақ өзі туралы бірдеме айтып келе жатқанын бет құбылысының емеурінінен байқап қалды.

	– Сендей қайратым болса, неден болса да тайынбас ем, қазір оған шама қайда? Көңілге тоқыған оны-мұнымызды ақылға санап, соның төңірегінде көбірек сөйлейтін болып кеттік, қолдан келеріміз сол ғана. Өз ақылым өзімде деп келе жатқан сыңайлысың-ау, сірә?!

	Шалдың өзіне қарап сәл ғана күлімсірген жүзбен қитықсыз айтқан сөзіне Жұрынбайдың қарқ-қарқ күлгеннен басқа лажы қалмады.

	Жол үстіндегі үзеңгілестердің майдандағы жағдайдың ау-жайынан басталып, күн райының, малдың жай-күйіне қарай ауысқан әңгімесі осылайша тәмамдалып, түн қараңғылығы әбден қоюланғанда олар Тұрышқа келіп ат басын тіреді.





-X -


	 Зайыбы Үзіл екеуі штаб кеңсесі орналасқан қоржын үйдің бір жағындағы жатын бөлмеден басқа шағын ғана ауызүйі бар баспананы тұрақжай еткен олардың аядай отбасында былдыр-былдыр сөйлеп көңілдерін сейілтетін жалғыз алданышы кішкентай Әсия кешеден бері сұлқ жатыр. Неден екені белгісіз, кенеттен қызу көтеріліп, томпиған аппақ жүзі қуқыл тартып, көгеріп түні бойы әлсіз ыңырсып шыққан сәби таңертеңнен бері демалысы жиілеп, алқына берді. Темірден биыл ғана келіп жұмыс істеп жатқан талдырмаштау жап-жас орыс қызы, фельдшер Тамараның жасаған оны-мұны емінен дәру болмады. Түнімен көз шырымын алмай сәбидің жанында болған, не істерге дәрмені болмаған фельдшер қыз Үзілге қосылып көз жасы мөлтеңдей жылайды.

	Аяқ асты жабысқан соқпа дерттен кіші бесін мезгілінде сәби бейкүнә жанын азаптаған қиналыстан ада болып, мәңгіге тыншу тапты.

	Құрсағынан шыққан бесінші сәбиінің шетінеуі ана мен әкенің еңсесін езіп, күйретіп кетті. Жылай-жылай көзі жасы құрғап, аққұба жұқа өңі қуара бозарып, құр өкси берген Үзілге нендей жұбаныш сөзін тауып айтарын білмеген Жұбан ауыр-ауыр күрсінумен болды. Көңіл айтысып, қайғысымен ортақтасқан үлкен-кішінің сөзбен жебеп-демеуі жан-дүниесін аңыратып құлазытқан қайғыға септесе алмады.

	«Япыр-ау, не жаздым жаратқанға аяусыз күйрететіндей?.. Әке болып, ұрпақ өсіру менің пешенеме біржола жазылмағаны ма? Тағдырдың жазуы осы болса, бұдан арғы өмірдің мәні қайсы? Жан баласына қиянат істегендей жерім болды ма, адалдықтан айныған кезім болып па еді?! Нендей ғана жаманат екеуміздің басымызға жабысқан, нендей қиямет айналып келе беретін?!»

	Қызын жердің суық қойнына тапсырып, еңсесін көтере алмай, өз қайғысын өзегіне құмықтырған Жұбан келім-кетім жұрт аяғынан оңашаланған бір сәттерде осы бір ойлармен іштей күңірене күйреген еді.

	Екі күн бойы басын көтермей, бүк түскен күйі жатып қалды.

	Жұбанды бұл халден арылтатындай Үзілде де дәрмен қалмаған болатын. Әр көтерген құрсағының көктей солып, шетінеп қиыла беруі оның да аналық жан-дүниесін жұтатып, тіршіліктен түңілдіре бастағандай күйге түсірді. Сейсен шалдың шүйкедей, ақ сары тарамыс кемпірі Шынкүмістің ауық-ауық: «Бастарың жас, көрер қызықтарың таусылған жоқ, күйреме, жасыма, қарағым. Алланың бір мейірімі түсер, қашанғы жылата берер дейсің сендерді», - деп қайта-қайта жұбатқанына қанша иланғысы келсе де, илана алмай, басын шайқап, боп-боз боп кезерген ернінін тістелей берді. Кеуде қуысы қаңырап құр сүлдесі қалған, жылаудан, өксуден шаршап-шалдыққан жас анаға ендігі күндерден үміт күту алдамшы елестей көрінді.

	«Бүйтіп сорлағанымша, көзге күйік болмағаным жақсы-ау бұдан былайғы жерде. Жұбандай азаматтың ұрпағын өрбіте алмайтын әйел болғанымша, болмағаным артық еді. О бастан осылай жаратқан болсаң, о, құдай, маған жер бетінде бүйтіп тіршілік етудің қажеті қанша?! Көзге көрінген сәбилерімнің жас өмірін аналық жылу-қуатыммен сақтап, қорғай алмадым, әкелерін өксітіп, қор еттім...»

	Жан күйзелісінен бірнеше күндер бойы арыла алмай, терең ой-мұңға батқан жұп-жұқа талдырмаш жас ана Үзілге дүние қаңырап бос қалғандай болды. Кеп-кеше ғана бүлдіршін сәбиі Әсияның тәтті қылығымен жайнаған үй ішінің базары тарқап, екеуден-екеу сопиып қалған олар жанәлемін жайлап алған ауыр мұңға құдды өздері кінәлі адамдай бірінің-бірі жүзіне тура қарай алмай төменшіктей берді.

	Жан күйзелісін ішіне бүккен Жұбан кейбір кездері түні бойы ұйықтай алмай, өңі қуқыл тартып, сүлесоқ жүретін болды. Шаруа қамын себеп етіп, күнұзақ ат үстінен түспегені болмаса, дүниенің бар қызығы ғайыптан-ғайып тоналғандай күйді басынан кешірді. Қабырғасы қайысып, аяныш білдіргендердің жұбату сөзі де оның бұл халін біразға дейін жеңілдете алмаған еді. Алайда, уақыт – емші. Басына түскен ауыртпалыққа қаншама күйзелсе де, Жұбан біржола күйреп кетпеу үшін өзін қатайтып, ішкі күш-жігерін ойсыратпауға тырысып бақты. Өзіне жүктелген аса ауқымды жауапкершілікті қайыспай көтеретін сол баяғы дағдысынша құм ішінде мал қыстатып отырған елдің шаруа жағдайына алаңдаумен болды. Шаруа қамындағы осы тынымсыз алаңдаушылық оны қайғы салмағынан езіліп, шөгіп кетпеуден сақтаған еді.





	* * *

	...Қыстың алғашқы айының тоғысында екі-үш күн бойы жауған қиыршық қар Үстірт үстін молынан қымтап тастады. Бұйырғынды тебінге бас қойған жылқыға жұмсақ қардың жұқа көрпесі әрі сусын, шөліркемей, әрбір үйір көз көрім төңіректен табан аудармай әрі жайылып, әрі жусаумен болды.

	Үстірттің Сам құмымен ұласар оңтүстік беткейіндегі бұлардың қысқы тебіні бұйрғын мен қара жусаны қалың өскен бұйрат болатын. Жылқының қыста нағыз қоң алатын тебіні. Тебінде қармен араластырып бұйырғынды күртілдете соғатын жылқы малы, шынында да қыстың осы аз күндерінің ішінде құдды бір бабымен күтіліп, бордақыға қойылғандай, жаясы жылтырап тез семіреді.

	«Сейсекеңнің жобасы дұрыс шықты. Ай тоғысы жайлы болды-ау шаруаға», - деп ара-кідік көңілі іштей тоғайып жүргенімен, Жұрынбай бұл күндері түнгі күзетке көмекшісі Қосымды жалғыз жібермей, екеуі бірге шығып жүрді.

	Бүгін де сол ыждағатты дағдысынан жаңылмады. «Жел тұрса, бекімеген қардың бұрқасындатып кетуі аяқ астынан.Ит-құстың жылқыны тұтқиылдан келіп қоритын мезеті де осындайда болады. Әсіресе жылқының түн ортасы ауған кезгі жусауында сақ болу керек. Жылқыға шабатын әккі көкжалың нақ осы сәтті құр жібермеуге тырысады». Жылқы соңында жүріп талайды бастан кешірген кәнігі жылқышының ойға түйгені де осы еді. Жер қарада бұл өңірдің ой-қырындағы тұяқтылардан некенсаяқ ақбөкен, қала берді қоян, суыр сияқты ұсақ аңдарды талшық ететін түз бөрісі алғашқы қар жауысымен-ақ «теке бұрқақ» амалында жылқының тебінін төңіректейтіні оған қашаннан мәлім. Жылқыға қасқырдың қызыл қырғын салатыны да нағыз осы мезгілде.

	Қонышы биік, іші байпақталған саптама етігінің ұшын етегі молынан жабатын қалың тұлыпқа оранған Жұрынбай жарау айғырдан тақымын ажыратпай, жусаған жылқының арасында жүріп жан-жағына жіті көз тастады.

	Майданнан осы жазда өкпесінен ауыр жарақат алып қара күзде елге оралысымен бұған көмекшіліке келген, денсаушылығы әлі оңала қоймаған Қосымға көп салмақ салу қазір қиын. Ал басшылардың жылқы бағысуға жәрдемшілікке деп қосып берген құдықшы Ерқараның он бестегі Тасқынәлі деген баласын түнгі күзетке жіберуге ол дауаламайды. Кейкейде ғана оны, ай туа байыздайтын жылқының бірінші жусауында Қосымға қара болуға жіберетіні бар.

	Жұрынбай құлақ ұшын аздап қана шымшыр аязы бар бүгінгі түннің ашық боларын Күннің қызыл-сарғыш реңкпен батуынан бажайлады да, Қосым мен Тасқынәліні тебінде қалдырып, жылқының түнгі екінші жусауына дейін бір мұрсат көз шырымын алуды ойлады. Үйткен семіз ісектің сүбесіне араластырып пісірілген күздікке сойылған құнаншығар етінің ыстық сорпасымен араластырылған қою құрт көженің бір зерені тұла-бойын балбыратып, кірпігі демде ілінді.

	Ескі тұлыптың жалпақ биік жағасынан басы әзер қылтиып көрінген Тасқынәлі жуас көк бестісімен желе-жортып, әрдек-әрдек маңда тебіндеп жатқан жылқының маңайын шола оралып, шеткерірек жайылған саяқтарды үйірлерге қарай қайырмалап жүрген Қосымның қасына келді.

	– Қосым көке, жалғасын тағы да бір жолы айтамын деген әңгімеңізді айтыңызшы? – Тасқын оған жанамалай келіп, қос танауынан атқақтай бу бұрқыраған атының тізгінін тартты.

	Бала жылқышының бар ынтазары – оның неміспен қалай соғысқаны туралы әңгімені есту.

	– Ай, шырағым-ай, сағат сайын жан алысып, жан беріскен сол жантүршігерлік қияметтің несі қызық саған?.. Баламысың деген... – Көз аясы үңірейіп, жүдеу жүзі қуқыл тартқан Қосым әңгіме айтуға ықыласты еместігін танытып, атының басын кері бұра беріп еді, Тасқын оның алдын орағыштай берді.

	– Кейін айтамын деп едіңіз ғой өзіңіз...

	– Е, әлгі құлынынан айырылған бие туралы ма?..

	– Ия, ия! Үлкен өзендегі көпірді немістер бомбылап кеткеннен соң арғы бетте қалған биенің құлынын іздегенін айта бастап едіңіз ғой...

	Батыс Украинада өткен қиян-кескі шайқастардың бірінде болған сол күнгі оқиғаны Қосым көз алдына әкелді.

	- Жаз ортасы ауған кез. Самбор қаласының маңы. Днестр өзені. Ұмытпасам, тамыз айының ортасы. Шегініп бара жатқан жаралы жау жанталаса қарсыласады. Әр шайқас біздерге оңай тимейді, жан-дәрмен азуын ақситып, қансыраған жаралы жыртқыш бірде әуеден шүйіліп бомбыласа, бірде ауыр зеңбіректерімен күндіз-түн гүрс-гүрс атқылайды, болмаса арылдатып, гүрілдетіп тәніктерін қаптады. Біздің ротаның жеңіл зеңбіректерін сүйрететін бірнеше ат және аспазшылардың арбасына жегіліп жүрген жалғыз ақбоз бие болатын. Жаз басында құлындаған сол ақбоз биені шаруашылық маңында жүретін старшына Әндірей Рөдинсоп деген егделеу орыс Львов түбіндегі бір деревнядан тауып әкеліп, оны аспаз арбасын сүретуге салып қойған.

	Самбор қаласын мұздай қаруланып бекінген пәшістерден тез арада азат ету үшін Днестрден арғы бетке өту міндеті қойылды. Ал өзеннен арғы бетке өтетін үлкен көпірге жаудың бізді маңайлататын түрі көрінбейді. Содан не керек, көпірдің аузындағы неміс әскерлерін күйретіп, жол ашу үшін біз де аянбадық, жау да қарап қалмады. Кәміндірлеріміздің бас-көзге қаратпай қамшылауымен, бұйрығымен дегендей, әйтеуір оларды әупірімдеп көпірден ығыстырғандай болдық та, тез арада шабуылға жол аштық. Біздің рота да, басқалары да көпірден өтіп үлгерді. Бірақ көпірге ең соңынан түскен шаруашылық ротасының жартысы арғы бетке өте алмай қалды. Немістер іле-шала көпірді әуеден бомбылап күл-талқанын шығарды. Аспазшылардың қазан орнатылған қос доңғалақты арбасын сүйреткен биенің құлыны сол бір алас-қапас мезеттерде қалың нөпірдің арасынан енесінен адасып, арғы бетте қалып қойды.

	Өзен жағалай құлдыраңдай шауып, құлынының шіңгір-шіңгір кісінегенін естіген боз бие жанын қоярға жер таппай алас ұрды. Арба айдаушының божымен қақпайлағанына қарамай арбаны салдыр-гүлдір сүйреткен күйі қираған көпірге қарай шапқылай жөнелді. Төңірек азанқазан, әр жерде жарылған бомбы. Аспаз бен айдаушы, әлгі старшына Рөдинцоп, басқасы бар, бәрі түгелдей жан-жақтан қаумалап біреуі арбаның тертесіне жабысып, божыны шірене тартқылап, биенің басын зорға тежеді. Бірақ жанын жай тапқызбаған әлденедей сұмдық, үрейден көз шарасы зорайып, жанталаса осқырынып, шұрқұрай кісінеген биені әлгілердің қолға іліккен нәрсемен бастан оңды-солды ұрғылап, осқылағандарын көргенімде шыдай алмай кеттім. Жүгірген күйі барып, жалма-жан біреуінің қолындағы ұзын, добалдай таяқты жұлып алдым.

	– Тілсіз жануарды бастан таяқтаған сұмдықты кімнен көрдің, сболыш! – дедім ашудан түтігіп. Әлгілер арбаны тастай сап, маған жанжақтан дүрсе қоя берсін.

	Осы азғантай мезетте тартқылаудан сәл босаған боз бие қатты жұлқынып қап, тертесін қирата-мирата, арбаны қиқалақтата сүйреткен күйі өзенге қарай ұмтылды. Дәл сол уақытта, тап сол тұста бір алапат бомбы жарылсын. Өзен жағасының, түп-түгел жер-дүниенің астан-кестені шықты...

	– Ойпырмай, әлгі боз бие не болды екен? – Әңгіменің әсеріне ұйыған Тасқын оған сұраулы жүзбен жаутаңдай қарады.

	– Бейшара жануардың одан әрі не күйге ұшырағанын білмедім, етпетімнен құлаған мен оң жаурынымның асты дызылдап, ұйығанын кенет қатты сезіндім. Содан Сарытау қаласындағы госпитальға түсіп, жарақатыма ем-дом алдым да, кәмисие бұдан былайғы жерде әскерге жарамсыз дегесін бас-аяғы үш айдың ішінде ауылдан бір-ақ шықтым емес пе, мінеки. Солай шырағым, естігің келген әңгімең осы болса...

	– Жануар-ай, құлынын іздеп жаны шырқыраған екен ғой... – Тасқынәлі сәл жасаурай қалған көздері жәудіреп, қамығып тұрды. – Аман қалып, құлынымен табысты ма екен, қайтті екен, а?!.

	– Әй, қайдам?! Соғыс дегенің сол, бір мезетте барсың, бір мезетте жоқсың. Шабуылға шыққан кездері атыс саябырлағанда окоптың түбінде бүрісіп ұйықтап, таңертең оянып көзіңді ашқаныңда түннен тірі шыққаныңа қуанасың, тәубе дейсің. Ал келесі күнді бас-аяғың сау, аманесен көретініңе сенімің бола бермейді. Сен боз бие не болды екен деп қамығасың, баламысың деген. Малың түгелі сол зұлмат қырғын адамның өмірін де көзді ашып-жұмғанша жалмап жатты емес пе! Құдай сақтап, тірі қалдық әйтеуір, бұл да алланың мендей байғұс пендесіне өзінше мейірімі түсіп қарасқаны болар. Сол жан алысып, жан беріскен қырғынды кейде түсімде көргенде шошып оянамын, беті әрмен болсын. Ендігі жерде адам баласы ылайымда ондай сұмдықты басынан кешіре көрмесін деп тілеймін жаратқаннан. Сендерге соғыстың әңгімесі қызық көрінгенімен, соны көріп жаным түршіккен мына мен үшін еске түсірудің өзі оңай емес, шырағым!..

	Қосым қара тұлыбының қаусырыла көтерілген жағасының шетіне қонған қырауды қолының ұшымен қаққыштап қойды да, «шу» деп атын тебініп қалды. Майданның қанды қырғын көрінісін көз алдына әкелген әңгіменің аянышты әсеріне көңілі толқыған Тасқынәлі көк бестісін ілбіте түсіп соңынан ілесті.

	«Қызық, ол жақтада да қаланың атын Сарытау деп қазақша атайды екен-ау», - деп ойға қалған Тасқынәлі осы мезетте құлағына тосыннан шалынған әлденедей бір дыбысқа елең ете түсті. Түнгі тебінде алғашқы жусауына шоғырлана бастаған жылқының бір шетінен оралып, бұларға қарай қаба жалды күрең айғырын желдіртіп келе жатқан Жұрынбайдың «Һайт! Һайт-ай!» деген даусы шықты.

	– Апыр-ай, не болып қалды екен, Жұрекеңнің дауысы да, екпіні де қатты ғой!.. – Қосым қарына ілген құрығын көтерген күйі жан-жақты дереу шолып, таяу маңдағы жылқы үйірлеріне жіті көз тастады. Бірақ оған секем аларлықтай ештеңе байқалмады.

	– Бұл маңда емес, анау шеткі үйірлердің арасынан арланы бар, екі қаншық солаңдап сытылып шықты. Не қарап жүрген адамсыңдар екеуің, бір-біріңе сүйкене ықтап, паналай ілбіп?! – Жұрынбай оларға дүрсе қоя берді. – Жылқының жусайтын кезінде әсіресе аң болыңдар деп талай айттым емес пе сендерге. Менің қарамды көргесін, ауыздарын қандап үлгермеген тәрізді. Басқа үйірлердегі жабағы-торым қан-соқтан аман болса, жарайды әйтеуір. Кәнеки, көз сүзіп қарап шығыңдар түгелдей бәрін...

	Қосым мен Тасқынәлі өздерінің әңгіменің сонарымен бейғамдыққа салынған кінәларын іштей мойындағандай, ләм деместен жылқының о шеті мен бұ шетін екі жақтан түсіп желе-жортып аралап кетті. Жұрынбайдың өзі күрең айғырды тебіне түсіп, үйір-үйір болып жусаған жылқының әр үйіріне мұқият көз жіберіп түгендеп шолып шықты.

	Түз жыртқыштары қыс мезгілінде жылқының жусайтын кезін аңдып, бас салатыны жылқы баққан адамға қашаннан аян. Ал жайылып, тебіндеп жүрген жылқы ілеуде-бірде болмаса, қасқырға көбіне алдырмайды. Өңшең жарау әрі сақа айғырлар үйірінен бір тұяқ та шетінетпейді. Қандай әккі көкжал болса да, айғырлардың алды-артымен бірдей тарпып, тепкілеуінен кәдімгідей қаймығады. Жылқының аз-кем мызғуға беріліп, сақтығы бәсеңсіген жусау сәтінде ғана жылы-жұмсаққа ауыз қандауға болатыны түз тағысының қанына сіңген түйсік. Діттеп қоритын көз болмаған жерде сол түйсігінен бұлар жаңылмауға тырысады. Жұрынбайдың жылқы жусауындағы күзетке барынша мұқият болатындығы да сондықтан. Енді міне қыс басынан қасқырдың бұлайша торуылдай бастауы, жақсы емес екенін оның іші сезді.

	Жалғыз мылтық, үстеріндегі тозыңқы тұлып, табаны жамау байпақ, осының бәрі жылқы малының соңында түздің қақаған суығында бұлардың ат үстінен түспей жүретін тірлігінің шымыр, ширақ болуына қиындық келтіретіні анық. Мұны Самның бастығы Жұбан да олардан артық білмесе, кем білмейді. Өздеріне қысқы оны-мұны керек-жарақ, киім-кешек, жабдықтардың жетіспейтіндігін айтып, онсыз да көңілі қаяу Жұбанды мазалай беруге Жұрынбайдың дәті жетпейді. «Шыдағанша шыдармыз» дейді жігерін ширатып. Бірақ өңі суықтан боп-боз болған Қосымның үстіндегі етегі жырым-жырым, қамсауы жоқ ескі тұлыпты көргенде өзінің де арқа-жонын сақылдаған аяз қарып-қарып өткендей болды.





-ХI-


	Үстірттің Сам құмы бетінде, Ақжігіттегі тебінді жайлаған Жұрынбайдың жылқысына қасқыр маза бермей тұр деген хабар штаб басындағыларды біраз әбігерге салды. Жұбан қасына мал маманы Мұқамбетқазы мен құдықшы Ерқараны ертіп жылқылы ауылға шұғыл жетті.

	Күндізгі мезгілде ғана кезектесіп ас-суларын ішіп, шала-пұла мызғып, жылқы соңында күні-түн дамылсыз жүрген өңдері жүдеу жылқышылардың шаршаулы әрі мазалаң қалпын көрген Жұбан жағдайды айтқызбай-ақ түсінді. Жұрынбайдан шығынның көлеміне ғана қатысты сұрады.

	- Әзірге бір жабағы және бір байтал. Жабағыны тамақтықтан орып,жарып кетті. Байтал ірілеу болғасын ба, алдырмапты, бірақ омырау мен саурынынан біраз жарақат алған, төбесі жартылай жабылған қорамызда, ықтасында ұстап отырмыз. – Жұрынбайдың бәсең үнінен кінәлі реңк сезілді.

	Сәл мүдірістен соң тағы да бірдеңе айтқысы келген Жұрынбайды оған қабақ астымен барлай қарап отырған Жұбанның:

	– Бұдан әрі не шара істемексіңдер? - деген сұрағы тосылдырды. – Аузын бір мәрте қандап дәндеген қасқыр енді торуылдауын қоймайды...

	– Ия, солайы солай ғой. Қолымыздан келгенше қазір, әсіресе түнгі, таң алды жусау мезгілдерінде жылқыны үйіріп ұстап, жан-жағына жіті көз салып жүрміз. Бірақ соның өзінде де топ-тобымен анталағанда істерге амал болмай қалады, жабағыны солай алдырдық. Күзетке адам қолы жетіспейді. Жарақатынан әлі толық айықпаған Қосымның жағдайын өзіңіз білесіз, Жүке. Тасқын болса, көкөрім бала. Істейтін шара адамның күшіне байланысты, ал күш дегенің бізде жетімсіз, көріп отырсыздар...

	– Жоқ күшті қайдан тауып береміз саған?! – Осы тұста дембелше, тығыншықтау келген Мұхамбетқазының әй-шәй жоқ дүңк еткеніне онсыз да жүйкесі ширығып отырған Жұрынбай шырт ете түсті.

	– Мен сендерден адам тауып бер деп шалқайып отырмын ба, бұл не сөз? Жағдайды білмейтін, бәрінен мақұрым қалған адам емеспін. Білемін. Түсінем. Әйтсе де бір менің жағдайды түсініп қана қойғаным малды аман сақтаса, қанеки деп отырғам жоқ па?!

	– Жә, қызбаланба, бір амалын істерміз, - деді Жұбан сабырлы, салмақтай сөйлеп. – Ерқара, мылтығыңды ала келгенің дұрыс болды, сен осында қала тұрасың. Қосымша адамды тағы да қарастырармыз. Бірер күнде әлгі кілтші Қисанды жіберемін. Әлдеқалай жағдай бола қалса деп сарайында ұстап отырған бір тұлыбы бар, соны және үйдегі өзімнің қасқыр жағалы тұлыбымды содан беріп жібертем. Жаңа байпақ та болуы керек, соның үш парын алып келеді. Қалғанын тағы көре жатармыз, Жұреке. Малға қалай бас-көз болуды мен саған үйретпеймін, оны өзіңнің де ішің сезіп отырған шығар...

	Жұрынбай оның алысты шолып, шаруаның да, адамның да жағдайын қашаннан дәл басып танитын біліктілігіне іштей риза болды.

	Жүдеп, жадауланған көңілі бір сәт сергіп сала бергендей күй кешті.

	Ақжігіттегі жылқылы ауылдан кештете оралған Жұбан штаб басында, үйінде бір түнеп, келесі күні ертелетіп құм ішінде жатқан қойшыларға қарай жол тартты.

	Шаруа қамы ғана Жұбанның көңілін алаңдатып, кішкентай сүйкімді қызының өліміне іштей егіліп қамыққан оның жанына аз да болса жұбаныш тапқызатынын Үзіл түсінеді. Сондықтан отбасылық өмірлерінде онсыз да ашылып көп сөйлемейтін жұбайының қазіргі бұл халін ол амалсыз ұғынады. Амалсыз ұғынып, өзін кінәлі сезіну күйін кешуден арыла алмай келетінін кімге айтып шағынарын білмей дал болатын кездерінде өзі де әлденеден алданыш іздегендей, алаңдай береді.

	Кеп-кеше ғана еді ғой. Шешесі Ұлмекен дүниеден өтіп, қараусыз жетім қалған оны әкесі Ағыс Жарқамыста аудандық комсомол комитетінде басшылық қызмет істейтін інісі Айтбенбеттің қолына әкеліп тапсырғанда бар-жоғы алты жаста болатын. Қызының бұдан арғы тіршілігін жеңгесі Тұрағал мен келіні Тоқтарға аманаттаған әкенің қызын аман сақтап қалу үшін істерге басқа шарасы да жоқ еді. Ағасының отбасында бой жетіп, қолаң шашын қос бұрым етіп өргізген жасөспірім қыз малдәрігері жас жігітпен алғаш осы үйде жүргенде танысқан болатын.

	Әжесі Тұрағалдың сауып отырған ақ інгенінің өзінен аумайтын аппақ ботасы аяқ астынан іші қатып, күл ауруына ұшыраған еді. Ботаға ем жасаған аққұба жігіт сол күннен бастап бұлардың үйіне күн құрғатпай келуді дағдыға айналдырды. Сылтауы – емдеп жүрген ботаны қарау болғанымен, әлгі жігіттің екі көзі – Үзілде. Алғашқыда бұл жігіттің бұл үйге келгіштей бергеніне онша мән бермегенімен, өзіне оның көңілі біржола ауғанын Үзіл іштей біліп жүрді. Жеңгесі Тоқтар да мұны сезген сыңайлы. Әйтсе де қайынсіңлісіне тіс жарып, сыр білдірмеді, байқамағансыған болды.

	Ботаны емдейтінін сылтауратып үйге күн құрғатпай ыждағаттылықпен келіп жүрген емші жігіттің мұндай «пысықтығына» Үзіл сезікпен қарай бастады, тіпті әрі-беріден соң оның көзіне түспеуге тырысып, үйден шықпай қоятын кездері де болды. Бірақ әні-мініні себеп қылып, ботаның қасынан ұзамай жүріп алған жас жігіт қайткенде де Үзілді бір көріп, тілдесудің амалын әйтеуір табатын.

	Ауру ботаны ұзақ емдеудің ақыры Жұбанның уәделесіп мұны алып қашуымен, екеуінің қосылуымен тынды. Қарындасының мұнысына қанша ренжігенімен, жоқ-жұқа жетім жігіттің құда түсіртіп, бар салтсалтанатымен үйленуіне жағдайы да жоқ екенін ескерген Айтбенбет бұған кешіріммен қарауға мәжбүр болды. Ол ағасы Ағысты да сабырға шақырып, қызына реніш білдірмеуін сұрады: «Аға, ол жігітті сыртынан білемін, оқыған, талапты, ақылды жас деседі білетіндер. Қызыңызды алып қашса, екеуінің уәдесі солай болған шығар, оның үстіне айттырып алуға қай бір жағдайы бар дейсіз.Артында іздеушісі жоқ қыз демеген болар, ренжімеңіз».

	Қызының әкенің, қала берді, аға мен жеңгесінің ырзалығын алмай кетуіне налып қалған Ағыс шал інісінің ашуын ақылға жеңдіріп айтқан сөзін жұбаныш етті. «Пешенесі солай болған шығар, қыз бала үйінің босағасын бағып отыруға жаралмаған ғой. Әйтеуір өзінің азғантай бақырысын адаспай, дұрыс тапса болғаны да. Менің әкелік көңілмен қамығып, аға болып сенің ренжігенің әншейін-ақ уақытша нәрсе ғой. Алдағы өмірі, қосағымен бірге кешетін тірлігі көрсетер таңдау-таланының дұрысбұрыстығын. Ылайым ендігісі жөнімен, құтымен болса болғаны да, қайтеміз енді!?». Інісінің басу айтқанына Ағыс шалдың салиқалы да байыпты жауабы осы болды. Еншілес қарындасы Үзілдің үйінен осылайша кетуіне өзін де кінәлі сезінгендей болған Айтбенбет те ағасының бұл сөзін іштей құп алды.

	Жастық албырттықпен ұнаған адамының жетегінде алды-артына қарамай кете барғанына Үзіл артынша өкініп те жүрді. Өзіне қамқор болған, мейірімін аямаған аға-жеңгенің реніші де оған ұзынқұлақ арқылы ара-кідік еміс-еміс жетіп жатты. «Қайынсіңлімнің мұнысы несі? Жетімдігін сездіртпей, алақанымызға салып, аялап бағып едік. Күтімсіз, жағдайы болмай жүрген қыздай үйден қашқаны қабырғамызға батады» деген жеңгесінің сөзі әсіресе қатты уайымға түсірді. Бірақ қыз-ғұмырының тағдыры солай болған шығар, енді кейін қайтуға жол жоқ екенін мойындауына тура келді.

	Жұбан екеуінің ерлі-зайыптылық өмір жолы осылай басталып еді, содан бері, міне, он бес жылдай уақыт көзді-ашып жұмғанша зыр етіп өте шығыпты. Осыншама жылдың ішінде бір-бірінің қас-қабағына қарап, түсіністікпен, үйлесіммен кешкен өмірлері енді бар мағынасынан жұрдай айырылып, құрдымға кетіп бара жатқандай. Жұбанға сәби сүйдіріп, бақытты ете алмағанына өкінуден өксіген ол осы күндері өмірден күдер үзіп, екі қолын төбесіне қойып айдалаға, көз көрмес бір жақтарға безіп кеткісі де келетін күйден әлі арыла алмай жүр. Бірақ әлденедей бір тылсым құдіреті оны мұндай ессіз қадамнан еріксіз тежей беретін сияқты. «Қиын мезгілдегі ауыр жұмысымен қат-қабат келіп киліккен жан күзелісін ішіне жиып, төзімділікпен көтеріп жүрген Жұбанға да оңай соғып жүрмегені белгілі. Мен өмірден безінсем, ол не күйге түсер, одан арғы жағдайы не болмақ? Біржола күйретіп кетемін ғой есіл азаматты...» Бейуақта келген осындай-осындай ойлардан соң Үзіл ұзын-сонар сарыуайымнан өзін-өзі мезгіл-мезгіл жұбатуға мәжбүр болды.

	Іштей өксігенімен, Жұбан көкірек-санасын жайлаған мұңлы ойдың зілін өзінің болмысына тән сабырымен, шыдамдылығымен көтере білді. Алайда ақ-сары жұп-жұқа жүзінен қан қашып, уайымнан арыла алмай салдырай жүдеген Үзілдің жүрегіндегі қайғыны бір сәтке болса да жеңілдетер сөз таба алмай қиналды. Оған ауыр соққаны да осы бір жан қиналысы еді.

	Екеуі бір-бірінің күйзелісін іштей ғана сезініп, үнсіздіктің аясында өткізіп жүрген күндердің бірінде Үзіл Жұбанға өзінің көкейіндегі маза бермей жүрген жан сырын қиналса да айтты.

	– Қиналып жүргенің жаныма әбден батып жүр, қайтейін, тағдырым осылай шығар менің. Бес құрсақтың біреуін де аман сақтай алмадым, перзент ұрпағыңды тұрақтатып, жайнатып өсіре алмайтын бейбақ ана болдым. Жаратқанға не жазғанымды білмей далмын. Алдағы күннің тағы да не тосып тұрғаны маған да, саған да беймағұлым. Перзент сүйер әкелік жүрегіңді өксіткім келмейді. Өз жөнімді тапқаным жөн болар деп ойлаймын. Менің бұл айтқаным – осы соңғы күндері көңіліме тыншу бермеген көп ойдың түйіні. Саған ауыр болатынын түйсінсем де, айтуға мәжбүрмін, ренішсіз қабылда сөзімді...

	Жанарынан ыршып кеткен мөлтеңдеген жастың бір тамшысын саусағының ұшымен сүрткен Үзіл иегі кемсеңдеп одан әрі сөйлей алмады.

	Оның бұл сөзі Жұбанға тосын естілді. Қапелімде не айтарын білмей абыржулы күйге түсті. Жұбатқысы келіп еді, аузына жөндем сөз түсе қоймады.

	– Апыр-ай, ә?! Мұның не сенің? Неге таусыласың соншама?

	Жазығың не, кінәң не сенің?..

	– Жазығым сол ғой менің... Сақтай алмадым ғой перзенттеріңді...

	– Қайтейін, маған да оңай болып жүрмегенін білесің ғой. Тағдырдың ісі солай болып тұр ғой, екеуміздің де жазығымыз жоқ бұған. Құдіреті күшті жаратқан көз жасымызды көріп, мейірімі түсер. Бірбірімізге сүйеу болып, содан үмітімізді үзбейік,- деді Жұбан Үзілді жұбатып. – Күйрек емес едің ғой, қай-қайдағы ойлармен өзіңді қажыта берме бұдан былай...

	Жұбанның осы сөзі Үзілдің өксігі басылмай жүрген жан тауқыметінің ауыр толқынысынан біраз арылтып сәл де болса жеңілдетіп кеткен еді.



	* * *

	 Құмның шығысқа қарай созылған шағырлы қоянжон бұйраттарын жапқан қар көрпесі, еңіс-еңіс ойпаң тұстарда болмаса, тұтастай шолып қарағанда жұқалау көрінеді. Қойдың негізгі жайылысы осы шөбі қалың құм жондарының үсті болғандықтан, қыста малға су орнына жүретін қардың жұқалығы көңіл тыншытарлықтай емес еді.

	Шаруа қамында қауырт жүрген Жұбанның көңіліндегі осы алаңды Сейсен шал түсінді. Түсінді де, бағып отырған малына қатысты өзінің тиянағын айтты.

	- Шырағым Жұбан, қыс ортасы енді келді. Әлі алда ақпанның қарлы-боранды тоғысы бар, соның артын бажайлайық. Қойдың шөлдемеуіне әзірге осы қардың өзі аз да болса сеп. Қыста төрт түлігінің жайылыс жағдайына мұқият қарайлай білетін атам қазақ қар астындағы шөптің буын-буын өзегінде де малды шөлдетпейтіндей, ішін қатырмайтындай ылғалы болатынына сенген ғой. Қорадан өрген қойдың жас құмалағын өзің де мана байқап көрдің ғой, құрғақ емес сияқты.

	– Күйісі қалай, Сейсеке? Күйіс қайыруы дұрыс па?..

	– Қой малы суға қанбаса, күйісі бұзылады. Күйісі дұрыс. Күйісі дұрыс болғасын, қойдың қоңы да қашпайды, өзің білесің...

	– Рақмет, Сейсеке. Малдың бабын, жәйін өздеріңіздей түбегейлеп білетін адамдар тұрғанда, Самдағы осы бейнет-еңбегіміз еш бола қоймас деп ойлаймын.

	 Жұбанның ілтипат білдіре сөйлеген сөзіне Сейсен шалдың кәрі көңілі марқайып қалды.

	– Осынша елдің мал баққан шаруасының қамын мойныңа жүктеген сенің бейнет-еңбегің бәріміздікінен де артық, соны қайыспай көтеріп жүргеніңе осы төңіректің ел-жұрты ырза. Қойы түспегір бағылар-ау, ешқайда кетпес. Соны баққан адамның тілін табу, көңілінің қыбын білу басшыға сын. Сол сыннан көз алдымызда мінсіз-ақ өтіп келесің, соған тәубе, шырағым...

	Сейсен шал шын көңілінен ақтарыла айтса да, өзіне қатысты мақтау сөзге көп еліге қоймайтын Жұбан сол дағдылы өзіне тән сабырлы, салқынқандылау қалпынан айнымады. Әрі-беріден соң ол бұл сөздердің бірін тыңдап, бірін тыңдамағандай сыңайлы. Оның мұнысына қарт тосырқамады, «мен білетін Жұбан болса, өзінің қашандағы қалпы осы ғой» деп қойды ішінен.

	Құм ішінің тымық жайлы қысында аяғынан жайылып, тез қоң алатын мал көктемгі төлдеу науқанына күйі қашпай жетуі тиіс. Күйі қашпаған қойдың қозысы да шымыр болып, тез аяқтанып көтеріледі. Жылдың әр мезгілінде малдың жай-күйіне тыңғылықты әрі егжейтегжейлей қарайтын Жұбанның бұл жолғы келісінің түп мақсаты алдағыны күнібұрын болжау екенін Сейсен шал айтқызбай-ақ ұқты. Наурыздың басын ала кейін қарай, Жемге бағыт алып қозғалатын малды арғы бетке ойдағыдай біржола төлдетіп өткізудің қамын бүгіннен ойлаған шаруақор басшының көңіліндегіні дөп басып таныды. Құм бауырайынан жотаға қарай өрлей жайылған қойдың бір шетінде ат басын тартыңқырай ұстап, асықпай келе жатқан екеуі мал жайынан ештеңе деп тіл қатыспаса да, бірбірін іштей ұғысқандай еді.

	– Биыл төл де жаман болмас. Күйекті де күздің қара суығының алдын алып, ойлаған мезгілде өткіздік қой, жердің тоңы кетіп, көк қылтия бастайтын кездегі төлдің нөпір төгілетін уағына шақтап, дәл есептеп дегендей, - деді, атын сипай қамшылап Жұбанмен қатарласқан Сейсен шал. – Ылайым, көктемедегі отамалы тоғысынан аман-есен кетсек, ар жағының бір жөні болар дейім...

	Көпті көрген қарияның зердесінде малдың жағдайына байланысты терең аңғарым ғана емес, өзімен тіл қатысқан адамның көңіл қалтарысындағыны жазбай тани білушілік сияқты сұңғыла қасиетке Жұбан талай мәрте тәнті болған. Бұл жолы да құдды бір мұның ойындағысын көріпкелдей оқып келеді. «Хат танитындай сауаты болғанда ғой, – деп ойлады Жұбан, – нағыз ғұлама тектестер осындай жандардан шығар еді-ау. Ойы терең ғұламаның зердесі биік, көкірегі ояу болады десек, осының бәр-бәрі Сейсекеңде жетіп артылады емес пе. Өткен заманаларда ғұмыр кешкен, ел жадында сөзі қалған даланың ойшылдары – билері мен шешендері осы секілді адамдарының санатынан екені ақиқат. Асылы адамның тектілігі дегеніміз де ақыл мен ісінің бірегейлігі болса керек».

	– Ия, бір жөні болар, дұрыс айтасыз, - деді, өз оймен өзі оңашаланып келе жатқан Жұбан кенеттен тіл қатып. – Бір жөні болар...

	 Сейсен қарт өзінің әлгі сөзіне жауап қатудың орайында айтылған Жұбанның басқадай бір ойдың алыс қиырын барлап, өзге әлемнің ортасында келе жатқанын қапысыз аңғарып сезді. Күнделікті шаруаның оны-мұны жәйттарының төңірегіндегі әңгімені одан әрі өрбітпеді.

	Бұл кезде Күн қадамы кіші бесінге таман жақындап, қысқы мезгілдің ашық-жарық мезгілі орталанып та қалған болатын. Жұбан штаб басына жетіп алуға асықты да, қош деп қайырласып, атын желдірте айдап жөней берді.

	Құла қасқа айғырдың тынбай желіспен үдемелеген жүрісі қаңтардың қарға адым қысқарған күні дөңгеленіп көкжиекке еңкейе бергенде Жұбанды Тұрышқа жеткізді.





-ХII-


	Ақпан соңында бірер күн соққан жаяу борасындардан соң құмның қысы өзінің қалыпты жұмсақ мінезінен айнымады. Ал жаңа айдың туар тұсындағы Наурыз тоғысында деміл-деміл көктемнің жылы ескегінің лебі сезіле бастады. Айдың бес-алты жаңасынан әрі Үстірт үстімен жәйлап қозғала бастаған көштің алдыңғы легінде жылқышылар болды.

	Түстіктен соққан жылы жел қарды шұғыл ерітіп, жер қатқылы жібіп, Үстірт қырлығы әжептәуір қоңырайып қалды. Сай-салада тұтасып қалған сірі қар күн озған сайын ойдымдана жұқарып, қабат-қабат басылған қардың астын кеуектей бұза жарып жылтырап аққан су, өзек-өзекті қуалай жылғаланып жатты. Қар жамылғысынан аршылған қара жусанның түбіртігі жұмсарып, өзегінен жаңа қошқыл исін біртін-біртін сездірте бастағандай. Жаңа көктемнің жайма-шуақ тынысы кең жазира, шұрайлы бұйраттың, заманалардың талай көшін үстінен өткізген көне Үстірттің үстінде желпініп тұрды.

	Көктем басының осындай жайлы да жұмсақ райлы күндері туысымен Тасастау-Қайнардағы Мүсірәлінің қосы жылқысын Үстірттің батыс жағын бағытқа ала өрістетті. Құрсағы ауырлаған биелердің күндіз-түн өз бабымен жайылып, уақтылы жусауын Мүсірәлінің өзі де, көмекшісі Жүрсінбай да қалт жібермей қадағалады.

	Қыс бойы бұйырғынды өрісті тебіндеген күйлі жылқының бабында мін жоқ болатын. Мүсірәлінің алдындағы ендігі үлкен шаруа - таяуда, сәуірдің алғашқы күндері көріне бастайтын әр құлынның басын аман сақтау. Өзінің кәнігі ісі болса да, түзде жайылып өсетін жылқы малына ең алдымен көз қырағылығы керек екенін жылқышы жадынан шығарған емес.

	Жемге қарай бағыт ұстаған көштің алдына түскен бұлардың қосына келіп, жылқының жай-күйін барлаған Сам басшысы Жұбанның бүгінгі келісінің де реті құлыннан шығын бермеуді міндеттеу болатын. Жылқының әр үйірін аралап көріп, буаз биелердің сырт тұрқына жіті көз тастаған басшының сабырлы, салқынқанды кейпіне Мүсірәлі тағатсыздана қараумен болды, әйтсе де ол көкейіне түйгенін бірден айтуға асықпады. Жүрсінбайды табында қалдырып, екеуі қосқа қайтып келе жатқан бетте ғана Жұбан сөз бастады.

	– Биелердің дендеп құлындайтын кезі тақаған сияқты, бұлардың әсіресе көбіне түнде құлындайтынын есте мықтап ұстау керек, Мүсеке! - деді ол әр сөзін нықтап, қадап айтып. – Сақа биелердің желінін байқадыңыз ба, желін үрпі дертіп, үлкейіпті. Ал бірінші құлындайтын тұмса, қулық биелердің жәйін өзің бажайларсың...

	– Тура айттыңыз, Жүке. Биелердің құлындар кезін өзім де солай мөлшерлеп жүргем. Қулық биелердің де құлындайтын шамасы соған қарайлас, ары кетсе сәуірдің соңы, мамырдың басы болар. Жемге жетіп құлағанша табындағы биелердің құлындамай қалмайтыны, сірә, біренсаран-ақ шығар...

	Шаруа жайына ауысқан әңгіме ауаны биылғы қыстың жұмсақ өткенін, адамға да, малға да жайлы болғанын айтумен тиянақталды.

	– Ия, көктем де жайлы, жақсы басталды биыл. Әйтеуір артының берекесін берсін дейік!

	Бірер кесе ғана шәй ішіп, жолға аялдамай шығу үшін орнынан асығыс тұрған Жұбан жылқышы Мүсірәлінің жайдары ризалықпен айтқан осы сөзіне басын шұлғып мақұлдағандай рай танытты.



	* * *

	Сәуірдің алғашқы жартысынан ауа Үстірт үстінде жылы шуағы мол көктем, жаңа тынысты тіршілік бар мәзірімен шұғыл басталды. Жусан мен көкпектің көгілжім, ашқылтым исі бұрқырап, қоңырбас-беденің қылтанақ өскіндері дүрк көтеріліп, қызғалдақ қауызының ұшы сүйірлене ашылып, бас жарып қылтиды. Көкжиектен әрі асып, даланың жазира кеңістігі ұланғайыр далиған құшағын ашып, бір қиыры мен бір қиырының арасын шексіздікке ұштастырғандай.

	Көктемгі даланың әр күнгі осы көрінісі Мүсірәлінің көңіл ау-жайын өзгеше бір мамыражай күйге түсірді. Жылқы табынының ішінде құлдыраңдаған жас құлындардың қарасы көбейіп кележатқаны да көктемгі тіршілік болмысының жаңа бастауын күн сайын паш етіп жатқандай еді.

	Таңғы шәйдің үстінде Жүрсінбай бүгін шолпан туа, таң алдындағы жусауда былтыр қыста Жарылқасов атып тастаған қара қасқа айғырдың үйіріндегі құла биенің маңдайы аппақ, еркек қара құлын туғанын айтып келген болатын. Пәлендей ұзамаса да, айдама-жайылыстың бағытымен ұбақ-шұбақ өрістеген жылқы үйірлерінің арасына кірген Мүсірәлі алдымен құла бие мен қара қасқа құлынды іздеді.

	Қарақасқамен шайнасып, ақыры соның орнын басқан қаракөк айғырдың үйірін ол табынның оң жақ шетінен кезіктірді. Үйірінен оқшаулау кетіп жайылған құла биенің қапталында бір уыс тұлымшықтай құйрығын ойната қаққан, нәзік тірсегі қалтырап аяғын аздап шалыс басып жүрген қара қасқа құлын оның көзіне оттай басылды. Енесінің бауырына қарай тығылған құлыннан көзін алмаған Мүсірәлі Қарақасқа айғырдан айнымайтын мұның Қаракөктің үйірінде пайда болуының гәбін бірден түсінді. Былтыр биелер айғырдан шығарда үйірге жаңа түскен қара төбел айғырдан қулық құла биені Қаракөк күзде қуалап жүріп тартып алған болатын. Ал қаратөбел жас айғыр – сол Жарылқасовтың қолынан опат болған Қарақасқа айғырдың баласы. Демек, қара қасқа құлынның өз әкесі - Қаратөбел, нағыз атасы – Қарақасқа айғыр. Ендігі жерде қара қасқа құлынды «өгей әкесі» Қаракөк айғыр шайнап тастамас па екен деген уайым Мүсірәліні мазасыздандыра бастады. «Жылқы малының түйсігі ғаламат, өз баласы еместігін әлдеқалай біліп, сезгендей болса, сорлы құлынның сондай жағдайға ұшырауы әбден мүмкін-ау, - деп ойға қалды ол. – Құла биенің бөлектеніп, үйірден оқшау жүруі де тегін емес сияқты ма,қалай?!»

	Мүсірәлі күні бойы алысқа ұзамай, Қаракөк айғырдың үйірін маңайлаумен болды. Жүрсінбайға да сақ болуды қайта-қайта шегелеп айтты. Күндізгі жусауда үйірінің етек-жеңін жинап топтастырған қаракөк айғыр ауық-ауық үйірден шеттей беретін құла биені қара қасқа құлынымен бірге өзінше қамқорсып, мекірене кісінеп қайта-қайта қайырмалай бергені ғана болмаса, басқадай сол күні оқыс ештеңе байқалмады. Қалай болғанда да өз үйіріндегі биені сыртқа теппейтін мінез танытқан айғырдан әзір құлынға төтеннен төнер қауіптің жоқтығына жылқышылардың көзі жеткендей де еді. Алайда Мүсірәлінің көңіліндегі алаң біржола сейіле қоймады.

	Қара қасқа құлын екі-үш күннің айналасында буыны қатайып, уыз сүтке тойынып, енесінің қасында құлдыраңдап шапқылайтын болды. Балғын тұяғының ұшымен ара-кідік жусанды қатқыл жерді тыраштана тарпып, ерке, шолжаң мінезін танытып-ақ бақты. Кеңістікті, еркіндікті сезінудің табиғи түйсігі құлыншақтың өн-бойын алабөтен желікке бөледі. Енесі жас құлынының тым тынымсыз ойнампаздығына мазасызданып, маңынан алыстатпауға тырысқанымен, ол осы қызықшыл тынымсыздығынан тиылмады. Өз үйірінен ұзап, таяу жүрген басқа үйірдегі құлындарға жанасып, солармен бірге ойнақшып шапқыласуға құмартты. Мұндайда, әрине, Қаракөк айғыр қатқыл мінез көрсетіп, құлағын жымып қуалап, тентек құлынды дереу енесінің қасына қайырып әкеледі. Енесіне, өзіне еге болып, иелік ететін қатал басшының барлығын құлын осы мезеттерде ішкі балаң түйсігімен кәдімгідей аңғарғандай болады да, көп ұзамай, сол ойыншыл, алаңсыз ерке мінезіне қайта басады.

	Үстірт үстімен Жем бойына қарай күндіз-түн жедел жайылып, жусауға аялдаған кездерде ғана дамыл алған жылқы табынына қосылған жас төлдің қарасы күн өткен сайын көбейе түсті. Мүсірәлі мен Жүрсінбай бұл күндері барынша жинақы қалпынан айнымай, ашық-жарықта кей сәттері ат үстінде аз ғана құс ұйқымен мызғи жүріп, жылқыны үнемі көзден таса қылмады. Мүсірәлі әсіресе қара қасқа құлынды сыртынан бақылаумен болды. Тарпаңдау қаракөк айғырдың шыдамын әбден ширықтырған асау құлынның тынымсыз қылығы жылқышыны алаңдата берді. Әдетте мұндайдың арты үйірбасы айғырдың күш көрсетуімен тынатыны белгілі. Құла бие де осыны сезгендей, үйірден жөн-жосықсыз бөлініп шығып, жосықсыз еркіндікке салына берген құлынын қақпайлап, олай-бұлай ойқастап шапқылаумен болды.

	Тағы бірде әдеттегідей осындай шолжаңына басқан құлынды екпіндете қайырмалап қуалаған қаракөк айғыр тарпып-тарпып, шайнап тастаудың аз-ақ алдында қалды. Құлынын арашалау үшін кісіней жанұшырып, жанаса берген құла биені ызалы айғыр «әрі жүр» дегендей, омырауымен бір қағып өтті. Жүрсінбай болмағанда, қара қасқа құлынның не күйге ұшырары мәлімсіз еді. Бұлтың-бұлтың ете шапқылаған қиямпұрыс құлынға айғыр әні-мініде жетіп, жалынан мытып тістеуге шақ қалғанда бір шеттен қиқулап шауып барып, ала-сүргін қуғынға қапталдан келіп барынша тақай түскен Жүрсінбай қаракөктің маңдай алдына құрығын шалтпа-шалт кесе-көлденеңдетіп төсей берді. Осы сәтте құла бие де құлынын өзіне қарай икемдеп, қайырып ала қойды.

	Осы оқиғадан соң Мүсірәлі құла биені құлынымен бірге қос жанына әкеп байлады. Көк шыға құлын оттыға бастағандай болса биені сауынға ұстауды да ойлаған еді. Қайткенде де сол қара қасқа айғырдың ұрпағын аман сақтап қалудың қамы болатын бұл.

	Туғанына бір айдай болған асау құлын сөйтіп енді біраз уақытқа ноқталанды да, айғырдың өктемшіл сес-мінезімен, айдауымен басқарылатын үйір өмірінің шеңберіне симаған еркіндігінен біржола айырылып тынды.



	* * *

	Үстірт асып бара жатқан Мүсірәлі қосына Жұбан бүгін ақшам мезгілінде жетіп ат басын тіреді.

	Мүсірәлі жылқыдан жаңа ғана оралып, кешкі шайға отыра бергенде үй іргесінен әуелі ақырындап келіп аялдаған аттың тұяқ дүрсілі мен артынша пысқырынғаны естілді. Шәй құйылған кесені күйеуіне ұсына берген Нұрғайша елең етіп сыртқа құлағын түрді.

	– Қарап келсеңші, үйде отырып құлағыңды қарсақша түрмей! – Мүсірәлі әйеліне иегін көтеріп, есік жақты көрсетті.

	– Ауыл арасының адамы шығар, келгенінен хабар салмай, үн-түнсіз атынан түсіп жатқанына қарағанда, - деп Нұрғайша орнынан көтерілгенше, Жұбан төрт қанат киіз үйдің есікжаппасын желп еткізіп ашып, табалдырықтан бері аттай берді.

	– Кеш жарық!..

	Мүсірәлі орнынан жеңіл тұрып, Жұбанның «ассалаумағалайкум» деп қос қолын ұсынып берген сәлемін құрақ ұшып алды да, оның қамшысы мен жеңіл сырт киімі – қаудырлақтау сулығын керегенің басына ілді.

	– Ал, Мүсеке, шаруа-күйлеріңіз қалай, мал-жан тегіс аман ба! – деп жылқышы ауылының жағдайын сұраған Жұбан аядай шағын үйдің кішкентай төріне жайылған көнетоз құрақша көрпенің үстіне құсжастықты шынтақтай, бір қырынан жамбастай қисайып, ат үстінде салдырап ұйыған аяғын созды.

	– Шүкір, әзірге дұрыс сияқтымыз, әйтеуір. Биелердің құлындауы да жаман емес, көзге көрінген шығын жоқ, ит-құстан аманбыз дегендей... – Жұбанмен аман-есендесу сөзінің арасында Мүсірәлі дастарқанды кеңірек жайып, шәй жабдығын жаңалап жатқан әйеліне әдейілеп мойнын бұрды. –

	Қайныңа қыстан қалған кебеже түбіндегі сүр-пүріңнің жылы-жұмсақ дәмдісін салып тезірек қазаныңды көтер, Нұрғайша!..

	– Қыстан сақтаған сүрді сағынып келген қонағына асады деген сөз бар ғой. Әрі басшы, әрі қайным мал соңында жүрген біздей аға-жеңгені сағынып келгенде, әрине, асылады сүр! – жайдарылана күлген Нұрғайша қазан көтерудің қамына дереу кірісіп кетті.

	Алды кеш болғасын бүгін осында қона жатып кетуді ойлаған ол меймандос жандардың ықыласынан бас тартқан жоқ.

	Құла биенің жұмсақ, уыз қымызын іше отырып, Жұбан қара қасқа құлынға байланысты Мүсірәлінің әңгімесіне құлақ қойды.

	– Апыр-ай, мұныңыз әбден дұрыс болған екен, Мүсеке. Қара қасқа айғыр жылқы малының ішіндегі қажырлысы да, естісі де еді ғой. Одан қалған тұяқты, өзі еркек құлын болса, қайткенде де сақтау керек.

	Бәлкім, кейін үйірге қосатын мықты айғыр болып шығар. Өзіміздің қазақы жабы жылқы тұқымының таңдаулыларын іріктеп, сақтауды тым болмаса осылайша ішінара болса да қолға алғанымыз дұрыс. Әттең, шаруаға септесер адам күші жеткілікті болмай тұр ғой, әйтпесе тұқым сапасын төл кезінен арнайы бағып, баптап, күтіп жақсарту үлкен жұмыс болар еді,- деді Жұбан әңгіменің желісін өрбітіп,тереңнен толғап. – Атам қазақ таңдаулы, атаулы жылқысының үйірін бөлек ұстап, түстеп, түгендеп, көз қарашығындай сақтап, ерекше күтіммен баққан ғой. Нағыз академик, ғалым-селекционерлер дегендеріңіз, ешбір оқу-ілімі жоқ солардың арасында болған ғой. Жалпы төрт түлік малдың қай-қайсын да тұқымын аздырмай, тоздырмай көбейте білген дала зиялыларынан көп нәрсе үйренуге болады ғой, Мүсеке...

	Жұбанның айтқанына бар зейінімен ден қойған Мүсірәлі басын изеп, әр сөзін мақұлдап отырды.

	– Айна-қатесіз рас қой осының бәрі. Бала кезімізде баяғының адамдарының, үлкендердің мал бағудағы көрегенділік өнегесін түгелдей ұғымдай алмақ қалдық. Біздерге қаршадаймыздан қозы бақтырып, лақ көгендетіп, мал суартып, сол шаруаның соңына салып қойғандағысының өзі өзінше бір мектеп екен ғой, соның бірін аңдап, бірін аңдамаппыз...

	– Өмір мектебі дегеніміз сол ғой, Мүсеке. Өмір мектебінен дұрыс сабақ ала білгендердің білігі көп істе пайдаға асатынын тіршілік көрсетіп келеді, солай емес пе, ә! Біздің ата тамырымыз түптеп келгенде өткеннің өнегісі мен сабағынан тарамдалады, бүгінге де, болашаққа да адастырмас айқын жолды содан табамыз, Мүсеке!

	Қара қасқа құлыннан басталған әңгіме Жұбанды келелі ойларға қарай еріксіз жетелей берді. Үй егесі ара-тұрада ғана сөз қосып қонағының әңгімесін бөлмей, үнсіз тыңдады. Оның көкейін тербеген жәйттардың бәрі де жас та болса көреген басшының бүгінгімен шектелмес тұжырым-білігін, ел қамын әріден ойлайтын байып-парасатын дәйектегендей еді. Кеш бойғы әңгімеден Мүсірәлі жылқышының түйгені осы болды.

	Мүсірәлі табынындағы қыстан күйі таймай шыққан жылқының тұтастай жақсы жағдайын, биелердің шығынсыз құлындап жатқанын өз көзімен көрген Жұбан, Мүсірәліге қостың енді бір жұманың о жақ бұ жағында көштің басын бастап Үстірттен төмен түсе беруіне болатынын ескертті де, ат басын кешегі келген жағына қарай бұрып, аттанып кетті.





	* * *

	Өздеріне белгіленіп берілген мал айдау арналарымен Үстірт үстінен түскен қырық ұжымшардың малы Жем өзенінің кең алабына қарай жақындаған мезгіл – 1945 жылғы мамырдың алғашқы күндері болатын. Жылдағы дағды бойынша жапа-тармағай арғы бетке өтуге асықпау керектігін ескерген малшылар көш жүрісін саябырлатты. Жемнің қырлық бетіндегі жусаны мен изені, бидайығы мен бедесі аралас көгі мол шыққан жайылыста аялдап, басшының ендігі ұйғарымын күтті.

	 Жұбан қоздап болған қойдың жабағы жүнін алу шаруасын Жемнен өтпей бастауды әр колхоздың қой фермаларының меңгерушілеріне мұқият тапсырып, өзі де осы қауырт істі күн құрғатпай қадағалаудың қамында жүрді. Мезгілін өткізіп алса, жүннің де сапасы болмайды әрі жабағысы ұйысқан мал дұрыс қоңдана да алмайды. Қой қоздату мен жабағы қырқымына қосымша жұмыс қолы есебінде көмекке келген шал-шауқан мен әйелдерді сабылтып жұмысқа жегу де оңай шаруа емес еді. Жұбан өзінің де шаршап-шалдығып жүргеніне қарамай, солардың әрқайсының қас-қабағын аңдап, көңілін табуға тырысып бақты.

	Қыр қызғалдағы құлпыра жайнаған бел-белесті шалқар дала бозторғайдың таңғы шырылымен оянып, шуақты көктемнің тағы бір күні басталған шақта, Жем аңғарына келіп аялдаған Сам көшінің алдыңғы легіне қуанышты хабар келіп жетті. Бұл дүйім ел сарыла күткен, ауыр жылдардың бейнетіне белі қайыса шыдап зарыға күткен күннің келгенін жар салған «жауды жеңдік» деген сүйінішті хабар еді.

	Әр адамның жүрегін шым еткізіп, еңсесін көтеріп тастаған шатшадыман жаңалық мамырмен бірге ілесе келіп дала қойнауын аралап кезіп кетті.

	 Аудан орталығы Жарқамыстан самшыларға арнайы жіберілген мұғалім жігіт Керей бұл хабарды алдымен сол күні Сейсен шалдың үйінде аялдаған Жұбанға жеткізді.

	- Ия, құдайым, құдіретті күшті жаратқан ием, тілеген зар тілегіміз орындалды деген осы да! Алланың нұры жаусын саған, Керейжан! – деп көзі жасаурап, иегі кемсеңдеген Сейсен шал құлашын айқара ашып, оны қапсыра құшақтады.

	Жеңістің хабары жеткен осы күндері Жұбан соғыстың алғашқы жылдарында хабарсыз кеткен жалғыз ұлы Қуаннан үмітін үзбеген Исалы қартты есіне алды. Майданға кеткен ер-азаматтың орнында қалған кәріқұртаң кемпір-шалдың, жесірлер мен бала-шағаның бастан кешірген қиын тауқыметін ой елегінен өткізіп, жетімсіреп жүдеген елдің жабарқау суреттерін көз алдына әкелді. «Соғыс ауыртпалығы жанын күйзелтпеген адам кем де кем болар-ау бұл күнде. Ерінен, ұлынан айырылып егілген қазақ әйелінің, аналардың төгілген жасын жинаса, қаншама көл-дарияға айналып, арнасынан асып жер бетіне сыймай кетер еді. Бірақ адамнан, адамның рухынан күшті ештеңе жоқ екен, бауыры қайғыдан езілсе де, соғыс тауқыметін тартқан сол жандардың еңсесі түспеді. Бейнеттен белі бүгілсе де, шыдамын ширықтыра білген жұртпен қоян-қолтық араласып, солардың ортасында өткерген осы жылдардың әрбір күні мен үшін де оңай болмапты-ау ойлап қарасам. Елмен бірге көрген – ұлы той, бәрі артта қалды міне, соғыс атты қияметтің арқаға батқан ызғарынан арылатын да күн туды, енді ел басына жайлы да жақсы күндердің орнайтын кезі келген болар... Қиындық та, қайғы-қасірет те, көңілге түскен қаяу да ұмытылар... Ұмытылар әлі-ақ бәрі де...» Жұбан осы бір сәттегі ойлардан соң кеудесін күрсініс кернеп, жүрегінің басын зіл қамағанын сезінгендей беймаза күй кешті. Кішкентай бүлдіршіні Әсиясынан айырылған өз басы қайғысының әлі күнге ұмытылмай жүргеніне күйзеліп, ішінен ауыр күрсінді.

	Бүгін қуанғанынан бір жылап, бір күлген жандардың арасында Жұбан жеке басының мұңына бола еңсесін төмен салғысы келмей, қабағын жазып өзін қашанғыдағысындай сабырлы ұстады. Сейсен қарттың сүйінші хабарға арнап шалған ақсарбасы қыс ортасында туған кепесінің етінен дәм татуға жиналған жұрттың қарасы әжептәуір болатын.

	– Биылғы жыл өзі жаман болмады. Қысы да жайлы өтті. Енді міне соғыс та бітіп, жеңістің хабары еңсесімізді көтеріп тастады. Ауыр, қиын кездер – артта. Құдай қаласа, шаруамыз да бүтінделіп, ел қатарына қосылармыз, солай ма, Сейсеке! – деп желпіне сөз бастаған Жұрынбай дастарқан басындағыларды көз қиығымен түгел шолып өтті. – Жас та болса, елге бас болған Жүкең басшымыздың арқасында Самнан қайтқан төрт түліктің карасы молайып, олжалы келеміз, міне, осыдан артық абырой бар ма!

	– Біздің Жұрекеңдердің сөз тастасы қандай, паһ, шіркін!.. – Мүсірәлі құрдасын қолдаған сыңайда даусын зорайтып, ақжарыла күлді. – Баршамыздың ойымыздағыны тап басып мүлтіксіз айтып отыр сабазың...

	– Дұрыс-ақ! Мұндай сөзді біздің Жұрынбай айтпағанда, кім айтады! – деді Сейсен сөз билігін жұрттан бұрын өз қолына алған оның айтқанын құптаған лебізін жасырмай. – Жем-Сағыз бойы, мына жағың – Доңызтау, Матайқұм, мұқым елдің қолда бар дәулеті – қырық колхоздың малын шалғайдағы Самға әкеліп қыстатуға бел шешер ақылды,парасатты басшың болса, қиындық дегенің не еді тәйірі, көрген бейнет бір күнгідей болмай ұмыт болады, осыған тәубе дейік...

	– Тәубе, тәубе!

	– Рас қой, рас, шүкіршілік етеміз, әрине!

	Дастарқан басындағылар Сейсен қарттың тұжырып, түйіп айтқан жөн-жобалы сөзіне жамыраса бас шұлғып, өздерінше мақұлдасып жатты.

	Сам көшіне жеткен жеңіс хабарының қуанышты жаңғырығы қыс бойы мал соңында жүріп шаруасын күйттеген елдің көңілін бір сергітіп тастады...

	... Мамыр айының мамыражай басталған шуақты күндері дала қойнауын жасартып, жайнатып жіберді. Жемнің түстіктегі қыр беті дүр көтеріліп, қауызын үлбірей ашып құлпырған қызғалдақ гүлдің алқызыл кілемімен көмкерілді. Әр бағыттан түйдек-түйдек келіп, Жемді жағалай өрістеген Сам көшінің әр тұсынан жас төлдің маңырап, жамырасқан үні көп ұзамай жазғы жайлаудың жайлы күндері туатын шақтың таянғанын білдіріп жатқандай еді.

	Биыл кемерін бұза жойқын жайылып тасыған Жемнің суы деңгейіне түсіп, кең жайылған арнасы қайтса да, Жұбан Сам көшін арғы бетке өткізуге асықпады. Қоздап болған қойдың жабағы жүнін дер кезінде алмай арғы бетке өткізуге болмайтынын аупарткомның бірінші хатшысы Кәрім Ержановқа рациямен хабарлап, қосымша жұмыс күшімен көмектесуін сұрады. «Бұл шаруаны мұнша не үшін шұғылдатасыз, бер жаққа өткесін әр колхоз өз күштерімен қырқымды өздерінде өткізгені дұрыс болады» деген аудан басшысының қарсылығына ол көнбеді. Төлдеп, қоңы азайған қойдың көбсіген жабағысын уақтылы алмаса, жүні киізденіп сапасын жоғалтады, содан соң терісі қотырланады. Қотырға ұшыраған малдың жазда дұрыс жайыла алмай тез арықтайтынын дәлелдеп, осы уәжін алға тартты. Жұбанның өз бетімен қабылдаған бұл ұйғарымы қанша қисынды болса да, үлкен шаруаны тындырудағы мұндай өзімшіл бірбеткейлігін Ержанов бәрібір ұнатпай, бір қыжылын ішінде бүгіп қалды. «Келгесін аупарткомда өзімен жеке сөйлесерміз. Жан-жақты бажайлап, алдын ала ойластырылатын мұндай ауқымды жұмыстың науқанын өткізу туралы шешімді аудан басшылығы ғана қабылдайтынын есіне мықтап салармыз. Әркімнің ойына алғанын ақылдаспай, кеңеспей істеп, жеке-жеке би болуы коммунистік принципке жатпайтынын біліп жүретіндей мәселе көтерерміз қажет болса. Жоғары тұрған билікті елемеушіліктің неге ұшыратарын сезінсін. Қысқасы, тәубесіне келтіру керек». Шаруа жайын өзінен гөрі артығырақ әрі нақтылы білетін Айжарықовтың осындай жеке дара шешім қабылдаудағы «ағаттығын» аяқсыз қалдырмай, партиялық жолмен тәртіпке шақырып жөнге келтіретінін көңіліне бір түйіп қойды.Сөйтіп осы ойға бекінген бірінші хатшы аздап нұқсан келгендей болған беделіне аздап жұбаныш етті де, жабағы алу науқанына қосымша жұмыс күшін бөлу жұмысын шұғыл ұйымдастыруды аудандық атқару комитеті төрағасының орынбасары Ілияс Отарбаевқа тапсырды.

	Ал Жұбан болса жабағы жүн алу науқанына қауырт кірісуін әр колхоздың басшылары мен ферма меңгерушілеріне қатаң тапсырып, осы күндері қырқымға көмекке ауданнан жіберілген қырықтықшылар жұмысының дұрыс жүруін қадағалаумен жүріп, бір мұрсат дамыл таппады.

	Келіншегі Үзілді Сам көшінің алдыңғы легінде кеткен қызыл отаудың бірді-екілі қызметкерлері және мектеп ұстаздарымен бірге Жемнен өткізіп жіберген ол күндіз-түн шаруа қамын күйттеп ат үстінен түспейтін салт басты тіршілігіне әбден мойынсұнып алды. Таңертеңнен кеш түскенше әр колхоздың жабағы қырқымын уақтылы өткізуіне бас-көз болудың қамындағы тірліктің соңына түсіп, дамыл таппады.Жүдеп, тотыққан жүзінен үнемі шаршаудың табы аңғарылып тұратын Жұбан кей күндері ер басына тіреген қамшының сабына иегін сүйеп сәл ғана кірпік іліндіріп мызғитын ат үстіндегі құсұйқының өзін қанағат тұтып жүрді. Қанша шаршап-шалдықса да, осындайда қазір көңіл ауанын тыншытатын жалғыз-ақ медеті ұйқыны армансыз қандырып, алаңсыз тыныс алар сәттің енді бір аз күндерде туатындығына деген шүбәсіз сенімі болатын. Алайда ел, халық алдындағы бұдан былайғы өмірінің талай мазалаң да жауапты шақтарында алаңсыз күн кешулердің болмайтындығынан ол бейхабар еді.



	* * *

	Аупартком бюросында қаралған Самда мал қыстату науқанының қорытындысы туралы мәселеде тұжырымдалған орынды жетістіктермен қатар, бірінші хатшының аузымен сыңаржақ сын да айтылды. Жұбанды күйіндірген жәйт те осы солақай әрі өресіз сынды бюро мүшелерінің ақиқаттың мәнісін байыптамай, көзсіз мақұлдауы еді. Өзіне жүктелген жауапты шаруаның мүддесі үшін дұрыс шешім қабылдауы жеке бастың кемшілігі деп танылса, қалайша күйінбесін?! «Жаяудың шаңы шықпас, жалғыздың үні шықпас» деген, әділетсіз сынға бюрода қарсы пікір айтқан жалғыз Отарбаевқа кім құлақ ассын?! Десе де, тырс деп ешкім оның сөзін бөлмеді. Бөлуге дәрмендері де, біліктері де жетпеген болуы керек,сірә.

	– Мен өз басым, Айжарықов жолдастың шаруашылық басшысы ретінде іскерлігін, дұрыс та оңтайлы шешім қабылдаудағы білгірлігін жоғары бағалаймын. Ауданымыз мал өсірумен ғана айналысатындықтан, төрт түлік малдың жағдайын жан-жақты білетін бұл секілді мамандардың пікіріне дер кезінде құлақ асуымыз керек деген ойдамын. Оның қойып отырған мәселелерінің бәрі де өзекті әрі келелі. Мал басын бұдан да көп етіп өсіріп, одан алынатын өнімнің сапасын жақсарта түсеміз десек, Айжарықовтың сөзін де, ісін де құптасақ керек-ті, жолдас бюро мүшелері! Самға барар, қайтар жолда, Үстіртке шығар әр трассада малшылар судың тапшылығынан қиындық көруде. Әсіресе, көктемдегі қар суын бөгет салып тоқтатудың, Үстірттегі атам заманғы құдықтардың көзін аршып, қалпына келтіру шаруасын кейінге қалдырмауды Сам көшінің басшысы өте дұрыс қойып отыр. Шөлдеген мал қоңынан айырылады, өлім-жітімі, шығыны да көп болады. Ал қойды Жемнен бері өткізбей жабағы жүннің қырқымын өткізуге келсек, бұл да оның мал маманы тұрғысынан дұрыс жасаған шешімі. Жабағысы уақтылы алынбаған қой пысынап қотырға ұшырайды да, жаздың ыстығында дұрыс жайыла алмай тез ариды. Адам қолы жетіспегендіктен жабағы алу науқаны дер кезінде өткізілмеген өткен жылдың сабағынан дұрыс қорытынды шығарып отырса, төрт көзіміз түгел Айжарықов жолдасқа неге кінә тағуымыз керек?! Самда мал қыстатып, оны өсіріп, аман-есен елге жеткізудің барлық шаруасын өз мойнына алған адамның іс барысында өзі шұғыл қабылдайтын әрбір шешімін ауданмен келісіп отыруы міндетті емес шығар. Мұны ол қарақан басының мақсаты үшін істемейтінін түсінуіміз керек, жолдас бюро мүшелері! Мен бұл жерде ешбір ауытқушылықты, бұра тартушылықты, бірбеткейлікті көріп тұрғаным жоқ. Шаруаға жаны ашитын нағыз басшының іскерлік мінезін ғана көріп, танып тұрмын. Басқа айтарым жоқ, Самның биылғы жұмысының қорытындысына бюро мүшесі ретінде тек қана оң баға бере аламын...

	– Сіздіңше, Отарбаев жолдас, Ержанов бүкіл ел болып жұмылған шаруаға жаны ашымағандықтан Айжарықовқа сын айтып отыр деп ойлайсыз ба сонда? – Бірінші хатшы Отарбаевты қалың қабағының астымен қадала сүзіп, өңі қызара бөртіп, кіржиіңкірген кейіппен оған суық қарады. – Әрқайсымыз өз білгенімізбен әр жаққа тартсақ, партияның ұжымдық шешім қабылдаудағы рөлін жоққа шығарғанымыз болмай ма, мәселе осы тұрғыдан қойылып, осы тұрғыдан сын айтылып отыр. Кезінде осы Сам құмын қысқы жайылымға пайдалану туралы алқалы шешім қабылдағанымызды басқа ұмытса да, сіз ұмытпауға тиіссіз, жолдас Отарбаев! Сондықтан мұндай маңызды істегі әр шешім ортақ тұрғыда келісілген, ойластырылған болуы қажет, алдымен осыны түсініңіз, жолдас Отарбаев. Айжарықовтың іскерлігін және шешімін күтіп тұрған мәселелерді дұрыс қойып отырғандығын атап өте отырып, жіберген кемшіліктерін түзейтін партиялық сынға да жол беруіміз орынды деп есептеймін. Солай емес пе, жолдастар!..

	– Солай, солай!..

	– Дер кезінде айтылған сыннан қорытынды шығару қажет!..

	– Самға қыстайтын қойдың жабағы жүнін алу биылмен ғана тиянақталмайды ғой. Келесі жылы да бұл шаруаны өз жөнімен, жобасымен орнықтырылған тәртіптен, жоғарыдан берілетін нұсқаудан ауытқымай және басшылықпен ақылдаса отырып атқаруды Айжарықов жолдас қаперіне алсын! Бүгінгі талқыланып отырған мәселенің түйіні де осында емес пе!?

	– Әбден дұрыс айтқаныңыз, Кәрім Ержанович!..

	– Келісеміз, осы шешімді қолдаймыз!..

	Ұзын үстелді жағалай тізіліп отырған бюро мүшелері қозыдай жамырап мәжілісті басқарып отырған басшының ыңғайына, ығына қарай қоғадай жапырыла құлады.

	Көптің осындай парықсыз сыңайын көрген Жұбан өз атына айтылған «партиялық сынды» бұдан былайғы жерде қаперіне алатынын үндемей, басын жәй ғана изеп мақұлдаған ишара білдірді. Әдеттегідей, мұндай талқылаулардан соң хаттама үшін ресми түрде қойылатын «жұмысыңызға берілген бағаға алып-қосарыңыз бар ма?» деген сұрақты бірінші басшы бұл жолы қойған жоқ, қойғысы да келмеді. Мұның себебі түсінікті де еді, өйткені өзінің жеке пікірі ретінде айтылған хатшының мұндай сынына көз жанарында ызаның оты ойнаған қайсар жігіттің қайтарар жауабының салмағы өткір де ауыр болатынын хатшы іштей түсінді.

	«Партиялық сын дейді. Түзеуші сын дейді. Нені түземек, бұрысқа тартар істі дұрыстағанымды түземек пе?! Істеген еңбегіңді еш қылатын біржақты сынды партияның атына балап айту да әділдік болғаны ма?! Ендеше несіне күні-түн құрдан-құр шаршап-шалдыққанмын? Малдың басы түгел, басқасы не болса, о болсын деп тиыш жүре беруіме де болатын еді ғой. Енді шаруаны жолға өз бетімен қойғаным үшін партия алдында кінәлі болыппын. Құдайдың алдында емес, қала берді, өз арымның алдында емес, партияның алдында. Партиялық ұстанымнан ауытқыған адам болып шығыппын. Кез келген пендені, осылайша халықтың мүддесіне қызмет етуді мұрат тұтатын ең әділ деген кісіні партияның жауы, дұшпан деп танып, жазаға тарта салу дегеніңіз түк те емес екен-ау. Отыз жеті-отыз сегізінші жылдардың салқынынан қалған сыздан әлі де біржола арылмағанымыз ба!? Арылмасақ, ел басына төнер зауал бұлтының да төбемізден қайта үйірілмесіне кім кепіл!?.. »

	Өзін қанша сабырлы ұстап, тас-түйін мызғымастай қалыпта болғанымен, бюродан соң да бірнеше күндер мезгіл-мезгіл орала берген осы бір мазалаң ойлар Жұбанның көңіл сарайын әлденеге кіреукелендіре берді. Кейде осындайда жан күйзелісін сыртқа шығара алмайтын тұйық мінезді шарасыздығына да налыды.

	Өз ойымен оңашалана берген күндердің бірінде оның түсіне әкесі Айжарық енді. Бірді-екілі ірі қарасы мен азын-аулақ қой-ешкісін бағып бала-шағасының күнкөріс қамын жасаумен тіршілік еткен момын, шаруа әкесі шидем шекпенін иығына желебегей жамылып, тырнакөз мөп-мөлдір суы сылдырлап ағып жатқан бұлақтың қасында беті-қолын жуып, демалып, тыныс шақырып отыр екен. «Көке, бұл арада неғып отырсыз жападан-жалғыз, үйге жүріңіз» десе, әкесі басын шайқап: «Жоқ, балам, баратын жерім алыс, күн кешкірмей жетіп алуым керек. Сен маған алаңдама, жолыңнан қалма, шөлдеп тұрсың ғой, мына бұлақтың суынан бір ұрттап ал да, осы түзу бағытыңнан бұрылмай кете бер. Үйге жетіп ал, менің сендерге арнап үйіңнің ауласына өсіріп кеткен терегім жапырақ жайып көктегелі тұр, соны күтіп-баптарсың, шырағым...»

	Қос уысының шұңғылына толтырып алған бұлақ суына мейірі қанған Жұбан жанында отырған әкесіне қараса, ол аяқ астынан ғайып болыпты... «Көке, қайдасың, қайда кеттің, көке»?... Ол әнтек қатты шыққан өз даусынан өзі селк етіп оянып кетті, саз кесектен соғылған аласа аядай үйдің сықсима терезесінің әйнегінен тамыз таңының бозала сұлбасы білініп қалыпты.

	«Япыр-ай, бұл неғылған түс өзі?! Әкем түсіме көп кірмеуші еді, жарықтық, желеп-жебеп жүрген болар» деп түсін өзінше жорып оянған Жұбан бұлақтың суына мейірі қанғандығын да, әкесі айтқан әлгі теректің жапырақ жаятынын да әйтеуір жақсылықтың нышаны болар деп аздап толқыған көңілін жақсы ниетпен орнықтырды. Аяулы анасы Қансұлуды есіне алды. Кей-кейде балалықпен еркелеп «апа, түсімде мынаны көрдім, ананы көрдім, қорықтым, жыладым» деп шағынғанында анасының өзінше жұбатып: «көрген түсті жақсыға ғана жору керек» деп айтып отыратын сөзі ойына түсті. Әлгіндегі түсінде әкесі жарықтықтың «осы түзу бағытыңнан бұрылмай кете бер» деген жақсы лебізді сөзі оның жабыңқы ойлардан жүдеген жанын кәдуілгідей сергітті.

	Таңертеңгісін шәй үстінде ол Үзілге түнде көрген түсін сол көрінісінен айнытпай түп-түгел айтып берді.

	– Атаның түсіңе енгені тегін емес, сірә. Бүгін бейсенбіден жұмаға қарайтын күн ғой, анау керсағал ешкінің серкешік лағын шалып, садақа ас берейік, төңіректегі көрші-көлем, Исалы ата мен Шәмия әжені шақырайық, - деп, ақ-сары жүзінде жып-жылы мейірім нұры ұялаған Үзілді ол бар ықыласымен мақұлдады.

	– Исекеңдерге Тілеп ағаны де қосармыз, Самнан келгелі бері басымызды қосып отырып, шәй-су ішудің реті болмай жүр еді, дұрыс болды.

	 Жұбан өзі іштей жақын тартатын адамдарына үйден дәм татқызудың орайлы сәті түскеніне көңілі бір орнығып қалды.

	... Қырықты молынан орталап жігіт ағасы жасына жеткен Тілеп бұл өңірдегі көргені де көңілге тоқығаны да көп адамның санатынан еді. Ағалық жолмен де, шаруаны жетік білетін, жер жағдайын ұңғылшұңғылына дейін түбегейлеп танитын кәнігі жершілдігімен де Сам көшінде өзіне ақылшы әрі кеңесші болған оны Жұбан ерекше бір сыйлас ниетпен құрмет тұтады. Тілеп Шалабайұлы басқарған көш жолындағы малдың жай-күйіне, жайылыс жағдайына ол пәлендей алаңдай қоймайтын. Шаруа жөнінен ақылдасатын жәйттерде оның ойының алғырлығына, нақты бір істі қолға алғанда шалымды шымырлығына Жұбан талай мәрте тәнті болған. Әкесіне құран бағыштау үшін жайылған бүгінгі дастарқанының игі жақсы қонағының басы деп құрметтеп, оны төрдегі Исалы ақсақалдың оң жағына отырғызды.

	Серкешіктің дәмді де жұғымды еті желініп, бата беріліп және құран оқылып болғасын тоқ басып әңгіме-дүкен құрысқан үлкендер жағы кетуге асықпады.

	– Жұбанжан, айналайын! – Исалы қарт оң қолының салалы тарамыс саусақтарымен селдірлеу ақбурыл сақалын бір сипап қойды. – Әруақты сыйлап, құдайы жолын жасаған ақ тілек-ниетіңді Алла қабыл етсін! Жас та болсаң, елге бас болып, мына Тілептей шын жанашыр ағаларыңның көмекқолдауымен Самда қыстаған ел-жұрттың ырзашылығы мен алғысын алып келесің, соныңды мақтан тұтамыз, жақсы болғанның үстіне жақсы бола түскеніңе, дүйім елдің азаматы деген абыройлы атыңды сүйініш етеміз. Менің әлгі Сейсен құрдасымды білесің ғой, кісі баласын, оның ішінде басшыны мақтауға тартыншақтау адам ғой, сол сенің атыңды әнеу күні осындай бір ас-су берілген қарақұрым жұрттың алдында ардақтап төбеге көтеріп сөйлегенде, бір жағынан қуанып, бір жағынан ішімнен тәубәлап, тіл-көзден сақта деген тілек-дұғамды қайталап отырдым. Самға бара салып, құдайсыздардың өліні қорлаған лаңы үшін Тұраш ишанның аруағынан кешірім өтініп, құдайына қараған елдің атынан садақа бергізіпсің, кәмөнеспін, діншіл емеспін демепсің. Басқаң, басқа ғой, елжұрт осы адами турашыл тірлігіңнің өзіне де дән риза болысыпты. Құдіретті күшті Аллам тілеген тілегіңді әлі-ақ берер, соған илана гөр, шырағым, не дейін басқа енді... Саған, келінмен екеуіңе үлкеннің септесер сөз демеуі, ықылас-ниет демеуі осы-ақ, қабыл ал шырағым!.. Биылғы күземнен кейін өзің бастап Самға қарай қозғалатын көштерің көлікті, көңілдерің көрікті болсын, Тілептей жақсы ағаң ақылшы тірегің болып дәйімде қасыңнан табылсын!..

	Исалының ұзақ толғап, батадай ғып айтқан ізгі ниетті сөзіне Жұбан қолын жайып, кіршіксіз ақ пейілді ниетімен бетін сипады. Тілеп бастаған өзге қонақтар да бұл батаға тілекшіл көңілден, шынайы ықыласпен бірауыздан «Әумин!» десті.



	* * *

	... Жеңістен кейінгі тағы да бірқатар жылдар бойы Жем, Сағыз алқабынан оңтүстік-шығыс беттегі алыс қиырға қарай үдіре көшкен Сам көшінің басында жүрудің қиын азабы мен жауапкершілігін мойымай көтере білген Жұбан өмір атты қатал әрі әділетті ұстаздың шыңдалу мектебінен өтті. Ғайыптан түсіне енген аруақты әкенің айтқан киелі аяны перзентінің тағдыр-болмысына ізгілік рухын бұлжытпай дарытты. Төлбасы боп, сүйкімді ақ сары қыз Ермек дүниеге келді, әулет терегінің тамыры көктеп, жапырағы жайыла бастады.

	Жұбан жасы отыз беске толған жылы құтты шаңырағын шаттыққа бөлей келген екінші перзенті, ізбасар тұяғы Түрікпенбайының іңгәлағанын естіді. Сол күндері бұл өмірде өзінен асқан бақытты әке жоқтай, көл-көсір қуаныштың дариясына шомылып, жан-дүниесі ерен бір күй кешті. Шілдехана тойына жиылған ағайын-туыс, дос-жаран мен қуанышына ортақтасқан өзге де дүйім жұртқа жария етіп ұлының атын Түрікпенбай деп өзі қойып, Тілептей жақсы ағадан бата-тілек сұрады.

	– Ау, халайық, алдымен айтарым, Жұбан інім атұстарына Адайдың ірі тұлғаларының бірі, бір ғасыр бұрын жасаған Тобыштың Шегем руының Меңдіғұл атасынан шыққан Шалқарбай баласы, атағын күллі кіші жүз дәріптеген Түрікпенбай палуанның атын қойғалы отыр. Оның кім болғанын білемісіңдер, бабамыздың өмір тарихын бүгін осы тойдың үстінде баян етіп, атағын мына жұртқа паш етер қайсың бар кәні!?

	Шілдехана тойына жыйылған жұрттың ішінен әркім-әркім әр тұстан «е, әйгілі, түйе палуан атанған Түрікпенбай жөнінде естігеніміз бар», «бала кезде әкелеріміз айтып отырушы еді, ол кісі Шегемнің айтулы адамы болған деседі ғой», «жаурыны жерге тимеген палуан дей-тұғын» деген сияқты үзіп-жұлып бірер сөзден арыға бармады. Көптің ішінен тіпті біреулері «аталарының кім болғанын адайлардың өзі айтсын, бізден гөрі жақсырақ білуге тиісті ғой» деп, қалжыңмен бұра тартып, Тілептің өзіне қолқа салғандай болды.

	– Түкең жалғыз адай ғана емес, кіші жүз, қала берді, бүкіл қазақ жұрты мақтан тұтар нар азамат болған ғой біле білсеңдер, ия солай, хымм, - деп тамағын бір кенеп алған Тілеп сөзін одан әрі жалғады. – Ол кісі турасындағы ұзақ әңгіменің шетіне шыға алмаспыз, біреуін ғана назарларыңызға сала кетейін ендеше...

	– Ал тыңдалық, тынышталың түге!..

	Үй ішіндегі абыр-дабыр со заматта басылып, самсаған көздің бірі таңырқап, бірінен қызыға құмарланған ой ұшқындап, бірі ойнақыланып, төрде малдас құрып жайғасқан Тілепке қарай жамыраса қарасты.

	– Қалың адайдың іргесіндегі түрікмен ағайындармен араласқұралас отырған бір тиыш заманда мыңғырған малы төскейге симай, бір шеті сонау Қарақұмды жайлаған адайдың атақты бір байы аяқ жетер жердегі елдің барлық руынан, бес қала, түрікмен көршілерінің сорпа бетіне шығар таңдаулы адамдарын шақырып, әкесіне үлкен ас береді. Сол асқа тұяғына шаң тұрмас небір дүлдүл жүйріктер, жауырыны жерге тимеген түйе балуандар сайысқа түсіп, күміс көмей әншілер, ақын-серілер өнерін көрсетеді баяғы сол. Сайыстың қызығы күш сынасуда ғой, әсіресе әр рудың балуандары бір-бірімен белдесіп, астың көрігін қыздырып жатқан сәтте, солардың арасынан шыққан ең мықты жеңіскерлерімен ұстасуға түрікменнің қоңыраулы балуаны ортаға шығады. Екі иығына екі кісі мінгендей, білегі мен қара санының бұлшық еттері бұдырланып, бұлт-бұлт ойнаған, шудаланған төс жүніне әр жерден сылдырлатып кішкене жез қоңырау байлаған, бұқа мойын дөй алдына келген адай-табынның осы қалай деген әлгі озып шыққан балуандарына шыдас бермей бірінен соң бірін алып ұрып, мерейі асқақтайды. Бұған дейін де ешкімге дес бермеген, жаурыны жер иіскемеген қоңыраулы балуанға енді қарсы тұратын ешкім табылмай, адайлар намыстан өртеніп, күйініп тұрған шақта, осы асқа Жем бойындағы елден көптің бірі болып келген тобыш шегем, жас кезінде адайдың түйе балуаны атанған, бұ кезде жасы егде тартып қалған Түрікпенбайға өзінің тұрғыластары түрікменнің мына дөйімен белдес, намысымызды жіберме деп қолқа салады ғой.

	– Жалғыз адайдың емес, бүтіл қазақтың намысы сынға түскелі тұр, Түке! Құдай берген қайратыңды сал! Осы арадан біздерге жердің астымен қайт демесең, Бекет ата аруағына сыйынып, нартәуекел де, сабазым!..

	Намыс деген құрғырың қанды қыздырмай қоя ма, шау тартып қалса да, белін алты орам арқанмен буынып, біздің Түкең маң-маң басып ортаға шығады содан. Мына құдіретті қараңыз, алпамсадай нар тұлғасы ширығып, бура санының бұлшық еттері бұлт-бұлт ойнап, бабына келген палауан кеудесін шалқақ тастап, заматта сол жігерлі жігіт шағындағы кейпіне енеді.

	– Жарықтық-ай, қайтсін енді!.. – Тілептің аузына аңырай қарап қалған жұрт бір сәт құдды сол заманға оралып, балуан сайыстың көрінісін қызықтап отырғандай өзгеше керемет әсерге бөленген еді.

	– Ия, пір Бекет ата, қолдай гөр өзің!

	– Мығым бол, Түке!

	– Алды-артына қаратпа!

	Өзін менсіңкіремей, езуінде мысқыл ойнап, кекірейе қараған түрікменнің жас балуанының құлаш жетпестей алып мықындығына оралған қайыс белбеуден мыти ұстап, «әуп!» деп арқырап ақыра дауыстап жұлқып қалғанда ешкімге алдырмай тұрған әлгі дөй неменің жон арқасы шымыр ете түсіпті. Бірақ ауып түспей, дік етіп табанын жерге тіреп қатып қалады. Қанша дегенмен әккі, талайды көрген жырынды пәле ғой.

	– Білді ғой, әккі сұмың кіммен ұстасқанын!..

	– Апыр-ай неткен күш, неткен қайтпас қуат десеңізші!

	– Ой, ол заманның адамы бөтенше жаралған ғой, сүйегі асыл небір тектілер шыққан уақыт қазір көзден бұл-бұл ұшты емес пе?! Ол сынды адамдар қайда-а-а?!.

	– Рас, рас! Бүгінгінің адамдары әшейін бір боз өкпе, кәкір-шүкір немеге айналып мүлдем ұсақталып кетті ғой!..

	 Содан не керек, екеуі тағы бір мәрте аңдысып, тағы бір мәрте ұстасады. Қазақ балуанының сом темірдей тегеурінді қолының белден орап салған мытуынан әлгінің жонарқасы шымырлап, томардың басындай тізесі дірілдеп, сыр бере бастады. Бұл жолы қаны әбден қызып, аяқ-қол бұлшық еттерінің әр талшығы шиыршық атып бабына келген Түрікпенбай қоңыраулы неменің қос тізесін қалтыратып жібереді, бірақ тәлтіректеп барып жығылмай қалады. Сөйтіп Түкең қоңыраулы балуанның адуындаған сесін басып, сағын біржола сындырып, өзімен тең адамша күресуге мәжбүр етіпті. Бірақ түрікменнің қоңыраулы балуаны үшінші ұстасуда адайдың баршын қырандай кәрі тарланының алымды күшіне төтеп бере алмай, шалқалай құлап, жауырыны жер иіскеп тынады. Адай Түрікпенбай балуанның өзінен күштілігін мойындаған түрікменнің түйе балуаны басын иіп, қолын кеудесіне қойып, оған зор құрмет көрсетеді. Еліне апарып, үйінің төріне шығарып қонақ етеді, сый-сияпат жасап еліне аттандырып салады. Міне, Түрікпенбай балуанның текті адам болғандығының бір әңгімесі осы...

	Жұбан інім, ұлыңның, міне, өзің қалап қойған Түрікпенбай деген есімі құтты болсын, ең басты адамдық қасиетімен елінің құрмет тұтар азматы болып өссін деген тілегіміз бар! Шегемнің әйгілі балуаны Түрікпенбай сынды атамыздың ел сыйлаған кісілік абырой-беделін берсін!..

	Тілептің әңгімесіне әбден еліте әсерленген жұрт ел жадында қалған Түрікпенбай палуандай адамның рухын еске алысып, сәбиге берілген жақсы есімді шілдехана тойына жиылған үлкен-кіші шетінен мақұлдады. Көңілдері шалқып, тасыған қонақтар бірінен соң бірі сөйлеп, ағыл-тегіл ізгі тілегін Жұбан мен Үзіл екеуіне арнап, жапа-тармағай құтты болсын айтысып жатты.

	– Өмір-жасы ұзақ болсын, ел-жұртына, туыс-жұрағатына қайырымды азамат болып өссін, ұлың!..

	– Өркенді болсын, үміттеріңді ақтап, әулеттеріңді жалғастырар ұлдарың ғұмырлы болып, екеуіңнің мерейлеріңді асырсын!..

	– Атына лайықты елге сыйлы азамат болсын, әкенің ғана ұлы емес, халықтың ұлы болып, мәртебесі биіктен көріне берсін!..

	Перзентіне бағыштап ықыласпен айтылып жатқан көптің көл-көсір тілегін Жұбан көңіл төріне ұялатып, шілдехана тойының жарқын да жарасты отырысын қимай, әңгіме тыңдап, үйлеріне қайтуға асықпаған қонақтарын ризалықпен құрметтеді.





-ХІII-


	Өмір көші ілгерілей берді. Еңісі де, өрі де аз болмаған тағдыр жолының әрқилы бұрылыс, қиылыстары осы жылдардың ішінде Жұбанды әр қырынан сынап, шыңдай түсті.

	Елуінші-алпысыншы жылдардағы ел басқару саясатында орын алған кейбір ұраншылдық пен сыңаржақтықты, оралымсыздық пен таяздықты өз көзімен көріп, жаны қиналып сезінгенімен, қолдан келер пәрмені де, амалы да болмады. Мал баққан елдің шаруа жайының ұңғыл-шұңғылынан бейхабар адамдардың ауыл шаруашылығындағы ұйымдастыру әрі басқару мәселелерін оңды-солды солақай әдіспен шешкенін ашықтан-ашық сынға алғаны үшін облыс басшылығының ұйғарымымен Байғаниннен шалғайдағы Ырғызға, сондағы «Коминтерн» колхозының басқармалығына лауазымы «жоғарлатылды». Қызметтік баспалдақпен жоғарлатудың осындай «әділетті» әдістерін жете меңгерген партиялық төрешілдік жүйеге түбегейлеп қарсы тұрар дәрмені болмады. Оны осындай тығырықтарда тосылып, бөгеліп қалудан аман сақтаған, түзу бағыттан адастырмаған адал кешкен тіршілігіндегі өзінің адами ұстанымы ғана еді.

	... Өмір көші тоқтамады, аудан деңгейіндегі жоғары лауазымдарда жүріп те жалғыздың үні шықпас заманындағы тірліктің қамытын киюге мәжбүр болды. Мұндай қамытты киюге деген ішкі қарсылықтың салмағын сезіну оған қанша ауыр болса да, осалдық танытпауға тырысып бақты. Өмірдегі небір қиындық, кедергілерден тайсалмай өтіп, жан күйзелісін қайыспай жеңе білу тек өзінің ғана қолында екендігіне Жұбанның біржола көзі жеткен еді.

	Бір күнгідей болмай, хрущевтік реформаның дәурені өтіп, өңірлерді өндірістік-аумақтық әдіспен басқарудың тиімсіздігі бүкіл ел көлемінде жаппай сынға алына бастады. Артынша кезінде бей-берекет біріктірілген аудандар қайтадан өз биліктерін қолға алды. Шалғайдағы Байғанинге де бұрынғы аудан деген мәртебесі қайтып оралды. Ал сол жылдардың қарсаңында аумақтық басқарманың бастығына білдей орынбасар болып жүрген Жұбан лауазымы төмендетіліп, «Ақжар» кеңшарына директорлық қызметке жіберілді. Өзі басы-қасында болып, өмір бойы айналысып келе жатқан мал шаруашылығын өркендетудің өзекті мәселелері – мал тұқымын сұрыптау жолымен асылдандыру, бұл өңірде төрт түліктің ең көп өсірілетін түрі - еділбай тұқымдас қойлардың сапалық өсімін жақсарту, тіпті қала берді, шабындық пен жайылымдық жерлерді суландыру және осы сияқты тағысын-тағы келелі міндеттерді шешу туралы тұжырымдары облыс, өлке басшыларының назарына ілігіп, беделі өсе бастаған оның белсенділігі мұндағы тікелей басшыларына аса ұнай қоймады. Қарамағындағылардың іскерлігі өздерінен көшілгері болуына пенделік іштарлық көрсеткен Әметов одан осындай жолмен құтылып тынды. Мықты болсаң, іскерлігіңді көрсет, артта қалған шаруашылықты көтер деген менмен бастықтың ішкі пиғылын ол түсінді. Жоғары кеңсе қожайындарының құйтырқы, айла-шарғысы көп әрекетіне жұғысып, ойын ойнау қолынан келмейтін Жұбан бұл тағайындауды шын мәнісінде төмендету деп есептемеді, Әметовтың шаруашылық басшылығын кадрлық тұрғыдан нығайту жөніндегі бұл «дұрыс» ұсынысын қолдаған облыс партия басшылығының ұйғарымын ризашылықпен қабыл алды.

	Шаруашылығы тұралап, халқының тұрмысы, күнкөріс жағдайы әбден нашарлаған кеңшардың орталығы Жарқамыста, ауданның бұрынғы орталығында болатын. Жастық шағының куәсі, көзіне ыстық көрінетін мекеннің азып-тозып тұрған жұпыны күйін, күннен-күнге құлдырап бара жатқан шаруасын түзеудің оңайға соқпасын білсе де, нартәуекелге бел буды. «Газ-69»-бен бірер күнде күн қатып, түн қатып дамыл таппай, кеңшар фермаларының әр түкпірінде жайғасқан малшы ауылдарын аралап шықты. Оның мұндай шұғылдатпа, суыт жүрісіне жүргізуші Жұбат бұрыннан да әбден үйреншікті болып алған еді. Жарқамыста аупарткомның екінші хатшысы болып қызмет істеген кезде де бекітіліп берілген көлігінің жүргізушісі болған қара торы, жұқалау келген, осы қағылез жігітті Жұбан тағы да өзінің қасына алды. Жол үстіндегі сабылған жүріс-тұрысқа қыңқ деп сыр бермейтін, далиған мынау даланың ойшұңқырын жақсы білетін оған өзіне сенгендей сенетін.

	Бүгін де міне, бұлар Жарқамыстан таң салқынымен шығып, Төбелесқұдық, Ақорпа мен Бәшенкөлдегі пішеншілер ауылына ғана азырақ аялдап, Ақбота-Сәңкібай тауының маңын жайлаған жылқы ауылға қарай тартып келе жатты. Ұзақ жолдың үстінде кезіккен бірер қой ауылдарға азмаз сусындап алу үшін ғана кідіргені болмаса, ұлы сәскеге дейін дамылсыз жүйткіп жүріп отырды.

	Маусым айының соңғы онкүндігінде күн аралатып мол жауған жауыннан соң жер реңі құлпырып, тегіс қалың өскен еркек, боз, селеу сияқты шөптердің балағы жол жиегін көмкереді.

	Оқта-текте көз ұшында елес берген аласа бұйрат, қыраттар көгілдір сағым толқынына оранып, кең көсілген осынау дала атты ұшы-қиырсыз жасыл дарияның ортасында теңселе қалқып тұрған бұйра жал аралдар сияқты. Толассыз сағыммен бірге уақыт керуені де толассыз ағындап жатқандай. Жұбан осы ұзақ жолдың үстінде әрқилы ойлардың жетегіне ілесіп, осы өңірде, тағдыр жолында тізе қосып, өмірдің әр жылдарында серіктес болған жандар туралы көңіл зердесінде жазылып қалған жәйттерге деміл-деміл оралып отырды. Осы бір сәттерде көңілін өткен күндерге деген сағыныш толқыны тербеді. Керек жерінде адами бауырмалдығын танытып, өзіне ақылшы бола білген жандардың бейнелері көз алдынан ауық-ауық елес беріп өтіп жатты. Солардың бірі Исекең едіау. Соғыстан оралмаған ұлының тірі екендігіне көзі жұмылғанша шүбәсіз сеніп өткен ол соңғы күндерінің бірінде көңілін сұрай келген Жұбанға Қуаны елге аман-есен оралғандай болса, бас-көз болуын аманаттағаны әлі күнгідей есінде. Жалғызын жамантқа қимаған қайран әке жүрегі, хабарошарсыз кеткен ұлының әйтеуір бір оралатынын айна-қатесіз анық сезіпті. Қуан соғыс аяқталғаннан кейін араға төрт-бес жылдай уақыт салып елге оралды. 1942 жылдың басында Ростов түбіндегі шайқастардың бірінде немістердің қолына тұтқын болып түскен ол Польша жеріндегі әскери тұтқындардың қапасы - Замостье лагерінде азапты күндерді басынан өткеріп, тағдырдың көп қияметін көреді. Кейіннен, соғыс аяқтала келе елге қайтарылған тұтқындардың қатарында кеңестің әуелі тексеру-сүзгі лагерінің қатаң режимін бастан кешіріп, одан соң Норильскідегі еңбекпентүзеу колониясында жазасын өтеген Қуанның пешенесіне ақыры туған жеріне оралудың бұйырымды сәті туған болатын.

	 Исалы қарттың аманатын жадынан шығармаған Жұбан аупартком хатшысы болып жүрген кезінде оған арнайы барып, хал-жәйін сұрап, хабар-ошарсыз кеткен жылдарда басынан кешірген ауыр тағдырының сырын шерткен әңгімесін тыңдады.

	– Немістің концлагеріндегі тұтқыннан босатып алғасын біздерді Красноярскіде сүзгі-қамауда ұстап, тергеп, тексеріп, сол қырық бесінші жылдың тамыз айында кемеге топырлатып тиеп,Енесеймен төмен қарай этаппен айдап Норильскідегі ләгірге апарып қамады да, никель-мыс комбинатының құрылысына жұмысқа салды. Онда барғасын да біздерді сенімсіздер санатына қосып, тағы да күн демей, түн демей тергеудің астына алып, небір азаптау, қинауды көрдік, ақыры «58-1б» деген статьямен неміске өз еркімен беріліп қолға түскен деген айып тағылып, қосымша мерзімді мойнымызға ілді. Біз деп отырғаным – немістің тұтқынында болған өзім сияқтылар ғой. – Қуан жеңі әр жерінен қырқыла бастаған көнетоз бешпентінің қалтасындағы қаңылтыр темекі сауыттан бір тал темекі алып тұтатты да, демін терең ала сорып, түтінін ширата шығарды. – Тәулігіне 10-12 сағат үзіліссіз жұмыс, қыстың көз аштырмас бораны мен сүйегіңді жаратын үскірік аязы, сылдыр көже, қара бидайдың бір тілім қатқан наны, шәй орнына бір күрешке жылымшы қара су мен бір шақпақ қант – таңдайға басар бар нәріміз осы. Ия, адам деген итжанды болады екен, аштықтан қабырғасы тыриып, көзі үңірейіп, қу сүйек қаңқаға айналғандар тоң жерді ломмен ұрғылап, комбинаттың жаңа құрылысы салынатын жердің табанын қазамыз. Қыстың көз аштырмас борандарында төрт-бес шақырымдай жердегі жұмыс орнымызға бағандарға байланып тартылып қойған жіпті ұстап, ұбап-шұбап, ілініп-салынып жетеміз. Кешке бараққа зорға жетіп, сүріне құлаймыз. Соғыстың қырғыны лагердегі осы тамұққа қарағанда ұжмақ дерсің. Өзіміз сияқты тағдырдың құқайын көріп, сол азаптың арасында жүргендердің ақылымен, сөзімен демеу болған жандарды кезіктірмесем, біржола күйреп те кетер ме едім, қайтер едім? Солардың бірі Мәдуан деген тұлғалы келген, дене бітімі ірі, мәрт көңілді бір азамат еді. Сол кісінің әрдайым ағалық қолдауын, қорғауын дәйім сезініп жүрдім. Өзі Шымкент жағының азаматы екен, отыз жетінші жылдары ауылда мектепте директор болып жүрген жерінен халық жауы деген айып тағылып, сотталған екен. Тұтқындық өмірдің жазылмаған заңы, ережесі бар, әлсіздік танытқандардың күні қараң, мұндай ортада дүлей озбырлықтың сөзі жүреді, әлсіздер соған бағынып, соған бас иеді. Ал мұндай озбырлықтың бас иесі – пахан. Мәдуан аға – өзінің қайратымен, адами жігерінің мықтылығымен сол тұтқындық өмірдің заңына мойынсұнбаған адам еді. Сол біз қамалған лагерьде ұлты армян ба, әлде кавказ ұлтының басқа бір өкілінен шыққан ба, бүкіл тұтқынға айтқанын тыңдатып, өргізіп-тұрғызып жүрген бір дүлей болыпты, оны пахан дейді екен лагердегілер. Жандайшаптары арқылы лагердегілердің қолына түскен артық-ауыс тағам ба, киім бе, барлығы соның қолына өтуі керек. Адам басына күніге берілетін екі түйір шақпақ қантыңның да бір түйірі – әлгі пахандікі екен. Өзім ол дүлейді көрудің қияметін бастан кешіргем жоқ, шектен шыққан сол озбырлығының кесірінен біз лагерьге келгенге дейін жаны жаһаннамға кетіп, мерт болған ғой. Сол дүлейді Мәдуан ағаның темір күрекшемен бір ұрып,басын маңдайдан екіге қақ бөліп мерт еткені тұтқындардың арасында аңыздай болып айтылып жүрді.Озбырлығына шыдамаған ғой. Сол кісі: «ешуақытта әлсіздігіңді көрсетпе, көрсетсең – құрисың» деп айтушы еді. Шыбын жаның үшін ғана емес, ең алдымен адам деген атыңды қорлыққа құрбан етпеу үшін күресе білуге тиіссің деген ақылы екен ғой. Күресе білдім бе, білмедім бе, әйтеуір, мінеки, тірі қалғаным анық...

	Қуанның бір сәт тағдырының қиын мезеттерін есіне түсіріп айтқан ауыр әңгімесін Жұбан ауық-ауық күрсіне отырып, күйзеле тыңдады. Өмірдің қатал сынынан жасыған оның көздерінде мұңлы ойдың елесі кіреукеленгенін байқады. Көңілін аяныш сезімі кернеген Жұбан оған қолдан келер көмегін беретінін айтып, сәл де болса жігерлендіргісі келді.

	– Жә, енді бәрі қалпына келер, басың жас, шүкір, аман-есен ел ішіне оралдың. Соғыс кімге ауыртпалығын түсірмеді дейсің!? Бастан кешіргеніңді есіңе көп түсіре бермей, бұдан арғы өмірді дұрыс өткізудің қамына кірісу керек, Қуан!..

	– «Дұрыс өткізудің» дейсіз бе?! Ендігі тіршілікте қалқиып тірі жүргенім ғана болмаса, бәрі де дұрыс болып қалпына келе қояр ма екен, қарақан басымды паналатар жер қай жерден де табылар еді ғой, бірақ... Ия, бірақ жаныңа жалау болар жанашырың жоқ үңірейген үйге қайтіп саяларымды білмей күйзелемін кейде. Осындай халдегі жарым көңіліме демеу боларлық лебізіңізге разымын, Жүке! Қиямет соғыста ажалмен бетпе-бет келіп, қанды қырғын күндердің зардабын бастан кешкенде де күйреген жоқ едім. Содан соң немісте, одан соң өзімізде тұтқында болған жылдар қажытып кетті, міне, осылай. Енді ел шетіне жеткен кездегі жағдайым мынау...

	Соңғы демдері үзілгенше, екі көзі төрт болып өзін сағына күткен әкешешесі де, елжіреп сүйген Сағиласы да жоқ, оты сөніп, жылуы қашып қаңырап қалған туған үйінің шаңырағы әбден жүдеп-жадап келген оған ақыры пана бола алмады. Оның үстіне жау қолына түскен тұтқын деген әркім-әркімнің аузында жүрген қаңқу сөз жүрегіне зіл ауыртпалығын сала берді ме, әйтеуір ол бір күні ешкімге айтпастан, ата қонысын тастап, беймәлім бір жаққа кетіп тынды. Жұбан тиісті орындар арқылы жан-жаққа іздеу салып көріп еді, нәтиже болмады. Жақын-жуық әлдекімдердің айтуынша, оның Норильскіге қайтып барамын, сондағы зауытқа жалданып жұмыс істеймін деген сияқты ниеті болғаны туралы қаңқу әңгімелердің шеті шыққанмен, бұның анық-қанығына ешкімнің көзі жетпеді. Қалай болғанда да, қайран есіл азамат, әлдекімдердің өзіне тосырқап, үркектей қарағанын немесе жаны ашығансығандардың мүсіркеу, аяушылығын сезінуден де қажып, өзінің онсыз да жадап, жабырқаған көңіліне одан бетер қаяуға салғысы келмеген болуы керек, сірә. Талай жандарға зобалаң-зардабын тартқызған қарғыс атқыр соғыс Қуанға өз елінен пана тапқызбай, осылайша тағдырдың сергелдеңіне ұшыратып тынды.

	Жол үстінде әрнені есіне түсіріп ұзын-сонар қалың ойдың құшағында отырған Жұбан «Жүке, мына бұрылыс Күлдірдің тақырына апарады, қайтеміз, бұрыламыз ба?» - деген Жұбаттың сөзінен оқыстан елең етті.

	– Күлдірдің тақыры деймісің!? Қанша болады осы арадан? Көп жер болса, тым қиястап,бұрыс кетер ме екенбіз?..

	– Отыз-қырық шақырымдай-ақ болар, одан көп емес. Қазір киіктің тақырға бауырын төсеп, мамырлап жататын нағыз мезгілі. Киіктің жас қуырдағы таңсық ас қой, Жүке, қалай қарайсыз? Мылтығымды ала шықам...

	– Көрелік, жол үстінде келе жатқанда қалай болар екен өзі?! - деді Жұбан сәл күмілжіңкіреп. – Өзіңнің қызылсырап келе жатқан сыңайын бар-ау осы?!.

	– Ой, Жүке, тақырдың шетінен түсіп, көп қумай бір жас текесін алсақ, жарап жатыр емес пе! Қанды қырғын салатын қызылкөз құмарпаз аңшы емеспіз ғой...

	– Жә, аңшы болмасаң, болмай-ақ қой сол. Сен онан да мынаны айтшы, бұл тақырдың Сәңкібай атына байланысты айтылатын әңгімені естуің бар ма еді?..

	– Сәңкібайдың Күлдір деген тоқалының ауылы осы еңістегі тақырды қаумалай қоршаған мына бұйратты, шұрайлы жерді жайлаған деседі ғой, рас болса...

	– Рас болғаны ғой, әйтпесе Күлдір деген ат тегіннен-тегін қойылмайды ғой, анау Бәшенкөл де - оның бір баласының еншісінде болған жер көрінеді. Бұл атаулардың әрқайсына лайық өз тарихы бар екені шүбәсіз. Ал Сәңкібай жылқысының көптігі сонша, санағын алып түгендегенде, табын-табынымен ұзына бойы - 12-13, енді, жалпақ тұстары 5-6 шақырымдай болатын осы үлкен айдау тақырға әкеліп құлатады екен. Сонда аппақ болып жалтырап жататын Күлдір тақырының өн-бойы қисапсыз жылқының қарасынан көрінбей кетеді екен. Алда-жалда тақырдың бір тұсы көзге ойсырап көрінетіндей болса, Сәңкібай жылқыдан қанша үйірдің жоқ екенін көзшамасымен дәлме-дәл байқайтын болған...

	– Ойпыр-ай, ә! Сонда жылқысының саны қанша болды екен, ә?

	Өзінің иелігінде кемінде бір ауданның жылқысы болғаны ғой, сірә...

	– Кім білген?..

	Олар бұл кезде Күлдірдің иек артпасындағы үлкен жонның үстіне шығып келе жатты. Еңісте ұлан-ғайыр көсілген аппақ тұлдыр тегістіктің үстін жайлап жатқан киіктерді көргенде Жұбаттың көзі жайнап кетті.

	– Ал Жүке, сізден бұйрық болса, мен дайын,- деп алақанын ысқылап қойды. – Бір текені қанжығамызға байлай кетейік Күлдірден...

	Ол Жұбаттың аңшылық құмарлықпен желпінгенін пәлендей мақұлдамады.

	– Жә, Жұбат, қолымызды қандамай-ақ қоялық. Ақбота-Сәңкібайдай киелі жерге бағыт түзеп келе жатырмыз ғой. Тағы бірде ретін өзің келтірерсің. Мәшинеңді тақырдың жиегіне, анау көрінген жолға қарай бұр!..

	– Қап, әттеген-ай, бүгін киіктің жас қуырдағы бұйырмайтын болдыау!..

	Жұбат тақырдың бетінде қып-қызыл болып жатқан киік табынына қызыға құмарланып, қарай-қарай кете барды...

	... Түс ауа Жем өзенінен өткесін оңтүстікке қарай шағыл құмның арасындағы жолымен Жұбаттың «Газ-69»-ы тағы да бір әудем жер томпаңдай бұлталаңдады. Осылайша отыз шақырымдайды артқа тастаған олардың маңдай алдынан кенет оқшау тұрған аппақ тау менмұндалап шыға келді. Текше-текше ақ бордан сомдалған сандықтаудың сымбатты келбеті алыстан көз тартады. Құмы мен құла түзі бір-бірімен аралас шектесіп жатқан көз сүрінбес кеңістік қойнауындағы құба шөлдің ортасында тұрып қалған осы бір ақсеңгір шағын тау табиғат-шебердің қолдан қашап салып қойған аңыз-мүсініндей еді. Аңыз демекші, Жұбан осы сұлу мүсінді таудың аңызға бергісіз тарихы жөніндегі ескіден қалған әңгімені бір кездері сол Исалы ақсақалдың өз аузынан естігені бар еді.

	Таудың шығыс жақ бетін жайлаған жылқышы Амангерейдің ауылына жетуге олар асықпады. «Газ-69» тауды бауырлай жоғары көтеріле берді. Әлден соң оның биік бір шоқысының желке тұсына таман баяу-баяу қозғалып, ыңырына жетіп тоқтаған мәшине радиаторының суқұярынан қайнап кеткен су бұрқ-сарқ етіп ыстық буын сыртқа атқылайды.

	– Жүке, «тұлпарымызды» аздап «суытып» алу керек сияқты. Қызуы бұрқ-сарқ етіп сыртқа теуіп тұр, көрмейсіз бе! - Мәшинесін тұлпарға балаған өзінің табан астындағы осы бір айтқыштығына өзі мәз болып, Жұбат оң көзін сығырайтып жымия күлімсіреді.

	– Жарайды, енді қинама, осы жерге қаңтарайық мұны,- деп Жұбан оның айтқанын мақұлдады. – Мұның ең биік шоқтығына қанша қамшыласаң да, мына «тұлпарың» енді шыға алмас...

	 Олар қира қара тастан қаланған кереге моланың қыбла бетіне отырып, құранның фатиха, ықылас сүрелерінен аят оқып, бет сипап зиярат етті. Содан соң Жұбан ақсеңгір шыңының басына шығып, алыс көкжиекке дейін далия созылған ұланғайыр далаға көз жіберді. Тап осы сәт ұшар биіктің басында құлағының түбінен ызыңдай соғып өткен жел оның көңілсарайына көне аңыздың сарынын жеткізгендей әсерге бөледі. Бұл таудың аты Ақбота қыздың есімімен аталуының аңыз-тарихы жадында тағы бір жаңғырып өткендей болды.

	... Әлімнің Назар тайпасының атақты биі, батыры әрі төрт түлік малы мыңғырған, Жем-Сағыз өңірінің елінің айтулы тұлғасы Сәңкібай Әбілқайыр хан өз маңына жақын ұстаған адамдардың бірі болыпты. Батыстан төнген орыстың өктемшіл басқыншылығынан қорғап, Еділ мен Жайыққа ауыз салғысы келген құба қалмақ пен башқұрттардың қан-төгіс шабуылын тойтарып, өз халқын қанатының астына алған айбарлы да ақылды хан Сәңкібайдың байлығынан гөрі, өзінің ел-жұртының алдындағы абырой-беделі, ақыл-парасатымен, нұсқалы сөзімен халыққа сыйлы болған қадір-қасиетін бағалай білген. Ол да ханның өзіне деген шынайы ықыласын түсініп, әрдайым құрметтеп, қолдап отырды. Қысылтаяң жағдайларда өз руының қарулы, қайратты жігіттерінен қол жинап, ел шетіне келген дұшпанға қарсы хан сарбаздарымен бірге бел шешіп талай мәрте шайқасқан да болатын.

	Бұл мезгіл Еділдің арғы жағынан көз алартқан қалмақтың Жайық пен Жем-Сағыз бойын жайлаған елге тиыштық бермей тұрған жаугершіліктің алақұйынды аласапыраны жиі-жиі қайталанып, өршіп тұрған бір жылдары еді. Осы кезеңде, жаз ортасына таман Ырғызға хан кеңесін өткізуге келген Әбілқайыр адай, табын, әлімнің, теріскей батысты жайлаған қыпшақ пен арғынның бірқатар руларындағы батыр, билерінің басын қосады. Елінің тыныш, алаңсыз тіршілігін ойлаған хан дұшпанның бетін қайтарудың көкейкесті мәселелерін ортаға салып әр рудың игі жақсы, тұғырлы тұлғалармен кеңесіп алғысы келген болатын.

	 Жем бойынан осы жиынға шақырылғандардың қатарында Сәңкібай да бар еді. Ханның арнайы шақыруын алысымен ол кідірмей жолға шығады. Қасына ержеткен ұлдары мен бес қаруы сайланған сенімдісенімді деген оншақты сарбазын ғана алып, бір аллаға сиынып, Ырғыз бойына аттанған Сәңкібай ауылдағы ел-жұртқа, мал-жанға бас-көз болуды өжет те ерке қызы Ақботаға тапсырады.

	Өтебай, Төлетай, Бәшен, Құрмантай, Сердалы сынды бес ұлының - ағаларының соңынан ерген еркешора қызының анау-мынау ер жігітке бергісіз өр мінезді екенін, қылыштасу мен садақ тартуды да білетінін әкесі іштей мақтан тұтатын еді. Ай тектес өзгеше сымбаты мен көркі нұрланып тұратын нәзік жанды қызының ұл болып жаратылмағанына, ержүрек ізбасары болмағанына кейде аздап налитын. Бірақ сүйікті қызына әйел затының пешенесіне жазылған жар сүю, ана болу бақытын әрдайым әкелік жүрегімен ертелі-кеш тілек етуден бір сәт те жаңылған емес. Осы сапарға шығып бара жатқанда да Сәңкібай батыр көңілі ала-бөтен бір қимастық сезімінен арылмай, артына елеңдеп қарайлай берген-ді...

	 Ырғыз бойындағы жиынға Жайық пен Жем өңірінің әр тұсынан барған қазақтың сардар-батырларының бас қосу жиыны болып жатқанынан жансыздары арқылы хабардар болған қалмақ Доржы тайшы мұздай қаруланған жасағын бір түнде қорғансыз елге шұғыл аттандырады.

	Таң қылаң бере Жемнің еңіске таманғы тұсының түстік жағынан өтіп, ақ сеңгір таудың етегіндегі Сәңкібай ауылына анталай беттеген нөпір аттың тұяқ дүбірі қозыкөш жерден естілді. «Аттан, аттан, жау шапты!» деген жылқышы жігіттің дабылдаған үнінен селк етіп оянған ауыл аяқ астынан абыр-дабыр болды да қалды. Ақбота алкүрең атының шідерін шешіп, тез еріттеді де, әлдеқандай жағдай бола қалса деп, жасақтап әкесі ауылға тастап кеткен жүз қаралы қарулы сарбазды дүрк көтереді.

	Өкшесін қаққан қос бұрымын орап-орап желкесіне түйіп алып, әкесінің қанды жорықтарға киетін шашақты дулығасын - басына, кеудесіне өзіне лайықталып жасалған сауыт киген ару «Ия, аруақ!» деп сиынып, «Бақтыбай! Бақтыбай!» деп ұрандап, жауға қарсы қол бастайды.

	Күн арқан бойы көтеріле басталған жан алысып, жан беріскен жойқын шайқастың ортасында алкүрең аттың үстінде жасындай жарқылдаған жас батырдың қимылына көз ілеспеді. Қалмақтың не бір сен тұр, мен атайын деген сайыпқырандары оның айлалы, айбарлы жылдам да жігерлі тегеурініне шыдас бере алмады. Жекпе-жек қарсы келгенін жайратып, омақастырып, шаң қаптырып домалатып тастай берді. Қалмақтар мұндай тегеурінді қарсылықты күтпесе керек, тып-типыл қырылып қалмай тұрып, бассауғалай шегінуге мәжбүр болды. Бұл ұстасуда Сәңкібай батырдың өзі көрінбесе де, сарбаздарын бастаған, шашағы желбіреген дуылғалы балғын денелі батырдың кім екенінен бейхабар қалмақ жасағы кәдімгідей абыржыды. Ақсеңгір таудың батыс бетіне қарай шегіне ығысып барып, бір тасаға тығылып аялдаған олар естерін жиып алып қапияда қайта шабуыл салу үшін түн қараңғылығын күтті.

	Ал айлалы жаудың қашқансыған бұл амалын Ақбота әлдеқандай бір түйсігімен сезігіне алды ма, әйтеуір сол түні сарбаздарын тас-түйін ұстап, таудың басына әр-әр жерден қарауыл қойып, сол маңнан ұзамады.

	Болжағаны айна-қатесіз дәл шықты, күндізгі шайқаста тұмсығы тасқа оңбай соғылған қалмақтың қолы мүлгіген қою түннің тұңғиығын тұмшалана қымтанып, тағы да Сәңкібай мекені, ақсеңгір таудың беткейіне қарай мысықтабандай таянып келе жатты. Жауды өткізіңкіреп жіберіп, қос қапталдан қыспаққа алу үшін сарбаздарды екі топқа бөліп, сақ отырған Ақбота сарбаздарымен осы оңтайлы сәтте қалмақтарға қарай атой салды.

	Бұл жолғы шайқас қалмақтарды біржолата есеңгіретіп жіберді. Жас қолбасшы-батырдың ерен қимылы олардың жүректерін әбден шайлықтырды. Қарсы тұруға дәрмен болмай, тоз-тозы шыққан жау жасағы жер құшты.

	Жем бойындағы шайқаста жеңіліс тауып қатары сиреген қалмақ әскері Жайықтан өтіп келген тағы бір топ жасақпен толығып, Сәңкібайға қайта бет түзеді. Қазақ қолын жеңудің ендігі бірден-бір амалы, алдыменен оның жас қолбасшысын қайткенде де мертіктіріп, көзін жою керек деп шешкен қалмақтар осы қаскүнем пиғылына тас-түйін бекініп алған еді.

	Үшінші беттесуде қалмақтар қапы қалмады. Жойқын шайқастың қызған бір тұсында торғауыт әскерінің көздегенін құр жібермейтін әккі садақшысы таудың өрінде тұрып, қан майданның ортасында алкүреңмен ойқастаған Ақботаны нысанаға алады. Қанды жебе ержүрек қыздың көкірегіне қадалады. Ақсеңгір таудың мұнартқан бейнесі бір сәт оның көз жанарынан аунап түсіп, дүние шыркөбелек айналып жүре берді...

	Ақсеңгір таудың беткейіндегі бұл жолғы ұстасуда да қалмақтардың жолы болмады. Қапияда қолбасшысынан айырылған сарбаздар көзі қанға толған торғауыт қалмақтың жасағымен одан әрмен өршелене алысып, олардың аяғын бір аттам да ілгері бастырмады.

	Әлденедей жайсыздықты сезгендей, көңілі алып-қашып күн қатып, түн қатып мігірсіз жүріп алыс жолдан шұғыл оралған Сәңкібай аяулы қызының қазасына күңірене аһ ұрды. Қайғылы әкенің күңіренгенінен ақсеңгір таудың ақшаңқан шыңы да, кең-жазира беткейі де көк күмбезінің астында жабырқап тұрды.

	Айтыла-айтыла аңызға айналып, көне де сырлы сарынмен бүгінге жеткен осы бір оқиғаның куәсі Ақбота-Сәңкібай тауы ержүрек нәркес қыздың көркем бейнесіндей болып, теп-тегіс ұланғайыр дала кеңістігінің ортасында алыстан менмұндалап тұратын жалғыз дара биік тау қалпынан сол заманнан бері әлі күнге өзгермеген деседі...

	Ақбота-Сәңкібайдың заңғар биігінен айналаға көз шалып тұрған Жұбан көңіл зердесінде қайтадан жаңырыққан аңыз-тарихтың көрінісін көз алдынан өткізгендей әсерде болды.

	– Әкесі Сәңкібайдай би әрі батыр болған Ақбота қыздың мынадай сәулетті таудың басында жатқаны қандай ғажап, ә! Ия, киелі жер ғой бұл, шаршасақ та, келгеніміз жақсы болды-ау, Жұбат!.. – Жұбат қанша сездірмеуге тырысса да, оның күнұзынғы дамылсыз жүріс пен ыстықтан шаршағанын Жұбан қапысыз сезіп келе жатты. – Бүгін анау мықты жылқышы Амангерей балдыздың шаруа-жайын біліп, үйіне қонып дегендей аялдармыз, сірә. Амандық болса, жолға таңертеңгісін ертерек шығармыз...



	* * *

	Қоянның қысы бұл өңірде ала-бөтен қатты басталды. Жұбан осы желтоқсан мен қаңтардың тоғысындағы ызғырықпен, боранмен басталған алғашқы күндердің сыңайынан аз-кем секем алып қалды. Ара-кідік болып тұратын ақ қоянның жұты апталап соғатын ақтүтек боранымен, түкірікті жерге түсірмейтін үскірігімен тігерге тұяқ қалдырмай осы мекендегі елдің басына талай-талай зауалын төндіргенін әнебір жылдары шет жағалап өзінің де көргені бар. Қамсыз отырмау керек деп ұйғарды. Бір-екі күннің ішінде өзі бас болып, мал мамандарын, инженер-техниктерді, кеңсенің маңындағы басқа да қызметкерлерді екі-үштен топтап бөліп шалғайдағы мал қыстақтарына шұғыл аттандырды. Қысқа дайындалған жем-шөптің қоры жеткілікті болғанымен, соны мынадай қыста қарға адым жердегі аулаға жеткізіп, малға берудің өзі оңай шаруа емес. Омбы қардың астында мұржасына дейін көміліп қалған кейбір қыстақтарда мал түгелі адамның басына қатер төнген жәйттер де оның жар құлағын жастыққа тигізбеді.

	Тебіндегі жылқының жағдайы да мүшкіл деген хабарды алысмен қасына ферма зоотехнигін алып Ақдерлідегі жылқылы ауылға қарай шұғыл аттанды. Жемдік арпа тиелген үлкен тіркемесі бар, тұмсығына қар жарғыш орнатылған «ДТ-54» тракторын жеңіл мәшинесінің алдына салып, жол аршытып отырды. Сары аяз күшіне мініп тұрғанымен, күн ашық. Бұл мезгілде лезде, табан астынан құбыла қалатын ауа-райы бұлар Ақдерліге жеткенше қарасып-ақ тұрды.

	 Күн табағы қызыл шапақтана мұнарланып көкжиекке еңкейе бастаған мезгілде олар жылқышылардың вагон-қосына кеп ат басын тіреді. Тегістіктің қары жұқалау деген тұстарының өзінде шашасын молынан көміп тебіндеп жатқан жылқының көзге шалынған сырт тұрқы жадаулау.

	Бүйір, жая жүндері ұзарып, қабырғалығы жұқарып қалғандары да аз емес. Қыс азығын қар астынан табатын жылқы малына борай-борай соқталанған қалың сүрі қарды теуіп жайылу әрі-беріден соң қиынға соғыпты. Әсіресе буаз биелер тез титықтап, арасында іш тастап жатқандары да бар сияқты.

	Қолда бар адам күшін жауып, ертеңіне жақын маңдағы қой қыстақтарындағы кебендерден «ДТ-54» тіркемесімен жеткізілген шөп жылқы тебініне төгілді. Кесек-кесектеп ойылған аққала-қардан аумағы әжептәуір ықтасын-аула тұрғызылды. Тебінге жарамсыз, күйі тайған жабағы, тайларды, биелерді табыннан бөліп алып, жем-шөбін беріп сол арада күтімге алу шаруасын аға жылқышы Қызылғұлдың өзіне тапсырды да, Жұбан бұл арада көп кідірмеді. Ендігі бағыты - Үлкен Ашаның бойындағы Қарабұлақта тебіндеп жатқан жылқы.

	Сақылдаған сары аязды тымық күн. Ай тоғысы өтісімен ақтүтек борандардан сәл арылып, тыныштық құшағында керіле мүлгіп жатқан аппақ кеңістіктің шексіз, шетсіз жойқын тылсымы. Түнде екі-үш сағат қана көз шырымын алған ол мезгіл-мезгіл қалғып отырды. Үшкіл қаржарғышымен қардың қалың көбесін айырып, жол сұлбасын жағалай бауырлап баяу жылжыған трактордың ыңырана ышқынғаны бірде алыстап, бірде жақындап келіп құлақ түбінен ызың қағады.

	Дала қысының қатал мінезіне көнбіс болған малшы тұрмысының қазіргі халі басшының сөз-көмегінен гөрі іс-көмегіне зәру. Бұл күндері мейлінше шаршаулы жүрген Жұбан осыны бір сәт жадынан шығармады. Қарабұлақтағы жағдай Қызылғұлдың табынындағыдан да қиынырақ екен. Ала-бөтен Ашаның аңғарында желтоқсанда қар аралас жауған жаңбырдан соң тебіндік қатқылы көкмұзданып, жылқының қысқы жайылымынан әбден береке кеткен сыңайлы. Іш тастаған биелер де мұнда көбірек. Қар астынан мұздақсыз жұмсақ тебін іздеп, жылқыны мынадай қыста бұл маңнан ұзағырақ жерге айдауға жылқышы Тұрбектің жүрегі дауаламаған.

	Олардың ауа-райының салдарынан болған келеңсіз мән-жайды өзіне дер кезінде хабарламағаны үшін іштей қынжылса да, ол тап қазір қатқыл сөйлеп, кейістік білдіруді жөн санамады. Онсыз да ұнжұрғасы түсіп кеткен жылқышыларды аяды. Оның есесіне өзінен осы араға бұрын келіп, жылқышының жылы үйінің маңынан ұзамай, ақыл, нұсқау беруден әрі аспаған, келгелі пәлендей өнікті шаруа тындыра алмаған кеңшардың мал дәрігері Сәлімғали мен ферма меңгерушісі Сламшайқыға зәрін аяусыз төкті.

	– Бітірген дәнемелерің жоқ, көз алдарыңда қыруар мал жапырылып қырылып жатса да, жайбарақаттыққа салынғансыңдар! Жылы үйді паналап, бүйірлеріңді жылыту үшін келдіңдер ме бұл жерге! Неғылған адамсыңдар өздерің?! Бар әйда, қазір табандарыңды жалтыратыңдар бұл арадан. Бірақ мына Тұрбектің табынынан шығын болған әрбір жылқыны мойындарыңа жазамын. Осыны естеріңе саламын. Жаны ашымастың басы ауырмас деген, сендерден келер пайда жоқ мыналарға! – деп ашумен жүзі күреңіткен Жұбанның даусы қатқыл да ащы шықты. – Маған білек сыбанып жұмыс істейтін, күн-түн сабылып жүрсе де, шаршағанына қабақ шытпайтын адам керек. Малдың қамын күйттеп, қыстың көзі қырауда ебілсебіл болып жүрген мыналардың қасынан табылатын, қиналғанында қолдасып көмек беретін адам керек...

	Сары-шикіл жүзі өрттей қызарған фермабастық бірдеңе деп ақталуға да, оның айтқанын мақұлдауға да аузы жуыспай, қауқиған түлкі тымағын бір алып, бір киіп, басын изей берді. Ал Сәлімғали жұқалтаңдау өңі бір бозарып, бір күреңітіп, көзімен жер шұқып тұрды.

	Ашуын басып, аз-мұз мүдірген ендігі бір сәтте өзіне жалтақтай қарап, бірдеңе дегісі келіп ыңайлана берген Сламшайқыға Жұбан қолын бір сілтеп:

	– Доғар, бос сөзіңнің керегі жоқ. Іске кірісіңдер қазірден, аңырмай! – деді. Зілді ашуының соңы бұйрықпен тынып, бәрі жапатармағай өре тұрып іске кірісудің амалына кірісті.

	Мұнда да бірер күннің ішінде Ақдерлідегідей шұғыл шаруаның жұмылыс-әрекеті басталып, жылқыны аман сақтап қалудың қамымен біраз жұмыс жасалды.

	Шала ұйқы болып, бірнеше күндер бойы дегбірсіз халде жүрген ол екі жағы суалып, ұстара тимеген сақал-мұртының орны сойдиып-сойдиып тұтасып кетті. Жұбат ара-тұрада жайласып отырып дұрыстап шәй-су, ас ішуге де мұршасы болмаған бастығының жағдайына кәдуілгідей-ақ қиналып жүрді. Бірер мәрте. «Жүке, өзіңіздің жағдайыңызға да азырақ көңіл бөліп қою керек қой»,- деп жұқалап айтып көріп еді, ол бұған қабақ астымен бір қарады да, үндемеді. «Өз ақылың – өзіңе, тыныш отыр» дегені екенін Жұбат түсіне қойды.

	Бір қостан екінші қосқа жол тартып, дамылсыз сабылыспен өткен он күннің ішінде ол өзінің қатты титықтағанын білмепті. Қоянның қатал қысымен арпалысқан жылқышылардың ауылынан Жарқамысқа қайтып келе жатқан бетте дел-сал күйге түсіп, өн-бойы қара зілдей болып, буынбуыны салдырай бастады. Суық пен шаршау аралас халдің аз-кем өтпелі соқпасы тәрізденіп басталған сырқат үйге жетісімен оны төсекке алып ұрды. Жастайынан ат үстінен түспей жел өтінде болсын, жауын-шашын астында болсын, шаруа жағдайымен мігірсіз жүре беруге дағдыланған ол елуге келген осы жасында да оны-мұныны елең қылмайтын. Әйтсе де бұл жолғы шаршап қалжырауының сыңайы мүлдем бөлек. Дене қызуы күрт көтеріліп, демінен жалын атты. Қызуды басатын дәрінің де көмегі тимеді. Емхананың бас дәрігері Жақсылықтың «қатты суықтағансыз, емханаға жатып, ем-дом алмайынша болмайды, өкпеңізге шауып кетсе, қиын болады» деген ұйғарымына құлақ асқысы келмеді. «Жеңгеңнің қолынан ыстық шәй ішіп біразырақ терлесем, бір жөнге келермін, рақмет, айналайын. Ірә қиналып бара жатсам, еміңді үйден жасарсың» деп көнбеді.

	Түні бойы ұйқылы-ояу халде тұла-бойын қалжыратқан сырқатпен үнсіз арпалысып шықты. Ыңқылын ішіне құмықтырып, Үзілді, қалың ұйқыдағы бала-шағаны мазаламауға тырысты. Ерні кезеріп шөл қысқанда, ашыған күріш көженің сұйығын қотарумен болды. Таң алдында ғана кірпігі бір мұрсат ілінгендей болып, бей-жәй ұйқының құшағына енді.

	Бей-жәй ұйқының құшағына енген Жұбанның өңіндегі халі түске айналып, кенет айдалада, меңіреу тыныштықтың жым-жырт аясында күртік қарды бұзып-жара омбылап жаяу келе жатты. Құлағына түз бөрісінің ұлығаны сияқты бір үн алыстан талып естіледі. Жан-жағына елеңдей қарап, төңірегінен жан-дәрмен жанталасып пана іздегендей болады, бірақ аппақ теп-тегіс даладан өзге көзге ілігер қара жоқ. Енді бір арада дала көкжалдарының ұлуы қосарланып алдан да, арттан да шығады. Жүрегін тағы да қорқыныш секемі тітірентіп, алас ұрды. Айқайлағысы келеді, неге екені қайдам, көмейінен жартымды үн шықпайды. Ұлыған дауыс әрі-беріден соң жаңағыдай қайталанып, тіпті өзіне таяу маңнан құлағына анық шалынғандай болды. Әйтсе де, айналасында қарайып көрінер ештеңе жоқ, үн-түнсіз жатқан сол баяғы қарлы дала ғана. Алға қарай жүріп келеді, жүріп келеді, сіресіп жатқан күртік қарға омбылаудан аяғы талады. Аяғы талса да, тоқтамады, ал құлағында – сол ұлыған үн, кейде бәсеңсиді, кейде қатаяды. Біраздан соң алғашқыдағы қорқыныштан біржола арылып, көзге көрінбеген бөрілердің ұлуына бойы үйреніп қалған сияқты күйге енгені сол-ақ еді, селк етіп оянып кетті. Ұлыған үн дегені – қыраулы терезені қармен соқталап, үрлей соққан ақпанның ақ боранының екіленген толассыз ызыңы екен. Көрген түсін Жұбан алай-дүлей басталған мына боранға жорыды.

	Өн-бойынан әлсіздік сезілгенімен, таңғы аз ұйқының өзінен жеңілейіп қалыпты. Бірақ сырқатты халден жеңілдігенімен, даладағы ақ түтек бораннан көңіл ауанын біртіндеп мазасыз ойлар жайлай бастады. «Апыр-ай, мына бораны түспегір қаншаға созылар екен? Малшылардың күйі не болмақ? Қалған уақытқа шыдас берсе жақсы. Өйтпеген жағдайда, арты қиынға соқпаса неғылсын?!»

	Таңғы шәйдің үстінде де алаңдаулы көңіл-күйден арылмады. Бір-екі кесе шәйді ішіп бола салысымен кеңсеге баруға жиналды.

	– Тым болмаса, бүгінше үйде жатып, әл жинасаң етті, - деген Үзілдің жанашырлықпен айтқан сөзін жүре тыңдап, жауап қатқан жоқ.

	– Ауырсаң да, бір мігір табуды білмейсің. Саған қарап қалып па дүниенің бар шаруасы осы? Өзіңді бір мезгіл аясаң қайтеді?!.

	– Өзіңді аяйтын мезгіл ме қазір?! Қыстың сиқы мынау... – Жұбан сөзді ұлғайтпай үйден тезірек шығып кетуге асықты.

	Бастығының көз алды көлкілдеп, жүдеп, сылынып қалған кейпіне Жұбат аяушылықпен қарады, бірақ мұнысын сездіргісі келмеді. Өзіне деген аяушылық пен мүсіркеуге жақсы қабақ таныта қоймайтын директордың қашанғы мінезі бұған аян болатын.

	Кабинаның алдыңғы орындығына бір жамбастай жайғасып жатқан ол:

	– Рацияны қосып қой! – деді Жұбатқа жүзін бұрып. – Және сөндірмеуге тырыс. Көріп отырсың, үнемі кеңсені төңіректеп, тапжылмай отыруға мұрсат болмай жатыр ғой. Осындай қысылтаяңда аяқ астынан ауданнан хабарласатындар бар, малдың төңірегінде жүргендердің айтар шұғыл жағдайлары бар дегендей, құлағымыз түрік отырсын. Арасында өзіміз де ана қиыр, мына қиырдан хабар алып отырармыз...

	– Сөндіргенім кеше кешкісін ғана, Жүке. Әйтпесе жол үстінде мұның бір мезет те өшіп тұрған кезі болған емес қой...

	Телефон-рацияның түймешесі заматта қып-қызыл болып жыпылықжыпылық атты да, мәшиненің маңдайшасына бекітілген жіңішке шыбықтай антенна арқылы сымсыз байланыстың жүйесіне қосылды.

	– Әлле, әлле, Жарқамыс, Ақжар! Әлле, әлле, естимісіңдер, әлле!

	Трубканы алып, құлағына жапсыра тақаған Жұбан:

	– Әлләу, естіліп тұр, естіліп тұр, Айжарықов тыңдап тұр, айта беріңіз...

	– Естіліп тұрса, сізбен обком хатшысы сөйлеседі, тыңдаңыз, тыңдаңыз, әлле!..

	«Хатшы дейді, қайсысы екен, апыр-ай»? деп ойлағанша болмады, рацияның шуылдаған, ызыңдаған дабысына аралас облыстың ауыл шаруашылығына жетекшілік ететін Виктор Изюмниковтың дауысы құлағына шалынды.

	– Жұбан Айжарыкович, мені естіп дұрсыз ба? Алло!..

	– Әбден жақсы естіп тұрмын, Виктор Карпович! Әллеу,әллеу!

	– Мал-жан аман ба, Жүке! Қоянның қытымыр қысы қиналтып жатыр ма, қалай? Малдың шығыны, өлім-жітім жағы көп болып тұрған жоқ па?..

	– Онсыз болмайды ғой мынадай қыста, бірақ көп болмас деп тұрмыз шығынымыз. Ел-жұрт болып, қолдағы барымызбен жұмылып жатырмыз, Виктор Карпович. Әрі-беріден соң мұндай қыстың талайын бастан өткеріп, үйренген тірлік қой, әйтіп-бүйтіп амалдап жатқан жағдай бар. Енді осы айды артқа тастасақ, қыс аяғы жұмсарар деген дәме бар...

	– Солай ма, ойпырым-ай, жаман хабар емес екен мынауыңыз. Кешелі бері өзім хабарласып жатқан басқа шаруашылық басшыларының сөз ыңғайы мүлдем басқаша еді. Олар бірінің аузына бірі түкіріп қойғандай, тұраладық, шаруамыз шалқайды, малдың шығыны көп деген сияқты әңгімелерді айтуда. Әлде қыстың ызғары сіздерде бәсеңдеу болып тұр ма?.. – Қыстың осы төңіректегі елге біздегіден басқадай болып тұрғанына күмәндімін...

	– Солай болар. Бірақ бәрібір көмекке зәрусіңдер ғой, Жұбан Айжарыкович? Солай ма?..

	– Солайы солай, әрине. Әйтсе де көмек қажет деп қарап отыруға тағы да болмайды ғой...

	– Жағдайды дұрыс түсінгеніңізге рақмет, Жұбан Айжарыкович. Сізден тек осындай сөзді ғана күтуге болатынын білемін ғой. Ал ендігі мәселе біздің тарапымыздан берілетін көмекке байланысты. Біздің батыс өлкесіне, оның ішінде өзіміздің облысқа жергілікті басшылықтың өтінішіне орай Мәскеудегі қорғаныс министрлігінің бұйрығымен Орал әскери округінен әскери техника – танктер мен бронды транспортерлер келе жатыр. Соны қарсы алыңыздар. Таяуда, осы бір-екі күндікте өзім де өздеріңіз жақтағы шалғай жатқан малшы мекендеріне барып қайтпақшымын. Амандықпен көріскенше, Жұбан Айжарыкович!..

	Изюмников телефон тұтқасын салмақтап орнына қойды да, кеңшар директорымен болған әңгімені бір сәт көңіл зердесінен өткізді.

	«Ел азаматы деген атқа лайық адам ғой. Оны танып-білгеніме неше заман, сол байсалды да сабырлы қалпынан бір өзгергенін көрген емеспін. Шаруаның қыбын тауып, қол астындағыларды жұмысқа жұмылдыра білетін іскер басшының нақ өзі осы Жүкеңдер ғой. Таяуда екеуара кездесуімізде облыстық партия комитетінің хатшысы Шаяхметов ауыл шаруашылығындағы басшылық жұмыста жүрген кадрларға қатысты әңгіме қозғаған. Сонда айтқан сөзінің бір орайында «Айжарықовты білемін. Ол еш уақытта қиындыққа мойымайтын, әлдебір басшылардай, қит етсе қара аспанды қапылтып, әйтеуір көмекке, жәрдемге зәрулігін айтып жалыныпжалпаюды білмейтін, өз ісіне мығым адам» дегені Айжарықов сияқты іскер азаматқза берілген нағыз әділ баға ғой расында да. Қиын қыстың қыспағында қалса да, көріп жатқан қиындығын алға тарта бермей айтқан жаңағы байыпты сөзі осының айғағы болса керек. Жаз басынан жеткілікті дайындалған жем-шөптің өзін қар астынан аршып, малға берудің оңай болып жатпағандығын онсыз да біліп отырғанымызды айтқызбай-ақ сезді. Енді сол көмектің шалғайдағы осы кеңшарға уақтылы әрі дұрыс орындалуын көзбен көріп, жіті қадағалау керек болар. Ел-халықтың арасына барып, партия атынан жігерін жанитын сөзбен де демеу жасау қажет...»

	Обком хатшысы осы ойға бекініп, қатал қыстың адуын мінезіне қарамай, нартәуекел деп, осы бір-екі күннің ішінде алыс та қиын жолға шығуға дайындалды.



	* * *

	... Үсті-үстіне соққан бораннан жол атаулының да, сай-саланың да сұлбасы байқалмай қалған омбы қарлы теп-тегіс даланың қалың аппақ қыртысын айырып, бұзып-жарып тоқтаусыз жылжыған бірнеше танк пен бронды транспортерлер аудан орталығынан тоқсан шақырым жердегі Жарқамысқа кеш түспей жетті. Өздеріне бөлінген әскери техниканы қарсы алып, шалғайдағы малшы ауылдарына жедел жөнелту шаруасының басықасында директордың өзі жүрді. Жылқы табындары тебіндей алмай жатқан Қарабұлақ, Ақдерліге баратын техникаға ол өзі жол басшы болды. Суықтап ауырған халінен толық айықпаса да, тәуекел етті. Бұл күндері шала ұйқы мен үнемі жол үстіндегі мігірсіз жүрістен шаршап, қажыған

	Жұбанның жағы суалып жүдеген, аяз қарыған бет-жүзі қара қошқылданып кеткен еді.

	– Жолдас танкистер, бізге қатал қыстың осындай қиыншылықтарын кешіп жатқанымызда көмек қолын созғандарыңызға алғыстан басқа айтарым жоқ. Ал енді кідірмейміз, жолға аттанамыз!..

	Жылқышылар аулында болған осы күндердің ішінде кеңшар директорының өзі де бір сәт дамылдамаған, бұлардың экипажына да дамыл таптырмаған тынымсыздығына танк батальонының командирі украин жігіті, капитан Петро Остапенко таңырқай қарап жүрді.

	– Бәріміз де ет пен сүйектен жаралған пендеміз ғой. Шаршаймыз, шалдығамыз, қабағымыз кірбиеді дегендей. Бірақ мына кісідей пендеңіздің бойына мұншама қажыр-қайрат қалайша сыйған, апырай! Майданда, алғы шепте болса, сарбаздарын шабуылға өзі көтеріп қол бастайтын нағыз командирше қимылдайтын адам ғой Жұбан Айжарикович.

	Жұбат мінезі ақкөңіл, кең қолтық украин жігітінің осы мақтауы тура өзіне айтылғандай іштей масаттанып қалды.

	– Ал қыстың көзі қырауда осы кісінің өзі бас болып атқарылып жатқан мына жойқын шаруаны алғы шеп демегенде не дейсің, капитан жолдас! - дейді ол жымия күлген Жұбат иегін бір көтеріп қойып. – Бұл кісі осындай адам,

	– Тура айтасыз, бұған еш дауым жоқ, нағыз алғы шеп, келісемін! Ал сіздің бастығыңыз, әсірелеп айтқаным емес құдай ақына, нағыз командир! – деген капитанның да ақжарқын жүзіне жымиыс ұялап, Жұбаттың сөзіне ризалығын білдіріп қолын ұсынды. – Әкел «бесіңді»!..

	Мың тоғыз жүз алпыс үштің қатал қысында алыстағы жылқылы ауылдардағы қиын да қарбалас шаруаның бір үзік көрінісі еді бұл...





-ХІV-


	Темір қаласының орталығынан алдын кешке сала шыққан Газ-69 жүрісті өндіріп-ақ келеді. Кеңқияқ, Сарыкөл бағытымен Жаңажол арқылы Жарқамысқа апаратын даланың қос табан, айдау тегіс жолы қанша жайлы болғанымен, Жұбан көңіл-сарайын кеулеген қиналысты ауыр ойдан бәрібір тыншу таба алмады. Көзін жұмып, қалғып отырған кейіпте сияқтанғанымен бес сағатқа созылған өндірістік аумақ парткомның бүгінгі бюро отырысының өзіне қатысты әділетсіз, сыңаржақ айыптауы жанын сыздатумен болды. Осы кезге дейінгі саналы өмірінде қиянатсыз, қылаусыз атқарған ел алдындағы қызметінің құнын түкке алғысыз қылып, шаруашылық басқаруда жалған ақпарат берумен, көзбояушылықпен айналысқан адам ретінде айыпталса, қалайша күйремессің!? Айжарықов басқарған кеңшар шөп дайындаудың мәліметі туралы жалған ақпар беріп, облыс, өлке көлемінде үздіктің қатарында аталғаны аумақтық- өндірістік басқармасының бастығы Жағыфар Әметовтың арқасына аяздай батыпты. Оның советтік шаруашылық басшысына, коммуниске лайық емес бұл әрекеті бүгін болмаса, ертең әшкере болады, сонда үкімет пен партияның алдында бұған алдымен кім жауап бермек?! Әрине, аумақтық-өндірістік басқарма мен оның партия ұйымы. Сондықтан мұндай кеселді іске дер кезінде тиісінше баға беріп, шара қолданбасқа болмайды екен...

	Бас кеспек болса да, тіл кеспек жоқ, бюро алдында сөйлеген сөзінде ол өзіне қойылған кінәнің негізсіздігіне қарсы дәлелін ұсынды. Қыстақ басына үйілген кебендерді ғана есепке алып, шабындықта шөмеленген шөптің көлемін ұмыт қалдырудың ешбір қисынға келмейтінін алға тартты. «Берілген ақпарда қыстақтарға жеткілікті шамада кебенделген шөптің көлемі ғана емес, кеңшар фермаларында дайындалған шөптің жалпы көлемі кірді. Ал бұған егжей-тегжейлі көз жеткізбей, мұны көзбояушылық деп аумақтық-өндірістік басқарма мен оның партия ұйымының атынан ауыр айыптау жасау коммунистік қағидамен сиыспаса керек» деген Жұбанның сөзін бөлген Әметов, қызыл сары жүзі күреңітіп:

	– Сонда, өзіңіздің әрекетіңіз коммунистік қағидамен сыйысады деп ойлайсыз ба? – деп дүрсе қоя берді. – Далада жатқан шөпті есепке жатқызудың амалы көзбояушылық болмағанда не болушы еді, а?!

	– Далада жатқан шөптің иесі – кеңшар. Ол бостан-босқа қар астында қалмайды. Кеңшарда маңдай терін бес төгіп қысы-жазы еңбек етіп жатқан жұрттың жеке малының азығы үшін беріледі. Және тегін берілмейді, мұның да есеп-қисабы уақтылы қатталып, шотталып есепшінің кіріс-шығыс қағазында тіркеледі, комиссия соны неге назарға алмаған? Басшы ретінде мен, біле білсеңіз, алдымен сол шаруа соңында жүрген адамдардың жағдайын ойлауға тиістімін, соны ескеріңіз. Егер мұны да көзбояушылық деп санасаңыздар, онда басқа айтарым жоқ!..

	– Сіз олай таусыла сөйлемеңіз, жолдас Айжарықов. Бұл арада таусылып сөйлеуіңіздің ешбір қисынын көріп отырғам жоқ. Сізге біздің тарапымыздан бір қыстық шөп қана кебенделу керек деген нұсқау берілмеген болар. Былтырғы қоянның қысында жем-шөп жетіспеушілігінің салдарын өзіңіз де басыңыздан өткердіңіз, сіз сияқты басшының шаруа жәйін бұлайша шолақ ойлауы – барып тұрған жауапсыздық! – «Сіздердің не айтарыңыз бар?» дегендей сыңаймен Әметов ұзын үстелдің басында қаз-қатар тізіліп отырған бюро мүшелерінің әрқайсысын көз ұшымен шолып шықты.

	– Егер шөп қорын артығымен дайындау мәселесіндегі кейбір салғырттықты біздің шаруашылыққа қатысты меңзеп отырсаңыз, мұнымен де келіспеймін. Әрбір мал базасында кем дегенде бір жарым, екі жылдық шөптің қоры бар. Ал қоянның қысында сол дайындалған шөпті ауладағы, тебіндегі малға жеткізіп берудің аздаған қиындығын бастан кешіргеніміз болмаса, шөптің аздығынан тарықпағанымыз да өзіңізге мәлім...

	– Сіздіңше бәрі де дұрыс болып тұр, жөн-ақ екен. Шөп дайындау науқанында кеңшар басшысы ретінде өзіңіздің тарапыңыздан ешбір кемшілік жіберілмеген, берілген ақпар іс жүзінде бұрмаланбаған болып тұр ғой сонда? – Үстелдің арғы шетінде жиналыс басталғалы бері тұқшиып тым-тырс отырған қатпа қара жігіт – аумақтық статистика бөлімінің басшысы езуіне мысқылды жымиыс ұялатып, Жұбан жаққа мойнын кілт бұрды.

	– Тура мағынасында айтқанда, кемшілік біреу және бәрімізге ортақ кемшілік: шөп дайындау науқанына кіріскенде техниканың жетіспеушілігін ескермедік. Ірі қараны қоспағанда, сексен мыңнан астам қойы бар үлкен кеңшарды ең қажетті ауыл шаруашылық техникасымен толық қамтамасыз ету мәселесін аудан көлемінде ғана емес, облыс деңгейіне дейін де көтергенбіз, бірақ әзірге нәтиже болмай тұрғанын өздеріңіз де жақсы білесіздер. Әсіресе шабылған шөпті жинап, тиейтін және үйетін техниканың жоқтығы көп қол байлау жасайды. Сондықтан да биылғыдай қуаңшылық болған жылдары шабылған шөпті мал баздарына жеткізуде кейбір қиындықтардың болғанын жасыруға болмайды, бірақ мұның дұрыс ақпар берілмеген деген кінә қоюшылыққа ешбір қатысы жоқ деп есептеймін. Жекенің малына қалдырылған шөмеледегі шөпті әркім өз қаражатымен сатып алып, өз күшімен тасып алады, мұның жөн-жобасын түсінікті түрде жаңа айтып кеттім...

	– Сөзге дес беретін, партиялық сынға ден қойып, мойындайтын сыңайыңыз көрінбейді, жолдас Айжарықов. Есіңізге тағы да саламын, бүгінгі мәселенің қойылысы мынау – факті жүзінде шындықты бұрмалағаныңыз, сөйтіп коммунист басшыға жатпайтын қателік жібергеніңіз, - деді Әметов әр сөзін нығарлай түсіп. – Бізден де жұмысты сұрайтын, жоғарыда қадағалап отырған басшылық бар. Осыны қаперіңізге алыңыз. Сіздің шөп дайындау науқанын, өзіңізше айтқанда, «ойдағыдай аяқтағаныңызды» желеулетіп берген жалған ақпарыңыздан облыстағылар да құлағдар болып отыр. Сондықтан, ауыр болса да, сіздің коммунист қатарында қалу-қалмауыңыздың мәселесін бюро бүгін шешуге тиісті. Қарсы болмасаңыздар, сұрақ-жауапты осымен доғарып, күн тәртібіндегі мәселені талқылауға көшеміз.

	Талқылауда бірінен соң бірі кезектесіп сөйлегендердің ендігі сөз ауаны қандай болары бес енеден белгілі еді. Жұбан ендігі айтылып жатқан жаттанды сөздердің ешбіріне селт етпей, осы бір сәт көңілін аласат бір енжарлық биледі.

	Жұбанға тура қарауға дәттері жетпей, бастарын тұқшитып алып сөйлегендердің халі аянышты еді. Әр сөзін зорлана айтып, дауыстары құмыға шықты. Ал сөз алғандардың бірқатары көңіл жықпастықпен сипай қамшылайды да, Әметовтың өктемдігімен бұған тағылып отырған кінәні жоққа шығаруға дәрмен-жігерлері жетпейді. Бірен-сараны – сәл де болса жазаны азырақ жеңілдетіп, партиялық есеп карточкасына жазбай, жәй сөгіспен қалдыру керек десті, бірақ айналдырып келгенде барлығының бірауыздан айтары қайткенде де оны жазалау дұрыс дегенге келіп сайды.

	Шындық пен ақиқаттың үстемшілдік пен төрешілдікке табан асты болып жеңіліс табуының сорақы көрінісінен жаны сыздаса да, күйремеуге тырысып, тістене отырып шыдамдылық танытты. Осалдық көрсетердей болса, жеңілісін, «кемшілігі мен қателігін» біржола мойындағаны болар еді. Осыны ғана көңіліне бекем түйген ол әділетсіз сөздің сарыны салтанат құрған аумақтық-өндірістік басқарма партия ұйымының бюро отырысынан басын имей, еңсесін төмен салмай шықты. Ешкімге қарайламады, еш жерге аялдап кідірмеді.

	... Қара күздің қою қараңғылығының қойнауына дендей еніп, жер апшысын қуырған Газ-69-дың алдын кес-кестеп түнгі күңгірт даланың тіршілігінен белгі беріп, деміл-демілде ғана қосаяқ, қояндар жүгіріп өтеді. Өзгедей тіршіліктен бейхабар жым-жырт түндегі ұзақ жолдың үстінде ауыр үнсіздікке шомған бастығының көңіл-күйіндегі өзгерісті, жан әлемінде тұйыққа қамалған қиналысын іштей сезсе де, оның жабығыңқы көңілін аулайтындай сөздің ыңғайын таппаған Жұбат та тым-тырс. Рульді қолдарымен нығыздай ұстайды.

	«Партия атымен айтылар ақиқаттың сиқы осы болса, өзін-өзі аямай, қара басының қамын күйттеуді білмей, коммунистік арына титтей де нұқсан келтірмеуге тырысқан осыншама жанталас тірлігінің құны көк тиын болғаны ма сонда? Көк тиын болғаны да, әлгілердің сөзіне қарағанда. Әлгілер демекші, әлгілердің көпшілігі... әлгілердің көпшілігі шындығында кімдер? Кеше ғана өзімен бірге қызметтес болғандар емес пе еді?! Шаруаның жағдайын бір кісідей білетіндер емес пе еді?! Сонда оларды шындықты жаба тоқуға нендей жағдай итермелейді, апыр-ай? Қызметтен айырылып қалмаудың, коммунист деген атына күмән келтірмеудің қамы ма?! Өзін-өзі сақтаудың жалған түйсігі ме?! Мен түсінбейтін жәйттер көп екен. Өмірді, адамдарды бір кісідей білермін-ау дегені бекершілік болғаны ғой. Осыған дейінгі бүкіл әрекеті бекершілік, зая өмір сүрудің далбасасы болғаны ма сонда?..» Ойын он саққа бөлген, жауабы жоқ, түйіні қиын сұрақтардың шет-шегіне бәрібір жете алмады. Көз алдында – әлгілер, бірі қап-қалың, бірі сұп-сұр сұрғылт беттерінің безерген ұшы дір етпейтін, сұрқай пердемен жүзін жасырған тас меңіреу, бір-бірінен аумайтын ұбақшұбақ тізілген бейнелер... Құлағының түбінде – ұзақ сарыны айнымай қайталана беретін, бір-біріне егіз қозыдай ұқсас, ұраншылдықпен атойлаған, қуыс кеудеден шыққан татусыз сөздер ызыңдап тұрып алды. Сол озбыр тобыр оны бүгін жазасыз қалдырғысы жоқ, өйткені бұл бүкіл болмысымен, солардың пайымдауынша, «өзінің түкке тұрғысыз бірбеткейлігінен танбайтын» қыңыр-қисық мінезді, дұрыс пиғылдағы адам емес екен. Мұндай адаммен бір қатарда жүруге болмайды. Коммунистік мұратты өздерінше «дұрыс» ұстанған тобырдың партия мүшесі ретіндегі Жұбанның сипатына қатысты көздері жеткен анық ақиқаты осы болыпты. Алайда өзі мыналардың – жалғандығын шындыққа, дұрыстыққа балағандардың қатарында емес екендігіне Жұбанның иманы кәміл еді. Осы дәйегі ғана оны жан-дүниесін оқыс күйреуден аман сақтап қалуға сеп болды.

	«Бірінің айтқанын бірі қағып алып, өздерінің сөзін өздері мақұлдаған, қатары берік топтасқан қалың тобырмен күрес енді басталды. Маған шегінуге болмайды. Ақиқатты түсінетіндердің, нағыз адами коммунистердің бұл жарық дүниеден көшіп кетпегендігі де, бар екендігі де анық! Дұрыс сөзіме, адал істелген ісіме пайым беретіндер табылар. Табылмаса, оны да көрерміз. Өмірдің алды-арты осымен ғана тиянақталып, тұйықталып қалмас, ғаділетсіздікке де ерте ме, кеш пе, бір тосқауыл қойылар.» Ұзақ жолдың үстінде ол көңілін ойран-асыр еткен бейуақтағы ой кешудің сарынына берілумен болды.

	Ол Темірден келгесін облыстық партия комитетінің атына мәнжайды толық қамтып арыз жазды. Жігерін жанып, ой-түйінін салмақты ақылға, салқын сабырға бағындырып жазды.

	«Әлдеқандай себептермен жаза басып, коммунист деген атымды кірлеткендей болсам, кінәмды қашанда мойныммен көтеруге дайынмын. Әйтсе де әділдік алдына жүгінер азаматтық құқымды пайдаланып, осы арызды жазуға мәжбүрмін. Жиырма бес жылдан бері коммунистік партияның қатардағы мүшесі бола жүріп, партия жарғысынан ауытқымағанымды, өзіме сеніп тапсырылған жұмысты қалайша атқарғанымды мені білетін жолдастар, партиялас серіктестерім шындықты бүкпей қиянатсыз айтуға тиісті деп ойлаймын, сондықтан өзім туралы егжей-тегжейлі баян етуді артық санаймын. Менің айтпағым - Темір ауданының аумақтық-өндірістік басқармасы партия комитеті бюросының маған қатысты шешімінің ақ-қарасын жоғары тұрған ұйым деңгейіндегі партиялық тексеру арқылы анықтауларыңызды өтіне отырып, қойылған кінәнің сыңаржақтық сипатта екенін мәлім етемін. Науқандық шаруашылық жұмысын қаншалықты дұрыс ұйымдастыра алғандығым, жоғары тұрған билік органдарына қаншалықты бұрыс ақпар бермегенім нағыз партиялық қағидатпен ақиқатталатынына шүбәсізбін. Жұбан Айжарықов, 1939 жылдан Коммунистік партияның мүшесі».



	* * *

	Облыстық партия комитетінің бюросы үш сағаттан астам уақытқа созылды. Бюро мүшелері «Ақжар» кеңшары директорына есеп карточкасына жазылатын қатаң сөгіс беріп, орнынан босату туралы қойылған мәселені асықпай, әрбір жәйтке кеңірек тоқталып талқылады. Облысқа, қала берді республикаға аты мәлім іскер, кәнігі ірі шаруашылық басшысына тағылатын бүгінгі үлкен кінәнің салмағы ауыр. Егер анықталған және арнайы тексерілген деген фактілерге сүйенсе, аумақтық партия комитетінің қаулысына күмән келтіруге болмас еді. Облыстық партия комитетінің бірінші хатшысы Хасан Шаяхметұлы Бектұрғанов облыстық деңгейде Жұбанға қатысты мәселенің бұлайша қойылысына әуел бастан іштей қарсы еді, бірақ партиялық регламенттен аттап өтуге болмайды. Көз ашқалы ауыл шаруашылығының, малдың жай-күйімен байланысты істің қыр-сырын жетік білетін, сол шаруаның ыстық-суығын басынан өткеріп келе жатқан басшының мұндай жолсыздықты жіберуі екіталай екендігіне шүбәланған. Бюро мәжілісін дайын қағазды бекіте салу тұрғысында емес, сол шүбәсін сейілту мақсатын ұстанып, тиянақты талқылау үрдісінде жүргізді.

	Айжарықов мәселесіне қатысты бюро отырысында қысқаша баяндама жасаған Жағыфар Әметовтен кейін сөз алған облыстық комитеттің ауыл шаруашылығы жөніндегі хатшысы Изюмников аумақтықөндірістік басқарма партия комитетінің шешімінің асығыс, үстірт жасалғанын, жете тексерілмегенін, кеңшар басшысының дәлелді, дұрыс себептері назарға алынбай біржақты шығарылғанын сынға алды. Қашанда тайсақтамай тура сөйлейтін обком хатшысы ойындағысын қысқа кесіп айтты:

	– Айжарықов жолдастың қоғамдық малға арналып дайындалған кеңшардың биылғы шөбінің көлемі туралы ақпарындағы алшақтықтың бір себебі, сол ақпарға өз қаражаттары есебінен жекеге берілген шөп көлемінің қосылғандығында, яғни шабылған шөп пен мал қыстағында кебенделіп жиналғанының арасындағы сәйкессіздікте болып отыр. Басшы өзі басқарып отырған елдің, халықтың тұрмыс жағдайын жан-жақты ойластырмаса, оның басшы болуға моральдық құқы жоқ. Осы жәйт жергілікті тексерушілердің тарапынан ескерілмеген. Екінші себебі, шөпті үйіп, жинайтын техниканың әлі де болса жетіспеушілігінен туындаған, бұл облыс көлеміндегі қазіргі таңдағы проблема, бұған бола кеңшар директорын айыпты ету, партиялық жаза қолдану туралы мәселе көтеру – асығыстық деген пікірдеміз. Айжарықов сияқты өмірдің үлкен мектебінен өткен, өз ісіне тиянақты, ел-жұртының алдында сыйлы басшының тағдырына бұлайша үстірт қараушылық және тұралап артта қалған шаруашылықты көтерудегі сіңіріп келе жатқан оның еңбегіне баға берудегі сыңаржақтық аудан басшыларының сыннан өткен осындай партиялық кадрларға деген көзқарасының дұрыс еместігі. Айжарықовқа албаты жала жабудың орнына, алдымен бюрода осы мәселеге ден қойсақ болар еді.

	Одан кейін сөз алған Әметовтың әріптесі Шалқар аумақтықөндірістік басқармасының бастығы Кеңес Нокин де обком хатшысының барынша тура, әділ айтқанын мақұлдап, Жұбанның шаруашылық басқару ісіндегі білгірлігі мен күш-қабілетін ерекше бағалады.

	– Мен білетін тура сөзді Айжарықов болса, шаруаға қатысты істерінде өмірінде жалған айтып көрмеген басшы. Бұл арада темірлік әріптестердің шешімінде солақайлықтың, сыңаржақтылықтың салқыны бар сияқты. Қысқасын айтқанда, бұл мәселе туралы аумақтық-өндірістік басқарма партия ұйымының бюросы асығыс шешім жасаған деген пікірдемін, жолдастар.

	– Басқарма партия ұйымының басшысы Орынбасаров жолдас бұл пікірмен келісе ме? – Шаяхметов бюро залының екінші қатарында отырған Нұржан Орынбасаровқа көз тастап, оның жауап беруін сұрады.

	Орынбасаров обком бірінші хатшысының өзіне төтеннен қойған бұл сұрағына қапелімде не деп жауап берерін білмей абдырап қалды.

	– Енді асығыстық болса болған да шығар, мұны мойындауымыз керек... Бірақ басқарма бастығының бюроға қарауға өзі ұсынған мәселесін қарамауға біздің қақымыз жоқ қой, Хасан Шаяхметұлы!..

	– Дұрыс айтасыз, қарамауға қақыңыз жоқ, әрине. Сонымен қатар қараған мәселеңіздің ақ-қарасын анықтап, басшыңыздан тайсақтамай принципті түрде дұрыс партиялық шешім қабылдамауыңызға да қақыңыз жоқ еді ғой, Орынбасаров жолдас. Отырыңыз!.. Бюро жұмысын одан әрі жалғастырамыз, талқыланып отырған мәселе турасында облыстық ауыл шаруашылығы басқармасы бастығының пікірін де естігеніміз жөн болар.

	Жолдас Жолмырзаев!..

	– Менің алдымда сөйлеген бюро мүшелерінің сөзіне менің де алып-қосарым жоқ, Айжарықовқа қатысты айтылғанның бәрі орынды.

	Дегенмен, мен де өз тарапымнан...

	Бюрода қаралатын мәселе бойынша залдың алдыңғы бірінші қатарында отырған Әметов үлкен қоңырқай көздері әнтек бағжаң етіп, ызалы да ащылау үнмен Байсалбай Жолмырзаевтың сөзін кілт бөлді.

	– Бүгінгі қойылып отырған мәселе Айжарықовты кезекті марапатқа ұсыну немесе оның қызметін жоғарлату туралы емес қой, жолдас Жолмырзаев!

	– Жақа, кешіріңіз, Айжарықов туралы менің коммунист ретіндегі, облыстың ауыл шаруашылығына жауап беретін тікелей басшы ретіндегі әділ пікірімді тыңдауға шыдамыңыз жетпесе, екі құлағыңызды басып отырыңыз! – Әметовтың орнында отырып іліп-қаға сөйлегені Жолмырзаевтың әнтек шамына тиіп, ашуын қоздырып жіберді. Сол заматта оның қатты айтып, шалт қайырған сөзіне бюро залындағылар демдерін ішіне тартып, бір мезет тып-тыныш тынып қалды.

	– Әметов жолдас, сөзді бөлмеңіз, - деп ескерту жасаған Бектұрғанов мінберде тұрған Жолмырзаевқа қарап иегін көтерді. – Сөзіңізді жалғастырыңыз...

	– Әметов жолдас жаңа өзінің сөзінде Айжарықовтың былтырғы қоянның қатал қысында өзгелер ақсирақ болып қалғанда, кеңшарындағы мал басынан бірді-екілі ғана шығын беріп, тұтастай алғанда төрт түлік малын сақтап қалғанының себебі туралы бір ауыз сөз айтуға жарамады. Шаруасын қысқа қамдамайтын басшы болса, Айжарықов облыс бойынша осындай алдыңғы қатарлы нәтижеге жетер ме еді, әділдігін айтыңызшы өзіңіз. Қағаздағы ақпардың цифрын тілге тиек етуден әрі аса алмадыңыз, мұныңыз кемелдік те, көрегендік те емес, біле білсеңіз...

	Сөзінің соңғы екпінін Әметовке тура қаратып бұрған Жолмырзаевты Қобда аудандық партия комитетінің бірінші хатшысы Алтынбек Әкімжанов та қолдады.

	– Партиялық сын барынша әділ болуы керек десек, бүгінгі қаралып отырған мәселеде бұл өзінің діттеген жерінен шығып отырмағаны белгілі болған сияқты. Менің алдымда сөйлеген коммунист жолдастар дұрыс айтты, бұл арада Айжарықовқа тағылған кінә мүлдем қате. Шаруашылықты басқару, оның үстіне табиғаты жазда шөлейтті, қысы қатал шалғайдағы ауданның жағдайында басқару оңай шаруа емес. Мен білетін коммунист Жұбан Айжарықов – мемлекетке қиянатсыз адал қызмет етіп келе жатқан іскер басшы екенін өмір бойғы еңбегімен әлдеқашан дәлелдеген адам. Темір аудандық өндірістік басқармасы партия ұйымының қабылдаған қаулысында осындай коммунистке тағылған сында көзбояушылық жасаған дегенді білдіретін баға бар. Мұндай асыра сілтеушілікке жол беруге болмайды. Бюро осыны назарға алса дұрыс болар еді...

	Бектұрғановтың обком бюросының отырысын Айжарықовқа өзіне танылып отырған кемшілікті мойындатып, оны сынау тұрғысында емес, бірыңғай жақтау мен мақтау ыңғайындағы сөздерді тыймай өткізгені үшін Әметов іштен тынып қатты наразы болды. Бірақ амалы құрып, үндей алмады.

	 Талқылау соңында бюро мүшелерінің алдында Жұбан сөз алды. Өзіне қадалған әралуан көздерде әралуан сұрақ, әралуан ойлар анталайды. Оның сөзінен бұлар не күтеді. Ақталуды ма? Әділетсіздікке шағынуды ма? Өзіне қиянат жасауды ниет еткен Әметовтей басшыны сынап, мінеуді ме? Өзін жақтағандарға алғыс білдіруді ме? Қалай болғанда да, үлкен деңгейде бас қосқан алқалы жиында отырғандар одан орнықты, дұрыс айтылатын сөзді күтеді.

	Мінберге шығып ойлана түсіп осы бір сәл ғана мүдіріс жасаған қасқағым сәті оған ұзақ үнсіздікке ұласып кеткендей көрінді.

	– Жолдастар, қай істің басында жүріп қандай қадам жасаймыз, осының бәрінде де баршамыз алдымен өзіміздің адамдық арымыздың алдында жауаптымыз. Ар соты – әділ сот. Оның ұстанымы – ақиқат пен адалдық. Адалдық пен ақиқатымызды тең ұстай білсек, адаспаймыз. Өмірдегі адасулардың тигізер ауыр зардабы болады. Соны мықтап ойланайық, соған ғана алаңдайық, алаңдасақ. Ал ойланып жасалған тірліктің түбінде тиянағы тұрлаулы да берекелі болары сөзсіз. Берекеміз шайқалмасын. Бірімізді біріміз сақтай білейік, өмірді өкінішсіз өткеруге тырысайық, келер ұрпақтың жадында әділ де адал ісіміздің ғана өнегесі қалсын. Бар айтарым – осы, жолдастар!..

	Бюро залы тым-тырыс тыныштыққа шомды. Әнтек қысқа қайырылған сөздің түйіні адам деген пенденің дұрыс жолдан ауытқымай өмір сүре білуі туралы терең де ұзақ ойдың ұшқынын себездетіп кетті. Әділдік ұйғарымына жүгінген бүгінгі бюро отырысы дұрыс саяси шешім қабылдады. Хасан Шаяхметұлы да сөзін көп созбай күн тәртібіндегі бұл мәселенің қорытындысын қысқа түйіндеді.

	– Ешкімнің басқа алып-қосары болмаса, мәселенің ақ-қарасы бәріңізге де түсінікті болды деген ойдамын. Атқарылған істің есебін алу да, оны тексеріп, бақылау да бағалау қажет. Бірақ партиялық әділ принциптен ауытқымайық, жолдастар. Асыра сілтеудің заманы өткенін Темір ауданының басшылары қаперлеріне алсын. Ел үшін еңбек етіп жүрген Жөкең сияқты азаматтардың еңсесін түсірмеуміз керек. Биігімізді аласартпайық. «Ақжар» кеңшарының директоры Жұбан Айжарықовқа партиялық жаза беру туралы аудандық партия комитетінің қаулысы бекітілмесін деген ұсыныс бар. Қарсылар – жоқ, қалыс қалғандар – жоқ! Ал бюро мүшелері Изюмников, Жолмырзаев жолдастардан облыс шаруашылықтарын, оның ішінде әсіресе Байғанин ауданын науқандық жұмыстарға қажетті техникамен қамтамасыз ету мәселесін келесі бюро отырысына шұғыл дайындауды тапсырамын. Бюро отырысы осымен жабық.

	Жүзі қоңырайып, еңсесі біржола түскен Әметов бюро залынан жұрттан бұрын шығып, обком ғимаратынан тезірек кетіп қалуға тырысты. Төменгі қабаттағы киімілгішке жете бергенде қапталдан жанамалай келіп қалған әлдекімнің «Жақа!» дегеніне сөзіне елең етіп жүзін бұрды. Обком бюросына бұлардың ұсынған мәселесін дайындаған ауыл шаруашылығы бөлімінің нұсқаушысы, көзі ойнақшыған, жылтыр бет қара жігіт екен.

	«Оны-мұны сұрап жеке шаруасын тындыртып, жағынып жүрген неме бюроның алдында оған іштей жақтас болғансыған-ды, енді мынадай сәтсіздіктен соң өзінше мәймөңкелеген кейпін қара!» Әметов оған сыздана қарап, тіс жармады.

	– Қапаланбаңыз, Жақа, өмір болғасын ондай-ондай болып тұрады ғой. Көрдіңіз ғой, Біріншінің өзі басынан әңгіменің ыңғайын Айжарықовты жақтаушыларға қарай бұрып жіберді. Бөлімнің алдын ала дайындаған адамдарына сөз берілмеді...

	– Сөз берілмеді дейсің бе?! Сөйлеуге оларыңның к...і бос болды демеймісің онан да... Жә, жарайды, жетер осымен!

	Әметов кілт бұрылып сыртқы есікке қарай беттеді. Тағы да бірдемебірдемені міңгірлеп, жұғысып жанаса берген әлгіні тыңдағысы келмей, қолын бір сілтеді де, жылдамдата басып шығып жүре берді.

	Ол әлем-жәлем болған көңілі бір әудемге дейін орныға алмай, ақылойы сансырап қалғандай күй кешті. «Мықтымсыған Айжарықовты тәубесіне келтірудің сәті келіп-ақ тұр еді, обкомның ішіндегі әлгілер сияқты емесек-семесектердің кесірінен бәрі бүлінді. Екінші комиссияға ыңғай-жөнді білетін адамдарды қосып, іс-әрекеттерін дұрыс қадағалаулары керек еді. Өйтпеді, қолдарынан келмеді шіріктердің. Бюрода сөйлегендерге солардың әкелген мәліметі көзір болды. Құдай біледі, көмейлерін тығындыған шығар-ау жақсылап...»

	Дегені іске аспай тұмсығы тасқа соғылған Әметов «Айжарықовты атарға оғы болмай» көпке шейін жүрегіне түкпіріне түйіп жүрді, бірақ қанша азуын ақситса да, қолдан келер амалы болмады...

	Ал Жұбан болса, Ақтөбеден мерейі өсіп, жақсы көңіл-күймен оралды. Әйтсе де өзін әділдік мен жағында болды, жеңіскермін деген ойға билетпеді. Бұл да адам танудағы өмірдің бір сабағы болғанын салқын сабырымен ғана пайымдады.



	* * *

	Кешкі және таңғы мезгілдерде теріскей батыстан деміл-деміл білініп, деміл-деміл басылып тұрған желдің лебінде салқын сыздың демі байқалғанымен сәуір тоғысының Кеңапанның ойпатты көлдеуіндегі бастапқы күндері жайма-шуақ болып тұрды. Саулықтар нөпір қоздай бастаған көктеменің осы мезгілінде қойлы ауылдағы жұмыс қауырт қарқын алды. Мұқан қойшы мен көмекшісі Өксеген екеуінде бұл күндері мігір болмады. Ал осы науқанға сақманшы болып, көмекшілікке келген жұқалтаң өңді шәкірт бала Түрікпенбайды қоздаған әр саулықтың қасынан ұзатпай салпақтатып, күн-ұзын жұмысқа жегуге жүрексінді. Оның зорығып қалмауын ойлап, Өксегеннің жуас торы бестісіне мінгізіп, жақын маңда өрістеп жүрген қозылы саулықтарды қайырмалап, соларға бас-көз болуды ғана тапсырумен шектелді.

	Өлараның аңызағынан әбден қоңырайып тотыққан жалпақ бетінің ұшы әр-әр жерінен сағалдана түлеген Өксеген темекінің ысымен сарғайған ірі тістерін көрсете кеңк-кеңк күліп, Түрікпенбайды ауық-ауық қалжыңдап қояды.

	– Әкең ғой сені жұмыс істеуге үйренсің, айдалада қысы-жаз мал баққан біздейлердің тірлігін көрсін деп жіберіп отыр, ал сен болсаң шіреніп, аттың үстінен түспейсің, мұның қалай, а?..

	– Оны бастығыңыздан сұраңыз, ал мен шіренбеймін, өзіме тапсырылған күнделікті жұмысты істеп жүрмін! – Түрікпенбай оның әзілін кәдімгідей шын көріп, ұртын бұлтитып бұртия қалды.

	– Бала дұрыс айтып тұр, - деді Мұқан езуіндегі жеңіл жымисты сездірмеуге тырысып, қоңыр даусын әдейі салмақтай сөйледі. – Әркім өзіне тапсырылған жұмысты ықтиятты атқаруы тиіс, Өксеген, сен көп сөйлеме...

	– Ойбай, жаздым, жаңылдым, қойдым, басеке! Бұдан былай көп сөйлемеймін...

	Өксеген екі қолын далбаң-далбаң көтеріп, жоп-жорта мүләйім бола қалғансыды.

	Қабағының астымен бұларға сенімсіздеу қарап алма-кезек көзін сүзген шәкірт бала екеуінің сөз сыңайының я шын, я өтірік екенідігін тап басып анық аңғара алмады да, кілт бұрылып жүре берді.

	– Нағыз адайлық мінезін танытып тұр ғой, мына бәтшағарың! – деді Өксеген басын шайқап. – Көрмеймісің, өзін баласынып сөйлегенімізді жақтырмай кетті.

	– Е, сен біздің адаймен ойнама! Осындайда мінезін танытпаса, оның қай жері адай!? – Мұқан қойшының үлкен қоңырқай көздерінің ұшынан жігерлі ұшқын әнтек жылт етті. – Түр әлпеті ғана емес, мінезі де құдды айнымай қалған әкесі, байқадың ба?!.

	– Апыр-ай, ә, солай екен-ау. Көңіліне әлдене жақпай қалса, қабақ астымен қарап, томсарып үндемей қалатын мінез Жұбақаңда да бар еді ғой. Солай, солай, тура айттың, Мұқа!..

	 ... Мұқан түске шейін қоздаған саулықтарды өрістен жиыстырып, қозылармен бірге қамыспен қоршалған қотан-аулаға қамады да, Түрікпенбайды бүгін жас төлдердің күтім-бағымынан босатып, іргедегі Ақорпаға қарай өрістеп кетіп, кеше кешкісін жайылыстан оралмаған сиырларды жақын маңындағы төңіректен шолып, іздеп келуге жұмсады.

	– Ит-құстан аман болса, қыр астындағы былтырғы шабынның орнында қалған ескі шөмелелердің төңірегінде түнеп қалған болар, сірә, - деді Мұқан тапсырмасын нықтай түсіп. – Көзіңе түсіп жатса, біразырақ бері қайырып, ауылға қарай бағыттатып тастасаң, кешке дейін асықпай жайылып өздері-ақ келеді...

	– Жарайды, табылса, сөйтемін ғой...

	Екпінді, шұғыл жүріске құлықты емес торы бестіні сипай қамшылай түсіп, баяу аяңға салдырған ол сиырлардың күнделікті өрістейтін бағытын бетке алып Кеңапан жазығынан батыс жаққа созылған дөңесті қырылықтың беткейіне қарай беттеді.

	Түрікпенбай бір қыр асып, ескі шабынның жазығына иек артқанда таңертеңнен өңі ашық аспанның көгіне түс ауа ала-шабыр бұлттар іркістіркіс қалқып шыға келді. Артынша теріскейден суық желдің аздаған лебі білінді де, лезде күшейіп үдей түсті. Теріскейдің осы желі әлгі ала-шабыр бұлттардың соңын ала түйдек-түйдек қара бұлттарды жөңкілтті де, қиыршық қар желмен үйіріле ұйтқып жауа бастады. Төңіректі лезде алақұйын боран жайлады. Көз көрім жер аласапыран ақтүтектің қойнына еніп жүре берді. Онсыз да жүріске марғаулау торы бесті құйрығын боранды, ызғарлы желге қарай бұрып, басын қайта-қайта ық жаққа салып, тізгінге ерік бергісі келмеді. Жан-жағына алақтап, қай бағытқа жүруді білмей сасқалақтаған ол жыларман халге түсті. Өн-бойын билеген абыржудан боранның ызғырығын қаперіне алуға да мұршасы келмеген ол, енді аздан соң тоңа бастағанын кәдуілгідей-ақ сезінді. Талдырмаштау тұлғасына молдау мақта күртесінің мойын түймесін салып, тілдей шүберек жағасымен тамағының астын қымтаған болды, бірақ ұйытқыған ызғырық бүкіл денесін қалш-қалш еткізіп, тісін-тісіне тигізбеді. Жұқа шұлғаумен киген керзі етігі де аяғына қамсау бола алмады. Тізесі добал ағаштай сіресіп, иілмеді.

	Көзінен ебіл-себіл парлаған жас демде мұзданаққа айналып, кірпігі аққырауланып сіресіп қалды. Ал ақтүтек боран болса үдегеннің үстіне үдей түсті. Үрейлі түтек-түнектің іші не түрлі ызың-шуға, әрқилы секемді үн-дыбысқа тұнады. Бір қас-қағымда осы қымқуыт шуылдың арасынан қасқырдың ішін тартып ұлығанына ұқсас әлдеқандай бір үн талығып естіліп қалғандай болса, тағы бірде сол сұр бөрілердің азуларын ақситып ырылдағаны құлаққа еміс-еміс шалынатын тәрізді. Осы мезеттерде ол өзінің суықтан қалшылдап тоңғанын ұмытып, өн-бойын енді үрей біржола шындап билеп, іші-бауыры қорқыныштан дірілдеп қалтырай бастады. Шаужайлайтын тізгіннің еркінен босағасын торы бесті бораннан қорғаншақтай ықтап, аяғын сылбыр сүйрете басып, белгісіз бағытпен маңи берді. Оның көкпеңбек болып тоңған жалаң қолы тобылғы сапты қамшыдан ажырамай сіресіп қатып қалды. Тоңғанынан иегі иегіне тимей қалшылдай берді.

	Мезгілдің қай шама болғаны мәлімсіз, төңірек күңгірт көлеңкенің пердесімен қымтанып алды. Боранды алай-дүлейде бала мен жуас торы ат көз сүрінер панаға кезікпей, жел өтімен ығып, бағыт-бағдарсыз осылайша маңа берді.

	... Өксеген екеуі қойды жинап қотан-аулаға, ықтасынға қамап үлгергенше, біртіндеп бұзыла бастаған күн райы әні-міні дегенше болмай, күрт төмендеп, боран көз аштырмай кетті. Мұқан дереу атқа қонып, олай да бұлай шапқылағанымен, бұл төңіректен қара үзіп, ұзап кеткен баланы таба алмады. Қолынан келген дәрмені - Өксегенді дереу орталыққа, Жарқамысқа хабар жеткізуге аттандырып, өзі малға бас-көз болып қалды.

	 Мұқанның ұзақ жүріске шыдамды, қыстан жарау шыққан жирен төбел айғырының қансорпасын шығара айдап, Жарқамысқа іңір қоюлана жеткен Өксеген бұл хабарды бірден салып ұрып барып Жұбанның өзіне жеткізуге жүрегі дауаламай, Жұбаттың үйіне бұрылды.

	– Апыр-ай, енді не қылсақ екен? – Жұбат оң қабағын сәл көтере кіржите түсіп, уайымды жүзбен оған абыржи қарады. – Баланы осындайда мал іздетуге жібере ме екен есі дұрыс адам!?

	– Кім ойлаған, бұлай болады деп, түске дейін жайма-шуақ жарқырап тұрған күн аяқ астынан өзгерді емес пе. – Өкесеген кінәлі үнмен міңгірлей сөйледі.

	– Сөздерің бар болсын сендердің. Енді қайттік, күн ұзынғы мігірсіз жүрістен қажып та келіп еді өзі?! – Сырт киімін үйден шығаршықпастан жүре киіп, ауладағы мәшинесіне қарай асыққан Жұбат бастығының қазіргі шаршаулы халінің үстіне мына хабарды қалайша жеткізуді білмей, кәдімгідей уайым етті. – Қалдайбек жақтан келгеніміз осы жаңа, шәй қайнатым уақыт та болған жоқ. Ол жақтарда аздап қар ұшқындағанымен, күн райы соншама бұзылатынындай ештеме байқалмап еді...

	– Апыр-ай, ә? Жемнің бойындағы күн райының бөлекшелеу болғаны ма сонда?! Ала-бөтен төтенше келген зауал болмаса неғылсын бұл?!

	Әйтеуір бала аман болса екен, құдая!..

	Өксегеннің Жұбат арқылы бейуақта жеткізген жайсыздау хабарынан Жұбан жүзі әнтек қуқылданып кетіп, шошына абыржыды. Қанын ішіне тартып, қуарып, бозарған күйі үйден сүлесоқ, құр сүлдесін сүйрете шыққан ол ілгері аттаған адымы кері тартып, мәшинеге зорға жетіп отырды. Түпкі бөлмеде, оңашада Жұбат күбір-күбір сөйлеп әлдене айтқаннан соң дереу сырт киімін кие бастаған күйеуінің тым-тырс тынып, мәңгірген кейпіне, сазарған жүзіне үрейлене қараған Үзіл олармен ілесіп сыртқа бірге шықты. Үзілге мән-жәй осы мұрсатта мәлім болды. Асығулы, абыржулы, жабыңқы көңіл-күйдің тұйығына қамалған Жұбанның «балалар үрейленіп қалар, сездірмессің шамаң жетсе» деген жалғыз ауыз сөзді айтуға ғана шамасы келді...

	Жол бойы неше түрлі ойдың құрсауынан шыға алмай, дағдарған Жұбан баласын жаманатқа қимады. Жұбат Уазигінің жүрісін барынша жылдамдатып келе жатса да, отыз шақырым жердегі мына тұрған Кеңапанға апаратын жол адам айтқысыз ұзарып кеткендей көрінді оған.

	Төтеннен соққан қарлы қалың боранның ала-құйын екпіні мезгіл түн ортасынан ауғанда барып жуасып, бәсең тартты да, түйдек-түйдек бұлттан біржола сейіле бастаған сәуір аспанының аясында жұлдыздар әрдек-әрдек тұстан жымыңдасып жатты.

	Ештеңені бажайлауға шама-шарқы болмай, орталықтан асығыс шыққан олар, Кеңапанға келісімен естерін жиып, рация арқылы хабарлап, таң атар-атпастан осы бағытқа қарай кеңшардан тағы да екі-үш мәшинемен іздеушілерді аттандырды.

	* * *

	... Торы бесті құлағын қайшылап, кенет осқырынып қалды. Таяу маңнан төбет иттердің маңқ-маңқ үргені құлаққа шалынғандай болды. Суықтан сілесі қата тоңып, түн-түнекте бағдарсыз келе жатқан бала жанжағына алақтай қарады. Артынша оң қапталдан болмашы ғана түтін исі байқалды. Жанға пана болар тіршілік шырағы маздаған бір мекенге тап болғанын сезгендей, торы бесті де басын солай қарай бұра берді.

	Ақорпада қой қоздатып отырған ауыл әлі ұйықтамаған болатын. Үш таған темір ошақтың астына қаланған құрғақ қи маздап жанады. Отқа таяу отырған Сарыалтын кемпір ұйқысы келіп қыңқылдап, бауырына тығылған немересін – үш-төрттер шамасындағы тәмпіш мұрын кекілді ұлды қозының өскелең елтірісімен астарланған жылы, мол шапанының айқарма етегімен қымтай түсіп, есік жақтан көзін алмады.

	Түрікпенбайды аттан түсіріп, үйге алып кірген Зейнолла:

	– Жиен бала нағашыларына сәлем бергелі келіпті, оу, қарсы алмайсыңдар ма, не ғып ауыздарыңды ашып қалдыңдар?! – деп аңтарыла қараған шешесіне жымия күлімсіреді.

	– Не дейді! Жеті түнде, мынадай күні?.. Үйбүй, әбден тоңып, жаурапты ғой өзі. Бұ қиянға қайтіп, қалай жеткен мына түрімен, апыр-ай?..

	Сарыалтын кемпір оның әбден ылғалданған, су киімдерін ауыстыртып, үстіне жылы-жылы сырт киімдер кигізіп, аяғын көрпемен қымтап, оратып, ыстық сүт қайнаттырып дегендей, келініне байыз таптыртпады.

	... Түнделетіп суыт жүріспен Кеңапанға қайтып оралған Өксегенді таң қылаң бере Жұбан мен Мұқан атқа отырғызды. Борандатып, желдетіп жауған қар қырлықтың үстімен жып-жылмағай тегіс сырғып өткендіктен бе, кешелі-бергі бірен-саран мал тұяғының қатқылдағы ізі әлі пәлендей көмескілене қоймаған еді. Қолы қалт еткенде аңшылықпен кәдімгідей әуестенетіні бар Өксегеннің ізшілдігі мал соңындағы осы тірлігінде де талай мәрте пайдаға жарағаны Мұқанға мәлім болатын. Баланың кешегі кеткен бағдарын шамалап алып, ауылдың шыға берісінен былайырақ, сиырдың күнде өрістейтін маңын әрлі-берлі ойқастап, байқастап із кескен ол торы бестінің тұяқ ізін әйтеуір анық ажыраттым-ау деген кезде еш жаққа бұрылмай, із түскен жусанның балақ-түбірі көгілжімдене бастаған қыр қатқылмен атын көсілте аяңдатып кете барды.

	Жұбат та оның қай тұсқа қарай бағыт алғанын байқап, қапталдасып отырды. Боранды түні олай бір, бұлай бір зорлана бұралаңдаған ат ізі жел ығының бағытынан біржола ажырамай тура Қосқатындағы қой ауылдың маңындағы дөңістің үстіне келіп бір-ақ тосылды. Өксеген боранда адасқан баланың түн қараңғылығы қоюлана берген шамада осы ауылға келіп жеткенін анық білді. Жирен төбел айғырды енді солай қарай шапшаңдата желдірте жөнелді. Соның арасынша қотан-ауланың маңындағы тепсеңдікте арқасы ер-тоқымнан босап, жайылып жүрген өзінің тұсаулы торы бестісі көзіне оттай басылды.

	... Үй ішіндегілер таңғы шәйға отыра бергенде үйге абыр-дабыр сөйлей кіріп келгендердің арасынан әкесінің құп-қу болған жүзіне бірден көзі түскен Түрікпенбайдың жанары боталап, кемсеңдей берді. Баласына қарай ұмтыла түсіп барып оны құшақтай алған Жұбан көкірегін қысқан ауыр уайым мен тамағына кептелген зілдей өксікті осы бір сәт құмықтыруға шамасы жетпеді. Иығы селкілдеп, тұншыға жылады.

	– Өй, деректір болған түріңнің сенің, жаман күйеу! Балаңа қой бақтырып, елді көктетемін деп, өкіметтің адамы болғансыған бүйткен жұмысың әдірем қалсын сенің. Үзіл екеуің баланың қайғы-зарынан сарғайып барып көрген жаман немелеріңнің амандығын ойламайтын қай жерің әке сенің? Кешегідей амалдың суығына ұрынып, түнге қалғанда не болар еді, өңі инеліктің қанатындай жұп-жұқа баланы аямағандарың қалай, әй, кеудеңе өкіметтің үлкен өрденін таққан Мұқан, саған айтам! Сиырың адаспақ түгілі, бір тұяғы қалмай қырылып қалатын болса да, баланы жұмсап нең бар еді күннің кешегідей сиқында, а?..

	Сарыалтын кемпір әу деп ауыз ашқаннан қашандағы шапшаңдығына басып, көкейіне жиылып қалған бар ашу-ызаны тоқтамастан демде бір-ақ сарқып төкті.

	Шешесінің адуындап, онсыз да еңсесі езіліп отырған Жұбанға ұрыса сөйлегеніне Зейнолла жұқалау қоңырқай жүзі күреңітіп, қысылыс сыңайын танытқанымен, түйдек-түйдек ағытылған сөздерге өз тарапынан тосқауыл қоя алмады. Кемпірдің ешкімге ерік бермес, турасын айтып, турап түсер мінезінен қаймықты.

	– Қайтейік, солай болды енді. Айтатын жөнің бар, әбден жөнің бар, құдағи! Жазықтымыз, басымды алам десеңіз, қылша мойным талша мінеки! – деп қипақтаған Мұқан сөзін әзілге бұрғысы келгендей ебедейсіздеу сыңаймен күлімсірей берді.

	Домбығып қызарған көзін Жұбан қол орамалымен сүртіп, басын төмен салып, үнсіз отырды. Жетпісті молынан алқымдаған, жас шамасы жағынан Үзілге шеше болып келетін, мінезі тез, адуындылау, осы шүйкедей ғана ожырай кемпірінің мұның өздеріне күйеу балалық жолын себеп тұтып, еркін де зілділеу айтқан сөзін мойындағандай рай байқатпасқа оның лажы қалмады.

	... Бұлар келгенше көңіл тыншытарлық ешбір хабар ала алмай іштен тынып, уайыммен сарғайған Үзіл бала-шағасының алдында барынша ұстамды болуға тырысты. Балалардың үлкені - оныншы сыныпта оқитын жасөспірім Ермек қана анасының салыңқы қабағындағы уайым кірбіңнен әлденені сезгендей, жалтақтай берді. Бет пішімі әкесінен аумаған, ақ-сары жүзді, мінезі тұйықтау, көп үндей бермейтін қызының сезімтал қарасына қанша мән бергісі келмесе де, жабырқау көңіліндегі адам айтқысыз мұңлы ойдың сұрқай елесін жасыра алмай, көз аясы жасқа еріксіз толып, балаларына қарамауға тырысып, жүзін олардан бұра берді.

	 Ермекке қарағанда пысықтау Ләйлә да таңертеңнен бері үй ішін жайлаған біртүрлі жүдеу көңілсіздікке өзінше елеңдейтін сияқты. Ал дөңгелек, қоңырқай жүзді, моншақтай қап-қара көздерінің тұңғиығынан өн-бойындағы бар мінезінің құбылысы аңғарылып тұратын момындау Баян, бір-бірімен тетелес өсіп келе жатқан кішкентай қыздары Ләззат, Зейнеп, Зылиха, Гүлбандар мен мінезі өзгеше, сотқарлау, тентектеу, аялы көздері ұшқын атып үнемі масайрай ойнақшып тұратын ерке ұл Әліби ғана ештеңеден бихабар еді.

	Қақпа алдына келіп тоқтаған мәшиненің бірінен соң бірі сарт-сұрт жабылған есіктерінің дыбысы естілгенде пешке арқасын тақай, қабаттап қалың жайылған төсек көрпенің үстінде бүк түсіп жатқан Үзіл елең етіп, басын көтерді. Төргі бөлменің көше беттегі терезесінің алдына жүгіріп барған Ермек, әрі таңданып, әрі қуанып, көлегей тартып жүрген бет-жүзі жадырап шыға келді.

	Әкем келді, қасында Төкен бар! Төкенді сақманнан алып келуге кеткен екен ғой, бәсе!..

	– Төкен сақманшы болмай ма енді! Болмайды, болмайды, ура-а! – деп Әліби есікке қарай сүріне-шалына ентелей жүгірді.

	Ұлының маңдайынан сүйіп, бауырына сәл ғана тарта түсіп, арқасынан қаққан Үзіл, оның тотығып, жүдеген бет-жүзін анықтап аңғарған осы бір мезетте кенет лықсып келіп қалған жас тамшысын көз ұшынан көйлегінің жеңімен сүртіп тастады.

	Үзілдің шыдамдылығы мен сабырлы мінезі өзіне етенеден сыралғы болса да, Жұбанға оның бұл жолғы ұстамдылығы өзгеше бір қырынан байқалды. Ұлының аяқ астынан мынадай жағдайға ұшырап, уайым шектіргені үшін өз баласын малдың қара жұмысына жібермеуге директорлық билігі жететін бұған бір ауыз кінә да артпады, ана болып ебіл-себіл жылап жасымады да. Әкеге де мұның оңай болмағанын ол жандүниелік күйзелісімен сезіне біліп еді. Екеуінің бірге кешіп келе жатқан мына ерлі-зайыпты ғұмырларындағы осы бір кемел үйлесім мен үндестікті

	Жұбан осы күні тағы да айрықша түсініп,түйсінгендей болды...





-ХV-


	Жемнің арғы бетінде, "Қоскөлдің" шабынында пішен дайындап жатқан шөп ауылдан алдын кешке сала оралып келе жатқан Жұбан өткел аузында құмға батып тұрған көнелеу ақ сұр «Уазиктің» тұсынан өте бере Жұбатқа тоқта деп ым қақты.

	– Нөміріне қарағанда, сірә, қала жақтан келген жолаушылар болар, – деді Жұбат кабинаның есігін ашып жатып. – Білейік қазір…

	Соның арасынша дембелше ақ сары жас жігіт мәшинадан түскен бұлардың қасына келіп:

	– Ассалаумағалайкүм, ағасы! – деп қолын ұсынып, сәлемдесті.

	– Әликүмәссәлем! Жол болсын, жігітім! – деді Жұбан оның қолын алып.

	Самнан, "Тұрыш" деген жерден келе жатыр едік, қасымда бір қарт кісі бар… Өзінің де әбден сілесі қатты, денсаулығы жоқ, сырқаты бар адам еді…

	Жұбат сол жақ көзін сығырайтыңқырап, сәл абыржулы бейтаныс жігітке сынай көз тастады.

	– Мына құмға қашан келіп баттыңдар?..

	– Екі сағаттан асты, содан бері өткелден өткен тірі пенде болмады. Шалым шаршады бәрінен бұрын. Сонда, әлгі Тұрыштың басында бір әулиенің зираты бар екен ғой, өзі ишан болған кісі дей ме, соның басына түнеймін деп түу Алматыдан келген екен өзі…

	– Ал өзің қайдансың? – деп Жұбат оны одан әрмен тергей жөнелді.

	– Ақтөбеден, аға, қаладан…

	– Жә, жарар енді тергеуің! – деді Жұбан Жұбатқа. – Жүр, бала, баста, алыс жолдан келе жатқан ақсақалмен сәлемдеселік…

	Шашы қудай аппақ, шаршаңқы, еті қаша бастаған тозыңқы қара сұр жүзіне әжім іздері терең түскен, кеудесі еңкіштеу, көселеу қарт кісінің ақ доға боп кіреукеленген көз жанарынан бір таныс қарастың ұшқыны жылт еткендей болды да, амандасқаннан соң Жұбан сәл мүдіріп, ойланып қалды.

	"Құдайым-ау, қайдан көрдім, соншама бір таныс көздер ғой мынау…" Әлгі кісі мұның кілт ойланып қарап қалғанын бірден сезіп:

	– Мен де сені шырамытып тұрмын-ау, осы, - деді бәсең ғана үнмен. – Жұбан емеспісің сен баяғы өзіміздің?..

	– Таныдыңыз, ақсақал! Болсақ болармыз. Сізді де шырамытатын сияқтымын, бірақ қайдан көргенімді есіме түсіре алмай тұрғаным…

	– Шырамытсаң, өзім айтайын, Жарылқасов деген кісіні білуің бар шығар…

	– Апыр-ау, бәсе, көзіңізден, көзіңіздегі таныс қарастан біліп едім, сіз екенсіз ғой… Қанша жыл өтті содан бері?! Ол кездегі бет-бейнеңіз қазіргідей жадымда болғанымен...

	Ия, мен – сол Жарылқасовпын, – деді ол демінен күрсініс лебі білініп. – Самдағы Тұрыш ишанның басына түнеп, мінәжат етіп келем. Есер бас не істетпеді маған, соның зардабын шеккен сорлының бірі болып қалдық қой, Жұбан-ау! Сен де қылшылдаған жігіт ең, қартаймасаң да, кекселеніпсің. Ел басқарып, абыройға жетіп жатқан атағыңды алыста болсам да, естіп жүрем, газеттерден оқып жүрем. Басқа ордендерің мен атақтарыңды былай қойғанда, Кеңестің ең зор марапаты – Ленин ордені екінің біріне беріле бермейді ғой, сенің бұл өңірдегі елдің ел болып өркендеуіне қара басыңды күйттеуге бір мігір таппай сіңірген адал да зор еңбегіңнің арқасы деп білем осы мәртебеңді! Ал өзің көрген сол Алданыш, енді қартайып, бойдағы сырқаты шаршатқан Алданыш соңғы оншақты жылдан бері Самға, Тұрышқа неше мәрте келсе де, жол үстінен өзіңе, баяғы Жарқамысқа бұрыла алмады, денсаулығы түспегір нашар, ана жылғы жабысқан ескі ауру артық жүріс-тұрысты көтермейді… Айтпақшы, сол баяғы Тұрыштың ізінде тұрақтап қалған бірен-саран көнекөз кісілер қиын кездері сенің халыққа көрсеткен қамқорлығыңды, азаматтығыңды әлі күнге шейін ұмытпапты. Тұрыш әулиенің рухына арнап ас бергізгеніңді де ерекше құрметпен естеріне түсіреді. Жас та болсаң көкірегің ояу, парасатсанаң биік еді ғой. Сол көшелі қасиетің, ізгілігің елдің жадында екен...

	Ел жадында ұмытылмай жүрген қатігез әрекеттерінің салдары жүрегіне ауыр салмақ болып түскенін сезіне тұрса да, Жұбанның атымен байланыстырып жұрттың ізгі лебізін ауызға алуы қартайған адамның өзінің бір кездердегі астам да қарау пенделігін мойындап, кеш те болса, тәубесіне келгендігінің нышанын аңғартқандай еді.

	Шаршап-шалдығып, жасаураған кәрі көздерінен адамдық ішкі рухы жасыған адамның жадау бейнесін көрген Жұбанның жан-дүниесін аяушылық сезімі кернеп, оны қолтығынан демей берді.

	Самдағы сол бір күндерден бері араға отыз жылдай уақыт түскеннен кейін екеуінің Жемнің өткелі аузында осылайша жолығуы тағдырдың жазуы, бұйырымы еді.

	Мына мәшинені өткелден өткізбей құмға әкеліп тыққан да құдіреті күшті алланың ісі ғой, – деді ол үні сәл құмығып. – Әйтпесе жолымыздың түйісер-түйіспесі қалған уақта неғайбіл де болар ма еді, Жұбан. Үйіңнің төрін көрсетем дегеніңе ырзамын, бүгін өзім де осы Жарқамыстың шетіне келіп, қона жатып, ертең аттанбақшы едім, маған басқаның емес, сенің ақ адал дәмің – қонақасың бұйыратын болыпты бүгін, рақмет! Алланың рахымы жаусын саған. Ал баста онда, құтхана-үйіңе!..

	Ертеңіне таңғы салқынмен Ақтөбені бетке алған жолаушыны Жұбан ауылдан батысқа қарай шығатын үлкен айдау жолға дейін шығарып салды.

	– Бұдан былай кездеспесек, бұл да тағдырдың жазуынан, қош болып тұр, Жұбан! Екеумізді сол бір жылы үзеңгілестірген қияндағы Самға, есерлікпен залалым тиген киелі жер, киелі құмдағы әулиеге тәу етіп келе беруге менің де әл-дәрменім бұдан былай жете бермес. Жылы қабағыңмен, ізгілігіңді ғана көрсетіп қарсы алғаныңа алғыстан басқа айтарым жоқ. Қош, Жұбан! – Ішкі сезімінің әнтек толқуынан ба екен, әлде ұзақ жылдар бойы қалжыратқан дерттің салдарынан ба, Жарылқасовтың шөге бастаған еңкіш тартқан денесі ептеп қалтырап кеткендей болды да, қазандай басы қалтаңқалтаң ете қалды. Ол аздаған діріл байқалған оң қолын болар-болмас қана көтеріп, Жұбанмен қоштасқандай белгі жасады да, мәшиненің артқы есігін аша берді.

	Үлкен айдау жолдың үстімен зымырап бара жатқан ақсұр ноқат жусанды даланың қойнауына сіңіп, көрінбей кеткенше көз жанарында ой елесі кіреукеленген Жұбан сол орнынан тапжылған жоқ.

	"Киелі құм, киелі жер деп» тәубесіне келгендегісі ғой бұл жүрісі, қайтсін енді. Бәріміз де пендеміз. Тіршілікте адаспайтын, алжаспайтын пенде жоқ болар. Адастырмас, ойға алған бағытыңнан ауытқызбас тептегіс жолмен жүріп өткен кім бар дейсің бұл жалғанда! Әйткенмен кімкімнің де жүрек түкпірінде әр ісін безбендей алатын ар таразысының болатыны да ақиқат қой. Онсыз өмірдің құйтырқы үйірімі адамды біржола өз құрдымына тартып әкетер еді ғой. Мына кісі – сол құрдымның құрбаны болған жан. Енді, міне, жылдар бойы бұйығып, оянбай жатқан ар таразысы тірішілікте өз қолымен жасаған оның пенделік астам қаракеттерінің салмағын осы шағында безбеніне салыпты. Тәубелікке жүгініп, адам киесінің, жер киесінің құдіретіне бас иіп ұғынғандай болғандығы да сондықтан шығар, бәлкім. Киелі құмның қойнауында бейкүнә тірлік кешкен жандардың көз жасы мен наласы көңіліне тыншу бермей жүрген пендеңіздің өмір сапары аяқталуға жақын қалғандағы халі мінеки осы болғаны да. Алайда сол киелі құмның да, жердің де, адамның да киесі бар екендігін, әттең-ай, кеш ұғыныпсың-ау, қартым, кеш ұғыныпсың…"

	Алыс жылдардың қат-қабатында өзгеше бір тарих болып қалған Сам құмындағы өмір елестері мен Жарылқасовтың тағдырына байланысты біразырақ үнсіз ой кешуге беріліп тұрған Жұбанды жол жиегінен сәл әрірек жерден бозторғайдың тынбай шырылдаған үні елең еткізді. Байғұс құс қанатын дамылсыз дір-дір қағып, қос құлаштай биіктіктен жерге қарай бір төмендеп, бір жоғарылап, безек қағады.

	«Апыр-ай, мына байғұс құс неге байыз таппай тұр соншама? Ұясы бар-ау, шамасы?! Ұясы болса, онда ұясына қауіп төнгендей бір жағдайға тап болды ма екен, а?..»

	Жұбан шырылдаған бозторғай ноқаттай қадалып тұрған маңға қарай жүрді. Анадай жердегі Уазигінің көлеңкесінде отырған Жұбат та осы кезде орнынан асықпай тұрып солай бағыттады.

	Байғұс бозторғайдың жаны шыға бебеулегені бекер емес екен. Бір түп жусанның қар суы шайып сәл шұңғылдап тастаған түбір жағына алақан аясындай етіп салынған ұяда шуласа шиқылдап жатқан қызылшақа сарыауыз балапандарға қарасұр улы жылан ирелеңдеп тақап қалыпты. Баласын жанталаса қорғаған торғай осы мезетте тұмсығымен шоқып алардай әлгі сұмның төбесіне қайта-қайта оқтай қадала төмендей төнеді. Жылан оған ысылдай айбат шегіп, жиырылып-жиырылып, ыршып-ыршып түседі. Торғай сол кезде кілт жоғарлап кетеді де, балапандарына ажал зәрін төндірген жыланға қарай қайтадан құлдилайды. Осылайша өмір мен өлім шайқасының үстінен түскен олар даланың бейкүнә құйттай құсы бозторғайдың балапандарына төтеннен төнген ажалдың бетін қайтарды. Ұзындығы жарты құлашқа жуық қарасұр жылан, басы Жұбаттың бәтіңкесінің өкшесі астында мыж-тыжы шығып жаншылып жатса да, құйрығы шиыршық атып, жер сабалайды.

	– Жанының сірісін қарашы өзінің! – Жұбат тістенеп, жыланның сүйріктей сумаң басын одан сайын өршелене жанши түседі. – Жауыз неме, ал сыбағаңды,ал!..

	– Жауызға да, кім-кімге де тіршілік шіркін тәтті емес пе!?. Сондықтан, әсілі өле қалу оңай шаруа емес қой, болар енді, Жұбат! Басы мыжылған жыланнан ұяға төнер қауіп бола қоймас енді. – Жұбан жылан өлтірудің бұл аяусыз көрінісіне одан әрі қарауға дәт-шыдамы жетпеді.

	– Жүке, бұл жылан деген зәрлі немені он кесіп өлтірсең де, әр кесілгенінің кесерткедей қауқары болады, сондықтан бұған аяушылық жоқ! Аяушылық жоқ...

	«Жұбат-ау, тым болмаса, кесерткедей ғана қауқары қалған жауызды да аямаушылығың тым қатігездік болмай ма? – деген сауал тіл ұшына оралып тұрса да, ол үндемеді. – Бәлкім, тап осы көріністегі бозторғайөмірді сақтап қалу үшін жылан-өмірге тым қатігездік жасалуын аяумашылық деп қарау дұрыс болмас. Бірақ қатігездік атаулының болмысы өн-бойында қыбырлаған жаны бар жер бетіндегі әрбір тіршілік иесінің табиғатына жат нәрсе екені анық қой. Ал жалпы, осы қатігездік дегеннің өзі жаратылыс, тіршілік үйлесімімен сыйыспайтын құбылыс болса керек. Әлде менің бұл пайымым - қате ме?! Қате болса – ақиқаты қайсы?!».

	Үлкен жолдың жиегіндегі көзіне шалынып, көңілін оқыс секеммен елең еткізген тіршілік шиеленісі Жұбанды осылайша ойға қалдырды. Осы бір қас-қағым мезетте елеусіздеу жылт еткен жәй ғана бір ой ұшығы оны өмір мен өлімнің мәңгілік тайталасынан мақсатты да, амалсыз да туындайтын әлгі қатігездік құбылысының мәні туралы нақты жауабынан гөрі сұрағы көп екіұдай пайымға берілуге еріксіз мәжбүрлегендей.

	Жарылқасов аттанып кеткен дала жолының бойында әлгіндей жәйтпен біраз кідірістеген олар кейін қарай бұрылып, ауылға қарай бет түзеді. Тынымсыз да толассыз қат-қабат шаруасын алдан тосқан жазғы науқанның тағы бір мазасыз жаңа күні басталып келе жатты...



	* * *

	Биылғы жаз жаңбырсыз басталса да, көктемгі ылғал мол болғандықтан Жемнің шығыс бетіндегі Алатауда жайылыстың шөбі шүйгін де қалың. Жердің өзгеше шырайына Жұбан жол бойы көңілі толып, марқайып отырды. Жазда ыстық аңызақ пен қуаңшылық жайлаған өңірден төрт түлік малға суы мен мол өріс табудың қиындығы арқасына аяздай батып жүретін ол көкейіне көптен бері ұялаған арманы орындалғандай күй кешті. Мұнай мен газдың көзін іздеп, Жемнің арғы-бергі бетін тініткілеп жүрген геологтардың тілін тауып, бұл өңірдегі жайылымының бүкіл өнбойына малды суғаруға қажетті терең құбырлы құдықтарды қаздыру жұмысының ойдағыдай тиянақталуына да өзі бас-көз болған еді. Енді, міне, сол тынымсыз еңбегінің жемісі мен жеңісі – кең көсілген ұшықиырсыз иен даланың төрінде дараланған, оңтүстік беті құс мұрынындай имектеліп біткен биік шыңды, ал теріскей сауыры жайпақ мынау Алатаудың қос қапталындағы ұлан-ғайыр алап - жер қабатының тереңіндегі қайнар-көздерден шығатын суы мол жайылыс. Ақ борлы биігі алыстан менмұндалап тұратын осы жалқы таудың оң-сол бауырайында қаулап өскен нешеалуан шөбімен құлпырған даланың айрықша келбетін көруге көз керек. Алпыс деген жастың салмағы биыл өзіне ерекше байқалып, бұрынғыдай емес, дамылсыз көп жүрістен деміл-деміл шаршағанын кәдімгідей сезініп жүрсе де, о шеті мен бұ шеті кең көсілген жайлау төрінің жазғы көркі бүгін оны қуантып,сергітіп келе жатты.

	– Байқайсың ба, Жұбат, жаз ортасына жетпей өңі сарғайып, қуарып, жадап жататын бұрынғы Алатау емес қой мынау! – деген Жұбан ақшаңқан Алатаудан сәл беріректегі үлкен дөңістің иек артпа кезеңіне шыққанда мәшинені тоқтатып, аялдайық дегендей белгі берді.

	 Ұлан-байтақ алаптың алыс көкжиегіне қарай еңкейе бастаған Күннің ыстығы қазір азырақ бәсеңдеген шақ. Тамыз кешінің жайлы, тынысты кеңейтер керімсал самалы ауық-ауықта болар-болмас желпініп қояды.

	Шырқау көкте қанатын кере құлаш жазып, баяу қалықтаған дала қыраны заңғар биіктен Алатаудың ақ борлы құсмұрын шоқысын, кең жазира төскейінің ұңғыл-шұңғылын марғау-марғау шолады. Көк сеңгірінің алыс-алыс самғау биігінен дала кеңістігінің о шеті мен бұ шеті қыранның өткір жанарының аясына толық сыяды. Көкте қанатын құлаштай созған қыран, аспан астында жайбарақат тыншыған мынау жайпақ әлем!.. Даланың осы көрінісі Жұбанның көкірек-сарайын өмірдің нұрлы да сырлы лебімен аялап тұрды.

	Жайпақ дөңнің етегінен басталып одан әрі кең созылған еңістің өнбойында бытырай жайылған қойдың арғы шетінде жүрген қойшы жігіт бұларды көзі шалып, атының басын бұларға қарай бұрды.

	– Асалаумағалайкүм! – Өрде тұрған бұларға тақай бере ат үстінен сәлем берген жүзі желқақты болған қоңырқай өңді жас жігіт жарау қаракөк дөненінің тізгінін тартты.

	– Ау, жігітім, ауылыңа келген қонаққа ат үстінен сәлем берген қай қазақтың баласысың өзің? – Қылт етпе қыңырайғыш мінезіне басқан Жұбат сол көзін сығырайтып оған кекесінді кейіппен қарады. – Адам деген атынан түсіп, жөнін, мән-жайын айтып дегендей, дұрыстап тіл қатыспайтын ба еді?!

	– Қой енді, Жұбат, сенің де адайлық дөйт мінезің қалмайды-ау осы. Көрмеймісің, құр жүріп, биылдыққа ноқталанбаған, жаңадан ғана мініске салынған дөнені әлі тарпаңдау екен. Әуре қылып атынан түсіріп қайтесің баланы?! – деген Жұбан қысылып, қипақтай бастаған жігітке жылыұшырай қарады.

	– Атың кім, шырағым, кімнің баласысың?..

	– Қайыргелдімін ғой, Жұбан аға!... Әлмұқанның баласымын. Өзіңіздің берген жолдамаңызбен Алматыда оқып жатқанымды білесіз ғой. Ауылға каникулға келгенмін, көкеме көмектесіп, қолұшын беріп жүрмін қазір?

	– Әлгі зооветинститутта оқитын студент баласың ғой, білем ғой сені, әрине білемін. Е, дұрыс-ақ, онда ше? Көкең ауылда ма еді, өзі?

	– Ауылда ғой, мына мүйістен бұрылған жердегі құдықтың басындамыз. Қала жақтан құдалар келген...

	– Әлекең құдаларын күтіп жатыр екен ғой бүгін... – «Қонағының үстіне барып қысылтып, қымтырылтып қайтеміз» дегендей сәл ойланып қалған Жұбанның дәл осы сәттегі көңіл сыңайын Қайыргелді қапысыз аңғарып қалды.

	– Аға, көкемнің мерейін бір өсіріп тастамайсыз ба! Ауыл үстіне келіп тұрып Сіздің бұрылып кеткеніңізді естісе қапа болып қалады ғой біздің шал, жүріңіздер, мен сайдан тура салып өтіп хабар айтайын барып...

	– Қайыргелді шырағым, әуре болма, қойыңа бас-көз бола бер, хабарлаудың қажет жоқ, өзіміз-ақ барамыз қазір...

	Әлмұқан сыйлы қонақтарының үстіне келген бұларды құшағын жая, арқа-жарқа дархан пейілмен қарсы алды. Ақтөбеден келген құда-қонақтар - қызының қайын атасы мен енесі бастаған қарасы бес-алты адам, құдажекжаттар екен. Арнайы шақырумен келіп, құдаларының сый-құрметіне бөленіп, мерейі тасып отырған құда оқыған-тоқығаны бар, көне-көз зиялы адамның санатынан екен, көп жылдар бойы мектепте директор болыпты.

	Жұбанды сыртынан жақсы білетін болып шықты.

	– Ныспым Сейітболат болады, Жөке. Тілеуміз, ата-қоныс, өзіңіз білетін Мұғалжар жағы, осы Жемнің жоғарғы бойы, - деп өзін таныстырудан бастаған құда әжімі аздау қызыл шырайлы келісті, тегіс келген ашық жүзін Жұбанға қарай бұрды. – Елге қадірлі азамат екеніңізді сырттай естіп-білеміз ғой, енді, міне, жүздесіп, дәмдес болудың бұйырымды сәті түсіп отырғанына әбден ризамын. Құдаға деген ықыласниетіміздің дұрыстығынан ғой, осы төрде өзіңіздей айтулы адаммен дидарласқанымыз...

	Өзіне арнап қошаметті сөзді аямаған сыйлы қонаққа Жұбан да шын пейілімен өз көңілінің жақсы, меймандостық құрметін көрсетті. Кеш бойы арғы-бергі кезеңді еске түсіретін көп әңгімелер айтылды. Жас құдалардың арасынан домбыра тартатын өнерлі жігіттер күй шертіп, ән айтты.

	Сөз арасында суы мол Алатаудың шөбі шүйгін жайлауына сүйсінген құдасына Әлмұқан бұл өңірдің бұлайша жайқалып, жайнауы Жұбандай басшының арқасында екенін қайта-қайта мақтана айтумен болды.

	Мақтангөйлік сөзді жақтырамайтын Жұбанның әңгіме ауанын басқа жайттардың төңірегіне аудара бергенін байқаған Сейітболат құда:

	– Әлекең кешелі бері өзіңіз жайлы бізге небір жақсы сөздерді айтып жатыр. Бүгінгісі де көзіңізше мақтау үшін айтылып жатпағанын біліп отырмыз, қысылмаңыз, Жөке! Жақсының жақсылығын айт, нұры тассын дейтұғын сөз бар, адал пейілін ғана білдіретін жұрттың көкейіндегі хақ сөз...

	– Біздің Жөкеңдер бүгінгінің басшысына ұқсамайтын осы қарапайымдылығымен де ел-жұртын баураған адам ғой, - деп тағы да арқаланып желпіне түскен Әлмұқанды дастарқан басындағы мәслихаттасуға көп араласпай үнсіз отырған Жұбат кенеттен бөліп жіберді.

	– Әлеке-ау, сен құдаларға әлгі бірігәдір Сағындықтың Жемді бөгеп, қатындарға канал қаздырған қожанасырлық тірлігінен әңгіме айтып бермейсің бе, онан да! Күлкіге қарық болсын бір...

	– Е, Сәкеңнің тірлігі сол баяғы ауылдың далақбайлығы ғой, оның несі қызық дейсің?! – деп сөзін бөліп, төтеннен киліккен Жұбаттың қылығын онша жақтырмай қалғандай кейіп танытты.

	– Айт, айт, ол да біздің ауылдың тарихы ғой, – деп өзеуреді Жұбат өз дегенінен қайтпай. – Сәкеңдер де қурап жатқан шабындықты Жемнің суымен суарамын деп сол кездің өзінде-ақ белсенген кісі ғой...

	– Апыр-ай, ә! – деп аузын сәл аша түсіп аңтарылып қалған Сейітболат құда да сол әңгімені естуге ынта білдіргендей раймен қыбың етіп орнынан бір қозғалып қойды.

	– Сәке, біздің Әлекеңдер айтқанда әңгіменің майын тамызады, тыңдаңыз, – деді Жұбат одан сайын қыздырып. – Құдды айтып отырған оқиғасының ортасында жүргендей боласыз...

	– Ой, сен де бір болмадың ғой! Хым-м, иә! – деп Әлмұқан бір жөткерініп алды. – Ұмытпасам, соғыс аяқталардан бір жыл бұрын болған уақиға еді ғой бұл. Жемнің суы азайып, ағыны баяулаған жылы күздің мезгілі. Колхоз бірігәдірі Сағындық Жемнің суын бөгеп, келер жазда шабындыққа, суарма егінге үзбей су беріп тұратын канал қаздырып, шөп пен астыққа елді қарық қыламын деп үлкен дабырмен іске белсене кіріспей ме. Колхоз басқармасы Шынтемір ұзын қарасы он бес-жиырма әйелді тізімдеп, оның қарамағына береді. Алпыс беске келсе де, қайраты әлі қайта қоймаған, қазандай басы тап-тақыр, шоң желке, қапсағай денелі Сәкеңнің айдағаны бес ешкі, ысқырығы жер жарады. Соғыстың ауыр жылдары еңсесін езген байғұс қатындар айбаты асқан Сағындықтың қарамағында таң бозынан қас қарайғанша белін жазбай қыбырлайды. Өзек-өзектен түйеге артып, өгіз арбаға тиеп әкелінген бума-бума қамыс пен талды қаптарға салынған саз балшықпен араластыра текшелеп өріп дегендей, Сағындықтың стахановшы бірігәдісі күн суытпай өзеннің арнасына тосқауыл болатын болашақ бөгеттің ерен қабырғасын тұрғызады ғой сөйтіп.

	Өзінің сол ғаламат ісіне көңілі марқайған Сәкең келер көктемді шыдамсыздана күтеді. Жемді Жарқамыстан ағып өтер тұсынан бөгеп, сол бөгесінге жиылған суды бұрып, шабынды суландыру шаруасын біржола тындырған адамның көңілі аспанда, аяғын әр жерден басып, кеудесін шалқақ тастайды.Сонымен не керек, қыс өтіп, Жемнің суы таситын мезгіл де таянады. Мына Жөкең бастаған самшылардың алды Жемнің арғы бетіне келіп қонып, қойдың енді қоздай бастаған шағы. Мерейін өсірер ғажайып ісінің әлдебір нәтижесін күткен Сәкеңнің алып-ұшқан жүрегінде маза жоқ. Жем суының ерен қабырғалы бөгетіне біржола тосылып, ен дарияға айналар сәтін күтеді. Сәуірдің сол бастапқы күндерінің бірінде, таңертеңгісін Сәкең ұйқысынан оянар-оянбастан тасыған судың гүрілін құлағы шалады да, төсегінен атып тұрған күйінде бұтындағы кең балақ ақ дамбалы далбаңдап, жағасыз ақ көйлегінің етегі желкендей желбіреп Жемнің жағасына қарай жан-далбасалай жүгіреді. Амал нешік, ол жүгіріп жетем дегенше, алды-артына қарамай опай-топай тасыған өзен Сағындықтың күз бойы әйелдерге бас болып салдырған сол «ерен бөгетін» түбірінен қопара бұзып, өзінің жойқын екпінімен ұлы ойпаттағы теңіздің айдынына қарай ағызып әкетіп бара жатты. Өкініштен өңі қу шүберектей болған Сәкең «бір колхоздың күші аздық етеді деп ойбайлағанымды естіген жан болды ма» деп, екі қолымен жер сабалап, ақ дамбалының қос балағынан жел кеулеп, үстіндегі ақ көйлегі толқын айдап бара жатқан қайықтың желкеніндей ағараңдап арындай тасыған асау Жемнің жағасында қос тізерлей отырып қалады...

	Соғыс жылдарындағы ауыл тіршілігін, тасыған Жемнің суын бөгеймін деп әуреленген Сағындықтың сол қожанасырлық әрекетін майын тамыза айтып қаз қалпында жеткізген Әлмұқанның әңгімешілдігіне құдасы Сейітболат сүйсініп қалды.

	– Сағындығыңыз бір көркем шығармаға сұранып тұрған образ ғой, Әлеке. Жазатын адам табылса ғой, шіркін-ай, ә!?.

	– Сәке, өзіңіз де тіл маманы әрі әдебиет пәнінен шәкірттерге сабақ берген маман екенсіз, қазір енді зейнет демалысында құрдан-құр жатпай осындай оқиғаларды жазбайсыз ба? – Жұбан Сейітболат құданың сөз аңғарымынан әркімде бола бермейтін әлденедей бір өзгешелікті байқағанын білдіртті. – Жазылатын нәрселер көп қой. Талай оқиғаның, талай тарихтың ел өмірінде өткенін көзіміз көрді, өзіміз көрдік. Әлгі Сәкеңдей адамдар, Сағындықты айтам, сондай істерді ел пайдасы үшін арман етіп, далбаңдаса да, адал пейілімен сеніп, беріле істеген. Сонысымен де үлгі дер едім солардың сол бір өмірін, сол бір тірлігін. Әйтсе де бәріне уақыт сыншы ғой. Біреу күлер, біреу ойланар. Дегенмен де келер ұрпақтың жадына аманат болар сондай-сондай өмір хикіметтерін өлең қылып, сөз қылып жазатындар да шығар әлі. Оны оқуға біздер үлгерер-үлгермеспіз, бірақ мына бүгінгі жас буын Қайыргелділердің оқитыны анық. Тек ойланып, көңілге, көкірекке түйіп оқыса жарайды...

	– Жақсы айттыңыз-ау, Жүке, келер буынның жадында қалуға тиісті тарихты сіз бен болашаққа аманаттаймыз, ал соны ұрпағымыз зерделей білсе деген арман-үмітіңіз ақталсын деп тілек етейік! – деген Сейітболаттың сөзіне Жұбан да, Әлмұқан да, дастарқан басындағылардың төрт көзі түгел қол жайып, бас қонақ құдадан осы толғамын асқа берілетін батаға ұластыруды тілек етті.

	– Уа, жаратқан, құдірет, ниетімізді қабыл ет! Баршамызды жарылқаудың қамын ет! Елімізге құт пен ырыс бер, өмірімізге тыныштық пен тыныс бер! Ұлтын ұлықтар ұрпақтың ұраны - ұлыстың бірлігі болсын, ел үшін қауымдасар өнеге-тірлігі болсын! Халқына тілеулес азамат аман болсын, тұғырымыз биіктер заман болсын, батам әрі нұсқа, әрі қысқа осы сөзбен тәмам болсын, әумин!

	– Әумин! Әп, бәрекелді, құда! Қуатты болыңыз, көп жасаңыз!

	Тамыздың барқын қара аспанында жұлдыздар самсап, түн мезгілі орталанып қалғанына қарамай, Жұбан қонақжай үйдің иесі мен сыйлы қонақтарынан рұқсат сұрап, таңертеңгісін ертемен аудан орталығы Қарауылкелдіге жиналысқа жүретінін алға тартты. Бастығының барған жерде лажы болса қона жатпайтын дағдысынан қашаннан сыралғы Жұбат та үйден шыға бере Уазигін от алдырып қойған еді. Енді бір шамада Ақшатаудың тегіс жолы түн қойнауымен оларды Жарқамысқа қарай зырлатып ала жөнелді.

	Үркер туып, жаз ортасы ауған кезде кеңшар директорының малдың Алатаудағы жазғы жайылымына бұл жолғы келуінің себебі жайылыстағы шөп қорының шамасын өз көзімен көріп байқағысы келген. Шаршаса да, енді көңілі орнықты. Түнгі жолдың үстінде ұзақ ой-кешуге берілген ол ертең ауданда мал шаруашылығын өркендету мәселесіне арналған аудандық кеңестің кезекті сессиясында депутаттық мінберден Байғаниндей шөлейтті өңірде мал өсіріп, одан өнікті өнім алудың ең тиімді жолының бірі шөбі құнарлы жайылыстық жерлерде терең құбырлы, суы көзі мол құдықтарды көптеп қаздырып, оны топырақ эррозиясынан сақтау жұмысын аудан аумағында ертеңге қалдырмай қолға алу керектігін алдымен тілге тиек ететінін көкейіне түйіп қойды. Бұған дәйекті әлдеқайдан іздемейді. Ол дәйегі – осы Алатау, өзі бүгін көрініс-келбетіне сүйсіне көз тастаған көрікті жайлау. Сол жайлаудың төріндегі қонақжай шаңырақта Сейітболаттай зиялы ағамен шертіскен манағы бір мезеттердегі әңгіме де Жұбанның көңіл-зердесін әсерлі ойлармен тербеп келе жатты...





-ХVІ-


	Тапа-тал түс. Лүп еткен леп жоқ, ауа тымырсық. Жарқамыс жақтан бері шыққан үлкен жолдың бойынан жоңышқа мен бақшаға қарай бұрылған тіркемелі «Газ-53» автомәшинесі бақшаның шеткі атызының бойында тау болып үйілген қарала қарбыздарға таман келіп тоқтады. Бақшаның әңгелектер өскен алқабында қауын жинап жатқан көмекшілерінің арасында жүрген бақшашы қайыстай қара шал атыздың жайпақтау тұсына барып тізесін бүкті де, әуелі тершіген маңдайын, мойнын бет орамалмен асықпай сүртіп, содан соң қушиыңқы иегіндегі селдір сақалының ұшын тарамдап-тарамдап қойды.

	– Ассалаумағалайкүм-м-м! – Қолын ұсынып, даусын соза сәлемдескен дембелшелеу келген жігіттің жүзіне жайдары жымиыс ұялай қалды. Қырман көбейсін, Бәке!..

	– Айтсын, шырағым!.. – Бақшашы Бақыт шал бейтаныс жігітті шырамыта алмады. – Ия, жол болсын, жігітім...

	– Әләй болсын, ауылыңызға келіп қалдық, ақсақал! Аудан орталығынан, Қарауылкелдіден. Таңғы салқынмен шыққанмын, кеңселеріңен рұқсат қағаз алуға біраз-маз кідірістеп, жеткенім жаңа...

	– Жөн екен, ал ауданың аман ба? Не жаңалығың бар?

	– Теп-тегіс аман. Тыныштық. Жаңалық бүкіл ауданды қауынқарбызға қарқ қылып жатқан осы ауылда сияқты. Бақшаңыздың жемісін жеп отырған аудан басындағы жұртыңыз сізге көп-көп дұғай сәлем айтып жатыр!..

	– Е, жөн, жөн, рақмет, сәлемшілерге! Ал жұртыңыз деп ауыз толтырып айтып отырғаның аудандағы басшыларың шығар. Ал сол басшыларың қауын-қарбыз піскенде ғана Жарқамыстың шетінде күнге қақталып бақша егіп отырған жаман шалды есіне түсіреді, бұдан былайғы кезде бар-жоғымызды білмейді де...

	– О не дегеніңіз, сізді неге ұмытсын?! Бақша салудың оңай емес екенін олар да біліп отырған шығар. Бірақ осы сөзіңізді айнытпай жеткіземін, қарсы болмасаңыз...

	Бақыт шал аузынан шыққан әр сөзді қағып алып қутыңдап тұрған пысық жігітке азырақ ойлана қарап қалды. Оның бұл қарасында «мына бәтшағарың сөз арасында әшейін бір айта салғанымды тұп-тура қабылдағанымен қоймай, оны есіртіп, өсіріп жеткізіп жүрмесе неғылсын?..» деген дүдәмалы да жоқ емес еді.

	– Апыр-ай, қалай болар екен өзі?! Менікі әшейін базына ғой шырағым, әйтпесе осы шаруаның бастамашысы да, қолдан келер жәрдемін аямайтын қолдаушысы да Жүкеңнің өзі ғой, ауданыңдағы басшыңда нем бар менің. Түрікменстаннан көшіп келген жылы «Бәке, еліңізге келдіңіз, жағдайыңызды істейміз. Мал бағам десеңіз де еркіңіз, бірақ кәнігі диханшы екенсіз, біздің жерде көкөніс, қауын-қарбыз өсіруді қолға алатын кез жетті, бақша егуді қолыңызға алсаңыз қайтеді. Бұған қосымша осы Жемнің бойындағы мынау кішігірім алқапқа жоңышқа егуді сізге тапсырғым келіп отыр» деген Жүкеңнің жалғыз ауыз сөзін жерге тастай алмадым емес пе! Шүкір, еңбегімнің жемісін ел көріп жатыр. Бүкіл ауданың мәшін-мәшін қауын-қарбызды күн аралатпай алып кетіп жатыр. Сіздерге де жақсы, Жүкең басқарып отырған шаруашылыққа да шаш етектен пайда! Маңдай тер еңбекақымызды еселеп алып жатырмыз.Одан артық не керек енді! – Бақшашы Бақыт шал, бейтаныс жігітке құдды бір осы кезге дейінгі барлық атқарған ісіне есебін беріп тұрған адамдай, көкейіндегісін түгел ақтарып айтты. – Ұмытып барады екем, өзің қай баласың, аты-жөнің кім еді?

	– Атым Тұржан, ауылым Ашада, балықшы адай Сәмбеттің баласымын...

	– Е, адай болсаң, бөтен емес екенсің, өзіміздің бала болдың, мен адайдың «қырықмылтығымын». Ел шетіне келгенімізге оншақты жылдан асты, Түрікменнің жерінде қолымызға кетпен ұстап, жерді қопсытып, мақта ектік, бақша салдық, белімізді жазбай арық қаздық. Жер күтімімен жүріп, ата кәсібі мал бағудан біраз қол үзіп кеткенбіз. Ел ортасына келгесін ендігі жерде осы бақшаның шаруасымен айналыссақ дейміз. Жер жағдайы, ауа-райы ол жақпен салыстырғанда мұнда өзгешелеу болса да, бақшаның дақылдарын бұл топыраққа да бейімдеуге болады. Қойлыбай дөңінің астындағы осы мына Баймұрат тоғайының маңы суармалы бақша егеуге өте ыңғайлы, өзіміздің Жүкең де осы жерді қолайлады. Шаруа жәйін, жер ыңғайын білетін адам ғой. Болжалы айнымай келді, жері құмсақ, топырағы құнарлы. Жемнің суын қолдан жасалған шағын тоғаншаға моторлы сораппен толтырып қоямыз да, бақшаны да, анау жоңышқалықты да шөлірткетпей, арықпен атызға қажетті кезінде бабымен су жіберіп, суғарып тұрамыз. Жоңышқа дегенің өзін уақтылы қандырып суарып тұрса, шығымы көп болатын нәрсе ғой, бұл жердің екі-үш айға жетер-жетпес жазының ішінде үш рет орамыз. Қыста кеңшардың сауында тұрған сиырларына, ізәләтірдегі ақсақ-тоқсақ малға жап-жақсы азық. Ал қауын-қарбыз дегенің желі тартып, түйнек байлағасын, көп ылғалды керексіне бермейді өзі. Тәтті болатындығы да сондықтан қауынқарбыздарымыздың.

	– Бәсе деймін-ау, осындай күтім-бабыңыңыздың арқасында екен ғой мына түйнектеріңіздің тілді үйіретіні. Қарбызыңызды былай қойғанда, әсіресе ана бір күләбі дейтін қауындарыңыз тіпті ерекше тәтті. Тәшкеннің де қауыны ондай емес, ана жылы сол жақта әскерде жүргенімізде оны да жегенбіз...

	– Қарала күләбі мерзімі жағынан кешірек пісетін қауын ғой. Күннің ыстығы мен топырақтың жылуын өзегіне әбден сіңіріп пісетіндіктен, дәмі айрықша тәтті болады. Оның үстіне ұстайтын орыны сайлы болса, қыста да біразға шейін сақтала береді. Бұйыртса, біздің күләбі тамыздың соңы, қыркүйектің басында пәлегінен үзіле бастайды. Биыл арасын сиретіп еккесін, желісін емін-еркін жайып, түйнегін тіптен көп салды...

	Қауынның төңірегіндегі әңгімеге барынша берілген қайыс қара шал өзгедей бір шабытқа еніп, күнқақты болған шиыр-шиыр әжімді жүзі шырайлана түсті. Ара-арасында ғана бірер сөз қыстырғаны болмаса, Тұржан оның әңгімесін бөлмей тыңдады.

	Тұржанды ертіп күрке-қосына келгесін де, көк шәйді сораптай отырып ол бақшаға байланыстырып тағы да біраз жәйтті арғы-бергіден қозғап, тіліне тиек етті. Пора-пора терлеген бет-жүзін, бас, мойнын жуылажуыла өңі кеткен етектей орамалмен ара-тұра сүрткіштеп қойып, жантәнімен әңгімесінің ырғағына беріле тербеліп отырды. Диханшылық кәсібінің өзіндік ала-бөтен құпиясына тереңдемесе де, өзіне мұқият құлақ салған Тұржанға тіл ұшына келген көкейіндегі сөзін ірікпеді.

	– Бүтіл ауданның елі, мына жағы Бұлақтыкөл, ана жағы Көлтабан, Ебейті түгел осы бақшаның өнісіне қарап аузын аша бермей, ыждағаттылықпен тірлік етсе қане. Жер шұқудың бейнетінен қашып, жиырма-отыздай-ақ гектар ұлтарақтай жерге еккен бақшаның түйнегіне бәрінің ортақтасқысы келетінін қайтерсің. Міне, басқасын айтпасаң да, тура осы сөзімді құлағына сала жүр қолында дерегі бар басшыңа. – Қара шал өзін ойландырып әрі мазалап жүрген жәйтті ашына айтып, отырған орнынан бір қопаң етіп қозғалып қойды. – Ексін, көгертсін ерінбей, жалықпай, бабын таба білгенге иімейтін жер жоқ, жемісін береді. Малдың соңында жүрміз, содан басқаны білмейміз, қолымыздан бақша егу, диханшылықпен айналысу келмейді деу – пайдалы шаруаны істеуге мойны жар бермейтін жалқаулардың айтатын бостекі сөзі.

	– Ойбай-ау, жұрттың бәрі сіздей емес қой. Бақша дақылын егіп, өсіретін жерді баптаудың өзі бір үлкен өнер, тұтастай бір ғылым ғой, айтуыңызға қарағанда. Мұны біліп, игеруге әркімнің шамасы жете берсе жақсы. Ауданның малы мыңғырған маңдай алды шаруашылығы Ақжардай кеңшарды басқарып отырған Жүкеңдей басшыға сіздің кез болуыңыз жүз жылда бір ұшырасатын сәттілік қой.

	Тұржанның бұл сөзіне қара шал өз пайымын айтты.

	– Біріңнің аузыңа бірің түкіріп қойғандай, айтатындарың – баяғы осы бір сөз. Қосшысы басшысына сай елдің тірлігі осындай болады, әрине. Жұбаннан мен өзім сұранып бақша еккенім жоқ. Шаруаның ретін білетін, бір күндігін ғана ойлап қоймайтын басшы сол кісідей болуы керек. Мендей адам табылады, ал елдің қамын түгел қамтып ойлайтын басшы табылмайды. Гәп осында. Әйтпесе жерді баптауға әркімнің шамасы жете бермейді деген сылтауың сылтау емес, далбаса, шырағым. Осынымды теріс деп көрші, қане!?

	– О не дегеніңіз, сіздей адамның сөзін теріске шығаруға менің шамам жете ме!?

	– Ә-ә, солай ма, терістей алмайсың ғой. Гәп осында, қайталап айтам, барлық гәп енжарлықта, кеңқолтық ыждағатсыздықта. Бұл қазағыңды іске емес, шіреніп, көсілтіп сөйлер сөзге ғана салып қой, алдына жан салмайды. – Оу, ақсақал, мал бағатын, бұның шаруасына да көңіл бөлетін адам керек қой. Мұндағы жұрттың баршасы тек аузымен орақ орады, шетінен енжар, ыждағатсыз деуіңізбен өз басым енді келіспеймін...

	– Әй, Тұржан шырағым, келіспесең келіспе, саған да, басшыңа да сөзімді өткізейін деп тұрған мен жоқ. Азғантай ақылым өзімнен де ауыспайды. Менің айтпағым, еңбексіз ештеңенің де аузыңа өзінен өзі келіп түспейтіндігі туралы шындық. Егер бұған иланатын басың болмаса, қинама өзіңді. Осылай жүре бер, әркімнің даяр ісі мен асына ортақтасып...

	Көк шәйға қанған қайыс қара шал кесесін төңкере салды да, орнынан лып етіп атып тұрып, ширақ аттап дала шықты.

	 Кілт етпе қиястау мінезін танытқан шалдың соңынан ілескен Тұржан жауап қатарға қапелімде ыңғайлы сөз таба алмады. Бар болғаны басын шайқап:

	– Мына шалмен дауласамын деген менде де ес жоқ, - деп ыржиып күліп келе жатты.



	* * *

	Алматыға, ауыл шаруашылығының озаттары бас қосатын және анаумынау емес, тың игерудің жиырма жылдығымен орайластырылған, айрықша салмағы бар үлкен жиынға барудан бас тартуға Жұбанның дәлелді сылтауы бар еді, ол – денсаулық жағдайы. Қыс аяғына таман кеудесін, жүрек тұсын деміл-деміл қыса беретін алқыну пайда болған. Денсаулығының сыр бере бастағанын алайда ол ешкімге де сездірмеуге тырысты. Енді, міне, сол үлкен жиналысқа баратын мезгіл тақаған кезде аупарткомның бірінші хатшысы Сматолла Беркімбаевқа телефонмен байланысқа шығып, мән-жайын түсіндірді.

	Ауданның ең бетке ұстар кеңшарын басқарып отырған Жұбанның денсаулық жағдайын айтқан сөзіне аупартком хатшысы түсіністікпен қарады, әйтсе де облыс басшылары оның делегация құрамында болуына аса қатты ден қойып отырғанын сөз арасында шет жағалап есіне салды.

	– Жүке, өзіңіз білесіз, бұл жиналысқа облыстан баратын іріктелген құрамға сіздің кандидатураңыз жоғарғы жақпен алдын ала келісілген. Денсаулық жағдайыңыз көтерсе, барып қайтқаныңыз дұрыс болар еді, әрине. Астанада оқып жатқан балаларыңызды көріп, аз-мұз сергірсіз. Ал емделуді ниет етсеңіз, үлкен қалада Үкіметтің арнаулы емханасы да, шипажайы бар, сізге әрдайым олардың есігі ашық қой, ол жағын да ескеріңіз.

	– Дұрыс қой, Смеке, ойланып, осы бірер күннің төңірегінде жағдайды байқап көрейін. Өздеріңізбен бірге бұл келелі жиындағы бас қосуға, Алматыға барып қайтуға өзім де қарсы емеспін ғой, бірақ барсам да, емделіп, шипажайда демалуға уақыт бола қоймас. Әні-міні дегенше көктемнің қарбаласы басталады, шаруа шаш етектен, өзіңіз де білесіз...

	Телефон тұтқасын орнына қойған Беркімбаев, әдемі, биік қайырылған қою, бұйра шашының аздап ақ қырау қылаңы шала бастаған самайлығын қос қолымен сәл ғана тарамдай түсіп, ойланып қалды. Ауданға өзі басшы келген оншақты жылдың көлемінде Жұбанның денсаулығына шағымданып не шаршап, күйзеліс танытқан мінезін бірдебір көрмепті де, білмепті де. Өзінің жеке басының жағдайын да, тұрмыс жәйін де көп күйттей бермейтін, шаруаның қамында уақытпен санаспай үнемі ат үстінде жүретін азаматтың телефондағы шаршаңқы үнінен шынында да ептеп қажығандық белгісі сезілгендей ме, қалай?! Бірақ соның өзінде де жанын күту, демалу емес, көңілін таусылмайтын шаруаның қамы көбірек алаңдататынын көрмеймісің, апыр-ай, ә!? Адам деген пенде ғой, басқа біреу болса, мұндайда алдымен өз жағдайын алға тартып сөйлер еді. Жүкең сынды адамдардың ізгілігі мен парасаты бөлекше ғой, асылы.

	Орнынан асықпай тұрып кабинетінің сол жақ тұсындағы үлкен терезенің алдына барып, көше жаққа көз жіберді. Наурыз басындағы ауарайында сәл жылымық білінгендей сыңай бар. Ұшар басы ғимараттың екінші қабатынан асып бой түзеген көк теректің жалаңаш, арса-арса бұталарына қонған қалың қырау күн көзінің жылуына еріп, баданадайбаданадай тамшыға айналып, тырс-тырс жерге тамады. Табиғат осылайша жыл сайын жасарып, әрдайым жаңа өмірін бастайды. Ал адам тіршілігінің табиғаты өзгеше, әрбір жыл оның ғұмырына ғұмыр қосады, өмір сапары тоқтағанша солай: өмірдің көктемін өмірдің жазы, күзі мен қыраулы қысы алмастырумен өтіп жатқан тіршілік толқыны...

	Терезенің арғы жағындағы ерте көктемнің тіршілік көрінісіне бір сәт ой жіберіп тұрған хатшы көпті көрген ардақты азаматтың адами адал болмысына қатысты көп жәйттерді көңіл сарайынан өткізді. Аспай, таспай, қарапайым ғана өмір сүрудің өнегесін ұстанған Жүкең өзіне жұрттікінен бөлекше жеке үлкен баспана тұрғызуды да ойына алған емес. Өзіне дейін отырғандардың босаған баспанасын қанағат етумен келеді. Еңбек ардагері ретінде ана бір жылы өзіне кезектен тыс бөлінген жеке көлікті алудан директорлық жалақысынан басқа қаражатының жоқтығын, сол тапқан тиын-тебенінің өзін Алматыдағы балаларын оқытуға жұмсап отырғанын айтып, бас тартқанын да біледі. Мал, дүние-мүлік жиып, жағдайын түзеуді мансұқтамаған жанның адам ұстанымы, мұраты – ел игілігіне жұмсалған тынымсыз да толассыз еңбек. Ақыл-парасатын, бүкіл күш-қайратын соған арнап, жан-жүйкесін тоздырып, осылайша өмір сүру екінің бірінің қолынан келер ме еді, келмес пе еді?! Міне, енді ең ақыры, денсаулығына да мән бергісі жоқ, «шаруа шаш етектен» дейді. Сол шаруаны тиянақтаумен келе жатқан Жүкең үшін мынау тіршіліктің бар мағынасы осы болғаны да...

	Облыстық партия комитетімен тікелей қосылулы тұрған үкіметтік телефонның шырылы осы мезетте оның ойын бөліп жіберген еді. Терезеден жүзін аударып, үстелдің үстінде безілдеп жатқан гербі бар ақсұр телефонға қарай шұғыл жүрді.



	* * *

	Алматы сапары Жұбанның серги алмай жүрген көңілін алаңдатып, біразырақ сергіткендей де болды. Айтулы жиынға, күллі одақтың, республиканың әр қиырынан келіп бас қосқандардың арасынан аты айдай әлемге танымал болған талай адамдарды, қаһармандарды көрді, кейбіреуімен танысып, дидарласып, әңгімелесудің де сәті түсті. Жиырма жыл бұрын игерілген тыңның Қазақстанның, қала берді одақ өміріне не бергені туралы келелі мәселені арқау еткен осы үлкен жиында мәскеулік үлкен басшылардың сөзін тыңдады. Ішіне үш мың адам сиятын Ленин атындағы сарайдың төріне орнатылған экраннан алғашқы тыңгерлер туралы деректі кинофильмді көріп отырғанында сол елуінші жылдардың бас кезіндегі елдің бір қиянында тырбынып еңбек еткен өзінің, өзі сияқтылардың өткерген өмір жолын ойына алды. Олардың ой-санасы, мүддесінде иен даланың қойнау-қойнауында малды мыңғыртып өсіруден басқа мақсат та, міндет те болған емес еді. Ғасырлар бойы қазақ атамның қолдағы байлығы – төрт түліктің шұрайлы жайылысы ғана болған даланың қырық қыртысын шығара аударудың ұлы науқаны бұлардың мекенін әйтеуір ала-бөтен айналып өтіпті. Астықтың мол көзін жасауға жер жағдайының лайықсыз болғандығынан ба, әлде азық-түліктің тағы бір маңызды көзі малға да өріс қалу қажеттігін ескергендіктен бе?! Қалай болғанда да, дәстүрлі диханшылық өзі туып-өскен ұлан-ғайыр мекендегі қазақтың күйттеп істер шаруасы болмағаны оған «екі жердегі екі – төрт» дегендей анық еді. Тыңгерлердің киноға айналдырылған өмірін көріп отырған Жұбан «сондықтан да әрбір істе өз тыңгерлерінің болғаны ләзім ғой» дегенді ішіне түйді.

	Тың игеру шаруасына өзінің қаншалықты қатыстылығы бар екендігі туралы осы ойын сол жиынның бір аралығында микрофонын ұсынып өзінен сұхбат алған Қазақ радиосының журналисімен де бөлісті.

	– Жұбан Айжарықұлы,, Ақтөбе облысындағы алдыңғы қатарлы үлкен шаруашылықтың басшысы екенсіз. Осы күндері еліміздің төрінде - Алматыдай көрікті шаһарда өтіп жатқан мынадай айтулы жиынға қандай көңіл-күймен келдіңіз? Бұдан аттай жиырма жыл бұрын игерілген Қазақстан тыңы сіздің өңірге нендей өзгерістер әкелді, сол туралы тұжырып, бірер ой бөліссеңіз?

	– Микрофон ұсынғаныңызға көп рақмет. Тың игеруді Қазақстанның ғана тыңы деу дұрыс бола қояр ма екен?! Бұл кезінде Мәскеу бастап, бүкіл одақ болып қолға алынған үлкен науқан еді ғой...

	– Әрине, солайы солай ғой, бірақ басқа жерде емес, Қазақстанда іске асырылды ғой бұл науқан, сол тұрғысынан келгенде...

	– Ия, сол тұрғысынан келгенде, мыңғыртып төрт түлік мал өсірген кең-байтақ жеріміздің солтүстік, орталық аумағы тың және тыңайған жерге айналды, ал бұл өз кезегінде республика ауыл шаруашылығын тағы да бір жаңа бағытқа бейімдеген саяси мәні бар уақиға болды. Бірақ біз дәстүрлі ата-кәсібіміз – мал өсіру ісін де ұмытпауымыз керек қой. Біздің облыс тың игеру науқанына бірер ауданның көлемінде шет шағалап атсалысқанмен, шөлейтті аумақта орналасқан біздің аудан халқымыздың сол дәстүрлі шаруашылығын жүргізуден айныған жоқ. Біздің тыңымыз – мал басын еселеп көбейту, өйткені тың игерілген облыстарда жайылыс жерлерінің азаюынан мал басының күрт шектелгені ешкімге де жасырын емес...

	– Жаңа сіз тың игеруді саяси мәні бар науқан деп қалдыңыз, осы ойыңызды таратып айтсаңыз екен...

	– Саяси науқан болатын себебі, тың игеру партияның алға қойған келелі міндеті болды және қазақ жеріне бүкіл одақ көлемінен әр ұлттың өкілдері келіп қоныстанды...

	– Яғни, интернационализм идеясы салтанат құрған елге айналдық дегіңіз келеді ғой, солай ма, Жөке?..

	– Интернационализм идеясының салтанат құруы дейсіз бе? Мұндай қоғамдық-саяси мәні бар ой-тұжырымды саясатшылар мен тарихшылардың үлесіне қалдырайық, бәлкім, олар бізден гөрі ақиқаттан алшақтамас, пайымдырақ ой айтар деген ойдамын...

	– Жөке, сіз шаруашылықтың тетігін ұстаған мықты басшы ғана емес, келелі ой айтуда да нағыз дипломат екенсіз ғой. Дегенмен де, әңгімеңізге көп рақмет!

	Тілшінің «дегенмен де, әңгімеңізге көп рақмет» деген екіұштылау сөзіне ол ойланып қалды. «Неге «дегенмен» деді, әлде менің интернационализм туралы айтқан әлгі сөзімді басқаша мағынада қабылдады ма екен?! Халықтар арасындағы интернационализм идеясы жоғары биліктің қалауымен, нұсқауымен немесе күштеуімен орнықпайтыны ақиқат қой. Тың игерушілер интернационалистік пиғылды мұрат тұтып келді, интернационализм идеясы салтанат құрып, біржола орнады деп тұжыруды басқаның үлесіне қалдыру қажет деген сөзімде қандайлық басқаша астар болуы мүмкін? Әйтсе де айтылған сөз

	айтылды,оған бола енді бас қатырудың қажеті бола қоймас...»

	Жұбан жиын басталар алдында радио тілшісімен болған осы сұхбатты біржола ұмытып кетпесе де, бұны қайталап есіне алмаған еді. Үкіметтік деңгейде ұйымдастырылған кешкі салтанатты қабылдауда бұл туралы Орал облысынан келген, өзін Батыс Қазақстан өлкесі болып тұрған кезден сырттай жақсы білетін бір ірі басшы азамат есіне салды.

	– Жөке, радиодан жақсы сұхбатыңызды тыңдадым, тың игеру мәселесі туралы, ешбір дабырасыз, көкейге қонымды, ақылды да келелі ой айттыңыз, - деді оның қолын қысып тұрып. - Әсіресе тыңның әлгі көпұлтты достығымызды қалыптастыруға тигізген интернационалистік ықпалы туралы қозғаған ойыңызды тілші сұхбаттың арасында өз сөзімен таратып керемет бір пафоспен айтып берді. Өзіңіз естімедіңіз бе, әдетте, олар сұхбат алған адамына эфирден берілетін уақытын айтушы еді ғой...

	Жұбан әлгі азаматтың ақжарма пейіліне өзінше ырзалық ықласын білдіргенімен, радиотілшінің өз жанынан қосып «керемет бір пафоспен» айтқан желдірме сөзінің көпшілікке тарап кеткеніне іштей налып, көңілі түсіп қалды. Салтанатты қабылдаудың үстінде асқа да, басқадай мәзіретке де қошы болмады.

	Кеудесін ауық-ауық қыса беретін демігуден, шөліркей беруден сүлесоқ тартып, шаршаулы әрі белгісіз бір сырқатты күйден арыла алмаса да, ол Алматыда болған күндерінде айналасындағыларға бұл халін сездірмеуге тырысып бақты.

	Алматыдай ару астананың төрінде, бірнеше шақырымға созылған Абай даңғылы басталатын жердегі аялы, биік алаңда тұрған ұлы Абай ескерткішінің алдында, ауылдасы, аудандағы ірі шаруашылықтың бірі – Ақжарға өрісі-қонысы іргелес жатқан «Абай» кеңшарының директоры, өзіне ағайындас іні болып келетін Қартабаймен екеуі осы күндерден естелік болсын деп суретке түсті.

	– «Қазақта қара сөзге дес бермедім» деп қазақтың зерделі де терең сөзін айтып кеткен ұлы Абайдай дана хакімнің мына алып бейнесі өзі айтқандай, «ойға түстім, толғандым» деп тұрған жоқ па, байқаймысың, Қартабай? - деді Жұбан ескерткішке көз салып тұрып. – Мүсінші Науырызбай Хәкімжанов данышпан ақынның өзіне ғана тән қайталанбас сипатын, бүкіл болмысын бейнелеп берудің тәсілін осы сөзінің өзегінен іздеген болар-ау, сірә!..

	– Жүке, Абайдың осы ескерткішін бірінші көруіңіз бе еді? – Екіүш қадамдай жерде, күміс түсті биік Алатау шыршасының түбінде тұрған пошым-бітімі толықша, ет-женділеу келген Қартабай аясы үлкен көзінің бір қиығын салып, оған сұраулы жүзбен қарады.

	– Бұрында да, жол түсіп келген сайын көріп жүрмін ғой, бірақ әр көргенімде бірінші көргендей әсердей боламын, не ғажабы екені!? Бәлкім, оның бейнесін жаңа көргендей болатыным, Абайды оқыған сайын одан сарқылмас ой құдіретінің небір асыл құпиясы әркез өзгеше қыр-сырымен санаңда жаңғырығатындықтан болар. Оның жауһар қазынасының қалтарысында бізге ашылмаған әлі қаншама ғажайып құпиялар жатыр!.. Сондықтан да, Қартабай, сөз өнерінен құралақан мендей қарабайыр пендеңіздің пайымы дұрыс болса, данышпан ақын «Жүрегімнің түбіне терең бойла, мен бір жұмбақ адаммын оны да ойла» деп тегіннен тегін толғанбаған ғой?!.

	– Абайды өзгеше танып әрі мұншама шабыттанып айтар сөзіңізге, Жүке, осыншама жылдардың ішінде бірінші рет куә болып отырмын, сенсеңіз... Өзіңізді қарабайыр пенденің қатарына қосуыңыз бекер. Мен үшін тап қазір сыры терең «жұмбақ жан» өзіңіз болдыңыз-ау, шынымды айтсам…

	– Қайдағы «жұмбақ жан»? Сенің де қиялың қиял-ақ екен шіркінай, ә!.. Жұмбақ болатындай өзгешелігім жоқ екенін бір білсең, Қартабай, өзің білесің ғой. Осы тіршіліктегі бүкіл саналы өмірімнің сыры да, сипаты да бүкпесіз айқын емес пе баршаңа. Ашылмаған құпиям да, өзгедей ерекшелігім де жоқ адаммын, бар болғаным осы-ақ қой, енді не дейсіңдер…

	– Ия, өз бағаңыздың мәнісін, әрине, қалай айтсаңыз да, өзіңізден артық кім айтады, оныңыз да дұрыс шығар. Бірақ өзіңіз білетін ел, халықтың қадір тұтар өз Жұбаны бар. Ал олар таныған Жұбан туралы сөзбен сіздің өзіңіз туралы айтқан әлгіндей пайымыңыз үйлеспейді, әйтсе де мұнымды дұрыс түсініп, дұрыс қабылдаңыз, көзіңізге айтылар мақтан сөзге соншалықты ықыласты емес екеніңізді білемін ғой, Жүке!..

	– Қартабай-ау, сөзіңді қалай қабылдасам да, көкейіңдегіні үйлестіріп, қиыстырып дегендей жеткіздің ғой, әйтеуір. Қазір енді өмірдің осы кезеңіне иек артқан шамаңда осы жылдарда не істеп, не қойғаныңды түгендеуден гөрі сол тырбаныстардан қандайлық нәтиже болды деген сауалдың жауабын іздеп, сол жағын көбірек ойға алады екенсің. Осы жолда ел мүддесі үшін не түрлі қиындықпен арпалысып, тартысқа да түстік, жеке бастың қамын күйттемей, маңдай терді адал төгуді мұрат еттік, қателескен де, қаттылық танытқан да кездеріміз болған шығар, бірақ қайткенде де ең алдымен адам деген атақты кірлетпегенімді көңілге тоқ санар жайым бар. Ендігі бұл фәнидің арттағысынан алдағысы жақын, жаңа аяқтана бастаған ұл-қыздарымның мәуелеп, өркен жайғанын көретін күндерге жеткізсе деген арманым бар, ол арманның орындалар-орындалмасы, әрине, құдіреті күшті жартқанның ғана қолында. Не десем де, азды-көпті бәтуәлі ғұмыр кешсем, соның басты нәтижесі де, зор мадақмарапаты да – ұрпағым. Әулетіме аз-кем тәуір өнегемді дарыта алсам, соны келешек күндерге шашпай-төкпей жеткізетін де перзенттерім болады деген үміттемін. Ішіме бүккен бар жұмбағым осы, Қартабай!..

	Абайдай данышпанның мағынасы тереңде жатқан жалғыз ауыз сөзінің түйінінен тармақталып кеткен Қартабаймен екеуара әңгімесін өз өмірінің тиянағымен байланыстырып Жұбан осындай ойларымен салмақтай тұжырды.

	Аз ғана аял жасап оңашаланған сәтте өзінің бар ғұмырының мәнжәйін ойлы түйінге сыйғызған сөздер Қартабайға өмірдің қат-қабатында зор адами тағдырының ізі қалған адамның жан сырының соңғы айтылар ақиқатындай, ой-кешуіндей естілді.

	Жиналыс біткеннен кейінгі бір аралықта өзгелерден бөлініп, Абай ескерткішінің маңында қаз-қатар тізілген орындық-сәкілердің бірінде оңаша отырып әңгіме-дүкен құрған олар наурызда әжептәуір ұзара бастаған ерте көктем күнінің тез өтіп бара жатқанын байқамапты.

	Күннің кешкі шапағы әлі семе қоймаған мезгіл болатын бұл. Осы шақта Алатаудың айырықша айқындалып, биіктен қараған, тізбек-тізбек, өркеш-өркеш заңғар қарлы аппақ шыңдары көктемнің жып-жылы құшағына енген ару Алматыны одан сайын көріктендіріп тұрды. Көше бойларында самаладай болып жанған шамдар түнгі қаланың көркем бейнесін өзгеше жарқыратып жібергендей еді. Көктемнің тағы бір тыптыныш түні тау баурайындағы ғажайып қаланың үстіне алып қанатын жайып келе жатты. Алматының түнгі мақпалдай аспанының алыс-алыс тұңғиғында оянған жұлдыздар да шаһардың сымбатын қызықтағандай жымыңдайды.

	 Ертеңгі қайтар жолдың алдында кешкі Алматының төрінде аз-кем тыныстап, оңаша қыдырыстап серуендеген олар тауға қарай өрлеген үлкен көшенің бойынан такси ұстап, өздері тоқтаған «Алатау» мейманханасына келді.



	* * *

	... Биыл жылдағыдан ерте әрі шұғыл тасып, наурыздың соңын ала енді-енді арнасына түсе бастаған Жемнің Жарқамыстың тұсындағы өткелінде жеңіл Уазик суға бауырына шейін малтыға батып, арғы бетке ыңыранып зордың күшімен өтті. Жолдан шаршап, шалдыққанына қарамастан, тыныс алуы жиілеп, демігуі күшеймесе, азаймаған Жұбан Алматы сапарынан оралысымен көктемеде мал төлдетіп жатқан малшы ауылдарының жағдайын өз көзімен көріп, шаруаның мән-жайына қанығуға асықты. Жұбаттың «Жемнің суы қайтқанымен, әлі өткелдің табаны таяз емес, арғы бетке өте алсақ болар еді?!» деген күмәнін тыңдағысы да келмеді.

	Сапардан көңілі қанша көтеріңкі күйге енсе де, бар-жоғы екі-үш күн болғанның өзінде тау бауырайындағы еңісте бұйыққан Алматының лебсіз, түтінді ауасынан дем-тынысы тарылып әзер шыдап келген ол даланың, Жем атырабының самалын көкірегін кере сезінгісі келді. Бар өмірі осы шетсіз-шексіз керімсал өңірдің о қиыры мен бұ қиырын шиырлаумен өткен, әрбір төбесі мен шоқысы, сай-саласы мен өзегі, шағылды құмдары мен далиған жазығы көзіне ыстық мекеннің ауасынан жанына дауа іздегендей бір халде еді ол. Бір қырдың астындағы ауылдан шыға салысымен келесі кезеңдегі ауылға жеткенше мәшинені ауық-ауық тоқтатып, жас жусанның исі бұрқыраған, жылы шуаққа маужыраған көктемгі даланың ауасымен ұзақ-ұзақ тыныстап, аялдаумен болды. Селеуінің майда шашағы болар-болмас самалмен тербелген жап-жазық қырдың көк исі аңқыған ұлан-ғайыр кеңістігіне ол сүйсіне көз тікті. «Қары қалың болған биылғы қоян қысы өтіп, көктем туа ағыл-тегіл жіпсіген жердің ылғалына жылы шуағын төккен сәуір күні осы жайдары қалпынан енді бір аптадай уақыт айнымай тұрса, балғын сабағын тіктеп, бүрін ашқалы тұрған қызғалдақтар қып-қызыл өрнекті зерін салып дала төрін алаулата жайнатып жіберетін күндер де алыс емес-ау. Жер көгінің дүр ете қалатын кезі де қызғалдақ жаппай гүлдейтін күндермен ілесе келетін еді ғой әдетте. Қоздаған саулықтардың көктемедегі тоқ жайылыстан нәр алып, қозысын мәйек-уызға тоғайтатын сәуірдің алдағы таяу күндерінің сыңайы жаман болмауға тиіс». Жерге сіңген ылғалы мол шуақты, жылы көктемнің мамыражай тынысымен маужыраған дала табиғатының ажары оның көңілін осындай ойға бекітті. Әр шопанның ауылына бір-бір жарым сағаттан артық аялдамай, мал өрісіндегі жердің көгіне көз жіберіп, биылғы көктемгі жайылыстың жағдайын байқаған олар ақшамға тақаған мезгілде Жарқамысқа оралды.

	 Сарытөбедегі жас шопандардың комсомол-жастар бригадасының шаруа-ахуалына, ел ауқымындағы үлкен бастаманы қолдап, бұл жұмысты аудан бойынша бірінші рет ұжымдасып қолға алып жатқан биылғы мектеп түлектері – жастардың көңіл-күйіне зер сала кету де ойында болғанымен, Жұбан бұл шаруаны ертеңге, сәрсенбінің сәтті күніне қалдырғысы келді. Бұл өңірде әлі де көп шаруасы тинақтала қоймаған мал өсірудің бастан асып жатқан әрқилы қиыншылығы жетерлік жұмысы олар үшін оңайға түспейтіні де рас. Сондықтан оларға жолшыбай атүсті соғып кетуді жөн санамады. Мұнысы жас шопандардың тіршілігіне кәдімгідей ден қою емес, шаруақорсынған басшының төбе көрсетуі ғана болар еді. Қандай істе де әншейін төбекөрсетушілік дағдысына әуелден жаны қас ол, бұл жолы да сонысынан айнығысы келмеді.

	Күн ұзынғы жүрістің үстінде даланың көктемгі керімсал ауасы көкірегін ашып, аздап сергігендей күйді сезінгенімен, қазір өн-бойын жолсоқты шаршау сияқты бір дел-сал, зілмауыр самарқаулық ауырлата да берген еді. Үйге жетіп тынығуға аңсары ауды. Оның көңіл-күйінің қалт еткен өзгеріс-құбылысын қас-қабағынан танитын Жұбат Жемнің бергі бетіндегі тегіс те жайлы жолмен жүйткіген көлігінің жүрісін жеделдете түсті.

	... Құс ұйқымен сәл де болса мызғып, сергіп қалатын сәтті аңсап келген Жұбан төргі бөлмедегі диван үстіндегі төсекке барып жантайды. Өзіне әлденедей бір алаңдаулы шыраймен үргелектей қараған Үзілге оң қолын аз ғана көтеріп, шәйді кейінірек ішермін, сәл ғана жата тұрайын дегендей белгі берді де, зілбатпан салмақпен жаншылғандай болған кеудесін көтергісі келгендей қимыл жасағысы келді. Бірақ әл-дәрмені жетпеді. Кеуде тұсы енді бір қас-қағымдай мезетте оттай күйіп, кенет бір жұтым кәусар ауаға зар бола ынтыға қажыған сырқатты жүрек дағдылы соғысынан жаңыла берді. Көз жанарының алдынан тұтастай төңкеріліп, шыркөбелек айналып бара жатқан жарық дүниенің соңғы елес-көрінісі – тіршілігінде өзі талай қиырын шиырлаған, бүкіл ғұмырында өзімен тағдырлас болған далаға, шет-шегі жоқ ұлан-байтақ кеңістіктің сұлбабейнесіне айналып жүре берді. Соңғы дәрменімен өмірдің әлденедей бір жарық сәулесіне ұмтылғандай, жоғары, биікке қарай созыла түскен оң қолы баяу ғана қалықтағандай қозғалып барып сұлқ түсті...

	Толассыз өтіп жатқан тынымсыз тіршіліктің маздаған отынан алпыс жыл кешкен дүние-дәурен ғұмырына жалын, қызу қуат дарытып, жігерлі де қажымас адами болмысына кіршік түсірмеген жанның фәни-өмірдегі көші өзі аялдаусыз жүріп келе жатқан үлкен жолдың үстінде кенеттен кідіріс тапты. Жеке басын күйттеуді білмей, еліне берген адал еңбегін ғана өмірлік мұрат тұтып, көптің қамына алаңдаумен күн кешкен қарапайым адамның кеудесіндегі лүпіл қаққан жүрек соңғы мезеттерге дейін тіршілік қуатын дамылсыз өршітіп, өзінің ақырғы баяу-баяу соғысын қалжырап барып, тып-тыныш қана тоқтатты.

	 Өмірдегі азды-көп өнегесімен ел-жұртынан айрықша ілтипат тапқан, жақсы болашақтың алаңсыз күндеріне деген өз сенімін ардақтай білген, рухы биік жанның аспан асты, жер үстіндегі адами тіршілігінің дүниекеруен сапары жер-дүниені жасартып, жаңартып сәуір-көктемнің шуақты да жылы күндері енді туып келе жатқан сәтте тәмамдалды да, ұрпағының жүрегіндегі мәңгілік өмірі басталды.





Эпилог орнына


	Көктем биыл кешікпеді.

	Шуақты күндері мейірленген сәуірдің соңғы күндерінің жылы құшағында шалқар кеңістігін айқара ашып жатқан ұлан-ғайыр дала өнбойы маужырап, елжірей тыныстайды. Кіреукесіз тұнық аспан төрінде баяу-баяу қалқып жүзген ақшуда жеп-жеңіл бұлттардың селдір көлеңкесі жусанды қыраттардың үстімен жылжып өтіп, ұзап барады. Көкбұйра жусанның балдырған көгінен бұрқыраған қошқылтым иіс жұмсақ самалмен көктемгі ауаның көгілжім, тұнық демін желпінтеді.

	Дала жолының тегіс қатқылымен жүйіткіген ақ сұр джип жер апшысын қуырып келеді. Көктемгі даланың кең жазирасы жүйрік те жүрдек мәшинемен зымырай, дөңгелей жарысып, шет-шегіне жеткізер емес. Ақтамнан өтіп, Жем иініне бұрылар тұста жол табаны жұмсарып, құмсаққа айналды да, жүріс екпіні азырақ баяулағандай болды.

	Құмды жолдың қалың да сусыма табанына кезіккен жерлерде мәшинені бұлталаңға салдырмауға тырысқан Миржан енді кең, шалқақтау келген тіп-тік кеудесін еңкейте алға қарай еміне түсіп, рульді нығызырақ ұстады. Ата мен әженің ауылына жақындадық деген әкесінің сөз құлағына тиісімен кабинаның алдыңғы, қапталдағы терезесіне дамылсыз жалтақтай берген Арухан мен Тарланда тыншу болмады.

	– Көке, олар сенің атаң мен әжең болған ба?..

	– Мамамның да атасы мен әжесі болған ба?..

	Екеуі екі жерден жамыраса былдырлай сөйлеп әкесі мен шешесін сұрақтың астына алады.

	– Жұбан ата мен Үзіл әже сендердің де үлкен аталарың мен әжелерің,- дейді Миржан балаларының аңғал сұрағына жымиып. – Бірақ олар қазір үйде емес, алыс-алыс жаққа кеткен.

	– Сонда олар, үлкен ата мен үлкен әже қайда кетіп қалған? - дейді Тарлан өкпелегендей кейіппен топ-томпақ ұртын одан сайын томпитып. – Біздердің ауылға келетінімізді білмей, кітаптарда жазылған Ертегілер еліне кетіп қалған ба?..

	– Ал менің Түрікпенбай атам мен Күләй әжем ешқайда кеткен жоқ, олар Ақтөбеде тұрады! Солай ғой, көке? - дейді Арухан әкесінің иығына қолын асып.

	– Менің де өз атам мен өзімнің әжем Ақтөбеде тұрады. – Тарлан өзінгше айбаттанып, Аруханға қабағын түйіп қарап қояды.

	Екеуінің алма-кезек таласып, аталары мен әжесін меншіктеген әрқайсының сәбилік мінезі мен сәбилік аңғарым-түйсігіне Миржан еріксіз таңданды.

	– Қарай гөр бұлардың өзімшілін! Ол кісілер сендердің ғана емес, Әлжан көкелеріңнің балалары Әлихан мен Темірланның да атасы мен әжесі, - деді Сәндігүл балаларына зілсіз ғана ұрысқандай сыңай танытып әрі жып-жылы ғана күлімсіреп. – Гүлфайрус тәтелеріңнің Мединесі мен Алинасына да ата мен әже!

	– Ал Жұбан ата мен Үзіл әже – барлығыңа үлкен ата мен әже, мұны ешуақытта ұмытпауға тиіссіңдер! Ұқтыңдар ма? – Бір сәт ойланып, монтия қалған Арухан мен Тарлан әкесінің айтқанын «ұқтық» дегендей бастарын изеді.

	Жарқамыстағы Айжарықовтар әулетінің қара шаңырағы Әліби ағасының үйінде аунап, қунап, арқаларын жазып бір аптадай емін-еркін демалған Миржан мен Сәндігүл енді бірер күнде қалаға қайтуға жиналды. Шетелмен бірлескен халықаралық мұнай компаниясында жұмыс істейтін Миржан Шотландиядағы арнайы тағылымдаманың екі жылға созылатын осы іссапарына барудың оны-мұнысы көп дайындығына уақытты созбай, тезірек кірісуге асықты. Бұл сапарға ол жанұясымен бірге баратындықтан, келіншегі Сәндігүл мен балаларына да бөлек арнайы ресми рұқсаттамалық құжаттарды ресімдеу қажет еді. Бұның да шаруасы бастан асады. Көңілін алаңдатқан осындай жәйттер Миржанға Жарқамыста көп аялдауға мұрша бермеді.

	Әлібидің немерелеріне, өзінің туыстастарына бауыр басып қалған Арухан мен Тарлан ауылды қимады. «Тағы бір күн болайықшы, тағы бір күн» деп екеуі екі жерден жалына жыламсырап, әкесі мен шешесін тағы да екі-үш күн кідіртуге мәжбүрледі.

	Миржан үшін де қайдағы бір қияндағы, мұхит асып жететін алыс Шотландиядан гөрі өзінің ата қонысы, балалық шағының көп жақсы күндері өткен, осындай жып-жылы шуақты көктемдерде көгалы мен аппақ құмында қозы-лақтар ойнақ салған, тымық та тұнық аспанында тырналар қиқулап, қаздар қаңқылдаған Жарқамыстан артық ұжымақ жоқ еді.

	 Жолға шығатын күннің алдында ол Жемнің жағасына барды. Қасына ешкімді ертпей, жалғыз барды. Биыл Мұғалжар беткейлерінің сала-саласынан құйылған судың молдығынан арнасынан асып, жайыла тасыған өзеннің ағысы қазір саябыр. Майда құмды ақшағыл жағалаудың бойымен жалаңаяқ жүріп, ауылдың тұсынан әжептәуір жер ұзады. Пәлендей ыси қоймаса да, табанына тиген жұп-жұмсақ сусымалы құмның табы жып-жылы. Құмды көбсіте кешкен Миржан жағаның шолп-шолп етіп майда толқын шайып жатқан жиегіне таман жақындады. Қайраңды шайған ұсақ толқынның болмашы шолпылы мен анда-санда өзен үстін бойлай ұшып бара жатқан түйе шағала қанатының сусылы мен әлдебір таяу маңнан естілген қызғыш құстың қиқуынан өзге айналада тырс еткен дыбыс жоқ.

	Табиғаттың ғажайып тыныштығында тербелген Жемнің жағасынан Миржан кеткісі келмеді. Өзенді жағалай біраз жер ұзап кетті. Кей-кейде аяғын суытып дамылдап, жағалаудың аппақ құмына жата кетіп, аунап та алды. Туған жерінің, атасы ғұмыр кешкен осы мекен-қоныстың құшағында шексіз елжіреп, жас көңілі өзгеше әсерге бөленді. Енді бір мезетте шалқасынан түскен күйі мамыр аспанының көк күмбезіне ұзақ-ұзақ қарап жатты. Әлден уақытта тып-тымық ауаны сергітіп кенеттен лүп ете түскен жібектей самал оның бет-жүзін аймалап, маңдайынан жұп-жұмсақ қана сипалап өтті. Көзді ашып-жұмғандай осы бір қас-қағымда Миржан соншама бір аяулы, жып-жылы да мейірімді алақанның аялағанын сезінгендей ғажайып күйдің құшағына еніп жүре берді. Жұбандай бәйтерек-ата тамыр салып, өркенін жайған қасиетті жердің самалына жүзін тосқан жас жігіттің жан-дүниесін, сезім әлемін осы бір сәттерде туған жерге деген шексіз сағыныштың нұрлы да нәзік тебіренісі толқытып жатты. Қай адамның қай қиырда жүрсе де жүрек түкпіріне мәңгілікке ұялап, мәңгілік арылмай жүретін тебіренісі еді бұл...





	Оглавление

	Пролог

	- I -

	- ІІ -

	- ІІІ -

	– ІҮ -

	- Ү-

	- ҮІ -

	– ҮІI -

	- ҮІII -

	-IX-

	-X -

	-ХI-

	-ХII-

	-ХІII-

	-ХІV-

	-ХV-

	-ХVІ-

	Эпилог орнына





