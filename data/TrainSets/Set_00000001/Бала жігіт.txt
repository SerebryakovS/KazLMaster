	Рахметолла Райымқұлов

	Бала жігіт

	Повесть





Бірінші тарау


	Пакет

	Жол ұзақ, әрі қауіп-қатері мол еді. Бала жігіт Сейіт осы түнде әр минуты өлімге жетелейтін жүгі ауыр сапарға барын салып келеді.

	Талай ойлы-қырлы жерлерден өтті. Оның бағытының өзі де сондай жолсыз, соқпақсыз жазық, адырлы дала төсінде жатқан-ды. Соқыр қараңғыда алысқа тартқан бала жігіт әлі бір жерде аялдаған жоқ. Аттан түсіп еркін бой жазар мүмкіндік оған әзірше болар емес. Тіпті, ол керісінше, елді аймақтан, тура жолдан қашып, қайқайдағы қалың мен төскейден төте жол кескен.

	Бала жігіт бұл түнде ит даусы жетер ел маңына жанауды да қойған. Кейде қарсы алдынан күдік туғыза қарауытқан нәрсенің бәрінен безе тырағайлап қашады. Үзеңгіге аяғын жан ұшыра тіреп алып, Көктөбелдің тізгінін тұқырта ұстап, зытып береді. Біраз ұзап барып соңына құлақ тосады. Енді жүйрігі сусылдап желе жортады. Жануардың желісі анау-мынау жүйріктің шабысына бергісіз екен. Шын арғымақ сондай-ақ болатын шығар.

	Ат басымен алысқан бала жігіт келе жатып ауық-ауық еңкейіп, оң аяғындағы етігінің қонышына қолын сұғып: “Түсіп қалған жоқ па екен”, – деп ойлап, жіліншігі тұсын сипап қарайды. Бұл пакет – аудандық партия, комсомол комитеті секретарьлары мен аудандық Совет атқару комитеті председателі ғана білетін құпия документ. Түнделетіп тек ат екпінімен келе жатқан бала жігіт сол пакетті үлкен қалаға, облыстық партия комитетіне жеткізуі керек. Аудан мен облыс арасындағы байланыстың үзілгеніне біраз күн. Бұл бір дімкес аурудың сарқындысындай кулактар мен жергілікті байлар тыңшылары әр сөзді, әр қимылды аңдып отырған кез болатын. Қой терісін жамылып жүрген бұрынғы алашордашылар да аз емес. Бәрінің сырты жылтырап, Совет өкіметін қолдағансығанымен, іштері қап-қара. Күндіз түлкідей түрленіп жылмың қақса, түнде тырнағынан қан саулаған қасқыр боп халықты тонайды.

	Бала жігіт – Сейіт қара түнді қақ жарып келе жатыр. Біртебірте қараңғыға көзі үйренді ме, әлде таң ата бастаған ба, әйтеуір, жаңа әзірде ғана түртіп кетсең білместей соқыр түн еді. Енді, міне, кең дүниедегі әр нәрсе көзге өз бояуы, өз түсімен көріне бастады. Сонау оң жақта созыла түсіп жатқан маңғаз Қаратау да алыс емес екен. Атқа отырғаннан бері ол тұсқа әлі бір қараған жоқ еді. Оған бұрылып назар аударуға батылы да жетпеген. Қорқынышты түн бала жігіттің тұла бойын шеңгелдей бүріп, қозғалтпай ұстағандай еді. Енді ол еркін тыныс алып, тіпті, әр қилы ойға да беріле бастады.

	Жоқ, Сейіт бала емес, нағыз жігіттің өзі боп қалған екен. Қарашы, қандай бел-белестер мен қиын асулардан асып келеді. Түнде түгілі жалғыз-жарым адам күндіздің өзінде елегізіп, бойына қорқыныш үйірілетін жерлерді жол етті. Әлгі бала деген атау тек ата-анасының ғана көңілдеріндегі сөз екен ғой. Солай, солай. Әріберіден соң Сейіт бұл күнде атақты үлкен бір қалада жұмысшышаруа балалары білім алатын факультеттің үшінші класында оқиды емес пе? Келесі жылы ол мектепті бітіргесін көрерсің, Сейітті! Рабфакқа түскенде шала сауатты еді, ал қазір.

	Бала жігіт өзі туралы осылай ойлап кетті. Ол жақында ғана ауылына келген. Ал біраз күннен бері, тіпті, мекемеде қызмет істейді. Аудандық комсомол комитеті жанындағы пионерлер бөлімін басқарады. Оған, әрине, өзі сұранып барған жоқ. Ауданның басшы орындары әдейі шақырып алып қойды. Олар:

	– Сен өзің келесі жылы рабфакты бітіресің. Ауданда жас кадр-лар аз. Жазғы демалысыңды босқа өткізбей жұмыс істе! – деді.

	– Қолымнан келер ме екен? – Сейіт іркілмей дәл солай деп сұрады.

	– Келеді, үйретеміз.

	Бұлай деген аудандық комсомол комитетінің бірінші секретарының өзі еді. Оны сонда отырған басқалар да қостады. Әсіресе жас маман, жақында ғана үлкен оқу бітіріп келіп, осы ауданның жер бөлімінде агроном болып істейтін Әкімбай Камалов деген мұның, тіпті, рухын көтеріп тастады.

	– Қорықпа, жігітім. Бәріміз де жұмысты осы сен секілді бастағанбыз. Білмесең үйренесің, үйретеміз, – деді о да секретарьдың сөзін қостап.

	Сейіт кейін білді, бұл агроном, әрі аудандық комсомол комитетінің бюро мүшесі де екен. Ал, бірінші секретарь шала сауатты, істің мән-жайын да әлі түсіне бермейтін жұмысшыдан көтерілген болғандықтан, шындығында, аудан көлеміндегі комсомолдар жұмысын басқаратын да осы Әкімбай боп шықты. Әрі агрономы, әрі жастар жұмысына нақты басшылық ететін білімді басшы. Бұрынғы жай ғана бір ауыл-селоларда жаңа аудандар құрылып, оған жергілікті адамдардан басшылық орындарға кадрлар даярлаған сол жылдарда мұндай істер таң қаларлық емес еді. Тіпті, бұдан да жоғары, әрі жауаптырақ орындарға дұрыстап қол да қоя білмейтін адамдар қойылып, оларға жан-жақты көмек көрсетілетін. Сауатын ашып, білім беретін. Сондай қамқорлық нәтижесінде әлгіндей жоғарылатылғандар ішінен мемлекеттік үлкен кадрлар, жауапты қызметкерлер шыққанын біздің партиямыз тарихынан көптеп кездестіру қиын емес. Бір жақсысы, ол кезде білгішсініп, бәлсіну деген жоқ болатын. Кешегі жұмысшы, бүгінгі аудандық комсомол комитетінің бірінші секретары үшін де жұмыс істеген білімді, әрі маман Әкімбай Камалов қыңқ етіп сыр берген емес. Күндіз-түні бірдей солай терлейтін Әкімбай сияқтылар «айлықты біреу алады, менің қан сорпам шығады» демейтін.

	Сол күннен бастап Сейітке Әкімбай іс жүзінде талай қолмақол көмегін берді. Ал, кеше осы сапарға аттанарда да бала жігіт басқадан гөрі Әкімбай ағаның ақылын көбірек тыңдады.

	– Мұны өзің білетін шын мәніндегі жауынгерлік міндет деп ұғын. Ересек адамдарды емес, өзіңдей еті тірі жасты жіберуге тура кеп тұр, – деген. – Оның себебі, иә, егер де жаулар қолына түсе қалсаң да әр түрлі желеу айтып құтылуға болады. Ал, үлкендер қолға түссе...

	Ауданның басшылары да соны айтқан. Сейіт, міне, тәуекел деп бұл сапарды басынан өткізіп келеді...

	Түн көрпесі түріліп, айналаға толық таң сәулесі түсті. Бала жігіт қонышындағы пакеттің сыртынан сипап көрді. Бар екен. Қуанып кетті. «Түу, – деп ойлады ол. – Қойшының кешегі сауаты аз баласы бүгін, тіпті, қайда кетіп барады, ә? Ту-ту, иә, тіпті, құпия қағаз апара жатыр, ә?..»

	Бала жігіттің көз алдына қою қара мұртты, ашық маңдайлы, ұзын бойлы келген аққұба, жігіт ағасы елестей қалды. Ол бұған қарап жымия күліп тұр. Өзіне сонау жылы үлкен қаланың көшесін кезіп, оқу іздеп қаңғып жүргенінде кездескен Тәшмәт аға еді бұл. Баланың хал-жайын сұрап білген соң, әлгі аға не болсаң, о бол дей алмаған. Сейіттің қолынан жетектеп, әуелі үйіне алып барған. Арыған, аш баланың қарнын тойғызып, ертеңіне сол қаладағы бүкіл оқу орындарын, мекемелерді осы Сейіттің өзін ертіп жүріп аралап еді. Талай-талай адамдармен беттесіп, тілдесіп, ақыры бір рабфакқа күзде келіп оқитын еткен.

	Бала жігіт қазір жақсы ағаның есіне түскеніне қуанды. «Жолым болады екен. Қауіп-қатері мол мынадай сапар шегіп келе жатып Тәшмәт ағадай асыл жанның есіме түсуі тегін емес. «Демек, әкем айта беретін әлгі бақыт жұлдызым жанады екен», – деп түйді ойын.

	Иә, дәл солай ойлап бара жатты Сейіт. Ол расында да, бала емес екен. Ішінен соған мәз бола, жымиып езу тартты. Қуаныш үстінде бір сәт қартайған әке-шешесін де есіне алды. Тісбай байдың өмір бойы құлақ кесті құлы болған Тоқатай көз алдына кеп тұра қалды. Сейіт оқудан жазғы демалысқа келгенде екі қарт қандай қуанып еді? Кенет баласын ауданға шақырып жатыр деген сөз әсіресе, әкесінің кәрі құлағын жыртып жіберердей күшпен естілді.

	– Неге шақырады. Олардың сенде жұмысы қанша? – деп сұрады қарт.

	– Бәсе, десейші. Мынадай үргін-сүргін боп жатқан заманда! – деген анасы тіссіз кемиегі дірілдеп, қорқынышының бәрін бақырайған көзімен көрсетіп тұрды.

	Сейіт тағы да жымия күлді де, қарттардың көңілдерін көтере сөйлеп, жауап берді.

	– Демек, мені бір үлкен орынға қызметке қояйын деген ғой. Ана жылы Тісбай байдың: «Тірі жүрсең бір қаттың қара басында боларсың», – дегені естеріңнен шығып кетті ме?

	– Жоға, неге шықсын ондай сөздер!

	– Ендеше қуана беріңдер. Сірә, қызметке шақырған болды.

	Ата-анасы мәз боп, баласының тілеуін тілеп жатты.

	– Шырағым, балам, – деді әкесі. – Қайда барсаң да аман бол. Заман өзіңдікі. Бірақ, сонда да абайлағын, алды-артыңа қарап жүрген жақсы. Осы күні жер беті дүмпіл, өзінен-өзі тулап тұр ғой. Шешеңнің аузынан шыққан жаңағы лебіздер тегін айтылған сөз деп ойлама. – Ол қолын жайды. – Айтқан жерде бәле жоқ. Ылайым бір Аллам жалғызымды көздінің көзінен сақтап жүргей. Аумин!

	Әке тілегіне қосылған ана да қолын жайып, бетін сипады.

	– Жаппар ием, құлынымды қолдап, қоршап жүре гөр. Белі бекіп, бұғанасы қатпаған жалғызыма қақтыққанға қалқан, соқтыққанға сойыл болғайсың! – деп күбірледі.

	Сейіт ата-анасының мұндай сәуегейлігіне әбден үйренген. Олардың пейілдеріне қарсы олай деп те, былай деп те көрген емес.

	Бала жігіт ертеңіне ауданға жүріп кетті. Қарттарға үлкен қызметке қояйын деп жатқан шығар, дегені де дәл келді. Үлкен болмағанмен уақытша десе де қызмет беріп, ішке тартқаны қандай абырой десейші! Міне, енді ол кәдімгі азаматтың ғана істейтін ісін орындау жолында тәуекел деп келеді...

	Тағы да бір сәт өмірінде тек қана соңғы апталарда болған жаңалықтарды есіне алған Сейіт енді жан-жағына ептеп қарай бастады. Ат үстінде бойын сәл еркіндеу ұстап, тізгінді де бостау жіберіп, Көктөбелдің жалынан, құрықтай мойнынан сипап еркелете қақты. Атып келе жатқан таң шапағы айналаны жап-жарық етіп, қараңғылықты түріп тастады. Сейіт көңілін қуаныш кернеді. Дүлей түнді жеңді. Ол Көктөбелдің қос құлағына, алға созып жіберген етсіз, кішкене әдемі басына қызыға қарады. Қайқы төсті, сом денелі жануар кең танауынан еркін тыныстап, оқтай зулап келеді. Мына жүріс, мына екпінмен ол басқа түгілі, темір таудың өзін де жарып өтетіндей. Атына әбден риза болған Сейіт алға ұмтыла еңкейіп, оның кең төсінен де қағып көңілі көтеріліп, мейірлене езу тартты.

	– Әйт-шүу, жануар көк тұлпар! – деді. Арт жаққа бұрылып Көктөбелдің тақтайдай жалпақ сауырынан басып-басып қойды. Соқпақсыз жол азабын тартқан жүйріктің денесі қызу болғанымен, әйтеуір, ақ көбік тер емес екен. Соған да жонданып қалған Сейіт және күбірледі. – Сені бағып суытқан азаматқа мың да бір рақмет!

	Сүйсінген бала жігіт осы арада тоқтап, бір сәт дем алғысы келді де, тізгінін тартты. Ауыздығымен алысқан арынды Көктөбелдің мойны жұмсақ-ақ екен, кілт тоқтады. Сейіт аттан түсті, аяғы ұйып қалыпты. Мына қараңғы қапастай жолсыз, жөнсіз дүлей түнде қорыққаннан ат үстінде тастай қатқан балғын дененің әбден талғанын Сейіт сезбей келе жатқан. Ауыр жолдың үрейі жеңген оның бойында сезерліктей хал де жоқ еді. Қазір аяқтары жер басып тұруға жарамай, бүгіліп кетті. Жігіт тізерлеп отырып дәрет ұсатты. Көктөбел де қысылған-ақ екен, жазылып, керіліп, дүр сілкініп, әлдеқайда құлағын қадап тұрды. Сейіт әуелі білегіне өткізіп алған тізгінді енді қолына ұстады. Атын жетелеп біраз жүріп бой жазғысы келді. Бірақ, ақсақ адамдай шойнаңдап алысқа ұзай алмады. Ұйыған аяқтары шымырлап ашып, бейне тізелерінде мың сан құмырсқа жыбырлап жүргендей боп кетті де, көгал үстіне бүкшиіп отыра қалды. Солай мүсәпір халде қисайған да болды. Аяғын ептеп уқалады, жан кіре бастаған кезде созыңқырап, шалқалай жатты.

	Сейіттің бастапқы ойы қазір жер мөлшерін де байқап білу еді. Өзі қай тұста, қай жерде жүр екен? Әлгі аудан басшылары айтқандай, таң атпай жетіп, егер одан ары қарай кетуге мүмкіндік болмаса, кешке дейін бұғып жататын ауыл қайда? Ал, егер ол елдің тұсынан өтіп кетсе ше?.. Онда келген ізімен кейін қайта ма? Әлде осы маңнан күн ұзақ бой тасалап тұрарлық пана іздей ме?

	Бала жігіт, ауыр жол үстіндегі жолаушы ойы осылай еді. Аяғы ептеп жүруге келген ол орнынан тұрды. Ақырын аяңдап жүрді. Бірақ, оның бұл мақсатын Көктөбелдің елеңдеп тыпыршыған, тізгінін жұлқа тартып шыдамсызданған мінезі бөлді. Сейіт еш нәрсе көріп білмесе де, атқа отыру үшін үзеңгіге ұмтылды. Аяғын салар-салмастан ала қашқан Көктөбел үстінен түсіп те қала жаздады. Осы кезде сол жақ бүйірден осылай қарай ала құйын боп келе жатқан екі салт аттыны көзі шалды. «Енді кәйттім!»

	Сейіт аялдай алмады! Көктөбелдің басын оңға бұрып, қаша жөнелді... Тау бауырлап зытты.

	– Тоқта, ей, есуас, тоқта!

	Бала жігіт еш нәрсе естіп жарымады. Гүрс еткен мылтық даусы таңғы тып-тыныш қана маужырап тұрған ауаны күңірентіп жіберді. Бүкіл дала қарс айрылып жарылып кеткендей.

	Ат жалын құша еңкейіп алған Сейіт артына жалт бұрылып қарады. Оның қорқыныштан тостағандай болған көзіне қуғыншылар әлі шауып келе жатқан сияқтанып көрінді. Мылтық екінші рет атылды. Жер-дүние екінші рет қарс-қарс айрылып асты-үстіне түсіп кеткенге ұқсады. Жалғыз оқты бесатар екен. Сейіттің дәл төбесінен зыңылдап өтті. Тақымын қыса түсіп, ат мойнына сұлап жатып алған бала жігіт:

	– Әйт-шүу, жануар! – деп, Көктөбелге бірінші рет қамшы басты. Ат құстай ұшты. Екпіні тура қара дауылдай екен. Онша-мұнша адам мынадай құйынша ораған желге төтеп бере алмай, өзіненөзі-ақ ер үстінен сыпырылып түсіп қалатын да шығар.

	– Әйт-шүу, жануар, көк тұлпар!

	Солай бара жатқан Сейіт тағы да арт жаққа көз қиығын салды. Әлгілер біраз алыста қалыпты. Өздері тоқтап тұр ма, жоқ қуып келе ме, аңғара алмады. Әйтеуір, көз ұшында қарауытады.

	– Жаным, шыбыным, Көктөбел. Атаңа рақмет! – дейді Сейіт. – Әйт-шүу, көк тұлпар!

	Бірақ, шіркін-ай, осынша жақсы, ең соңғы жан далбас ауыр кезде айтылған тілектердің бірде-бірі бала жігіттің аузынан дыбысты сөз болып шыққан жоқ. Қатты қорыққан оның тілі бұл сәттерде байланып қалған еді. Әлгідей әлсіреген бойға қуат, жүрекке жылу берер, ат құлағына да әсерлі естіліп екпініне екпін қосар деген бұл сөздер жас жігіттің тек көңілінде ғана айтылып жатқан. Тағы да ол ептеп арт жақта қалған қуғыншыларға қарады. Сонау көз ұшында қарақшыдай қалшиған екі нүкте тұрды. Сейіт ат басын тартты. Көктөбел ауыздығын карш-қарш шайнап, бір жерде тұрмай алаала қашты.

	«Бүлікші дегендер осылар екен ғой. Егер бағанағы әдейі келіп бүйіріңнен түртіп кетсе білмейтін, тастай қараңғы түнде кездессе қайтер едім? Ой, сұмдық-ай!»

	Тұла бойы дірілдеп, көз алды бұлдырап кеткен Сейіт ат басын және қоя берді. Самғай жөнелген Көктөбел иесінің тізгінді сәл ғана қағуынан қалай қарай жорғалау керек екенін түсініп, зулады. Әне-міне дегенше нақ жолында көлденең түсіп сұлап жатқан бір жотадан асып кетті. Қарсы алдында үлкен ауыл көрінді. Түн бойы оң жақ бүйірден қарауытып қалмаған Қаратаудың үш жағы бірдей Қоршалған тау боп келетін кең жазық сайын қоныс еткен ел екен. Сейіт солай қарай іркілмей тартты. «Дәу де болса жолда тоқтар мекен-жайым осы. Әлгі менің аялдар үйімнің иесі кім деген еді, аты-жөні қалай еді? Ә, таптым. Ерғара... Иә, дәл өзі – Ерғара Байсалов. Оның үйі елдің ортасына таман. Үлкен дарбазасы бар... Өзі ауылнай, иә, Совет председателі деп еді ғой...»

	Бала жігіт ел шетіне жеткенде ғана ат басын тартып, аяңдай жүрді.

	* * *

	– Жолың әлі де қауіпті. Елдің тыныштығын алып, мезгіл-мезгіл шабуылдап тұрған бүлікшілер-ақ тойдырып бітті. Олар кулактар, жергілікті байлар, іштерінде оқыған, көздері ашық жастар да аз емес.

	– Оқыған, көздері ашық дейсіз бе? – деп, Сейіт аң-таң бола сұрады.

	– Иә, бүлікшілер түнде келсе, әлгі оқымыстылар күндіз пайда болады. Сотпын, тергеушімін деп келетіндері де кездеседі. Олар бой жеткен қызы, сұлу келіншегі бар үйге түсіп, қақ төрде шәниіп жатып, талай қиғылықты салған күндерін әлі ұмытқан жоқпыз. Үй иесінің қазы мен қартасын, жақсы тамағын жеп отырып, не істемеді олар!

	– Айтыңызшы, аға. Сондай әңгімелер біздің елде де бопты. Бірақ, анығын білген емеспін, – деді Сейіт. Ерғара Байсалов езу тартып алды да, айта бастады.

	– Ол кезде біздер де көп нәрсеге түсінбейтін едік. Былтыр ауданнан шықтым, тергеушімін деп келген біреуді өз көзіммен көрдім. Баратын үйім пәленшенің үйі дегесін сонда түсірдік. Өзі бір үріп ауызға салғандай сұлу жігіт екен. Сылдырап, жылтырап, тіпті, өткір пышақтай лыпып тұрған, сабазым. Кейде маңғаздана да қалады. Манаурап ұйқы басқан адамдай көзін сүзіп маңқиып отырады.

	– Енді бөтен жандар шықсын бұл үйден. Мен жұмыс істеймін, – деді ол тамақтан кейін.

	Үй иесі шыбын-жаны қалмай жүр. «Не жұмыс істейді екен?» – ол дейді абыржып. «Біз қайдан білейік? Ісі сенде көрінеді ғой», – дейміз. Сөйтіп, жөнімізге кеттік. Ертеңіне барсақ үй иесін түндегі тергеушіміз жұрт кетісімен-ақ қамап қойыпты.

	– Қамап қойыпты! Қайда?

	– Солай. Өзінің қорасына. Сыртынан құлып салып бекітіп тастапты.

	– Қамай салғанға көніп жүрген не ғылған жан еді оныңыз? – деп өкінді Сейіт.

	– Көнбей не істейді. Алты атарды маңдайыңа тақап тұрса қайтер едің? Адамға әуелі жан керек емес пе? Сөйтіп, әлгі тергеуші сол үйде екі күн жатты. Үшінші күні таң ата тайып отырыпты. Артынан бәрі де мәлім болды. Тергеушінің атын жамылып жүрген бір сұмырай екен. Үш күндей бой жеткен қыздың намысына тиіп, алтын, күмісін, бағалы заттарын алып, тайып тұрыпты.

	Осындай да сұмдықтар болатынын әңгіме еткен Ерғара бүлікшілердің соңғы күндері тым жиі шабуылдап кеткеніне тоқтады. Ауылға түнді қойып, қазір олар күндіз де басып кіріп жүр екен.

	Сейіттің жүрегі суылдап кетті. Ол басқаны тез ұмытып, өзінің сапары жайлы сұрай бастады.

	– Менің жолым қалай болады? Облысқа бүгін жете аламын ба?

	– деді.

	– Өзің тым жас екенсің. Иттердің тырнағына ілініп қап жүрме.

	– Не көп, жолда жүрген жолаушы көп. Солардың бірі боп кете бермеймін бе? Сонда не істейді?

	– Әуелі, «не істейді» дегенді қой, шырағым. Олар ойына келгенін істейді. Совет өкіметіне қарсы үгіт таратады. Бізге қосылыңдар, бірігіп күресейік, – дейді.

	– Егер көнбесе ше?

	– Бірен-саран пайдакүнемдер болмаса, ел бірлігі әзірге бұзылған жоқ. Сайып келгенде бұл халық не көрмей келе жатыр. Сонабір жылдарда қылыштарынан қан тамған басмашылардың да талайталай сұрқия сұмдықтарын көрген. Олар да: «Бізге қосылыңдар. Большевиктер өкіметінің тамырын тереңге жібермей түпмүбімен қопарып тастайық. Пайғамбардың ала туының астына жиналыңдар», – деп ұран салған еді.

	– Қызық екен. Ол кезде біздер тым жас едік. Әйтеуір, басмашылар ана ауылды, мына ауылды басып кетіпті, деген сөздер әлі құлағымда тұр. Бірақ өздерін көрген емеспін.

	– Әкең бар ма?

	– Бар.

	– Диқан шаруа ма?

	– Жоқ, малшы.

	– Жылқы баға ма?

	– Тісбай деген бай бар біздің елде. Ертеректе мен оның қозыларын баққамын.

	– Ә, түсінікті, – деп жымиды Ерғара.

	– Түсінікті дейсіз бе? Әйтеуір, сол кезде әр күні-ақ, бүгін ана ауылды, кеше мына ауылды тонап кетіпті. Кейбір шаруалардың қолындағы мал-мүлкін алғанымен қоймай, бой жеткен қызын, жасөспірім баласын, келін-кепшіктерін қоса әкетіпті, дегенді есітетінбіз. Солар, әйтеуір, бізге жуымай-ақ қойды.

	Ерғара мырс-мырс күлді. Еңкіштеу келген ұзын бойлы, сіріңке қара адам екен. Жасы қырыққа әлі жете қоймаған. Өткір көзі кісінің өңменінен өтіп кетердей сұсты-ақ. Сейітке таңданғандай қарап отыр.

	– Сөйтіп, сен басмашыны көрмеген екенсің ғой, – деді жымиып.

	– Иә, көрген емеспін. Қайдан көрейік, айттым ғой, ол кезде байдың қозысын бағатын едім.

	– Байдың малына да ешкім қол тигізген жоқ па еді?

	– Тышқақ лағына тиген жан көрмедім. Тісбай бай жұрт сияқты мал-мүлкін ойдан-ойға, қырдан-қырға айдап тыққыштаған жан емес. Ел-жұртты басмашылар тонап қан қақсатып жатқанда біздің бай емін-еркін, сол баяғы ашық-шашық күйінде өмір сүрді. Кейде оның ақ ордасы неше түрлі бейтаныс адамдарға толып кететін. Ол күндері бай үйінде үлкен той болып, қызық ойын-сауықтар өтетін. Байдың Құрбан, Кенжеғұл деген екі баласы бар еді. Мен әлгілердің қызығын солармен бірге көретінмін. Ақырында ішіп-жеп тойған қонақтар қыза-қыза сөйлеп, енді бір кезде дүркіреп атқа отырып, түн жамылып әлдеқайда кетіп отыратын.

	Ерғара тағы да мырс етті.

	– Көрмеген екенсің, – деді. Содан кейін мысқылдай сөйлеп. – Ал, шынында нағыз басмашылар солар еді. Сенің Тісбайың да басмашы болғанын осы сөздеріңнен-ақ біліп отырмын.

	Сейіттің көзі шарадай боп кетті.

	– Иә, дәл солай. Оған биттей де күмән келтірмей-ақ қой.

	– Апырымай, ағатай-ау, сіз не деп отырсыз, ә?

	– Дәл өзін, сенің басмашы қожайыныңды айтып отырмын. Сол бай бұл күнде қайда жұр?

	– Қайда болсын, орнында. Әкем оның қойын әлі бағады.

	– Кешегі басмашының, а? Маған қара. Өзің-ақ, ойлашы, жұрттың тышқақ лағына дейін айдап әкетуден тайынбаған басмашылар Тісбайдың мыңғырған төрт түлігіне неге тимейді? Кедей шаруаның жалғызын, көзінің ағы мен қарасындай перзентін тартып әкетуден тайынбаған кәззәптар Тісбай дегенде неге ғана қой аузынан шөп алмайтын сопы бола қалады екен. Ә, түсінемісің?

	Көзі жыпылықтап Ерғараға қадала қарап отырған Сейіттің ойы қазір шартарапты кезіп кетіп еді. Кенет көз алдына кейкейде тойған төбеттей үн-түнсіз маңқиып отыратын Тісбай бай кеп тұра қалған. Бұл түрі оның кейде соншалық ұсақ, тіпті, не болса соған шырылдап, шыж-быж боп қалатын түріне мүлде ұқсамайтын. Оның, шынында, осы күндері де бәз-баяғыдай Молтабан сияқты тепсе темір үзетін жігіттері бары рас қой. Сейіттің өзімен жасты баласы Кенжеғұлдың әлгі үлкен қаладағы бір институтта оқитынын біледі. Ал, Құрбан молданың тіршілігі белгісіз. Әкесі Тоқатайдың айтуына қарағанда соңғы кезде үйде қонуды қойып алған дейді. Қара күштің иесі Қаранар екеуі біраз жігітті бастап алыс-алыс ауыл, аудандарға барып қайтады, дегенді де құлағы шалған. Ерғара ағаның айтуына қарағанда олар қазіргі бүлікшілердің айна-қатесіз дәл өзі. Кулактар мен жергілікті байлар бастаған баскесерлердің әбден күшейіп тұрғаны да рас. Өзінің дәл бүгін түн кезіп, өлім мен өмір тай-таласқан қиын сағаттарды көріп келе жатқаны мынау. Әлі жарты жолда жүр. Обком партияға қашан жетеді, құпия пакетін тиісті адамдарға қашан тапсырады?..

	– Менің көзімді аштыңыз. Сірә, солай болар, – деді Сейіт, – бұл мәселені мен де сіз сияқты ойлап, сіз сияқты түсінуім керек екен.

	Бұдан кейін де Ерғара Тісбай бай туралы көп сөйледі. Тіпті, сонабір жылдарда Орта Азия мен Қазақстанның оңтүстік аудандарында жұртты қан қақсатқан басмашылар жайлы айта отырып, бүгінгі бүлікшілердің, мақсатын түсіндірді.

	– Бұлар – ол бандиттердің бір түрі. Кулактар мен жергілікті байлар өздеріне тықыр таянғанын жақсы біліп отыр. Күні ертең ұлы конфеске басталады. Уақытша алшаңдатып, тізгіні бос қойылған байлардың мал-мүлкі, жерлері түгел алынып, кедейлерге беріледі. Біздің өкіметіміз партияның басшылығымен алдағы жылдарда көп нәрсе істемек. Енді бірер жылда кәдімгі біреуге жалданып күні үшін жалынышты боп жүрген қара табан кедейлер болмайды. Олар үшін колхоз деген жаңа шаруа түзіледі. Біреуге біреу үстемдік жасап, қорлау, кемсіту, зекіп ұрысу деген қалады. Үлкен де, кіші де, әйел де, еркек те тең праволы болады.

	Ерғара өзіне аңырая қарап қалған Сейіттің тізесінен нұқып қойды.

	– Әй, шырағым-ай, өзің үлкен қалада оқып жүрмін дейсің. Сендерге осындайды оқытпағанда молдаларың не оқытады? – деп күлді.

	– Аға, өзіңіз қайда оқыдыңыз, нендей мектеп бітірдіңіз?

	– Мен бе? Мен ешқандай да оқу бітірген емеспін.

	– Рас па?

	– Рас.

	– Ендеше жаңағы айтып отырғандарыңыздың бәрін қайдан білесіз?

	Тағы да бір рақаттана күліп алған Ерғара тура жауап берді.

	– Мұның бәрін үйретіп отырған партия. Ол менің басыма ақылды күнде құяды. Қай жолмен, қалай жүруді нұсқап, бағыт көрсетеді. Ар жағын өзім де түсіне қоямын. Міне, менің мектебім. Шынымды айтсам екі ауыз сөздің басын қосып жазарлықтай сауатым жоқ. Партия не айтса, бәрін мына баста сақтаймын, – деп, Ерғара шашын жақында ғана тықырлатып алған жалпақ басын ұстап, сипап қойды.

	Сейіт үн қатпай біразға дейін толғанып отырды. «Рабфакта оқып жүрген менен гөрі ауылда жүрген мына кісі сауаттырақ боп шықты-ау! Аудан, ауылдарда күнде болып жатқан оқиғалардың қайдан, кімдерден шығып жатқанын дәл басып білмейді екем ғой! Рақмет мына ағаға!» – дейді ішінен.

	– Енді бала былай жүр, – деді Ерғара Сейіттің қолынан ұстап. Екеуі тысқа шықты. – Бүгін бұл ауылдан аттанып кете алмайсың. Бағана өзіңді қуған екі атты адам тегін жүрген жандар емес. Егер кете қалсаң олар сені ұзаққа жібермейді. Қаланың тыңшысы деп аңдиды. Күндіз де, түнде де аңдиды. Сондықтан бірер күн осы ауылда боласың. Сонда олар сені тыңшы емес, әшейін өз шаруасымен жүрген біреу екен деп күдер үзеді де, жол тосып аңдуын қояды.

	– Мен сонда бұл пакетті мезгілінде жеткізе алмаймын ба?

	– Алмайсың. Жеткізейін деп бекерге өзің де өліп, жау қолына құпия документті де беріп, ақымақ болудың керегі жоқ.

	– Оны да білесіз, ә? – деп сұрады Сейіт.

	– Саған жаңа не дедім. Ауылда бірінші рет Совет председателі боп сайланған да өзім едім. Әлі түсірмей келеді ғой. Түк оқуым да жоқ болатын. Қазір хат-сауатым да бар. Ауылда жүріп-ақ партияның мол ақылынан нәр алып, тіпті, данышпан болып бара жатқан сияқтымын.

	Екеуі мәз-мейрам боп қалысты. Сейітке мына председатель бұған дейін өзі көрген адамдарға мүлде ұқсамай бара жатты.

	– Сөз осы. Енді сен жатып дем ал. Түнгі тартқан тауқыметің де аз болмапты. Көптің көзіне түсіп, олай-бұлай жүрмей-ақ қой.

	Менің үйіме де барамын деп ойлама.

	Ерғара сәл мүдіріп Сейітке қарады.

	– Рас, – деді ол сөзді тағы да өзі жалғап. – Қазір үйден-үйге кіріп жүретін уақыт жоқ. Сейіт басын изеп мақұлдады, – Той-тойлауды да аз уақыт қоя тұруға тура келер, сірә. Сен бүгін жұрт көзінен тығылып жатып дем алатын үй бөтен емес. Ауыл активі Қозыбақ деген кедей бар. Соның жақын туысының үйі. Ендігі іс жайын егер қажет етсең Қозыбақтың өзінен сұрап білерсің.

	– Жарайды, аға!

	– Ауданның Көктұлпары да осында болады. Анау сарайда, – деп, Ерғара қолымен нұсқап көрсетті. Сейіт кішкене жаппаның ішінде байлаулы тұрған жүйрігін көрді. «Оны жемдеп, алдына шөп салып күтіңдер» деп айтамын.

	Қозыбақты Сейіт көрген. Жаңа әзірде Ерғара үшеуі шай ішіп, тамақ жеген. Ол тек соңғы әңгімеде ғана болған жоқ. Сейіттің кім екенін, нендей тапсырмамен қайда кетіп бара жатқанын о да жақсы біледі. Қызыл шырайлы, орта бойлы жігіт екен. Сөзге сараң көрінді. Қияқтай әдемі мұрты Сейітке қатты ұнаған.

	– Ал, жігітім, ана үйге кір де, жат. Тағы да ескертемін, ешкімнің көзіне түсуші болма. Қане, көріскенше, – деп, Ерғара Сейітке күректей қолын ұсынды. Бала жігіт оны ұстағанда өз қолының қайда қалғанын білген жоқ. Ерғараның салалы саусақтары ішінде жоғалып кетті. Әжептәуір-ақ күшті жұдырығым бар деп жүрген Сейіт қатты ыңғайсызданып, қысылып қалды.

	– Сау болыңыз, аға! – деді. Даусы міңгірлеп шықты.

	Сол-ақ екен, Ерғара ұзай берді. Онша-мұнша адамның екі басқанын ол бір-ақ басып барады. Мойны салбырап, сәл томпақтау жауырыны бүкшие түскен. Әлдеқандай терең ой үстінде екені айтпай-ақ белгілі. Бірақ, не туралы екен? Сейіт оның соңынан әбден ұзап кеткенше қарап тұрды. «Ғажап. Оқымай-ақ білгіш. Мен де сондай адам болсам, шіркін. Әй, қайдам, ондай болуым... қайда маған!»

	Бала жігіт Ерғара көрсеткен үйге қарай аяқ басты. Аула ішіндегі балшықтан соғылған аласа үйдің жабулы тұрған есігі де аласа екен. Қазір ол соның ішіне кіріп, жауып алып ұйықтауы керек. Өзге тіршілікті Ерғара, одан қалса Қозыбақ білетін болды ғой. Мейлі, білсін. «Дұшпанды алдау керек. Әйтпесе, өзің алданасың» дегені дұрыс. Бағанағы қос салт атты даланы бекер шарлап жүрмегені енді түсінікті. Егер сонда қашып құтылуға әрекет жасамаса қазір күні не болар еді? Жүрегі алып ұшқан бала жігіт есік аузында сәл кідірді. Осы үймен жапсарлас, қабырғалас салынған және түрі де, түсі де бірдей екінші үйдің кішкене терезесінен бір сұлу қызды көзі шалды. Сейіт тіксіне аңырап қалды.

	– Қарлығаш-ау, Қарлығаш!

	Әйел даусы саңқылдап екі-үш рет шықты. Бұл қорада емес, үн екінші қора жақтан жеткен үн екенін Сейіт білді. Бұрылып қарады. Бірақ, дауыс иесін көрген жоқ. Сейіт әлгі терезе жаққа қайта бұрылды. Сұлу мүсін әлі тұр екен. Бұл жолы қияқтай қасы мен мөлдір көзін, ақ маңдайы мен аппақ жүзінің ұшы қызара алаулаған дөңгелек бетін анық көрді. Замат жаңағы дауыс қайта естілді.

	– Қарлығаш, қайда кеттің, Қарлығаш! Сейіт осы қораға жақындап кеп қалған орта жастағы әйелді байқап қалды да, дереу бой тасалады. Аласа үйдін ішіне кіріп кетті.

	– Әй, құлыншағым, құлыным, қайда жоқ боп кеттің. Анау иттердің жол торыған бір сұмы іліп кетті ме, деп зәре-құтым қалмады ғой. Мына жүрісіңді қоймасаң о да болмай қалмас, сонда біржола құрисың ғой, ботам!

	– Апа, апатай, олай демеші! Ішімді өртеген бөтен қайғылар да жетіп жатыр ғой.

	Кішкене терезеден Сейіт сөйлей келген әйелге қарсы жүріп барған он бес, он алты жасар қызды көрді. Және жаңа ғана өзіне осындай үй терезесінен сығалап тұрған қыз екенін таныды. Майдалап өрген қолаң шашы арқасын жауып, белінен төмен түскен. Қызыл сәтен көйлек сыртынан киген қынама қамзол жіп-жіңішке белі мен толық кеудесін, жұп-жұмыр бөксесін бөліп, көз қызықтыра тартып тұр. Мойнында қатар-қатар маржан. Биік кеудесі үшкірленіп, дір-дір еткендей. Бір қарағанда көктем гүліндей жайнап құлпырған жастағы қыз әлгі әйелді бара құшақтай алды да, еңіреп қоя берді.

	– Құлыным-ай, жыламашы. Кәйт дейсің? Қолымнан не келеді? Сен үшін қазір өлуге әзірмін. Одан бөтен амалым жоқ. Бәрі бітті, құрыды ғой!

	Қызбен қосыла жылаған әйел үні күңірене шықты. Екеуі құшақтасып зар қағып тұр.

	Бала жігіт түкке түсінер емес. «Бұлар неге жылайды?» – дейді ол күбірлеп. Терезеге бетін жақындата түскен. Екі көзі соларда. Жылау себебін білмей аң-таң.

	– Жан құлыным. – Анасы жасты көзін жеңімен сүртіп қызының маңдайынан сүйді. – Анау құрғырлар, берсе қолынан, бермесе жолынан әкетеміз, – депті.

	Қыз даусы шығып кетті.

	– О, бақытсыз басым!

	– Әкеңе тым болмаса күзге, егін піскенге дейін шыдап күтсін. Қарлығашжан да әлі жас. Біз бөтен жаққа көшіп кетіп жатқамыз жоқ қой, дегенді айт деп, құдайдың зарын қып-ақ жатырмын. Қайтсін, бейшара, әкең де осы шешімнен таймайтын боп бекіп отыр. Тек зорлап, күшке салып кете ме, кім білсін. Олардың білегі жуан ғой. Кеудесін құрт тескен баласы «жөнге келмесе қирата сындырар қарулы күшім де бар» деп көкитін көрінеді. Құдай, ондай итте рақым деген болушы ма еді? Біздің сорымызға жаралған жегі құрт қой ол жарым ес, залым. Әкесі қанды қол, бөтен жанның адал күшімен тапқан табысын жесе ғана семіретін қатал адам дейтін. Сол әкеден туған иттен не жақсылық күтуге болады? Шыда, мықты бол! Бізге одан бөтен шара да, көмек те жоқ.

	Әйел құшағындағы қызын осылай деп жұбатып тұр. Ал, қыз өксігі басылар емес. Жас сұлу оқыс бұрылып, Сейіт кіріп кеткен үйге қарады. Әлгіде ғана өзі сияқты терезеден сығалап көріп тұрған Сейітті байқады да, дереу шегініп, анасын сол құшақтаған күйі бара жатты. Сәлден кейін көзден ғайып болды.

	– Бұлар кімдер екен? Неге бүйтеді? Өкпесін құрт тескен шірігі, сірә, бір жек көретін адамдары ғой. Шірік те болса, зор біреу екен. Әттең-ай, қолдан келмейді ғой. Егер келетін болса...

	Солай ойлаған Сейіт еденде жаюлы жатқан көрпеше үстіне барып отырды. Қайта тұрды. Есіктің ілмешегін ішінен ілді. Әлгі көрпешеге келе жантайды. Солай біраз жатты. Көзін жұмды. Таңертеңгі қос салт атты есіне түсті. Жүрегі суылдап қорқып кетті. «Сәл болмаса масқара бола жаздаған екем-ау. Барлық құпияны жау қолына бергенде шерменде атанар едім. Онда менің құным бір пұл еді ғой. Әйтеуір, қашып құтылғаным қандай ерлік және айта жүрерлік-ақ іс», – деген Ерғара ағаның пікіріне рақмет.

	Біраз ойланып жатқан Сейіт аздан соң ұйықтап кеткен. Қанша жатқанын білген жоқ. Сұмдық бір айғай-шу оны оятып жіберді. Карғып тұрып, терезеге жүгіріп барды. Далада азан-қазан екен. Не боп бара жатқанын ажырату қиын.

	Жан ұшырған Сейіт ауланың артына шықты. Екі-үш аттам жерде терең сай бар екен. Жұрт соған қойып кетіп жатыр. Ауылдың батыс жағында бір топ қарулы адамдар көрінеді. Сондай қарулы жандардың енді бір тобы ел маңында жабылып жүрген ірілі-ұсақты малдарды кейін бұрып айдап барады.

	– Алда құдай-ай, ананың ішінде біздің жалғыз сиыр да кетті-ау! Жолдарыңа жуа біткір сығырлар-ай! – деп өкінген әйел емшектегі баласын құшақтап, зар еңіреп келеді.

	– О, құдайдың қорлығына жолыққыр бүлікшілер. Сендерге қашан бір зауал жетер екен?!

	Жауға деген қарғысын осылай ағытқан ақсақал жағаға жетіп тоқтады. Ақ таяғына сүйеніп, адамдарға шүңірек кәрі көзін қадап тұр. Белі бүкірейіп, баудай аппақ сақалы желмен ойнағандай желп-желп етеді. Сонау алыста «Шолақ баба» өзені тулап жатыр. Көп халық солай қарай беттеген.

	Осы кезде тасырлап, ауыл ортасындағы қара жол шаңын бұрқыратып жетіп қалған аттылар қартқа бұрылып жақындай берді.

	– Ата, ау ата, кеп қалды, ойбай, ата!

	Қартқа, оның осы жерге дейін жеткен, сөйтіп, таяғына бүкшие сүйенген түріне алыстан қарап, өзін жалғыз тастап кете алмай алаңдаған Сейіт соңғы ащы айғайды да есітті.

	– Ата деймін, өлді-ау, бейшараны өлтіреді-ау! – дейді ол үн.

	Сейіт дауыс иесіне бұрылып қарап та үлгермеді, белінен қапсыра құшақтаған біреудің екпінімен сай етегіне қарай өзі де зымырады. Тіпті, тоқтар емес, ұмар-жұмар аунап, допша дөңгеледі. «Ақыры қолға түстім-ау, қартқа қарап нем бар еді? Бағанадан бері не бітірдім қыр басында?!»

	Тұла бойын өкініш пен қорқыныш билеген Сейіттің есі қалмады.

	Әп-сәттің арасында бір басына сан қилы ой келді.

	«Міне, енді өзімді ұстады. Бәрі дос болғансып, мені әдейі айламен тоқтатқан Ерғара мен Қозыбақтың өзі емес пе екен?»

	Осылар Сейіттің ойына әлденеше секундтер ішінде келіп, өтіп жатты. «Өзім өлгеніммен тұрмай, бүкіл аудан басшыларының, мыңдаған еңбекші халықтың сенімін ақтамадым, аяққа бастым. Қап!» – деп өкінді ол.

	Аш белінен қапсыра құшақтап, бейне тұтас денедей боп жабысып қалған адам ажырар емес. Екеуі кескен томар сияқты жолындағы көк шөптерді сыпыра жаншып домалады. Көзін жұмып, бетін сол өзіне кенедей жабысқан жанның кеудесіне тығып алған бала жігіт қай жерде, қандай тасқа, ағашқа тиіп быт-шыт боларын білмей келеді.

	Қанша домалағанын шамалай алмаған Сейіт, әйтеуір, бір кезде тоқтағанын сезіп, көзін ашты. Жау тырнағынан сытылып шыға қашсам деп ойлады. Сол ниетпен ұстасып алған дұшпанын қатты итеріп қалды. Ыңғайлы кезді пайдаланып, аяғымен де теуіп жіберді. Содан ба, әйтеуір, бір сәтте қолы босап кеткен дұшпан жыландай иіріле аунап түсті. Жан ұшыра ытып тұрған Сейіт сытыла қаша бергенде соншалық қорыққан жауын көзі шалып қалды. Сұмдық-ай!.. Әне, өзінен жарты қадамдай жерде қасы-көзі қиылған әлгінде ғана көрген қыз жатыр. Ауырсына қозғалған ол жігітке қарады. «Неге тебесің мені, жазығым не?» дейтін сияқты көрінді Сейітке. Әсіресе, көзіндегі мұң мен жүзіндегі қорқыныш солай деп тұр. Бірақ, қыз жігітке еркінен тыс әлдеқандай күшпен жымия қарады да, өзі сөйледі.

	– Еш жерің ауырған жоқ па? – деді үлкен қара көзінің жанары жалт етіп.

	Бала жігіт сасқалақтап қалды. Қыз тағы да тіл қатты.

	– Біреудің бүлдіршіндей баласын мертіктіріп алам ба деп жаман қорықтым. Кешірерсің құрбым, бірақ анау сай басында тұра бергеніңде өзің де сау қалмас едің. Жау қолына тірідей қалдырып кетуге көзім қимады.

	«Дәл өзі. Бағанағы көрген қызым. Не деген батыр еді! Зәремді кетірді. Енді біткен шығармын, деп ойлап ем. Ім.. м!» деп тұр бала жігіт. Ол қатты қысылды. Қапелімде аузына сөз де түсер емес.

	Ақыры:

	– Сенің атың Қарлығаш па? – деп сұрады Сейіт тұтыға тіл қатып.

	– Иә. Оны кім айтты?

	– Ешкім де айтқан жоқ. Өзім естідім.

	Қарлығаш орнынан тұрды. Сонау биік сай басына көз қырын тастап, үңіле қарады.

	– Жаңағы атайдың халі не болды екен? Қашып құтыла алмады ғой, бейшара, ә?

	– Қайдам, – деп Сейіт басын шайқады. – Атымнан ажырап қалдым. Енді қайда барамын? Атым не болды екен?

	Қарлығаш Сейіттің білегінен ұстады.

	– Қане, анау өзен бойын өрлеп бара жатқандарды көремісің? Бұл біздің «Шолақ баба» деген асау өзеніміз. Ол кісіні құтқарады да, мезгілсіз ойнасаң жұтады да. Солай барайық. Бүгін оның жағасы бізді құтқарады. Иә, әуелі басыңның амандығына қуан. Бүлік жасап жүрген есіріктердің қолына түссең ат түгілі, өзің де жарық дүниемен қоштасасың.

	Ауыл жақта әлі де у-шу. Кенет сол тұстан тарс еткен мылтық үні жетті. Терең сай іші жаңғырып, биік жар тастар тарс-тарс құлап жатқан сияқтанды. Қыз бен жігіт қол ұстасып тұрған жерлерінен алыстай қашты. Қайда барары мәлімсіз. Қыз алабұрта сөйледі.

	– Жүре бер, тоқтама. Алда адамға пана болар орындар көп. Мына басқыншы жаулар қыздар мен жас өспірім жігіттерді көрсе қоймайды, алып кетеді! Мені айттырып жүрген әлгі рақымсыз сасық байдың мерезі де осы ел тонаушылардың ішінде көрінеді. Әкесіне тартқан мейірімсіз. О шірікке не жоқ екен? Жақында келіп әкетемін, дайын тұрсын, деп хабар да айтыпты. Әттең, шіркін, қор болған өмірге не шара! Тек өліп қана құтылу керек пе екен, әлде қысылған жанға қуат беріп, ем болардай одан бөтен де бір дауа бар ма екен?

	Көзі алақтап шын қорыққан бала жігітте қазір біреудің мұңын түсінерліктей шама жоқ еді. Ол, әйтеуір, алабұртып сөйлеп келе жатқан қыз сөзінің бірін есітсе, екіншісін естіп жарымады да. Өз жанын қайда қоярын білмейді. Қонышы мен шұлғауы арасында жүрген пакет жайы да оны жай таптырар емес. Ат кетті, енді қағаздан айрылса, онда не болғаны?..





Екінші тарау


	Өзен жағасында

	Бұл ауылда күндізден басталған көңілсіз көріністер кешке дейін де басылған жоқ. Жұрт әбігер. Ел іші бықпырт тигендей ұйқы-тұйқы боп жатыр. Ата-ана баладан, бала ата-анадан ажырап, бірі ойда, екіншісі сайда жүр. Бәрінікі жан қамы.

	Көз байланған, тіпті, қараңғы тартып қалған мезгіл еді. Бағанадан бастары бірікпей, өзінше жан сая іздеген жұрт бір жерге бас қосып, топтала бастады.

	Сейіт пен Қарлығаш қалың ағаш арасында жұбын жазбай, адамдардан қара үзіп, алыстап та кетпей жүрген-ді. Ауық-ауық ұзын құлақтардан жеткен хабарларды бұлар да тыңдағысы кеп елеңдеп қалатын. Шет-пұшпақтап естулеріне қарағанда жақсы емес. Ауылды басып жатқан қарулы топ жұртқа: не бізге қосылып Совет өкіметіне қарсы аттанасыңдар, не біз сендерден біржола күдер үземіз. Онда жай кетпейміз, жайратып, тып-типыл ғып кетеміз, дейді екен.

	Естіген жанның төбе шашын тік тұрғызған мұндай хабар бала жігіт пен Қарлығаштың да тұла бойларын қатты түршіктірді. Жыламсыраған қыз: “Егер айтқандарына көнбесе не болар екен?” дегенді аузынан тастамады. Сейітке қайта-қайта сыбырлап айтатыны да, не болар екен, деп сұрайтыны да сол. Бірақ Сейіт оған жөнді жауап бере алған жоқ.

	Енді бір кезде:

	– Қайда бара жатқан жолаушы едің. Біздің Қозыбақ ағаның кімі боласың? – деді.

	Сейіт қалай сылтаулатарын білмеді. Әрі-беріден соң күдіктене бастады. “Мынау, сірә, соңыма әдейі түскен біреу шығар! Өзеуреген жаман қыз екен, сақ болуым керек... Ім... м, білдім бәлем сырыңды! Бірақ ойлама, мен саған сырымды ақтара қоймаспын”, – деп іштей бекіген бала жігіт өтірікті құрастыра соқты.

	– Көрші ауылдан мал қарай шығып ем, – деді әуелі.

	– Көрші ауылдан дейсің бе?

	– Тіпті, қоймадың ғой. Әшейін жүрген құдайы қонақпын. Анау Совет председателі Байсаловтан оқуға жіберіңіз, деп сұрай келдім.

	Бала жігіт осы бір сылтауды тапқанына мәз боп қуанды.

	– Е, солай де. Мұның жөнге келеді. Оқымақ екенсің ғой. Шіркін, мен де оқыр едім. Қазір де аздап ауылға келген мұғалімнен қашып-пысып жүріп оқыған сауатым бар. Қалада біз сияқты қыздар көп дейді. Рас па?

	– Мен қайдан білейін. Сонда өзім де жете алмай жүргенім жоқ па?

	– Ә, бәсе. Жөн-жөн мұның да.

	– Жөні құрысын! – Бала жігіт қолын жай ауаға сілтеп, ренжи үн қатты. – Атымнан ажырап қалдым. Астымда Көктөбелім болғанда мына пендешілікті желкемнің шұқыры да көрмес еді. Тұлпарым-ай, кетті-ау бір қарақшының қолында. Сойылмаса бәрібір табамын. Қалайша сондай атты көзі қиып сояр екен, ә?..

	Сейіт сөзінің жалғасын шорт кесті. “Енді бұл жүйрікті мен ғана емес, басқалар да, алдымен, аудандық партия комитеті іздейді” демек еді. Осы сөздер аузына түсіп тұрып сыртқа шықпай үзілді.

	Қарлығаш жас жігіттің қит етсе сол аты туралы қайта-қайта айта беретінін жақтырмай қалды. Бұл сапар да сөйтті.

	– Өзің тым малсақ екенсің, – деді, батыра сөйлеп. – Жұрт жанымен қайғы боп жүргенде “атым-атым дей бергеніңе таңмын”. “Жігіттің қайда қалмас жиған мүлкі!” депті ғой бізден бұрынғылар. Басың жас, ат табылар. Мал деген басқа бітеді. Аман жүрсең ондай: Мінгеннің астында, айдағанның алдында бұлғаң қағатын төрт аяқты тұлпардың талайын жүгендеп, үстіне ер-тоқым саларсың әлі!

	Жігіт селк етіп қызға бұрылды. Көзі жәудіреп жыламсырап тұр екен. Сейіттің жүрегі шымырлап кетті. Жас сұлуға ұзақ қарап, не дерін білмей қалды. Ойына сонау үлкен қалада рабфакта оқитын ауылдас қызы Жамал түсті. Екеуінің көңілдері дұрыс еді. Сейіт оны іштей өзіне жақын тартып та жүретін. Қызды жиі-жиі көріп, жүрегіне жылы тиетін сөздер айтқысы кеп те тұратын. Ал енді бір кездерде Жамал ойына түсе қалғанда кеудесінде жанға жайлы жылы жел ескендей немесе иісі жұпар аңқыған алқызыл гүл шешек атып, өсіп келе жатқандай бір жылы сезім пайда болатын. Содан кейін Сейіт жан жүйесінде белең берген жаңағы сияқты ойынан өзі ұялып, о да біліп қалды-ау, деп еш нәрседен хабары жоқ Жамалға бірер күн жуықтай алмай қоятын.

	Қарлығашқа қазір ғана шын көңіл аударып қараған бала жігіт қыздың жүзіне, жалт еткен жанарынан Жамалға ұқсаған жерлері бар екенін аңғарды. Жүрегі шымырлап буын-буындарын қуалап, құмырсқалар жүгіріп жүргендей боп кетті. Аузына дұрыс сөз түспеді. Осы кезде:

	– Есіңде болсын, – Сейіт Қарлығаштың иығынан ұстады. Бұл оның өздігінен қыз денесіне қолының ілкі рет тиюі еді.

	– Міне, міне, – деді ол аптыға, асыға. – Нағыз шын сөз екен. Көктөбел мені түн бойы қандай-қандай қиын-қыстау жерлерден алып шықпады. Қарсы кеп қалған дұшпаннан қашып едім, құтылып кеттім. Қуғыншыларды шаңыма да ілестірмеді ғой. Қарашы енді, сондай сенімді деген атым... – ол үндемей төмен қарады. Бала жігіт сырын айтамын деп, шынын ақтарып қойғанын соңынан аңғарды. Қарлығашқа жалт-жалт қарайлап қып-қызыл боп кетті. Бәріне түсінген қыз шап еткен жоқ.

	– Бә.. с.. се! – деді. – Өзім де түр-түсіңе қарап жай жолаушы емес шығарсың деген едім. Ерғара мей Қозыбақ ағалар елім деген жандар. Демек, ондай адамдарды халық сүйеді, жақсы атайды. Мен білсем сенің атың да алысқа кеткен жоқ. Иә, кеткен жоқ. Олардың қонағына бұл ауыл тимейді де.

	Қыз солай деп тоқтады. Бәріне ақылы жетіп тұрған бір жан. Бұлақтай сылдыраған ерке үні қандай сүйкімді еді?.. Ә, солай ма?.. Шынымен-ақ Көктөбел Ерғаралардың қолдарында болғаны ма? Мүмкін емес. Жоқ, бұл қыз монтанысып, мені алдап тұрған шығар. “Ерғара, Қозыбақтарды бетке ұстасам мынаның сырын тезірек білемін”, – деп ойлайды.

	– Қайда барасың? Шыдайық, бірге кетейік.

	Қарлығаш сөзінің ар жағын айта алмады. Бағана аула ішінде анасын құшақтап өксіп тұрған қыз даусы Сейіттің құлағына қайта естілді. Бала жігіттің алға басқан аяғы кейін кетті. Көзін жұмды. Жарық дүние қараңғыланып, құлағы шуылдап, басы айналды. Еркінен тыс көзін ашты. Ақырын ептеп басып, қыз қасына келді. Жанарынан жас парлаған сұлу мойнын төмен иіп, ақ жібек қол орамалын умаждап ұстаған оң қолымен сүйір иегін тіреп алған. Иығы бүлкілдеп жылап тұр. Тұрқы тұп-тура, топтолық. Үріп ауызға салғандай оймақ ауыз, ақ маңдай жанның қалайы қасықтай ширақ, әрі сүйкімді сұлу тұлғасын анықтап қараған жігіт жүрегін тыз еткізді. Замат беті дуылдап жанып бара жатқан сияқтанды да, бала жігіт тағы да теріс айналып кетті. Бірақ алыстай алған жоқ. Қайта бұрылды.

	– Қарлығаш, қарашы, – деп күлген болды жігіт. Қалың ағашты сай іші белуардан келген көк шөбімен де адам жанын әлдилегендей еді. Жан-жағында құлпыра жайқалған көгалы бар салқын үңгірде отырған екі жастың төбелерінен де қою көлеңке түсіп тұрған. Жапырақтары жібек желмен ойнаған ұшқат, тобылғы, үкілі ырғай, долана, жабайы алма сияқты жемісті ағаштар иін тіресе өсіпті. Лаулаған аптаптан қашқан алуан түсті көбелектер бұл жерді әбден жайлап үйренген екен. Қазір де ағаш бұтақтарында, сондай-ақ, шырмауық, тағы басқа сан қилы шөп басқан үңгір қабырғаларында үйме-жүйме боп тұр. Бірі қонып, бірі ұшады. Қыз сәл бұрылып Сейіттің сұқ саусағымен нұсқай көрсеткен тұсқа қарады. “Шынында да қандай әдемі еді?” деді қыз күбірлеп. Әлі де жылтылдап моншақтай төгілген жасын сүртіп, терең тыныс ала күрсінген Қарлығаш тез жұбанған сәбидей сәл күлімсіреп езу тартты. Жас сұлу ішінде өзінен өңге жетік білмейтін қайғысы бар адам сықылды. Ол кейде ойнап-күліп тұрып-ақ кеудесі қарс айрылардай өксіп, ауыр тыныс алады. Сейіт ондай әдетін бұрын да әлденеше рет байқап еді. Қазір де солқ еткен қасіретті кеудеден көкпеңбек көк жалын бірге шығып, таза ауаға араласып жоқ болды. Өмір тәжірибесі аз, көп нәрсені жете түсініп, оған мән беріп жаны ашудың орнына, балалық балаң мінезбен күлетін бала жігіт жалт етіп қыз бетіне еріксіз қарады. Сұлудың мөлдір көзінен сыры терең мұң жатқанын ұққандай болды. Қипақтап қысылған ол:

	– Рас айтам. Қарлығаш. Мына бір көбелек қандай әдемі еді. Сен де тап сондай екенсің, – деп күлген боп қыз иығына қолын салды.

	– Адам көзі түсетін жақсыға теңедің. Рақмет. Көңіліңді құдай көтерсін...

	– Шыным, әдемісің...

	– Жетер енді, рақмет дедім ғой. Бірақ, ондай сұлулығы құрсын. Құзғын үшін жаралған ондай сорға біткен ажардан не пайда?

	– Олай деме, Қарлығаш. – Сейіт қыздың ақ білегін ұстауға батылы жетпей, жеңінің сыртынан оның қарын сипады. Соның өзіне де жүрегі дірілдеп, біреу-міреу оны аңдып тұрғандай, жанжаққа алаңдап қарады...

	Тілінің ұшына кеп қалған “Біз сені құтқарамыз” деген сөзді Сейіт аузынан шығармады. “Совет өкіметінің мен де бір қызметкерімін. Расында осы жүрісім де тегін емес. Нанбасаң міне, көр, мына құпия документті қайда алып бара жатқанымды біліп қой. Мұндай үлкен іс тек маған ғана тапсырылған. Сен ойлағандай жетесіз біреу емеспін!”

	Сейіт ішінен қораздана қоқиланып қалды. Қағаз пакетті есіне алды. Ол: “Мен бармын, қай жерге қойсаң сол жердемін. Ал, өзің қалайсың, аудан басшыларының сенімін ұмытып, жарты жолда, қыз қасында жүрсің бе? Комсомол мүшесі бола тұра бұл қай қылығың?” Пакет сыртынан сипаған сайын қытырқытыр еткенде қасында тұрған Қарлығаш естіп қалған жоқ па деп ойлаған Сейіттің де жүрегі суылдап, шошына соқты. Дереу бұрылып, қызды сөзге айналдырып, естігенін есінен шығарғысы келді де:

	– Айтпады деме, Қарлығаш, бәрінен құтыласың. Алдымен Совет өкіметіне сен, білдің бе, ол сені азат етеді! – деп, көзі жайнай, жігерлене сөйлеп кетті. Дөңгелек келген қызыл шырайлы жүзінде мейірлі күлкі ойнап, аппақ ірі күрек тістері басқаларынан ерекше көзге түсіп тұрды. Қыз да оған шырайлана қарап, сұрап жатыр.

	– Рас па? Тағы да қайталашы. Рас деші тағы да?

	– Рас, Қарлығаш, шыным. Басқаға сенбесең де бұл сөзіме күдіктенбе. Әлі бар ғой, өзің қалаға барып оқитын да боласың!

	– Аузыңа бал жас жігіт. Ылайым дегенің келгей-дағы. “Қырықтың бірі – қыдыр” дейтін анам. Мүмкін, сондай бір ақ тілекті шығарсың. Жақсы лебізді аузыңнан айналайын!

	Қарлығаш күлерін де, әлдене деп сөйлерін де білмей, жанары жасаурап, жас жігітке көзінің қиығымен қарап қалған.

	Бұдан кейін де қас қарайғанша екі жас жұбы жазылған жоқ. Ортақ сөз табылып, уақыт та өтіп жатты. Енді бір кезде Сейіт өзінен-өзі қатты толқып ренжіді. “Совет өкіметі сені құтқарады дегенім, мен өзім құтқарамын, дегенім емес пе? Мұны біліп қой, кім екенімді деп мақтанғаным емей немене?” – дейді ол өзін-өзі кінәлап. “Сырымды әшкере еттім-ау, деп қатты шошынады. Бірақ, ол сонда да сенімін жоғалтқан жоқ. Бүлікші, байқулактардың құтырып тұрғаны-ай, қап! Аман-есен облысқа жетіп, аудан басшыларының олар жөнінде жазғанын тапсырсам, сөйтіп, қасыма қарулы әскер ертіп келіп, бір тиіссем өздеріне. Әттең, ә? Жете алмай жарты жолда қор боп сорлап тұрғанымды қарашы? Осылай бей-берекет жүріп мен пакеттен де ажырап, барлық сырды жау қолына беріп, қара баспасам жарар еді!” – деп Сейіт іштей түйіліп, не істерін білмей, қатты аласұрады. Ондай кезде Қарлығашты тастай қашқысы кеп үңгірден шығып, біресе оған қайта оралды.

	Күнді осылай зарыға жүріп батырған Сейіт пен Қарлығаш жоғарыда бастары қосыла қалған босқын халықтың шетін ала, бөгде жанға көрінбей, үлкен бір ағаштың түбіне барып, оны қоршай өскен жас шыбықтарды паналап тұрды. Ойлары: “Не болар екен, жақсылық сөз есітер ме екенбіз дегендей еді”.

	Бір кезде жұрт алдына еңкіштеу келген ұзын бойлы, арық, көзіне баданадай көзілдірік киген аққұба адам шықты. Ол бірден сөйлеп кетті. Егде тартып қалған бұл адам бұрын мына сияқты бұлбұлдай сайрап суырылмақ түгілі, өмірі біреудің бетіне тура қарап сөйлемейтін. Үнемі төмен, тіпті, аяғының басынан көзін алмайтын секілді жүретін ол, егер біреуге әлдене айта қалса жүзін сол көтермеген күйі ақырын мыңқ ететін де қоятын. Сөйтіп, өз қотырын өзі қасудан ары аса алмаған шаруа қазір сөз дегенді түйдегімен лақтырғандай, сорғалатып тұрды.

	– Мынау, әлгі Сапар атай ғой! – деді Қарлығаш.

	– Сапар?

	– Иә, Сапар атай.

	– Ол кім еді? Өзі мүдірмейді-ақ екен.

	Осы кезде Сапардың даусы бұрынғысынан да қаттырақ шықты. – Рас қой бұда, ә? Рас айтам ғой мен, ә?

	Сөз иесі жұрттан өзін қостаған жауап күтті. Бірақ, үнсіз халық бұл жолы да мыңқ еткен жоқ. Бейне айтып болсын деп, ақырын күткен сияқты. Сапар ішінен мына кесшелерді «бәлем ұйытып-ақ тастадым ғой» деп ойлап және сайрады.

	– Шындықты мойындап сөйлейтіндер жоқ па? Ім.. м, солай ма екен. Ендеше тағы да дәлелдейін, – деп, ол көзілдірігін жоғары бір көтеріп қойды.

	– Е, неғыл дейсің, дәлелдей бер. Шешен боп кетіпсің ғой өзің! – деген дауыс оны жалт қаратты. Ат жақты сопақ бетінен қаны қашып, еріндері жыбырлап кетті.

	– Қоя тұрыңдар, бөссін, тіл бітіп қалған екен!

	– Әй, бұған не болған, мұндай желігі жоқ еді ғой.

	– Үйреткен ғой.

	– Анау ауылда жатқандар үйреткен оған!

	– Е-е, түсінікті, түсінікті!

	– Тіпті, шаншудай қадалуын қарашы?

	– Ей, Сапар!

	Даусы қарлығы шыққан қартқа жұрт ду ете бұрылды. Сапар да аңырайып көзіне қолын қалқалай тосып қарады.

	– Бұл қайсың-ей, көзім жетпей тұр. Жақынырақ келші бері?

	Қолына ұстаған тобылғы таяғы бар ақсақалды қарт орнынан тұрды.

	– Ау, ақсақал не айтпақ ең?

	– Әй, Сапар, – деген қарт үні әлсіз болғанымен, тым салмақты еді. – Не көкідің жаңа? Байлар мен ишандарға не қимаң қышыды.

	Әлде соларың сені осында өкіл етіп әдейі жіберді ме?

	– Жіберген жоқ, – деді Сапар беті бүлк етпей.

	– Ендеше, немене, түс көрдің бе? Қазір күнде ел тонап, жауығып жүрген жауыздар емес пе олар.

	Сапар үндемей қипақтап қалды. Дуылдап, сыбырласып, жел үрлеген көгалдай қозғалып кеткен жұрт қартқа сүйсіне, мейірлене қарасты.

	Сейіт қыз құлағына сыбырлады.

	– Мынау кісі бағана сай басына кеп тұрған атай емес пе?

	– Е, көрген екенсің ғой, – деді Қарлығаш та ақырын сыбырлап.

	–Көргенмін. Әлгібір мылтықты біреулер оған қоқандап шауып келгенде өлтіріп кетер ме екен деп зәрем қалмап еді. Аман екен, бейшара.

	Бұлардың сыбыр-жыбырын ашына сөйлеп кеткен Сапардың даусы бөлді.

	– Менің ешкімге де қимам қышып тұрған жоқ. Біреулер үшін жаным шырылдап, күйіп-пісетін есерің мен емес. Ондай мінезді мендей құлына жаратқан ием бермепті. Аллатағаламның маған келгенде сол сараңдығына мың да бір ризамын.

	Отырған қауым ду күліп, бір дүр етті.

	– Рас, достарым. Маған десе өзімнен бөтеннің бірі өліп, бірі қалсын. Жаңағым құлақ естіп, көз көрейін деп жатқан оқиға ғой.

	Аузыма түсіп кетті де, айта салдым. Білдіңіз бе, ақсақал?

	Көп күлкісі тағы да айналаны кернеп барып басылды.

	– Ой, түлкі! – деп, біреу айғайлап жіберді.

	– Қалай-қалай жалтарады, ә?

	– Үндемегеннен үйдей пәле шығады деген.

	Дуылдап кеткен мысқылды күлкі аралас үндер Сапарды талқан жегендей қақалтып тастады. Ол біраз тұншығып үнсіз тұрды. Бірақ, тез-ақ есін жиды.

	– Солай ма? – деп жұртқа қарады. – Мейілдерің, ауыз өздеріңдікі. Бас-басыңа жауап беріп жатпаймын. Әркімнің өз ұяты, ары бар.

	– Е, бәсе. Адамдық сол қасиеттерден айрылмаған жақсы.

	Сапар көп арасынан дауыс иесін іздеді. Бірақ, көре алмады. Көзілдірігін сәл көтеріп шүңірейген көзінің алдын саусағының ұшымен сүртті. Дереу екінші мақсатын орындауға көшті.

	– Ендеше, – деп жан-жағына қарайлады.

	Байлар мен ишан-молда, тағы басқаларды жойып болғаннан кейінгі істейтін сұмдығы не болмақ. Сендер әуелі соны білесіңдер ме?

	– Тағы да бір өтірікті соқпайсың ғой, ә?

	– Қоя тұрыңдар!

	– Қайтеді-ей. Мына үндемес не боп кеткен? – деп күбірледі әлгі қарт. Сапарға сығырая қарап қалған.

	Жұрт бірден құлаққа ұрған танадай жым-жырт отырып қалды. Сапардың шыққан тауы биіктеп бара жатты. “Бәлем мойындаттым ба? Енді маған риза боларсың. Құрбан! Бұдан артық қолымнан келері жоқ”, – деп тұрды. Осы кезде бір шетте отырған әлгі қарт күбірледі. “Мына кәпір не көкиді? Лебізің құрғыр үндемес, екі ауыз сөздің басын құрай алмайтын діндәнә, бүгін қандай шешен боп алған және қалай құлпырады, шірік? Ол мұндай сұмдықты қай моладан шығарып алып жүр? Қақ-соқпен жұмысы жоқ, сондай-ақ, білмегенін киіз кітапқа қарап соғатын дүмше молда емес. Кімнен үйреніп, қай тарапқа бет бұрған? Ой, тоба! “Естімеген елде көп, деген осы екен-ау!” – деді ішінен. Оның неге сонша күйзеліп, тыпыршығанын сезген жан болған жоқ. Өйткені, жұрттың бәрі де іштей сондай бір күйзелісте еді.

	Замат адамдар ешкімнің рұқсатынсыз орындарынан көтеріліп және сол бойда алыстап бара жатты. Үн-түнсіз бірінен соң бірі тұрып шілдің баласындай сәл ғана уақыт ішінде шартарапқа бытырап, айнала сіңіп те кетті. Олар осында өз беттерімен қалай жиналған болса, кетулері де дәл сондай болды. Адамдарға әуелі көзілдірігін қолына алып, кәрі текенің көзіндей ежірейген көзімен қараған Сапар, бірте-бірте суға батқандай, зым-зия жоғалған жұрт соңынан кіжіней айғайлады.

	– Ау, халайық, бұл не, қай тесікке, қай бағытқа қарай бет бұрдыңдар!

	Тоқтаған, Сапар сөзіне құлақ асқан жан болмады.

	– Ау, бәрібір, “Шолақ бабаның” түбіне шөгіп кетпесеңдер құтылу жоқ. Одан да тоқтаңдар, сәл сабыр етіңдер, мен сендерге...

	Сапардың даусы күжілдеуін қойып, енді жалынышты үнге айналды.

	– Жұртым-ау, мен сендерге ертегі айтып тұрғаным жоқ қой. Аты бүкіл аймаққа мәлім Құрбан сияқты медресе бітірген ақ пайғамбар жолын қуған Тісбай байдың баласы...

	Сапардың аузынан шыққан адам аттары Сейітті есінен тандырды. “Құрбан, – дейді деп шошыды ол. Ішінен күбірледі. – Тісбай байды да атады! Олардың бұл ауылда не шаруалары бар еді? Елі бөлек, жаз жайлауы, қыс қыстауы қосылмайтын біздің байдың атын айтып, жар салғаны несі, ә?”

	Естігендерінен қорқып, есі қалмаған Сейіт тілін безеп тұрған Сапардың одан кейін не айтқанын дұрыс есіте де алмады.

	Ал бірақ сөзінің соңын Сапар бұ жолы да еріндері жыбырлап, иегі дірілдеп, бітіре алмап еді. Солай тұрғанда алаңда небәрі бірекі-ақ адам қалған. Олар Сапардың қасына аяқтарын мысықтай ептеп басып кеп:

	– Енді қайттік? – десіп, біріне-бірі үрейлене қарасып тұрды? Жақын болғанымен сай ішіне әбден тереңдеп түсіп алып күндізтүні тулап жатқан “Шолақ баба” өзені олардың дірілдеріне діріл қосқандай, дірілдей, гүрілдей түсті.

	* * *

	Үдере көтерілген адамдар қатарында алаңнан кеткен Сейіт пен Қарлығаш та бас сауғалар пана іздеп келеді. Ешкімнің көзіне әлі түскен жоқ. Бірақ Қарлығаш бұрынғыдан бетер қорықты. Әлі жаңағы шалдың ойынан айыға алмай, тек ішінен тынған. Сейіттің білегінен ұстап алды. Қалш-қалш етеді. Ойына келген пікірін де тежей алмады.

	– Совет өкіметі мені құтқарады, деп ойлап ем. Бағана өзің де осылай дегенің есіңде ме? Үуһ, аллам-ай, не боп барады. Бұдан былай еркін өсесіңдер, деп қуантатын еді ғой мұғалім? Бәрі де жай әншейін кластағы сөз екен ғой. Асылбек ағаның о несі, ә? Сондай өтіріктің кімге қажеті бар еді? Қыздар теңдік алады, деген-ді. Әрқашан сабақты солай бастап, солай аяқтайтын. Қалың мал құриды, әйтеуір, еркек екенмін деп байдың жарымес баласы елдің әдемі қыздарын әкету сияқтыларды ендігі жерде көрмейсіңдер. Қуана беріңдер, қыздар, дейтін ол үнемі.

	Қарлығаш сүрініп, екі-үш рет жығылып та қала жаздады. Буын-буыны дірілдеп, тұла бойы жапырақша қалт-қалт етіп, Сейіттің қолтығына кіріп алған. Жақын маңда бөтен жан жоқ екенін біле тұрса да, бала жігіт жан-жағына шошына алақтап, бойын қыздан алып қашумен әуре. Реті келсе Қарлығашты жуытқысы-ақ келеді. Беті дуылдап, жүрегі қабынан шығардай дүрс-дүрс соғып, қызды өзінен итере шеттетумен әуре. Жазықсыз сұлу кеудесі де солай дүрсілдегенін о да сезіп, үнсіз қысылып терлеп те кеткен. Бірақ, солқ-солқ жылаған Қарлығаш ойындағысы жігіт көкейіндегіден мүлде бөтен еді. Оныкі қор болған, жас өміріне өкінген, ашынған, нәзік тұлғасын ыза буған шау, бұлқыну еді де, Сейіттікі әлі өзі де түсініп жетпеген жұмбақ? Әрі балалық салдары болатын. Оның үстіне қызбен сәл жақындасып кетсе осы қатерлі жолда барлық құпия сырын ашып қоятындай жігіт тастай қатып алғанды.

	Екі жас сол жүріспен бағанағы үңгірге кеп кірді. Бұлардың жан сая еткен маңынан әлдекімдер өтіп барады. Сейіт шошына елеңдеді.

	– Қарлығаш!

	Сейіттің даусы өз еркінен тыс оқыс шықты. Замат орнынан қарғып тұрған оны қыздың сай-сүйекті сырқыратардай мұңы есінен біржола тандырды. Ол асыға-аптыға үн қатты.

	– Қарлығаш, Қарлығаш! – деді бала жігіт не сөйлеп, не қойғанын аңғармай.

	– Не, не дедің?

	Қыздың даусы елжіреп, алқына шықты. Дірілдеген үндер сыбырға айналып бара жатты.

	Осы кезде бүкіл сай, өзен бойын кернеген зор дауыс айналаны дүр сілкінтіп, қатты дір еткізді. Жар тастар да үн қоса айғайлап жаңғырды.

	– О, халайық, шығыңдар бері!

	Шырт ұйқыдан шошып оянған жандай селк етісіп қалған Сейіт пен Қарлығаш сол тұрған күйі жұбын жазбай, елеңдей жүгіріп, үңгірден шықты. Жаңағы дауыс қайта естілді.

	– Ерғара, мынау Ерғара аға ғой! Қатты айғайлаған Қарлығаш екпінімен біраз жерге барып тоқтады. Дереу артына жалт қарап, Сейітке қолын созды да:

	– Ерғара ағаның дәл өзі. – Ол дауыс келген жаққа қайта бұрылды. – Ағатай, мынау өзіңіз бе?

	– Иә, мен өзіммін! Қане, қайтыңдар үйлеріңе! Ауылда қазір тырс еткен басбұзар қалған жоқ. Қорықпаңдар!

	Байсаловтың сенімді, өктем даусы жоғарыдан саңқылдап естілген сайын, ауылға бет түзеп ағылған адамдар қарасы да көбейе берді.

	Түн қараңғысы дереу-ақ сейіліп кеткендей. Даңғырлаған көп үндерде сенім және жауға өшіккен қажыр да жатқандай.

	– Қане, апа, жүріңіз! – дейді біреу асыға-аптыға сөйлеп. Оған:

	– Ақырын, баланы жығып алма, келін! – деген әйел даусы да еркін жетіп жатыр.

	Қос құрбы Сейіт пен Қарлығаш лезде бәрін ұмытып кетті. Екеуі сайды өрлеп ауылға беттеді. Бірақ, сәлден кейін олардың жұбы айрылып, екі жаққа қарай жүрді. Біріне-бірі қош бол құрбым, деп қоштаса да алмады. Тек екеуіне ауыл іргесіндегі терең сайда, қазір, тіпті, қол созым жерде гүрілдеп жатқан “Шолақ баба” өзені ғана жолдарың болсын, әлі де талай кездесесіңдер дегендей еді.





Үшінші тарау


	Тұңғыш ауыл советінің председателі

	Күн көтеріліп келеді. Бірақ, кешеден әбігері шығып, шаршаған ауыл адамдары әлі сол әурешілікте-тін. Ал, бірте-бірте Қаратаудың атақты биігі Сүрен шоқысынан таяқ бойы жоғары өрлеп кеткен күн төменде қалың ағаштардың қою көлеңкесіне, сондай-ақ таңертең әр үйден шығып, жан-жаққа тарап жатқан түтіннің көк буалдырына оранып алған ауылға шақшия қарағандай. Ондағы адамдар тіршілігіне көз салып: “Қалай, аман-сау өрдіңдер ме?” – деп үн қататын да секілді.

	Алайда, аспанға мылтық атып, жұрттың зәрелерін ала келген бүлікші жігіттерінен амандығын көздеп қашқан адамдардың басы қазірде де шыр-пыр еді. Біреу сиырын, біреу қой-ешкісіп жоқтаса, ондай малдары жоқтар үйлеріндегі іліп алар бұйымдарын, қолға ұстар ыдыс-аяқ, көрпе-төсектерін түгендеді. Кейбіреулер үшін үйінде бар дүниесі де жоқ, жоғы да жоқ боп кеткен секілді.

	Осылай кіжінген жұрттың кейбір мықтысынған ауылдасының күпілдек батырлары жетіп келіп, Ерғараға тиісті. Оның есігін тепкілеп жатқан орнынан тұрғызды. Жанына тиер былапыт сөздер айтып сайрады. Бірақ, ауыл Совет председателі ешкімге қарсы ләм-мим демеді. Бәрін көтерді.

	Дегенмен, Ерғара кеңсесіне күндегіден ерте келді. Жол-жөнекей де, кеңсе алдында да оған көп адам кездесті. Ар-намысына тие көкігендер де болды. Іштей тынған Ерғара сонда да мыңқ етпеді, қалыптан шықпады. Сабырлы сөйлеп, халыққа мұндай опасыздық жасап, оларды зар қақсатып жүрген Совет өкіметі емес, оның қас жаулары екенін түсіндіре жүрді. Содан кейін бүгінгі істейтін істер жайын ойлап, кеңсесінде жалғыз отыр еді, Қозыбақ кіріп келді.

	– Мынаған не дейсің? – деді ол председательге кәдімгі әдетінше ширатылған қап-қара сұлу мұртын қолымен сипап, аппақ тістерін көрсете жымиып.

	Әуелі Қозыбаққа аң-таң бола қараған Ерғара орнынан атып тұрып, ашулы үн қатты.

	– Сауап болған екен?

	– Немене, қате есіттім деп тұрсың ба? Қозыбақ енді не дерін білмей жалтақтады. – Бұл сұмдыққа сен осылай десең, басқа не демесін, – даусы дірілдеп, көңілі бұзылған ол төмен қарады. Ерғара тыпыршып кеңсе ішінде әрлі-берлі жүріп кетті. – Ешкімге жалынбай, домбырамды тартып, өлеңімді айтып жүрген сері Қозыбақ едім. Оны өзің де білесің. Мені сыйламайтын осы елде жан жоқ еді.

	Міне, енді...

	– Жә, жә! – деп айғайлады Ерғара. – Мына түріңді анау комсомол жастар көрмесін. Оларға үлгіні бұлай беруге хақың жоқ!

	– Бетімді де көрсетпейін бе? – деп селк етті Қозыбақ.

	– Жоқ, мына көз жасыңды!

	– Мен жылаған жоқпын.

	– Жыламасаң қиын болған екен. Жетіспей тұрған сол еді, ал жыла еңкілдеп! Әне, анау орындыққа отыра қалып солқылда? Кешегі елдің ерке сері ақыны. Қыз-келіншек, қатын-қалаштардың сүйіктісі. Бүгін коммунист болып қорлық көрдім, ең ақыры әйелдердің өздерінен, – деп жыла! Қозыбақтың көзі алақандай боп кетті.

	– Айттым ғой, мен жылап тұрғаным жоқ. Бірақ, көрінгеннен сөз есіттіріп қоясың ба? – деп тұрмын.

	Ерғара Байсалов ашуын басты. Тағы да ерсілі-қарсылы жүрді. “Рас-ау, қазір досыңнан гөрі дұшпандар көбейіп барады. Бірақ... елді шошытпау керек. Шеннен шыққандар аз емес. Олардың бәрін... ім.. м! Әрине шыдай тұрып, сақ жүрген абзал. Ізіңді аңдығандар толып жүр. Тек қапыда жем болма, партияның өзі солай деп отыр. Шыдам керек, бәрінің кезі келеді”, – дейді.

	Ерғара бұрылып, Қозыбаққа қарады. Ашу емес, бұрынғы әдетінше әзіл-оспағын араластыра сөйледі.

	– Ал, – деп, Ерғара сәл тоқтады. – Жалпы жағдай жақсы емес. Жаулар көбейіп барады. Мен болсам осы төсте ел билеген тұңғыш кедей, тұңғыш ауыл советпін. Білмейтінім көп-ақ. Қайтейін, білмесем де совет жұмысын басқаруға тиістімін.

	Күлерін де, ренжірін де білмеген Қозыбақ ауыл совет председателіне таңдана қарады. Тоқырап, тұттырып тұрды. “Рас айтады”, – деді ішінен... Кенет көз алдынан оқиғалар тізбегі өтіп жатты. Олар мыналар еді:

	Қозыбақ үйіне барғасын да саябыр таба алмады. Бұл екі ортада әйелі шай қойып, ертеңгі ас әзірледі. Отырып, тамақтанды.

	– Қазір қайда барасың. Әлі ерте ғой, – деп сұрады әйелі.

	– Жұмыс бар. Жұртты арық қазуға шығару керек, – Қайдам. Заман өзгеріп кетті, Ерғара ағаны, сені және мұғалімді біраз жұрт жек көріп жүр. Ол жақсы емес, – деді әйелі тағы да жыламсырап.

	Қозыбақ жымиып отырды. Аласа мол әдемі қой көзі жайнап тіл қатты.

	– Бәрі бай-кулактардың үгіті. Байлар коммунистерді жек көреді. Ал, біздер оларды жақтырмаймыз. Бұдан ары қарайғысын өзің ойлай бер. Тек қорықпа. Апама, балаларға да осылай деп өзің түсіндіріп қой.

	Әйелі қайтып үндемеді. Қозыбақ тысқа шықты. Таң әбден атқан. Қызыларай күн нұры да жер бетіне төгіле бастапты. Ауыл совет кеңсесіне қарай бет алған Қозыбақ ақырын аяңдап келе жатты.

	Дәл осы кезде кеңсеге Асыбек Елтаев пен Сейіт кірді. Түнде бала жігіт мұғаліммен кетіп оның үйінде қонып шыққан.

	Ерғара қазір бір сәт партияның ұлы мақсатын ойлап кеткен-ді. “Шынында тізгін тым бос ұсталған екен. Қулар қатты семірген жаман аттай жалына тоқпақ байлатудан қалып қойыпты. Енді қара, алдына келсең тістеп, артына шықсаң теуіп жатыр. Партияның біраз кадрларын да жазым етті. Оны білмей отырған біз жоқ. Саябыр табар, жуасыр. Қарапайым шаруаны үркітіп, шошытып, бәле салуын қояр. Өздерінің талай-талай бас бұзар істерін партиямыз кешіруден кешіріп-ақ келеді. Әйтпесе...” Ауыл Совет председателінің ойын Қозыбақ бөлді.

	– Мына жігітті, – деп, ол Сейітті қолының ұшымен көрсетті.

	Сейітке жалт қараған Ерғара жарқылдап тағы да көңілденді. Ат жақты, ұзын мұрын, сіріңке қара жүзі жайнап, өткір көзінен от ұшқыны жылтырады.

	– Кеше бұл жігітті әдейі алып қалып ек. Меніңше, бүгін де оны жолға шығаруға болмайды.

	– Неге? – деп сұрады Асыбек. – Оған қайта бұл жерде қауіптірек емес пе?

	– Жоқ: Олай емес. Бұл жігітті бүлікшілер әлі бүгіп де, тіпті ертең де аңдиды.

	– Оны қалай білдің? – деп сұрады Қозыбақ.

	– Білмейтін түгі де жоқ. Бүлікшілердің сымсыз телефоны – ұзын құлағы мықты. Турасын айтайын, олар менен, ауылыңа жел жетпес жүйрік мініп келген кім, деп бекер сұраған жоқ. Телефон, телеграф бағандарын торып, сыбыр еткенді білгені сияқты, олар осы ұзын жолмен арлы-берлі өткен жолаушылардың да ізін аңдиды. Бірақ, мен бұл жігітті қалаға оқуға бармақ боп жүрген жолдасымның баласы еді, деп жауап бердім.

	– Апырым-ай, ә? – деп тұрды Қозыбақ. Сейіт пен Асыбек те таңдайларын таңданыса қақты.

	– Солай. Ал, олар менің жауабыма сеніп жай жатпайды, жол тосады. Ең кемі екі күн аңдиды. Білдіңдер ме?

	Ешкім олай емес дей алмады.

	Шындығында бүлікшілер кеше бір жағы осы ауылға қашып кірген Сейіттің ізінен келген еді. Таңертең оны көріп қуған екі атты басшыларына айтып барған. Сірә, Совет өкіметініңің жасырын сыбыршы – агенті деген.

	Ерғара жорамалы да осылай болатын.

	– Қане, ең алдымен, ауданның жүйрігі Көктөбелді бұл жерден уақытында зытырғанымыз қандай жақсы болды,– деді Совет председателі. – Әйтпесе, бұзықтар оны алып кетеді екен. Жол бермей жақсы еттік.

	Сейіт кеудесін көтеріп, мақтана тыныс алды.

	– Ал, мен күні бойы қайғырдым. Ер-тоқымсыз кетіпсіз ғой. Неге өйттіңіз?

	– Себебі,– деді Ерғара жайдарылана жымиып. – Ер-тоқым салмақ түгілі, атқораға байланған шылбырын шешіп, ауыздығын салуға да уақыт жетпеді. Қыр асып келіп қалған қарулы топтың қолына түспеу үшін жүгенді сыпырып тастап, атқа жайдақ мініп шаптым емес пе. Сөйтіп, жүйрікті бір тасаға жасырып қайттым.

	Сейіт өз көзімен көргенін айтып жатты.

	– Зәремнің ұшқаны сонша, ат үстінде кетіп бара жатқан сіз екеніңізді де ажырата алмай қалдым. Сөйтсем...

	Ауылда кешегі болған әңгіме жайлы сөз осылай дами берді. Кейінірек бәрі де таусылып, кеңседегілер сыртқа шықты. Асыбек Елтаев мектебіне кетті де, Ерғара биыл ауыл боп қазып жатқан арыққа бұрынғыдай тегіс жұмылдыру ісін ойластырды.

	– Адамдарды үйме-үй жүріп, ертіп шығайық,– деді ол Қозыбаққа қарап.

	– Мына бетіммен қалай жүремін?

	– Жүрмей несі бар. Қайта көрсін жұрт.

	– Көрсін?

	– Иә, көрсін. Кісіні босқа күйдіруге болмайтынын түсінсін. Айыптыларға нәлет айтсын!

	– Қайдам. Шынымды айтсам, тірі жан баласына көрінуден ұялып тұрмын.

	– Оқа емес. Мұнымен бізді ешкім мұқата алмайды. – Ол Қозыбақтың айғызданған бет-аузына тағы да зер сала қарады. Сайып келгенде өздеріне қиын. Халық «балақтағы битті басқа шығарма» деп бекер айтпаған. Секеңдеген жігіттің серкесінің сор бар, шырағым. Бүлікші содырлар бұл әдетін қоймаса, бір күні сілесін қатырып, дымын өшіреміз де тастаймз. Оған шүкір, күшіміз жетеді. – Ерғара сәл аңырап қарап қалды. – Шыныда бүлікшілер бетіңді құшырлана сүйген-ақ екен!

	Сейіт еріксіз күлді. Оған Қозбықтың өзі де қосылды.

	– Рас,– деді Ерғара езіун жиып. – Бет емес, қып-қзыл ет қып тыныпты. Енді абайлап жүр. Мұндай жауырға сауысқан сияқты құстар өш келеді. Келіннің мінезі жібектей жұмсақ қой. Бірақ, тағы да бір бөтен алақанаттарға жолығып қап жүрме.

	Қозыбақ басын шайқап, жұқа киіз қалпағын маңдайына баса киіп, әдемі аппақ тістерін көрсете жымиды.

	– Әй, Ереке-ай, кісінің күлмесіне де қоймайсың-ау!

	– Күл, күл? Бетің ашымаса күле бер. Есте болсын, жолдастар, – Ерғараның жүзі сұрланып, тіпті, түнеріп кетті. – Бағанадан бері көңілімізді зорлап көтеріп тұрмыз. Ал турасына келсек, мұның бәрі бізге қарсы әдейі істеп жатқан істер. Бұдан шығатын қорытынды – сақ жүріп, сақ тұрайық!

	Ерғара сәл жұмсарып, Қозыбақтың бетіне қарады.

	– Ашып тұр ма?

	– Ашып тұр. Тіпті, тызылдайды.

	– Анықтап көре алдың ба, кім-кімнің әйелі екен?

	– Бәрін де көрдім. Әлгі үндемес Сапардың қатыны бар.

	– Ім... м, солай де. Өткен түнде Сапар сайда қашып-пысып жүрген адамдарды жиып алып сөз сөйлепті. Совет өкіметін келістіре жамандапты.

	– Не дейді, рас па? – деді Ерғара.

	– Рас. Сейіт, естідің бе, жігітім. Кім ол жұртты жиып ап, үгіт таратқан?

	Кеше кешке болған оқиға түгелдей Сейіттің есіне түсті.

	– Әйтеуір бір кісі, жаңылыспасам жаңа сіз айтқан Сапар деді ғой деймін. Көп сөйледі. Тіпті, жаман адам екен. Ыңғай өтірік айтты.

	– Көрдің бе? – Ерғара Қозыбақтың білегінен нұқып қалды. – Нағыз бәле ішімізде де толып жатыр. Оны құтыртқан, әрине, біреу бар. Шөптің басы жел тұрмаса қимылдамайды. Өзі күлшелене шиыршақ атып, ішіңде жатқан бір улы жылан Сапар сияқтыларды жар басына қондырып, жапалақша жалпылдатып қойған. Ол сұм кім екен, ә?

	Бұл сұрақ Қозыбақ, Сейітті ғана емес, Ерғараның өзін де ойландырды. Сейіттің көз алдына Тісбай бай, оның молда баласы Құрбан елестеп кетті. “Тек жүрмейтін адамдар еді... Иә, олар туралы түнде де айтты ғой, Қап, өздері...” деп ойлады. Бірақ, тіс жарып еш нәрсе деген жоқ.

	– Мейлі, – үнсіздікті Ерғараның өзі бөлді. – Егін егіп, бау-бақша өсіру кімге де болса керек. Қырсығы мол байлар үшін де, жыртық шапан кедейлер мен алдында ірілі-ұсақты бес-ондаған аша тұяғы бар шаруалар үшін де қажет-ақ. Есіктерінің алдына көк егін егіп, өрік, алма, алша, жаңғағы мен жүзімдіктерін қуратып алмай, жемісін жеп отырса, ешкім де аштан өліп, көштен қалмайды. Ол үшін бастаған істі жарты жолда қалдырмай, тез күннің ішінде аяқтау бүгінгі күннің басты міндеті.

	Биыл ауыл Совет председателі Ерғара сондай коммунистер – Қозыбақ, мұғалім Асыбек және комсомолдар бас болып, бір игі істі қайтадан қолға алған. Онысы – төменде ауыл тұсынан неше ықылым замандардан бері арқырап ағып жатқан “Шолақ баба” өзенінен сыбаға алу еді. Қолайлы бір тұсынан бұғалық салып бөгет жасау. Сөйтіп жақпар тасты қыя беткейлерден қиып арық тартып, ел ортасына мол су әкелуді ойлаған. Егер Совет өкіметінің ауылдары бірінші өкілі, оған ерген коммунистер бастаған бұл сияқты игі ой іске асса, онда шаруалардың қағанаты қарқ, сағанағы сарқ болайын деп-ақ тұр.

	– Тек өткен жылғыдай бәледен аулақ болса.., – деді Қозыбақ.

	– Әрине, оның беті аулақ.

	– Кешегі мен бүгінгі сияқтылар бұл бастамамызды көгерте қоярына күмәнім бар, Ереке!

	Ерғара сәл мүдіріп ойланып тұрды.

	– Әрине, Қозыбақ, дұрыс айтасың. Еңбегіміз еш болмаса болғаны демексің. Бірақ, біз мұндай игілікке, ең алдымен, елдің көзін жеткізуіміз керек. Сонда ғана мақсатқа жетеміз. Бүгінге дейін ауыл өмірін көгертіп келген бір құлақ су еді. Ол үшін адамдар қырылысатын да жататын. Өйткені, азын-аулақ көк егінін, ауласы айналасындағы аядай жердегі бау-бақшасын, жеміс ағаштары мен қауын-қарбыз, сәбіз-пияз, сондай-ақ, жоңышқа, тары, қонақ, арпа секілді мерзімінде суармаса қурап кетіп, бір түйір астық бермейтін дақылдардан өнім алу кімге де болса ауадай қажет.

	– Ол ғана емес қой. – Қозыбақ председательдің сөзін бөлді. – Егер суды шығара қалсақ сонау даланың бәрі суармалы егіс боп кетер еді ғой!

	– Дұрыс-ақ, – деп қостады Ерғара.

	Су үшін күрес мұнда әрбір семьяның тіршілік тынысындай. Жазғы кездерде иығынан кетпені түспей, күндіз-түні бақшасына бір ұрттам су жеткізу қамында жүретін диқандар өмірі де аянышты-ақ еді. Жұлым-жұлым жейдесі немесе көйлексіз жалаңаш етіне киген шапанынан денелері жарқ-жұрқ көрінген кедей шаруалар мойындары ырғайдай боп, күн қағып кеберген еріндерін оқта-текте жалай жүріп кезек күтетін. Өзіндей шаруаның есігі алдында сарғайып отыратын да, оның жері суғарылып біткенше екі көзі төрт болатын. Сәті түсіп қолы жете қалған кейбір кедей сорлы әйелі ұл тапқандай қуанғанын көру қандай рақат еді. Екі езуі екі құлағына жеткен ол аяқ-қолы шидей боп, қайда басарын білмей, тасып төгілетін. Бір жерде тұрмай, тіпті, тайтаңдап билей жүріп аққан аз суды тілімен тартқандай, арық бойлап кетпенінің ұшымен жетелеп бара жатады. Сөйтіп қаншалық машақат, қып-қызыл еңбекпен оның ауласына су жетер-жетпестей жыртық дамбалының балағын түріп, жалаңаш иығына кетпенін салып алған екінші шаруа көзі жылтырап келіп тұратын.

	– О, суыңа қыдыр дарысын! – дейтін арық мойынының қан тамырлары білеуленген ол ыржия жымиып. Жылы сөзге көңілі тасыған кедей:

	– Айтқаныңыз келсін. Бізден кейінгі ендігі кезек сіздікі ме еді?

	– Е, менікі ғой, кешке дейін босатар ма екенсің?

	– Іншалла. Су атасы Сүлеймен қуат берсе, босатып қалармын. Мәңіз, насыбай. Нағыз қарабұйраның өзі. Босқа отырғанша ауызыңызды тұшытыңыз.

	Суға қолы жеткен кейбір кедейіңіз бұл сәтте тіпті көңілді де, мырза боп кететін. Шақшасын ұсынып, өзіндей шөлдеген қарасирақтың асықпауын тілегендей сөзге айналдыратын.

	Солай күнелтетін ауыл тұрғындары ұрыс-керіссіз де жүрмейтін. Енді біреулер “уақытында бола қоймадың, жерім кеуіп, егінім қурап барады”, – деп шатақ шығарып, оның ақыры көңілсіз қияпаттарға да соғып жататын.

	Бұл елде су тапышылығы осындай еді. Ал, су болса бақша гүлдеп, іргеде бұлбұл сайрайтын да, күзде әркім өз әліне қарай ақ түйенің қарны жарылған өнімге қолы жететін.

	Бірақ, арық елдің осы аз суын егін жайларына бұрын алған жуандар сол кезде бәленің нағыз бәлесі болған-ды. Біресе пәлен гектар жоңышқасын, біресе көк егістерін суарған олар кемі бірекі жетісіз босатпайтын. “Жерім кеуіп, егінім қурап кетті”, – деп жылап барған кедей шаруаларға берер жауабы:

	– Е, кеуіп кетсе қайт дейсің? Оны менен емес, құдайдан көр. Аллатағалам кімге не берерін өзі біледі, – деп мырс-мырс күлетін.

	Қою көлеңкеде қарнын сипалап жатып берер жауабы еді бұл.

	– Құдай тілеуіңізді берсін, босатыңызшы. Бүгін-ертең тамырына су тимесе ала жаздайғы еңбегім еш болайын деп тұр.

	– Айттым ғой, рақымды менен емес, құдайдан сұра, деп.

	– Біздің қазіргі құдайымыз...

	Шаруа сөзінің ар жағын айтуға батылы жеткен емес.

	– Қане, есігіме тыныштық бер!

	Қымыздың кекірігіне шала мас жуандар аузынан шығатыны осы еді. Аш өзегі де талып, көңілі де азған, жүрегі қарайған сорлы кетпенін көтеріп кетіп бара жататын да ойына: “Аш бала тоқ баладай ойнамайды, тоқ бала аш болам деп ойламайды”, – деген даналық сөздер оралатын.

	Сіңірі көрінген тарамыс кеудесіне сыймай тулаған ызасын арқалаған жарлы солай кете беретін. Сөйтіп бара жатып, таз ашуын тырнадан алғандай, былай шыға бере иығында жатқан кетпенін қара жерге қарс еткізіп қойып қалатын да, екі шекесін тырбиған қолдарымен ұстап отырып өкситін. Үйіне барып балашағаға көрінуге беті шыдамай, мықтыларға жалданып, оның жерін суғарып күнелткен өзіндей жарлыға барып жалбарынатын.

	– Кеуіп кетті ғой, кеуіп кетті. Бәрі қурап күл боп ұшайын деп тұр. Көп емес, ет асымдай уақытқа бұрып алайын рұқсат етші?

	Кедей кезерген ернін жалап, өзіндей кедейден рақымы түскен жауап күтетін.

	– Мынауың көп уақыт қой!

	– Көп емес, сәл ғана ғой, сәл ғана.

	– Жоқ, жарқыным. Қожайындар біліп қойса. Менің де бала-шағам, ата-анам бар ғой. Оларды содан кейін немен асыраймын.

	– Оны көп десең сүт пісірімдей ғана уақытқа босатшы. Екі арық егінімді тым болмаса...

	Әуелі ет пісірім, онан соң сүт пісірім, келе-келе бір шәугім шай қайнатым уақытқа су сұраған шаруалар халі осылай еді. Бұл тіпті сонау заманнан бері қалыптасып, әбден бекіген өмір заңы сияқты болатын. Биыл осы заңды бұзып су тапшылығын біржола жоюды ойлаған ауыл коммунистері іске жұмыла кіріскен-ді. Рас, олар былтыр да осылай әрекет еткен. “Шолақ бабаның” бір ұрымтал жерінен бөгет жасаған. Сөйтіп арық қазып, суды сайдан қырға қарай тартты. Бірақ, соншалық көп күшке түскен бұл еңбек алысқа бармады. Бір түнде барлық арықтың быт-шыты шығып, қирады да қалды. Шаруалар зар жылады. Байлар миығынан күлді.

	– Ау, ақымақтар бастарың істемейді. Құдайдың бермесін алам дедіңдер. Әне, ашуы келген аллам, бір-ақ түнде тып-типыл етті де кетті.

	– Мүмкін, құдай емес шығар оны істеген?

	– Енді кім? Қане, енді кім? Ә?

	– Оны табамыз. Сонда көресіңдер! – деді коммунистер. Құдай адам баласының игілігіне ешқашан қарсы тұрған емес!

	– Ой, немене, жаратқан иеммен тілдесіп көріп пе едіңдер?

	Бірақ, одан ары сөз жарыстырмаған ауыл коммунистері халыққа басым айтып, тоқтатты.

	«Бәрібір ол суды шығарамыз. Енді кедергі жасамақ болғандар жақсылық көрмейді!»

	Шындығында мыналар төменнен су шығарып алса бізге жұмыс істейтін адамдар табуға да қиын болар. Табыла қалса бағасын асырып кейкиіп кетер, деп өзара келіскен байлар, олардың қол шоқпар – жандай шаптары бір ғана түнде едәуір жерге барып қалған арыққа көп су жіберіп быт-шытын шығарып, одан кейін бөгетті де жойған еді.

	Биыл осы елдің тұңғыш ауыл Совет председателі Ерғара бастаған коммунист және комсомол жастар бұл іске шындап кіріскен. Өткен жылғы қателікті есептеп, оның мәнін халыққа түсіндірген. Әуелі арық қазып алайық. Содан кейін бөгет жасаймыз. Және кім де болса есітіп қойсын, егер биыл елдің осы тіршілігіне иненің жасуындай кесір жасаған адамдар шыға қалса, олар жақсылық көремін деп ойламасын. Дәл құдайдың өзі болса да аямаймыз, деп ашығына кетті.

	Солай бас біріктіріп жұмыс істеп жатқан ауыл еңбекшілеріне соңғы кезде кеп килігіп жүрген содырлы сойқандардың кешегісі тіпті қатты батып еді. Ақыры милиция кемерімен жүріп шығуға тура келді. Бірақ, жағдай күннен күнге ауырлап, күннен күнге асқынып бара жатты.

	Баяғы бір жылдарда жер астынан жік шығып, екі құлағы тік шыққан басмашылар тап осылар сияқты еді. Олар да берсең қолыңнан, бермесең жолыңнан деп келген. Қатын-бала, кәрі демей, жұрттың бәрін қылыштың қыры, найзаның ұшымен қорқытқан. Қазір бұлар да сондай екенін әр жерлерде көрсете де бастаған. Мал-мүлік түгілі, уылжыған жас қыз-келіншектерді, жеткіншек балаларды да тартып әкеткендерін де ел құлағы естіп түршігіп отыр. Бірақ, шегірткеден қорыққан егін екпес, деген. Есік сыртында аңдыған жау бар екен, деп үйдегі тіршілікті тастап қоюға болмайды. Халыққа су беру керек. Бұл жерде жазғы айларда бір ұрттам су денеңді қыздырып өмір сүргізіп тұрған бір қасық қанмен тең.

	Көптеген жылдар осылай өтіп келген ел өмірі мен тарихын ойлап кеткен тұңғыш ауыл Совет председателі Ерғара ақыры бұйыра үн қатты.

	– Қане, кеттік. Халықты өзіміз бастап шығайық? – деді.

	– Жарайды, бастасақ бастайық, жолдас ауыл өкіметі.

	– Ал, сен, – деп Ерғара Сейітке бұрылды. – Кешегі үйде бүгін де жата тұр. Біз арық қазамыз. Кешке тағы да ақылдасамыз.

	Сейіт не дерін білмей оттай жайнаған өткір көзі жыпылықтап кетті.

	– Жоқ, аға, – деді ол ақыры. – Мен жатпаймын!

	– Неге?

	– Сол. Қарсы болмасаңыз айтайын.

	– Айтшы, қане?

	– Арықты мен де қаза аламын. Сіздер жұмыс істеп, кетпен шауып жатқанда комсомол басыммен үйде пыр-пыр ұйықтап қалай жатамын. Жоқ, аға, болмайды. Егер оған рұқсат етпесеңіз, онда атымды беріңіз, тәуекел, жолға шығамын. Ерғара келіп, Сейітті арқасынан қақты.

	– Қарсы болмай-ақ қояйын.

	– Ой, рақмет, аға!

	– Жігіт екенсің! – деп, Қозыбақ та Сейітке жылы шыраймен қарады.





Төртінші тарау


	Комсомол арығы

	Ерғара қызық мінезді адам. Ол істелуге тиісті жұмыстың бетіне қарап, не болса соны сылтауратып кейінге қалдыра беруді сүймейді. Істеу керек пе, болды. Тартынбай, жалтақтамай кірісіп кетеді де, ол жұмыс қашан біткенше тыным таппайды. Қазір де ойында тұрған іске солай жұмылды. Ал ауыл адамдарының бүгін күндегідей басын қосып, жалпы ортақ іске жұмылдыру – ең басты мәселе.

	– Жарайды, бұған өзім жүрейін. Сендер арық басына бара беріңдер. Жұмыс істеп жатқандарынды жұрт көретін болсын, – деп Ерғара тапсырма берді.

	– Мақұл, – деді Қозыбақ. Әлгі тас қопарып, жер қазатын құралдарды да ала кетеміз.

	– Ондай кетпен, күрек, сүймендердің біразы жеке иелерінде болуы керек. Ал, анау бөлек үйге қойылғандар көп пе еді?

	– Біраз бар.

	– Бәрін жеткізіңдер. Біздің комсомолдар қайда жүр бүгін. Оларға да айту керек пе екен? Әй, жастар-ай!

	– Істің бұл жағын да бізге қалдыра ғой. Бір амалын тауып жинап алайық, – деп, кәдімгі қалжыңбас және әрбір қимыл-қозғалысы, серілік мінездері өзіне жарасып тұратын Қозыбақ едәуір әзіләңгіме етті. – Оларға өзім хабар жеткізем.

	– Тек құрал-саймандар түгел жетсін, – деді Ераға.

	Ақыры бұлар екіге бөлінді.

	Сөйтіп, председатель ел-жұртты жұмысқа шығару үшін жалғыз кетті. Бірақ, ауылдың басынан түсіп, аярынан шыққанда соңынан құлшына ерген жан болған жоқ, әркім әр түрлі сылтау айтып, теріс қарады.

	– Жүріңдер. Бұл арық жалғыз мен үшін керек емес. Өз игіліктерің. Бітейін деп тұрған-ақ жұмыс.

	Бетінің арын бес төгіп, қолын жайып қайыр сұраған бейшара жан сияқты үйден-үйге кірді. Жұрттың бәріне айтатыны: – Ау, жарықтығым, бойкүйездікті қояйық. Тасты жерді тас-талқан етіп ертерек арық қазып алайық. Суымыз болса күйіміз бар. Осыны ұмытпаңдар, – деп жүрді.

	– Не бола қояр дейсің? – деп кекетті оны біреулер.

	– Ата-бабаларымыздың қолынан келмеген істің басын қатырудың қажеті не? – деп мысқылдады екінші біреу.

	– Бәсе, деймін-ау. Тіпті, сонау бір қой үстінде бозторғай жұмыртқалаған момын заманда да ойға келмеген іс үшін сонша зорығып өлеміз бе?

	– Қойшы, жолдас ауылнай. Оған кеткен уақытым ішімді өртеп бітті. – Мені де солай өртейді.

	– Мені де. Иә, мені де!

	– Мен бүгін есігімнің алдындағы жерімді өңдеймін. Қашпаған қара сиырдың уызынан дәметпей-ақ қойдым.

	– Әб-бәрекелде. Екеуіміздің ойымыз бірдей екен, ә?

	Осындай ыңғай кері кеткен сөз болды Ерғараның естігені. Ашуланған, айғайлаған біреу жоқ. Және түнде, одан кейін бүгінгі таңертеңгі сияқты шулап, күйіп-піскен адамды да көрмеді. Бәрінің аузына біреу түкіріп қойғандай, теріс бағып, қырсығып калған. Ашулана сөйлеу олардан қалып, енді Ерғараға жеткен сияқты. Ал, ішінен тынып, тіпті, қатты тістеніп алған Ерғара тағы да сабыр етті.

	– Ау, азаматтар, мен үшін емес, өздерің үшін керек ол. Көбі кетіп, азы қалған игілікті итке тастамайық. Бірлігі жоқ ел сияқты болмайық!

	Бірақ, қыңырайған шаруалар ағаштың қисық біткен бұтағындай, Ерғараға көзінің қиығымен қарап, сол қисайған күйінде қалып қоя берді. Бүгін тура қарап, дәл ойын айтқан адамды көрген жоқ. Бәрі де қисық мойын, қисық көз боп қалыпты.

	Ауылнай Ерғара жұрттың бәрінен түңіліп ренжіді. Тіпті, алдан күткен үмітінің бәрі шорт кесілгендей. Ау, жер суландырып, мынау елдің еңсесін көтерем деген мақсаты қайда ұшып барады? Күлталқан болған үлкен істің солай, жарты жолда қалып қоюы мүмкін бе? Елді бұзған кім? Кешегі бүлікші сойқандар ма?

	Ерғара күйініп, өзін-өзі іштей жеп, тісін қайрады. Сіріңке қара өңі түтігіп кеткен. Көзінің жиектері қызарып, маңдай терісі қыртыс-қыртыс боп, желкесінен батпандай ауыр жүк басып келеді.

	Әр қилы ой қаптап басы мың-дың болған Ерғара саудан гөрі ауру адамға көбірек ұқсайды. Тіпті, жанын қоярға жер таппай, қиналатын сияқты. Солай ілби қозғалған председательдің көзі замат алыстан алдын орағыта өтіп, бірте-бірте ұзап бара жатқан біреулерге түсті. Бірақ, өзінен қашқақтай зытқан үш жігітті Ерғара айнытпай таныды. Олар: Байбосын, Қырсаубек және Тұрымтай еді. Риясыз сеніп, іштей жақсы да көретін комсомолдары. Жаңа әр үйдің есігі аузына барып жұмысқа шығыңдар, деп жүргенінде бірін де көрмеген. “Көзге түспей қайда болды екен? Ім... м! Әлгі Қозыбақ?.. Иә, иә... Сол екен ғой”. Бұлар кеше де Ерғараларға үлкен сүйеу болған комсомолдар еді.

	Лыпылдап, лездің арасында көзден алыстап кеткен жастардың қолдарында кетпен, тағы да бірдеңелер бар екенін Ерғара анық көрді. Бет алыстары су шығаратын арық пен бөгет жасалатын жақ. Тағы да: “Ім... м!” деп ыңыранды Ерғара. Іші жылып сала берді. “Жарайсың, жапалақтарым! Қозыбақ пен әлгі ауданның жас жігітін қосқанда бесеу болды. Менімен алтау. Аз емес. Мүмкін балалардың оқуы біткен соң мұғалім де жетер. Асыбек Елтаев кейде ересек балаларды да ерте келуші еді. Онда қарамыз әжептәуір-ақ шоғырланып көрінетін болады. Әй, бәрекелде. Жарайсыңдар, жігіттер!”

	Байсалов Ерғара аяғын жылдамдата басты. Жаңа ғана іші әлемжәлем боп қайда барарын білмей келе жатқан-ды. Ол енді жолдан үйіне соғып әйелі алдына қойған асты апыл-ғұпыл ішті де, тура сал бөгет тоған арыққа жетті.

	Жол-жөнекей жүдеу тартқан Ерғараның көңіліне кенет ақ тілектен туған ежелгі жақсы ойлары оралды. Суға жарымаған осы елдің шаруаларын бір тойдырсам. Оның ақыры ағыл-тегіл ақ бидай, көгіне көз қызыққан бау-бақша ағашында алуан түрлі жемісі пісіп, бұтағында бұлбұлдары сайраған, аула ішіндегі су толған әуездерінде үйректер жүзіп, қаздар қаңқылдаған өмір жасап беруге септігім тисе, дейтін. Қазір ол әрбір үйдің іргесінен сығалап қарап, сол ізгі ойының мәуесін көріп қалғандай да секілденіп келеді.

	Қозыбақ бастаған жастар ауыл арасын көңілді қарсы алды. Бірақ, ішті жеген қапалықтан Ерғара әлі айықпаған екен.

	– Адамдар, – деп ол сөзінің ар жағын жалғай алмай сәл тұтығып тұрды да, жігіттердің өзіне деген жылы шырай жақсы ықыласын көріп замат сөйлеп кетті. – Біздің адамдар пейілі жаман... Сірә... бі... бір сұмдар... буын-буынға терең бойлап кіріп алған болса керек.

	Оның айтпағы бұл ғана емес еді. Ар жағына бармай тоқтады. Ерғараның қатты ренжулі екеніне тағы да көздері түскен жастар оған енді сөйлеуге мұрша бермей, тұс-тұстан ағалап “ағатайлап” айналаны дуылдатып жіберді:

	– Аға, қазір тағы да бірнеше жігіттер келеді. Бәрі де ертең комсомол мүшесі боламыз деп жүргендер, – деді Байбосын. – Ал, жәшейкеміздің секретары ауырып қалыпты.

	– Е, ол өзі мұндай желді күндері ауырып қалғыш-ақ, – деп сықылықтап күлді Қырсаубек. Оны Тұрымтай қостай түсіп:

	– Жақсы күндері көлеңкедей қасыңнан кетпейтін, ал басыңа бұлт төнсе іздесең де табылмайтын ондай адамдар болады! – дейді мысқылдап.

	– Жарайды, оны қоя тұрыңдар, – деп тұр күлімдеп жайраң қаққан жылы жүзді Байбосын. – Ауырса ауырған шығар. Бірақ, аға бәрінен мынау Қырсаубек пәле болды.

	– Не пәле ол? – деп Ерғара Байсалов Қырсаубекке ренжи қарады.

	– Пәлесі сол – ауылға барып жастардың күллісін бір шыбықпен айдап келемін деп, тап-тап береді. Біз сіздің келуіңізге зорға қаратып тұрмыз.

	– Әңгіме осылай, – деді Қозыбақ та Байбосынды қостап.

	– Рас, аға, мұндайда Қырсаубек ешкімді шашау шығармайды, – дейді ол өзін-өзі көтермелеп. – Өйтпесем мені жұрт тура атымды атамай, қырсау деп кетер ме еді?

	Ерғара бірден жадырап сала берді. Жастарға риза болды.

	Осы кезде Тұрымтай тағы да бір сөз айтты. Ол жаратылысынан шешен еді. Оның бұл әдетін жұрт онша да ұната да бермес еді. Қазір Тұрымтай ауылда болған кешегі оқиғаларды еске түсіріп, тебірене сөйлеп, көптің ойын әлдеқайда бұрып әкетті де, ақыры мынадай деп тоқтады.

	– Жолдастар, кешке жастармен өз алдына жиналыс өткізейін. Онда: “Жер мен су және осы бөгеттің бізге әкелетін пайдасы” деген тақырыпты талқылайық. Мен бұл мәселе жайында баяндама жасайын.

	Алғашқы ұзақ сонар кіріспе сөзінен гөрі Тұрымтайдың бұл ұсынысы қызық болды. Жастар біраз мысқылдай күліп, көңілденіп те қалды. Дуылдап:

	– Біздің Тұрымтайды тек сөйлет те қой!

	– Е, Тұрекең оған бөгелмейді!

	– Тұрымтай бөгелсе, онда ол Тұрымтай болар ма еді! – деп жатты.

	– Күлмеңдер, жолдастар! Бізге ондай мәселені талқылау керектің керегі боп тұр. Өздерің не, көріп білмей отырсыңдар ма?

	– дейді Тұрымтай өршелене тіл безеп.

	– Сонда күн тәртібіндегі мәселе жайлы не айтасың?

	– Бәсе, не дейсің жұртқа?

	– Одан гөрі Ленин комсомолы және ұйымның берік тәртібі туралы мәселе талқылайық!

	Тұрымтай мұндай тартыс, таласқа жауап беру үшін сөз іздеп жатпайды. Іркілмей, бөгелмей қайтарады. Дене құрылысы кішкентай келген, бірақ тығыршықтай, жауырыны қушықтау біткен, қысқа мойын, бір елі келер-келмес тар маңдайынан жоғары қарай қайырылған шашы бар, сирек тіс жігіт жеңбей тоқтар емес.

	– Ленин комсомолының маңызын кім білмейді? – дейді ол өршелене, қанаттана түсіп. – Ол туралы, тіпті, күнде айтып жүргеніміз жоқ па? Ал жер мен су жайында, сонан кейін мына тауды жарып, тасты бұзып, талмаурап жатқан анау даламызда су шығару жөнінде мәселе – біз үшін қазір қанымыз бен жанымыздай мәселе боп тұр. Қане, олай емес деп кім айта алады, ә?

	Тұрымтай не жайлы айтпасын, оны шыңға шығарып көтере де, құлдыратып сүмірейте де алады. Ұсынысын өткізбей қоймайды. Қазір де жұрт оны еріксіз тыңдап қалған-ды.

	– Дұрыс, дұрыс ойланатын, есте болатын мәселе екен, – деп тұр, Тұрымтайды аузы ашыла тыңдап қалған Ерғара.

	Тек Сейіт қана бұл сөздер мен келісімдерден аулақ жүрген-ді. Осында келген сәттен бастап ол әлі тыным тапқан жоқ. Қия беткейді ол өрлей тартылып келе жатқан арықтың бір тұсынан өзіне үлес бөліп алып біресе сүйменмен, біресе күрекпен жұмыс істей берді. Темірдей қатты жерді опыра қазып, жиналған қиыршық тасты топырағын сыртқа шығарып тастап, одан кейін тағы да солай тақтақ тас қопарумен болды. Қолы талып шаршап та қалды. Маңдайынан аққан ащы терді алақанымен талай рет сипап тастаған ол енді ғана күректің сабына сүйеніп тоқтап еді, бірақ сонда да ешкімге, әсіресе, әлгінде ғана келген үш жігіттің ешқайсысына қараған жоқ. “Мен оларды, – дейді ішінен, – олар мені білмей-ақ қояйық”.

	Тұрымтай:

	– Жиналыста не айтасың, – дейді? – Со да сөз бе екен, тәйірі! Ең әуелі мен бүгін жұмысқа шықпай қалған жастарды, одан кейін өздерінің келешектегі пайдасын түсінбей, тіпті, оның тамырына көзсіз соқырлықпен балта шауып отырған халқымыздың жаман пейілін сынаймын. Бұл шұбар балақ, шоң желке бай-қулактардың теріс баққан үгітінің ықпалы екенін аяусыз әшкерелеймін. Ал, одан соң.., – дегені естілді. Сейіт сонда да мойнын бұрып қараған жоқ.

	– Бағанадан бері не соғып тұр өздері! – деді де, орнынан тұрып сүйменін бұрынғыдан гөрі құлаштай жоғары көтеріп соға бастады. Тақ-тұқ, шақ-шұқ еткен дыбыстан бөтен ол енді еш нәрсе естіген жоқ.

	* * *

	Сәске түс кезі. Қасына алты-жеті еркек баланы ертіп Асыбек те жетті. Жастар оны қуана қарсы алды.

	– “Бітер істің басына, жақсы келер қасына”, – деп шықылықтаған Тұрымтай жүгіріп алдарынан шықты.

	– Іске сәт! – Асыбек езуін жимай күлімдеп келіп Ерғараға сәлем берді. – Біз де жеттік, ағасы?

	– Жақсы болды. Қане өздерің бір есе алыңдар. Қозыбақ мыналарға жұмыс орындарын көрсет?

	Ұзын-ырғасы жиырма шақты адам боп қалды. Көңілдене түскен Ерғара:

	– Міне, дұрыс-ақ болды. Аңдып отырған әрқандай дұшпан көзі енді кемсіте алмайды, – дегенде жұрт тұс-тұстан қостап:

	– Іші күйсе тұз жаласын!

	– Не жаласа, о жаласын, әйтеуір, күйіп кетсін бәрі де!

	Көптің көңілін Тұрымтай мүлде басқа жаққа бұрды.

	– Әй, жолдастар, біз осы арыққа ат қояйық, – деді. Жұрт жым боп оның аузына қарады.

	– Ат қойғаны несі? – деп бір жасөспірім таңданып тұр.

	– Мұның аты тоған арық емес пе? – дейді екінші біреуі.

	– Солай, солай ғой, – дейді көп дауыс.

	– Жоқ, олай емес, – деп тұр арық шетіне шығып алған Тұрымтай. – Дұрысы “Комсомол арығы” деп атайық.

	– Оһо, мынау ойланатын нәрсе екен, – деді Асыбек. – Ераға, есітесіз бе?

	Ерғара Тұрымтайға қарап қалған. Оны сезген Тұрымтай, тіпті, көсіле кетті.

	– Егер қажет десеңдер бұл ұсынысымның мән-жайын дәлелдеп беруге әзірмін. Қане, керек пе ондай дәлел, ә? Неге үндемейсіздер? Мейілдерің, үндемеу келіскеннің белгісі. Демек, біз, жастар, өз ұйымымыз Ленин комсомолының атын көкке көтере білейік. “Комсомол арығы” деген бұл жерде мәңгі боп қалсын. Мұндай атқа бізден кейінгі жастар да мақтанып жүрсін. Олар бұл арықты осы ауылда тұңғыш рет құрылған комсомол жәшейкасының мүшелері қазып, халыққа су шығарып бергенін жыр ететін болсын.

	Жастар түгілі Тұрымтайдың ұсынысы мен дәлеліне Ерғара, Қозыбақ екеуі де риза еді. Мұғалім Асыбек, тіпті, қуанып, ыржия күліп тұрған. Әлі де жұрттан аулақ, жалғыз жүрген тек Сейіт қана саңырау адам сияқты. Ол Тұрымтайдың не айтып тұрғанын еміс-еміс есітсе де естімеген боп, тіпті, басын да көтерген жоқ. Баяғы бір ой: біреулер танып қояр. Танып қойса, менің жолымды аңдығандарға жеткізіп қояр. Онда бітті. Бір қолы қонышын тінткілей тұра айналасына жанұшыра қараған Сейіттің қимылы көзі түскендерге шын-ақ сезік тудырарлықтай еді. Бірақ, Тұрымтайдың әрқашан тындаушыларын еліктіре, қызықтыра алып кететін шешен сөзіне ұйып қалған жастар да, Қозыбақ, Ерғаралар да бала жігіттің бұл халінен бейхабар болатын. Сейіттің құлағына:

	– Жігіттер, мынау бір жаңалық екен. Дұшпанға оқ, досқа қару, қуаныш қой бұл.

	– Иә, жолдастар, нағыз мақтаныш!

	– Бәрекелде, табылған жаңалық! – деген сияқты дабырлаған сөздер жетті. “Әне, бәрі мен туралы айтып жатыр. “Жаңалық” дейді ғой. Демек, олары: “Жансыз салпақ құлақ ұстадық”, – дегені шығар.

	Бір қолы қонышында, екі көзі айналасын тінте қараған Сейіттің дегбірі қашқандығы сонша, жоғарыдағы у-ду сөздердің бәрі оған бөтен мағынада естілді. Жұрт мұның қонышынан түсіп қалған пакетті тауып алып соған мәз болып шуласқан түрі екен деп ойлады. Өзі ұстап тұрған құпия пакетті сол кезде оны аңдыған кез болса көрсетіп алғанын да сезер емес. Әйтеуір, бір сәтте ол есін жинады. Қолындағыны байқап, шошып кетті. Арық ішіне өзін біреу әдейі атып ұрғандай, жалп етіп отыра кетті де, етігін шеше бастады. Сонан кейін дереу пакетті жіліншігіне іш киім сыртынан орап, оның үстінен шұлғауланды да, етігін аяғына сұғып қонышынан тартты. Топырақ жалап ағарып кеткен, оның үстіне шаң-тозаң басқан қонышын сыртынан әлденеше рет сипай қарап тексерді. Қағаз бұрынғы орнында жатыр.

	Сейіт сол бір тоқтамға келіп қонышты тағы да бір-екі рет сипалап көргеннен кейін бекіді. Сөйтіп, орнынан тез тұрды. Әлгі лепірме сөздер естілмейді, бітіп қапты. Көпшілік жүрген жаққа сығалай көз салды. Жастар түгілі, үлкендер де қазір қызу жұмыс істеп жатыр екен, құлағына тарс-тарс, шақ-шұқ еткен дыбыстан бөтен еш нәрсе жеткен жоқ. Жүрегі орнына түсіп, көңілі көншіген бала жігіт тағы да, сүйменін қолына алды. Мұның да айналасы шақыр-шұқырға толып кетті.

	Алайда, Сейіт бұрынғыдай мандыта алмады. Қолдары талып, иықтары ұйығанын сезіне бастады. Тұла бойын тағы да пора-пора тер басты. Көзі қарауытып басы айналып бара жатқан сияқты. Бала жігіт қолындағы сүйменді арық шетіне сүйеп қойып, босаған топырақ және қопарылған ірілі-ұсақты тастарды шығару үшін күректі ала беріп тоқтады. Шегі шұрылдап кетті. Қарны аш екенін ол енді білді. Таңертең де жарытып тамақ ішпеген еді. Кеше күні бойы әуре-сарсаңмен жүріп, ондай нәрсені ойлауға да мұрша болмаған. Жалпы ауданнан шыққалы бері бүйірі томпайған жоқ. Қазір, тіпті, жүрегі сазып, көзі қарайып тұр. Сейіттің есіне атаанасы түсті. “Шіркін, осындайда барын алдыңа тартып, елпек қағатын, айналайын, анашым-ай. Балаңның қарны ашып, бойынан әл кетіп тұр ғой. Оны сен сеземісің, апатайым!..”

	Жалпы, әке-шешесімен қоштасып ауданға келгеннен бері Сейіт оларды дәл қазіргідей есіне түсірген емес еді. Әсіресе, қатқан қайыңдай етсіз құр сүйек қолымен кейде ғазиз ана мұның арқасын сипап отыратын еді-ау! Солай аймалаған ананың қара бидайдан жасаған қара көжесінің өзі не деген тәтті еді? Қане, шіркін, сал көженің қазір бір табағы алдыңа кеп тұра қалса. Түу!.. Қарның ашса қара су ас болады, дейтін... Туған шешенің алдыңа тартары су емес, ас еді ғой. Сол ас қайда қазір?

	Қартайған ата-ананың Сейіт – жалғызы еді. Олар бұл дүниедегі ендігі қызығымыз бір ғана осы ұл дейтін. Байдың есігінде өмір бақи біреуі құл, екіншісі күң боп келе жатып, тәңірісінен тілегі мал-мүлік емес, өздеріне ерекше бақыт та, ұзақ өмір де емес, тек осы жалғыздың амандығы, соның келешегі болатын. Бала ес білген соң, әкесі байдың қойын бақса, ұлы қозысын бақты. Есейе келе ол оқуға ұмтылды. Өзімен жасты байдың кіші ұлының оқығанын көріп жүріп, әріптерді түгел үйреніп алды. Келе-келе оқып жазатын болды. Білім іздеп қаңғырып кетті. Әйтеуір, тентіреп далада қалған жоқ. Бір жақсы адамның арқасында қазынаның жұмысшы-шаруа балалары үшін ашқан мектебіне түсті. Келесі жылы, амандық болса, бітіріп шығады.

	Сол ата-анасын Сейіт дәл осы сәтте көз алдына елестетіп, сағынып тұр. Өмір бойы күнде таңертең бірі оңынан, екіншісі солынан кеп маңдайынан сүйіп, ұйқысынан оятатын ғазиз жандар бүгін не түс көріп шықты екен? Кейде олар сен қайда жүрсең де өміріңнің қалай өтіп жатқанын түсімізде көріп, біліп отырамыз, дейтін екеуі бірдей күлімсіреп. Рас па, әлде өздерінің жорамалдары ма, кім білсін, әйтеуір, кейбір айтқандары Сейіттің көріп білгендеріне ұқсап та жататын еді. Әсіресе, әлденеге қатты ренжіп тарықса, сондай-ақ, жолы болып қуаныш көрсе бұ да ата-анасын ойлайтын. Олардың айтатындары шамамен сол күндерге орайлас келетін-ді. Ата-анасының өзіне деген ықыласын түсініп, шын пейілмен қатты сыйлап, туғалы бір өзінен бөтен ұзақ қуаныш көрмеген жандарды бұ да керемет сыйлайтын. Мұны қарттар көзімнің ағы мен қарасы деп сүйсе, бұ да ішінен көзімнің нұры болған ата-анам деп өзін-өзі жұбатып, сол бір қолынан келер ешбір қуат жоқ әзіз әке-шешесін мақтаныш тұтатын.

	Кешеден бері бала жігіт аса ауыр жолда жүр. Қат-қабат сын сағаттары басынан өтіп келеді. Бұдан былай не болары әлі белгісіз.

	Қазіргі жағдайы мынау.

	Күн шақшиып дәл төбеге келді. Күйдіріп барады.

	Сейіт күрегіне сүйеніп әлі тұр. “Апыр-ай, ана жұрт бұған не деп жатыр екен. Мына бір жалқау арамызға қайдан келген, кім үшін келген?” – деулері мүмкін ғой.

	Бұл ауылдың әлді-ауқатты адамдары, “әсіресе, осы берекетсіздер не бітіре қояр дейсің”, – деп мысқылдай күліп, үйінде жататын байлар және сондай тоқшектер өздері үшін біреулерді орнына жалдап жіберетін. Ондағысы – қарсылық жасады дегізбеудің амалы еді.

	Бала жігіттің қазір неге сонша босаңсып кеткенін ойлауға да шамасы келер емес. Жаратылысынан шыдамды, тіпті, көнбіс еді. Күн бойы сар далада қозы бағып келген ол, кешке тағы да қашан қой сауылып, қозылары енесінің бауырынан алынып көгенделгенше жүгірумен жүрсе де ыңқ деуді білмейтін. Кейде таңертең бір, кешке бір дәм татып та күн өткізген кедейдің қарны ашып, қалжырағанын сезген емес. Аш өзегі үзіліп бара жатса да сұғынып жалақтау, өзіндей бала, не ересек біреудің қолындағы тамақты көріп, сілекейі шұбыру немесе оның үстіндегі киімге қарап қорлану дегендер Сейітке жат еді. Қашанда кеудесін жоғары ұстап, өмірге әлдеқандай бір сеніммен қарайтын. Бейне күні ертең қолы көп нәрсеге жетіп, оған да үлкен-кішілер қызыға қарайтын болар сияқты ой оның әрқашан қам көңілін жұбатып, еріксіз езу тарттырушы еді.

	– Біздің Сейітжан, – деп кейде әкесі миығынан күлетін. – Сәби ғой әлі. Бірақ, өз жасына қарағанда кейбір мінездері, тіпті, ересек. Бала боп осының қарным ашты дегенін естіген емеспін. Айналайынымның: “Арыстан аш та болса – тоқтығын қоймайды, түлкі тоқ та болса – сұқтығын қоймайды” деген аңызға лайық мінезі бар. Нағыз арыстан ғой менің құлыным. Қашан да тоқ тартады да жүреді.

	– Қойшы әрі, тілің тиер жалғызға. Не болса соны... – деп, ондай кезде анасы Мейізгүл байғұс шырылдап қалатын.

	– Тәйірі, таңданып жатқан кім бар, қуанып отырғам жоқ, па? Сен де қайдағыны тауып ап, жаманға жори жөнелетінің-ай!

	Өзің-ақ айтшы, біреуді күндеп, іші күйгенін көргенің бар ма?

	– Дымыңды шығарма. Ішің ғана білсін!

	– Е, мақұл. Көрінгенге айғайлап жатқаным жоқ. Құдайдың көзі тура болсын. Қарағымды тәуір бір оқуға оқытсақ деймін де жүремін. Оның қалай бір оң сапары түсер екен, ә?

	– Қайдам...

	Өзгеге ақылдары жеткендері, оқу мәселесіне келгенде бұлар шамасыз еді. “Ол өзі қол жетпейтін дүние-ау. Анау-мынау жандардың тұғырына қона бермейтін алтын құс қой. Сірә, оқубілім дегендерің барлық адам баласына бірдей емес шығар. Байлар және сондай қолы ұзындар үшін ғой бәрі де. Әй, шіркін-ай, біздің Сейітжан нағыз оқитын-ақ бала. Қайтерсің, құдай оған бұйыртпай жүр емес пе? Біздей әке-шешенің балаларына таң атып, күн туар заман бар ма, жоқ па, кім білсін”, – деп армандайтын екеуі отырып.

	Бірте-бірте бұл қара шайлаға да бақыт шамы жанып, оқу-білім сәулесі түсе бастады. Екеуінің жалғызы Сейіт шын-ақ талантты екен. Ақыры сауатты адам ғана емес, өзінің жастығына қарамай, аудандық жерге барып жұмыс істейтін еті тірі жастың бірі болды.

	Міне, сол Сейіт қазір тереңдігі тізеден асқан арықтың жағасында күрекке сүйеніп азғана өмір тарихын көз алдынан өткізіп тұр. “Бұл не деген әлсіздік, өзім, сірә, ауру шығармын?” – дейді ол және күбірлеп. Мүмкін, ауырса ауырған да болар. Әйтпесе, буынбуыны дірілдеп, тұла бойынан сұп-суық тер шыққаны несі?

	Сейіт күрек сабына маңдайын сүйеп отырған күйі ойланып кетті. Солай қанша отырғанын өзі де білген жоқ. Кенет біреудің иығынан ақырын қозғап тұрғанын сезді. Шошып оянды.

	– Шаршадың ба? Өзің, тіпті, көп жердің арығын қазыпсың ғой. Иә, шаршайтындай-ақ жұмыс істепсің! – деді Асыбек. Қасында қолына бетін орамалмен жауып алған ыдыс ұстаған сегіз-тоғыз жастағы қыз бала тұр. Асыбек арық жағасына отыра беріп:

	– Қане, біз де азырақ әлденіп алайық. Қарның да ашқан шығар, ә? – деді.

	Сейіттің жанары жайнап кетті. Бірақ үндеген жоқ. Тағы да сығалап жастар жүрген жаққа көзінің астымен қарады. Адамдар шоғыры бұрынғыдан да көбейіпті. Біразы, әр жерде, әр жерде шүйіркелесіп отыр. Түрегеліп тұрғандар жас балалар сияқты. “Демек, отырғандар түскі тамақ ішіп жатқандар болды ғой”, – деп ойлады Сейіт. Расында да солай еді. Жаңа ол қалғып кеткенде әркімнің үйінен ас-су келген. Оны әкелгендердің көбі жас балалар екен. Бірен-саран ересек қыздар да жүр. Біреуі Сейіттің көзіне дәл кешегі Қарлығаш сияқты боп көрінді.

	– Аға, Асыбек аға, сіз мына жерге отырыңыз? – деп жастар жақты көрсетті. Сөйтіп, өзі мұғалімнің тасасына жайғасты.

	Бірақ, Сейіт бекер-ақ қорқып еді. Ол көрген қызы Қарлығаш емес, Қырсаубектің қарындасы болатын. Ағасына ас-су әкеліп, ыдыстарының босауын күтіп тұрған.

	Сейіттің көңілі бәрібір алаңдай берді. Ас-су әкелген балалар кеткесін ғана қалпына келіп, кешке дейін тағы да көп жердің арығын қазды. Тек кешке Асыбек екеуі қатар келе жатқанда ғана ол бұл арықты жастар “Комсомол арығы” деп атайтын болғанын есітті.

	* * *

	Тағы да Сейіт жолға шықты. Күндіз емес, тағы да тас қараңғы түнде шықты. Ерғара мен Қозыбақ бүгінше шыда деп қанша айтты. Бірақ бала жігіт тыңдаған жоқ. Әбден болмағансын оны екеуі бірдей көп жерге дейін ұзатып салып қайтты.

	Сейіт өткен күнгідей тағы да жалғыз сапар шеккенде де түн еді. Біреу әдейі түртіп кетсе көрмейтін осы аймақтың қара түні. Уақыт сыңсыған жаз. Түннің жұпар иісті көкала майсаны сызыла сыбырлап жан-жақты, тіпті, бар әлемді жұмсақ сазды үнге бөлеп, ән салып тұрғандай тамаша кез. Лып-лып желпіген жібек жел сол бір үнсіз сезімді өзімен бірге ала қашып бара жатқан сияқты.

	Бүгінгі түн Сейітке өткен күнгідей емес және ол күнгідей өзі де қысылып, қорқып келе жатқан жоқ. Әрбір қараңдап көрінген жанды-жансыздың бәрінен тырағайлап қашып, ит даусы жеткен ел ішіне жуымай зытқанды қойған. Күдікті көрінген әрбір нәрсеге дегбір тоқтата қарап, не екенін ажыратып алғанша аялдай тұрып, қауіпсіз екеніне көзі әбден жеткен соң ғана бағытын бұзбай жүріп отырды.

	Бала жігіттің өзінше іштей қорыққан бір жері бар еді. Ол – жаңа әзірде Ерғара мен Қозыбақ екеуі қасында келе жатқанда тұсынан өткен алыстан бірен-саран үйлерде шам жарығы жалтырап көрінген “жалғыз орыс” селосы-тын. Неге олай “жалғыз орыс” дейді. Сейіт ол жағын онша біле бермейді. Бар білетіні, әйтеуір, жас кезінде өзін және өзіндей балаларды ауылда: “Орыс келе жатыр. Жылауыңды қоймасаң қазір соған беріп жіберемін”, – деп қорқытар еді. Орыс дегенді бала атаулыны арқасына байлап алған қапшыққа салып үйіне әкететін бір құбыжық екен ғой деп түсінген сәбилер сол замат жылауын қойып, жым болатын. Ондай сәттер Сейіттің өз басынан да талай өткен. Не болса соған ырылдап, жылап өскен бала да емес. Бірақ, сонда да байдың кейбір әңгүдік малшы-малайлары оны: “Әй, Сейіт, орыс келе жатыр!” деп қорқытатын. Сейіт сол кезде шынымен-ақ жан-жағына алақтап қарап: “Қане, қане?” – деп қоятын.

	Бұл күнде, әсіресе, қалада оқып, көп нәрсені аңғарған кезде, бала жігіттің орыс туралы түсінігі мүлде өзгерген. Енді ойласа, соның бәрі бір ұлтты екінші ұлтқа жек көрсету үшін жаулардың әдейі ойлап тапқан үгіті екен ғой.

	Жасынан бойына әбден сіңген үгіттің әсері ме немесе түн қараңғысына біраз бойы үйренгенше қасымда болсын деді ме. Сейіт өзін ерте шыққан үлкендерге: “Мені жалғыз орыстан өткізіп тастасаңыздар балды”, – деп өтініп еді. Сол тұсқа келгенде біренсаран үйден жылтыраған шам жарығын көрген Сейіт:

	– Бұл селоны жұрт “Жалғыз орыс” дейтіні несі? – деп сұрады.

	– Оның себебін білмейсің бе? – Ерғара атын тебініп қап Сейіттің қатарына жақындады.

	– Білмеймін.

	– Қозыбақ, неге олай аталып кеткенін әуелі сен білесің бе? – деп сұрады Ерғара.

	– Е, білемін, қажет боп қалды ма?

	– Еңдеше, мына Сейітке айтып берші?

	– Е, бұл жалғыз орыс деген әлгі біздің Петька тамыр бар ғой?

	– Иә, бар.

	– Соның әкесінің лақап аты. Осында келіп ол үй-жай салғанда әйелі мен өзінен бөтен бір орыс та жоқ екен.

	– Ә, түсіндім, – деп. Сейіт рахаттана күлді.

	– Қазекемдер ат қойғыш-ақ. – Ерғара да көңілді үн қатты. – Содан бері бұл село жалғыз орыс атанып кеткен бе?

	– Дәл солай. – Қозыбақ сөзін жалғай түсті. – Совет өкіметі орнағаннан кейін пайда болған жалғыз мұжық туралы бұл елде көп-көп жорамалдар да бар. Біреулер өзі бұрын жанкешпе ұры екен, тек кейін ғана тыйылған адам бопты десе, енді біреулер оны революционер етіп қояды. Патшаға қарсы жұмыстары үшін біздің өлкемізге жер аударылып келген екен. Патша тақтан түсіп, жақсы өкімет орнағасын туған еліне кетпей, осында қалып қойыпты. Өзіне қалаған жерінен орын тебуіне рұқсат беріпті, – дейді. – Жаман емес, мұжығың жердің шұрайлысын таңдай білген.

	– Рас, – деп қостады Ерғара.

	– Әулі-жайы “Шолақ бабаға” төніп тұрған бір әдемі биікте. Жан-жағы бау-бақша. Жазда жанға жайлы шыбынсыз жайлау, қыста рақаты мол қыстау дей бер бұл араны.

	– Қазір үлкен село боп кеткен. Төскейде малы, тіпті, төсекте басы қосылған аралас-құралас елміз. Бірақ “Жалғыз орыс” деген ат сол күйде қалып қойды...

	Олар тағы да біраз жол жүрді. Сейіт ішінен біраз ренжіп, тіпті, өзінен-өзі ұялып та келе жатты. “Бұл село жөнінде көңіліме жаман ой қайдан ұялады? Иә, бәрі біріне-бірін жауықтырып, құбыжық етіп көрсеткен ескі патшалы Россияның надан чиновниктері, көпестері екен ғой!”

	Сейіт аз ғана уақыт осындай ойларға батып келе жатты. Түн қалай дегенде де сұп-суық екен. Әлі ой-шұңқыры белгісіз жердің қауіп-қатері мол дала түні бала жігітті елегізітпей қояр емес.

	Тәуекел деп іштей бекіген жас жолаушы әр дыбысқа жалтақтай қарап келеді. Әлі бір қыбыр еткен тірі жан көрген жоқ. Ерғаралардың айтуына сенсе таңата қалаға жетуі керек. Оған әлі қайда!

	Сейіт бірте-бірте түн тынысына да әбден үйреніп алды. Осылай келе жатып әр түрлі ойға да батты. Бір сәт Қарлығаш туралы, ойымен сай ішінде болған кездерін есіне түсіріп жымия күлді. Көз алдына ойнақы сұлу қыз елестеді. Енді бір кезде кеше өзі күн бойы қазған арық жайлы қиялдады. Ауыл жастары оны “Комсомол арығы” деп дұрыс атаған. Мен оған куә бола алам, деп ол көзі күлімдей езу тартты.





Бесінші тарау


	Бетпе-бет

	Ерғаралар дұрыс айтқан екен. Сейіт қалаға таң ата жетті. Оның қуанышында шек болған жоқ. Барлық көрген құқайы, қиыншылық, түн кешіп жол тартқан азапты сапар – бәрі-бәрі артта қалды. Енді, қане, сөйлесіп көр онымен!

	Жануар Көктөбел де сар даладағы бар желісін қойып, қаланың шетінен кеп кіргеннен бері жүрісін өзгерткен. Ол енді аяғын керіле, алшаң басып келеді. Тағалы тұяқтары тас көшені опырардай тарс-тарс тиген сайын табанынан шақпақ шаққандай жарқ-жарқ от шығып, қаланың таңертеңгі тып-тыныш ұйқылы-ояу өміріне қозғау салып: “Оян қала, мен келдім, оян!” – дейтін сияқты.

	* * *

	Пакетті осында жеткізуден гөрі, Сейітке оны аудан басшыларының айтқан адамына тапсыру қиынырақ болды. Мұнда келгеніне біраз уақыт. Есік алдында тұрған милиция және білегінен жоғарырақ дәл қарына қызыл шүберек байлап алған адам Обкомға жолатар емес. Жақынырақ жуып кетсе: “Әй, бала, мұнда не жұмысың бар, ары жүр!” – дейді. Сейіт не шаруасы бар екенін айтады. Маған Құралиев керек дейді. “Оны қайтесің, қандай жұмысың бар?” “Шаруамды тек өзіне ғана баян етемін!”

	Екі арадағы сөздер осыдан әріге әлі жеткен жоқ. Сейіт тура секретарьдың өзін сұрайды. Ал, милиция мен кезекші кейде жымия күліседі де, кейде оны шын-ақ аулақ жүруін талап етеді.

	Сейіт қайдан келгенін аз-аздап қана айтты. Бірақ, неге келгені туралы аузынан әлі бір ауыз сөз шығарған жоқ.

	– Ендеше, бара тұр. Таң жаңа ғана атты. Қызмет әлі басталған жоқ. Кейінірек келерсің, – деді кезекші.

	“Солай екен-ау. Ауданда да солай ғой. Қызметтің басталатын уақыты бар емес пе?”

	Бала жігіттің есіне енді түсті. Мұндай тәртіп аудандарда да бар. Кеңседе жұмыс басталмай келуішілердің бірін де ол үйге кіргізбейді. Бұрын мұндай болар деп ойлап көрмеген екен-ау. Әйтеуір, өзі күнде кеңсеге келгенінде аудандық комсомолдар комитетінің есігі ашық тұратын. Бөлмесінің кілтін қоятын орын бар. Кезекші тек сыртқы жақтағы есікке жақын жердегі будкада отыратын. Ал, мұнда тәртіп мүлде басқа екен!

	Үш қабатты үлкен үйдің алдындағы көшеде Сейіт жүрді де қойды. Аты да осы арада. Ұзын керме ағашта байлаулы түр. Мына ағашты солай әдейі қойған болу керек. Қасынан өтіп бара жатқан Сейітті таныды ма, Көктөбел құлағын қадай қарап: “Менің қарным ашты”, – дегендей жай ғана оқыранды. Бала жігіт оған мән берген жоқ.

	Ақыры есік ашылар уақыт та жетті ғой деймін. Біртіндеп адамдар да келіп жатыр. Сейіт бағанағы кісілерге келді.

	– Енді кіруге бола ма? – деп сұрады. Кезекші басын шайқады. Қасындағы милицияға қарап жымиып қойды.

	– Әуелі кімге және оған неге баратыныңды бізге айт. Содан кейін ғана сенімен сөйлесеміз.

	– Айттым ғой. Құралиев ағаға барамын дедім ғой.

	– Саған мен де талай ескерттім. Ол кісіге кіру үшін бізге әуелі өзің кімсің, одан кейін ол кісіге не үшін кіресің, соларды толық мәлім етпесең бармайсың. Осыны саған неше рет түсіндірдім, ә? Түк татып алмайтын неғылған кеще едің, ә?

	– Мен оны Құралиев жолдастың өзіне ғана айтамын, – дедім ғой. Кеще, сонда кім болғаны, ә?

	Осы кезде Сейіттің дәл жауырынан біреу ептеп түртіп қалды.

	Сейіт жалт қарады.

	– Сен кімсің?

	Кенет кезекші де, милиция да орындарынан аптыға, тыпырлай тұрып, әлгі кісіге құрмет көрсетіп, сәлем берді.

	– Мен бе? – деп Сейіт ойланып тұрды. Басына “маған керек үлкен кісі осы адам емес пе екен?” – деген ой келді. Кенет:

	– Бұл жігіт осында таң ата келген. Жөнін айтпайды, тек сізге барам дейді, – деген кезекшінің сөзін естіді.

	– Өзің қайдан жүрсің? – деп сұрады әлгі адам.

	Сейіт келген ауданының атын атады. Ішінен қатты қуанды.

	– Сіз Құралиев деген аға емессіз бе? – деді. Әлгі кісі жымиып езу тартты.

	– Егер болсамшы. Онда қайтесің?

	– Мен сізге пакет әкелдім. Ауданның басшылары тек сіздің өзіңізге ғана бер деген. Міне... – деп, Сейіт жерге отыра қалып етігін шеше бастады. Оны Құралиевтің өзі тоқтатты.

	– Қоя тұр, қане ер соңымнан? – деді үлкен кісі. Сейіт орнынан тез тұрып кезекшілерге жалт ете қарады да, Құралиевтің соңынан жүрді. Енді қайтер екенсің дегендей” оларға ұзап бара жатып қайта бұрылды. Ыржия күліп тілін шығарды. Кезекші адам Сейітке жылы шырай ренішсіз жымиды. “Пәлі, пысық екенсің!” – деді. Бірақ Сейіт оны естіген жоқ.

	* * *

	Құралиевтің кабинеті үлкен үйдің үшінші қабатында екен. Әр қабаттан көтерілерде Сейіт қақшиып қалып қойып жатқан милицияны көрді. Бәрі де бала жігітке бағжия қарайды. “Сен қайдан жүрсің?” – деп тұрған сияқты. Бірақ, Сейітті тоқтатуға ешқайсысының шамасы жеткен жоқ. Қайта кейбіреуіне Сейіттің өзі одырая қарап өтті. Және әр баспалдақтан аяғын жеңіл лыплып басып көтерілген Құралиевтің соңынан бір елі де қалмай барады. Дене құрылысы онша үлкен де емес басшымен ол бетпе-бет көрісті. Міне, енді... тіпті, бойы да бірдей сияқты. Сейіт ішінен: “Менің осы жүрісімді әлгі Тісбаевтар – Құрбан мен Кенжеғұл дәл осы жерде бетпе-бет тұрып көрсе ғой, ә? Қап бәлемдердің іштері тұз құйғандай ашыр еді-ау!” – деп ойлады. Жастайынан тырнағы қатты батқан бай балалары – Сейіттің ата жауы. Келесі жылы рабфакты бітірісімен әке-шешесін ол қорлықтан құтқарып, қалған өмірінде рақат тұрмыс шектірем деп жүр өзі де.

	Сейіт қуаныштан қобалжыған бойын билей алмай барады.

	“Көресіңдер ме, оның аяғы қай жерлерге жетіп қалған. Еһе, әуелі мықты болсаңдар сондай үйдің есігінен қарап ала қойыңдар! Ал, Сейіт Облыстық партия комитеті секретарымен мынадай ұзын коридорда қатар жүріп, иық теңестіріп келеді. Түу!”

	Құралиевтің кабинеті де жайнап тұр екен. Сейіт бұрын-соңды көрмеген орындық, столдар... Кіре берістегі кеп-кең бөлмеде отырған жас әйел бұларды сондай жылы қарсы алды. Жүгіріп келіп, екінші есікті ашты. Құралиев оған да Сейітті ала кірді. – Қане, жігітім, отыр? – деді ол орындықтарды көрсетіп.

	Аңырайып қалған бала жігіт мына тап-таза кабинет ішіндегі сондай таза заттардың қайсысына отырарын білмеді. Есіктен төрге дейін жайылған, Сейітке соншалық әдемі көрінген, кілемдер де көз тартады. Мына қаз-қатар орындықтардың бұған лайығы қайсысы екен?

	Бала жігіт үсті-басының адам көргісіз кір екенін дәл қазір ғана көріп-біліп тұр.

	Сейіт өзінен-өзі жиіркеніп тұрғанда Құралиев оған екінші рет “отыр”, – деп ұсыныс жасады. Өзі үлкен, кең кабинеттің ең төрінде тұр.

	– Ал, жігітім, сөйлеші? – дейді сыпайы үн қатып.

	Сейіт енді байқады, өзі тұрған кіре берісте де орындықтар аз емес екен. Ол соның біріне жайғасты да пакетті алып берді.

	Құралиев Сейіттің үсті-басына, түр-түсіне, отырысына көзінің қиырымен барлай қарады да қойды. Сол түрегеп тұрған күйі пакетті ашты. Қағазға дейін дымқылданып бір түрлі иістеніпті.

	Бәрін сезіп білген секретарь ол туралы ләм деген жоқ. Тек қолындағы пакетті мұқият оқып болғаннан кейін ғана басын көтеріп Сейітке көз тастады.

	– Ауданнан қашан шығып ең? – деді. Сейіт орнынан атып тұрды.

	– Бүгін үш күн болды.

	– Үш күн?

	– Иә.

	– Содан бері қайда жүрдің?

	Сейіт не боп, не қойғанын қысқаша түгел айтты. Жолдағы ауылда “Комсомол арығы” деп аталған арықты да қалдырған жоқ.

	– Кеше күні бойы істеп едім. Киім шешіп қайта киюді де ұмытып кеткен екенмін, – деді.

	– Комсомолдар арығы дейсің бе? – деп сұрады.

	– Солай, аға!

	– Мынау бір қызық нәрсе екен. Немене, жастар “Шолақ бабаны” байлап жоғарыда жатқан ауылға су шығармақ па?

	– Өткен жылы да солай еңбектенген екен. Бірақ бай-кулактар бір түнде жоқ етіпті. Енді биыл олар істі басқаша бастапты.

	Басын мақұлдай изеп, сәл жымия тыңдаған Құралиев бала жігітке жақын келді. Оның ашаң, тіпті, балаң тұлғасына сүйсіне қарады. Етсіз, бірақ, салалы саусақты қолын көтеріп Сейіттің иығына салды.

	– Ал, мына ісің тіптен жақсы! – деп ол Сейіттің арқасынан қақты. Өткір көзі жайнап кетті. – Бәрекелді! Нағыз комсомол екенсің!

	Не дерін білмеген Сейіт төмен қарай берді.

	* * *

	Сол күні-ақ Сейіт жолға шықты. Тағы да қонышында пакет, тағы да жауапты сапар... Айтатыны құпия, берер мәліметі көп қағаз. Тағы да бала жігіт соның бәрін сапарға арқалап шықты.

	Құралиевтің ауызба-ауыз айтқандары да есінде. “Шифровка алғанбыз. Шара да қолданылған. Мүмкін отряд барып та қалған шығар. Сен жеткізген мәлімет бізге белгісіз еді. Өте жақсы болды. Ал мына қағазда бұрынғыдан басқа істелетін нақты істер көрсетілген”.

	Қаладан шығып кеткеніне де біраз уақыт болды. Бірақ, оның бүгінгі көрген-білгендері ойынан кетер емес. Алған әсерлері кіпкішкене бойына сыймай, оны ала қашып, бірде қанат байлап көкке ұшырып, енді бірде жайқалған дала, ну орман, асқар тау, телегей теңіз үстінде жүздіріп, қалқытып келе жатқандай. Ол соған мәз.

	Небәрі бірер сағат ішінде Сейіт көп құрмет көрді.

	Айдала. Сейіт жалғыз. Жер беті көкпеңбек. Көңілі көтеріңкі бала жігіт қарсы алдынан соққан жібек желге кеудесін ашып тастаған. Кейде айғайлап өлең айтқысы келсе, кейде атойлап жауға шапқысы келіп кетеді. Тіпті, қарсы алдына бетпе-бет кеп ата жауы Тісбай әулеті тұрғандай елестер де бірінен соң бірі өтеді. Сол кезде атының басын қоя беріп, ұзақ шабады. Көктөбел үстінде Сейіт құстай ұшып бара жатады. Жауына қиялында қылыш боп шабылып, оқ болып атылған бала жігіт бір сәт соған тояттап рақат құшағына бата түседі. Кенет облыстық Партия Комитеті, ондағы адамдар көз алдына келеді. Бәрінің жүзі жылы. Бәрі де оған бір туысындай жақын. Әсіресе, секретардың өзі – Құралиевті айтсайшы! Қандай кішіпейілді, мейірімді еді? Тіпті, әкесі сияқты. Сондай үлкен жерде істейтін құрметті адам да солай қарапайым болады екен-ау!

	Талай елді пункттерден өткен ол әлі сол әсерден айықпаған. Көңілі судай тасып, жүйрік атын бірде шауып, бірде желдіре жорытып келеді.

	Күн ауып, бесінге таяп барады. Сейіт түнде тұсынан өткен “Жалғыз орыс” селосына да жақындап қалғанын аңғарды. “Еһе, тіпті, өндіріп-ақ тастаған екем. Енді біраз жүрсем Ерғара, Қозыбақ ағалардың ауылы да қол созым жерде тұрады. Онда анау күнгі сұлу Қарлығаш та бар-ау!”

	Сейіт миығынан жымың етті. “Иә, қара көз Қарлығаш бар бұл ауылда! Әй, сайтан қыз. Өзіңді енді бір көрсем еді?”

	Қыз аты есіне түскен Сейіт ойы тереңдей берді. Екеуі жүрген терең сай, “Шолақ баба” өзені, қалың ағаш, саялы үңгір... Түу, бәрі-бәрі жанары алдына кеп тұрды. Қыздың дірілдеген кеудесі, ыстық демі, қысыла шыққан нәзік үні... Бала жігіттің бұған дейін еш нәрсе сезіп білмеген балғын пәк денесін қандай қытықтап еді. Сейіт қазірдің өзінде сондағы өткеннің күллісін қайта сезініп, қайта есіткендей боп кетті. Тұла бойы бір қызып, бір суыды. “Шіркін-ай, сол қызды қайта көрсем!” дейтін де сияқты ол.

	Бала жігіт өзінен-өзі жымыңдады. Еркінен тыс үсті-басына қарайлап, киімдерін түгел бір тексеріп шықты.

	Кенет Сейіттің суға шомылғысы келіп кетті. Әрі салқындап, әрі неше күннен бері кір басқан денесін тазартып, алар ма еді? Ол тау жаққа көзін салды. Әне, жап-жақын жерде “Шолақ баба” өзені жатыр. Сейіт ат басын солай бұрды. Анау көрінген қалың ағашты жаға әрі оңаша да болар!

	Тасып төгілгендей шиыршық атқан бала жігіт ойы осыған тоқтап асығып барады. Бергі беті жазық дала боп келетін өзеннің арғы беті жағаға төніп сыңсып турған орман, тау. Қарағай, арша, ырғай және басқа қарағаш пен бұталар. Сондай-ақ әр қилы жемісті ағаш: долана, жаңғақ пен өрік-алмалар, қып-қызыл шиенің неше түрлісі, бүлдірген тағы-тағылар толып тұр. Ит тұмсығы батпастай ну. Иісі жұпар аңқыған шөп атаулының бұл күнде санына жету де мүмкін емес. Бәрі тұтасып қалың жынысты орман боп кеткен.

	Сол таудың бауырын жалап өтіп жатқан “Шолақ бабаның” мөлдір суы қазір мұп-мұздай болар.

	Сейіт өзен жағасына да жетті. Мөлдір суға Көктөбел де ұмтылды. Бірақ ол суға аузы тиер-тиместен елең етіп тау жаққа қарады. Құлағын тігіп бір сәт қадалып тұрды. Сейіт те сезіктене алақтады. “Көктөбел не көрді екен? Жылқы жарықтық сезгіш келеді, – дейтін әкем. – Жәй нәрсе болса жарар еді?” – деп ойлады бала жігіт.

	Шошына жан-жағына зер сала қарағанымен еш нәрсе көрінбеді. Сейіт лып етіп жерге түсті де, ат тізгінін білегіне іліп суға еңкейді. Қолымен де емес, етпеттеп жата қалып сімірді. Иесімен қатарласа мойнын төмен созған Көктөбел және жалт етті. Сейіттің білегіндегі тізгіні шығып та кете жаздады. Бала жігіт орнынан атып тұрды. Осқыра тыпыршып мазасызданған атының түрінен шошыды. Біресе мөлдір суға, біресе өзеннің арғы бетіндегі сірескен ағаш жаққа көзін салды. Еш нәрсе жоқ сияқты. Шіркін-ай, мына көгалды жағаға шешіне салып анау көк толқынға рахаттана сүңгіп шығар ма еді?

	Осы кезде Көктөбел жалт етіп оң бүйірі жаққа шошына елең етті. Сейіт те солай бұрылды. Екі атты адамды көрді. Жүрегі суылдап, тұла бойы мұздап сала берген ол Көктөбелге қалай мінгенін сезбеді. Одағайлап шетке шыға берді.

	– Әй, кімсің өзің, тоқта!

	Сейіт сол жағынан да сондай екеуді байқады. Екі жағынан екіекеуден төрт атты қаумалап келеді екен. Қашудан бөтен лажы қалмаған бала жігіт жаңағы өзі бұрылған қара жолды бетке ұстап зытты.

	– Әй, тоқта, өлейін демесең тұра тұр, ей!

	– Атайын ба, ағатай атайын ба?

	– Атпа. Әй, Молтабан атушы болма деймін. Қазір өзін тірідей ұстаймыз.

	– Тірідей ме? – деп күжілдеді әлгі Молтабан атанған зор тұлға. Мылтығын кезеніп тұрып тоқтады. – Мынаны тірі ұстау оңай бола қоймас. Қап! Кетті ғой, аға, атайын ба?

	– Өшір дымыңды. Әй, Молтабан, айттым ғой саған!

	Бұл сөздердің бірін де естімеген Сейіт сынаптай сусыған жүйрігінің сауырына қамшыны басқан үстіне басқанын байқаған жоқ. Көктөбел құстай ұшты. Жан-жағында, соңында тасырлаған ат тұяғы естіледі. Бірте-бірте көп тұяқтың даусы алыстап бара жатты. Әй, жануар Көк тұлпар, әйт-шүу!

	Атына сенген Сейіт жеткізем деп ойламады. Ол арт жағына мойнын бұрды. Иә, біразы сонау алыста қараңдайды, әйтеуір. Бірақ... бірақ оң бүйірінен түйілген біреу... Түу, қайтеді-ей! Тіпті, жақындап қалған сияқты. Жо-жоқ – сияқты емес, – анық. Бұл қандай жүйрік екен? “Әйт-шүу, әйт-шүу! – деп қамшы ұрды бала жігіт атына. Аянған жоқ. “Жануар, Көктөбел, әйт-шүу!”

	Сейіттің көңілінде бір ғана медеу бар. Ол – “Жалғыз орыс”. Сол селоға жете алса. Әне, анау көрінген жота. Оның ар жағында орыстар аулы. Бүгін түнде ғана олар туралы жақсы әңгіме естіп, бір жасап қалған еді-ау! Қозыбақ ағаның осы елде тұратын Петькасы болмаса, бұл дала да Сейітті мына елімнен: алып қалар кім бар?

	Бала жігіттің Көк тұлпарына не болған? Әлгі жалғыз жүйрік алқымдап қалған жоқ па?..

	Қатты сезіктенген Сейіт артына жалт-жалт қарады. О тоба-ай, мына қарагер қайтеді? Көктөбелмен құйрық тістесіп қапты. Оның үстіндегі дөңгелек қара сақалдының көзі қандай жаман еді!

	– Әйт-шүу жануар! Әне жота, әне, әне! Оның ар жағында орыстар. Жануар Көктөбел, әйт-шүу! – дейді Сейіттің жүрегі. Сөйлейтін тіл жоқ. Бұлай деп келе жатқан оның тек көңілі мен жүрегі ғана.

	Осы кезде сып етіп Көктөбелдің сол жағына шыққан қуғыншы жанасып кеп тізгінге қолын сала берді. Сірә, тірі алмақ ниетте болса керек. Тіпті, Сейітпен үзеңгі қағысып та қалды. Соғып жіберсе жалп еткізетіндей-ақ жағдайы бар. Бірақ, ол тізгінге ұмтылды.

	Бала жігіт бар пәрменімен қамшы сілтеді. Онысы жау қолына сарт етті. Соққы тиген жаудың әлдене деп шаңқылдаған ащы даусы шықты. Астыңдағы қарагері өз екпінімен Көктөбелден біраз алыстап қиғаш кетті.

	Жау қайта бұрылғанша Көктөбел көңілдегі жотаға шығып та үлгірді. Сейіттің көңілі орыс ауылын іздеді. Шіркін, қайда еді? Түу, өзі әлі алыста жатыр екен ғой!

	Сейіт тағы да қапталдап жетіп қалған қуғыншыны байқады. Сұмдық-ай астындағысы не деген жүйрік еді? Көктөбелді бұра бастырмайтын да аттар бар екен-ау?

	Өзі сияқты жауды да қарусыз құрықол деп ойлаған бала жігіт онымен жекпе-жек айқасқа түспек болды. Қалайда ұрып жығуым керек. Әйтпесе...

	Көктөбелдің тізгінін жалт бұрған Сейіт өзіне тағы жетіп қалған жауға айғайлап қарсы ұмтылды. Бұл сапар қамшысының өрімінен ұстап оның әжептәуір жуан, әрі қатты тобылғы сабымен ұрмақ болды. Дереу бетпе-бет тұра қап сілтей бергенде көзі жау қолында жарқ еткен қылышты шалды. Сол замат қамшысының сабына сарт еткен суық қару басына да дарыды. Сейіт ат үстінен қалпақтай ұшып кете жаздады. Бірақ... ат жалынан ұстап қалды. Көз алды қарауытып есі ауып бара жатты. Сонда да өзін қылышпен соққан адамды шырамытып қалуға шамасы жетті. Апырым-ау, мынау Құрбан ғой! Ол мұнда... Жо-жоқ, мүмкін емес!.. Дүниеде сақалын ол сияқты... жан-жағына дөңгелете қырып жүретіндер де, сусар бөріктілер де толып жатқан жоқ па? Жалт-жұлт еткен көзінің айналасы қып-қызыл екен. А... Құрбанның көзі қызыл емес!

	Не бәрі осы бір сәттерді ғана еміс-еміс біліп қалған Сейіт ат мойнын құшып біраз жерге дейін барды да ауытқып кетіп жалп етіп құлады. Ылдиға қарай бірнеше рет домалап барып тоқтады да, аяқ-қолы созылған күйі дір-дір етіп жатып қалды.

	Қарагер мінген қара сақал бос кеткен жүйрікті қуған жоқ. Бағанадан бері сол атқа, әсіресе қызыққан ол астындағының тізгінін тартты. Бұрылып қара жер құшып жатқан бала жігіт – Сейітке бетпе-бет жақындап барды.

	– Құлдың күшігі, – деп тістене тіл қатты. – Қайдан келе жатыр едің? Сен екеніңді білгесін ғой орнымнан тұрып атқа отырғаным. Өзіңді тірідей қолға түсіріп, ішіңдегі балшайбек үйреткен комсомалдық сырыңа қанғым келіп еді. Әйтпесе, құның бір ғана оқ болатын. Молтабанға иек қақсам бітті, бағанағы жерде-ақ дымыңды өшіріп, тұлпарыңды астында ойнатып шыға келер еді ғой. Қап!

	Құрбан бұл кезде алыстап кеткен және тура “Жалғыз орыс” селосына тартқан Көктөбелге тіксіне қарады. Мысық мұрты жыбырлап кетті.

	– Ана иттің малы тура орыс ауылына баратын болды-ау, ә? Жаңа оны атып салмадым. Әттең-ай...

	Құрбанның тұла бойы дірілдеп кетті. Шырт етпе ашуы кеп тызылдаған бай баласы Сейітке жалт бұрылып тілін қадай түсті.

	– Енді өз обалың өзіңе. Шамасы жеткізбей кетем дедің ғой, ә? Байларды құртып, орнына сәбіз егіп жемекші болған өңкей жалаңаяқтар, түгі! Біліп қойыңдар, біз қазір жалғыз-жарым болғанмен, ертең жер қайысқан сарбаз – қалың қолы бар қарулы күш боламыз. Ондай орыстар сонау Ферғана, Бұхардан, Душанбеден келе жатыр. Ағылшын, Америка жасақтап, ақ пайғамбардың жеңімпаз ала туын қолына ұстатқан киелі күш бәрі. Сол туды көкке көтеріп, шеру тартқан мұндай құдіретке төтеп берер ешқандай кәмсәмол, балшайбек бұл дүниеден табыла қоймас. Сен шірік, кім едің сонша. Ал Құрбаннан шындап қуса ұшқан құс та құтыла алмайды!

	Жұлқына тебінген Құрбан атының басын кейін бұрды. Бұл кезде жотаға шыға берген өзге қуғыншыларға ол қолын сілтеді.

	Онысы кейін қайтыңдар дегені еді.





Алтыншы тарау


	Қайралған қанжар

	Үстінде ер-тоқымы, басында жүгені бар, тізгіні мен шылбыры жерге сүйретілген Көктөбел “Жалғыз орыс” ауылына айналаны жаңғырта кісіней кірді.

	Әр үйдің алды-артында, сондай-ақ жеке меншігіндегі баубақшасында қыбырлап, тіршілік істеп жүрген үлкен-кіші бірдей елеңдеп көшеге шықты. Селолық совет кеңсесі елдің ортасындағы мектепке таяу-ақ үйде-тін. Онда бүгін де адамдар көп еді. Біреулер шахмат ойнап, енді бір топ әр түрлі әңгіме айтып қарқ-қарқ күлісіп отырған. Байлардың мал-мүлкін кедейлерге бөліп беріп, колхоз деген шаруашылық па, ұйым ба, әйтеуір, көптің басы бірігіп, жұмыс істейтін бірдеңе болады екен, деп те көкіп жұртты елеңдететіндер бар еді. Соңғы кезде осындай дейді-дейдіден әбден құлақтары сасыған жұрт, тіпті, өз жұмыстарын да ықылассыз істейтін болған. Құлақтары түрулі халық күнде сол ауыл Совет кеңсесіне келіп, бүгін не хабар есітер екенбіз деп отыратын. Село ішіне келген Көктөбел мұндағыларды да тік тұрғызды. Дүркірей көшеге шыққан жұрт жамырай шулады. Солардың ішінде біреудің даусы көптің көңілін қатты аударды.

	– Это же райкомовский! – деді ол. – Да, да! Аңырап қалған жұрт қара терге түскен үркек Көктөбелге үрейлене қарасты.

	– Дәл өзі! – деді жаңағы дауыс. – Райком секретары бұл атпен бізге талай-талай келген. Көрдіңдер ме, қалай айнытпай тауып тұр – Ол жүгіріп барып Көктөбелдің тізгінінен ұстады.

	– Петька, сен дұрыс таныдың. Иә, райкомовский!

	Осыдан кейінгі әңгімелер басқаша түр алды. Қазақтар арасында Петькадан бөтен аты жоқ Петр Гончаров халықты со замат тік тұрғызды.

	– Бұл тегін емес, қане атқа отырыңдар! – деп бұйырды.

	– По коням! – деген біреудің даусы жұртты асықтыра түсті.

	– Жолдастар, қару-жарақсыз шықпаңдар!

	Соңғы дауыс Петьканыкі еді. Селолық Совет председателінің сол ескерткені жетеді. Кейінгі кезде ана жер, мына жерде қоқаңдап бейбіт елді шошытып, тіпті, тонап кетіп жүрген бүлікшілерді бұлар да біледі. Өздеріне әлі келе қойған жоқ. Науада келе қалса қапы да қалмайық, деп бір топ қарулы жігіттен Петька отряд-жасақ дайындаған. Олардың біразында құс мылтық. Енді біреулерінде айбалта, ұзын сойыл, тіпті, бір-екі қылыш та бар. Өз міндетін білетін жасақ дереу-ақ атқа мінді. Өйткені, ондағы жігіттердің үйлерінде бір-бір ат күндіз-түні ерттеулі тұратын.

	– Кеттік, – деп бұйырды Петька. Өзінің астында Көктөбел. Олар қазір аудандық, партия комитетінің сол жүйрігі асып келген жотаға қарай бет түзеп, дүркірей шаба жөнелді.

	* * *

	Сейіт не болғанын кейде біліп, кейде білмей жатты. Білген кезде ептеп қозғалды. Көзін ашып басын көтерді. Замат жанары алды қарауытып, жер-дүние шыр айналды. Төңірегі қызылжасылданып от шашты. Өзі де диірмен тасы сияқты асты-үстіне түскен жер мен көк арасында дөңгеледі. Сөйтіп жатып есінен қайта танды. Ол кезде және еш нәрсе сезіп білген жоқ.

	Әлде түстен кейінгі шақшия қараған күннің көзі ме, немесе шынымен-ақ лаулаған шоққа түсті ме, әйтеуір сол жақ шекесі мен желкесі жанып жатыр екен. Қатты соққыдан есі танып құлап түскеннен бері қанша уақыт өткенін біле алмаған Сейіт, енді міне осы бір шоқ ысығын сезінді. Жан сақтау үміті бойын биледі. Бала жігіт болар-болмас қозғалды. Бірақ, от ыстығы бұрынғыдан бетер күйідіріп әкетті. Лаулап, жанып та кеткен сияқтанды. Сейіттің аузынан жалын аралас әлдеқандай үн шықты. Ол адам даусынан гөрі өлім алдындағы тілсіз тағының өкіре ыңыранған ащы бір мағынасыз дыбысына ұқсас ыңырсу еді. Содан кейін ол еш нәрсені тағы да ажырата алмай сылқ етті.

	Дала кенересі кең, тынысы да жаздайғы еркін күйінде жатқан. Үстерінде адамдары бар аттардың жер тітіреткен дүрсілі, қылыш пен тобылғы сапты қамшының бір-біріне тиген сартта-сұрты бұл араның тыныштығын бұзған еді. Тек сол бір сәтке ғана сан қилы құстардың сайрап, жырлаған нәзік үндері тына қап, жанжағына сескене қарап қалған. Бір шөптен екінші шөпке ұшып қонған сарғалдақтар, қалың көде арасын жайлау етіп, ұя салып, балапан өсірген, сөйтіп, көңілдене бытпылдық атқан бөденелер, кейде көкке көтеріліп ап бейне біреу ашық аспан кенересіне шеге қағып, байлап қойғандай, бір орында қалықтап тұрып сайрайтын молда торғай және басқа дала бұлбұлдары да тына қалып еді. Шырылдаған шегіртке, шықылықтаған жай шымшықтар даусы да бітіп, тып-тыныш тұрған.

	Ат үстінен Сейіт қалпақтай ұшып түсті. Иесіз қалған салт ат ұзап кете берді. Екінші атты адам да бұл арада көп аялдамай әлдеқайда тайды. Содан кейін кең даланың осы оқиға болып өткен жерінде бұрынғы өмір талайы қалпына келіп айнала қайтадан абыр-сабырына кешті. Бұлбұлдар сайрап, бөденелер бытпылдық атып, сарғалдақтар мен жай шымшықтар кәдімгі шықылықтарына басты. Молда торғай көк әлеміне қайта көтеріліп, шегірткелер бір сыдырғы шырылын дала тынысына жалғап жатты. Бұл кең далада, бұл күндерде, мұндай үндердің басталар және аяқталар кезі жоқ. Керек десең, түннің бір уақытында да ең болмаса шегірткелердің шырылын, бөденелердің біресе ана тұстан, біресе мына тұстан атқан бытпылдығын естіп, дала тынысына рақаттана түсесің.

	Ал, қазір...

	Сөйтіп, бір сәт, тек қана бір сәтке жым-жырт бола қалған айнала қайтадан ежелгі қалпына енген. Анадай жерде аунап қалған Сейітпен ешбір тіршілік иесінің жұмысы болған жок. Дала көші тоқтамай жүре берді.

	Сейіт көзін ашты. Жарық дүние әлі де қызыл күрең от күйінде екен. Басын көтерді. Көп емес, бір қарыстай ғана көтеруге шамасы жетті де, қайта құлады. Жастықсыз қып-қызыл шәйі көрпе үстіне оны кім жатқызды екен? Терлеп қалған ба, көрпесі неге дымқыл? Түу, тағы да от басқандай желкесі мен шекесі ашып кетті ғой!

	Қолын көтерді. О да көп жоғарыламады. Дірілдеп кетті. Бірақ, шекесін сәл-пәл сипауға шамасы жетті. Сонда да не болғанын Сейіт байқай алмады. Көзін жұмды, қайта ашты. Жарық сәулелі дүние әлі сөнбеген екен. Демек, мен әлі бар екенмін, деген ой келді. Бала жігіт балаша қуанды. Ең алдымен әке-шешесін есіне алды. Қаужырған соқыр әке, дімкес ана көз алдында көлбеңдейді. Сейіт екеуіне қарап, жымия, еркелей езу тартады. Еш нәрсе болған жоқ. Міне, көресіңдер ме, алдарыңда тұрмын ғой. Мені кім ұратын еді? Менің өкіметім бар. Комсомолым, партиям бар. Енді өздеріңді байдың мына қорлығынан құтқарып алам. Жылы суға қолдарыңды малып қана отырасыңдар. Келін?.. Е-е, о да болады. Сендерді ол күтеді....

	Бала жігіт ойы сүйген қызына ауысты. Ол енді Жамалды көрді. Онымен де сөйлесіп жатыр. “Менің қарт әке-шешемнен басқа кімім бар? Өмірде екеуін ренжіткен жан менің қас жауым. Тісбай әулеті, оның балаларын білесің ғой. Дүниедегі бірінші жауым солар. Сен бе? Сен сүйгенімсің. Ата-анамды, сыйласаң болды алқаныма салып жүрем өзіңді...”

	Оған да Сейіт күлімсіреп қарайды. “Білесің бе, – дейді сол күлген қалпы. – Сенің де ата-анаң бар... Бәрінің алдында екеуіміз... Иә, сен де... біз оларды...”

	Әлдеқандай күш Сейіттің басын жерден жұлып алды. Ол бір қолымен жер тіреп көтерілді. Аяғын жиды. Жерден қуат алған қолы дірілдеп кетті. Басы да айналып барады. Өз бойын өзі көтере алмады, қайта құлады. Созылып жатып қалды. Аяғы бір түп құлқайырға тиді. Тыр етіп ұшқан сарғалдақ екі метрдей жерге барды да қайта қонды. Қанатын жайып сол жерді айнала шырылдап жүр. Сейіт жамбастап жатып одан көзін алмай қарады. Бір түптен ұзын-ұзын үш бұтақ боп өскен құлқайыр екен. Тұла бойлары ақ, қызыл, сарғыш, көк гүлдерге толған қурай – құлқайыр бұтағының бірінен-біріне ұшып-қонып жүрген жаңағыдай екінші сары шымшық аузына құрт па, шегіртке ме тістеп алыпты. Ол Сейіттен кіп-кішкене қара көзін алмай қарап, бейне: “Сен өзің біздің тыныштығымызды алып, мұнда не ғып жатырсың?” дегендей.

	Жаралы жанның ақылы енді жетті. Құлқайырдың түбінде бұлардың ұясы бар екен. Онда енді ғана жұмыртқадан шыққан бірнеше қызыл шақа балапан жатыр. Бірі қимылдаса, бәрі бірдей шиқылдап сап-сары ауыздарын ашып, мойындарын созады. Әрбір дыбысты олар ата-анам, тамақ деп ұғатын сияқты.

	Не бәрі қол созым ғана жерде өз жанымен қиналып жатқан Сейіт сәл ғана қозғалып қалса бітті, әлгі екеуі де шырылдап кетеді. Балапандарын қанатымен қорғалап, безек қағады. Балаларынан бұрын, солар үшін өздері жау аяғы астында тапталып өлуден тайынбайтын секілді.

	Сейіттің жүрегі тызылдап кетті... Ана бір қызыл шақалардың жаудан жанын аман алып қалу үшін қазір жерге бауырын төсеп, шырылдап жан ұшырған анасы, бұтақтан бұтаққа қонып Сейіттің әрбір қимылын баққан әкесі екенін ұқты да, оларға қыбыр етпей қарап қалды. Бір ашып, бір жұмған көзін бөтен жаққа тайдыра да алмады. Кенет жүрегі ғана тызылдап қоймай, бұрын әрқандай қиыншылық көрген кездерінде былқ етпейтін көңілі босап, көзіне бір түйір жас үйірілді. Қамқоршы ата-анасы есіне қайта түсті. «Менің бұл халімді олар білсе қайтер еді?» мыналар сияқты шырылдап оққа өз кеуделерін, өртке бауырларын тосар еді-ау! Ах, шіркін, ата-ана, жарықтықтар-ай! Біз үшін сендер нендей ауыр сағаттарды бастарыңнан кешірмейсіңдер. Солай өсірген перзенттерің сендерді не ұжмаққа жеткізер екен. Әлде өздері аспаннан салбырап түсе қалғандай, мұрындарынан есекқұрт түсіп, бір сөзге келмей қорс-қорс етіп тұрар ма екен? Ал, ардақты ата-анам, мен сендерді олай жерге қаратпаймын. Мен сендердің жүздеріңді жарқын, көңілдеріңді раушан етемін. Сендер мен үшін мақтанатын боласыңдар!..”

	Бала жігіт толқып кетті. Не істегенін өзі де білмей қозғалып қалды. Шекесі мен желкесі тызылдап ашыды. Қолы қолтығы астында ұйып қалған қанға батты да, өзі тағы да есі ауып жығылды.

	Солай әлсіреп біраз жатты.

	Кенет жер беті дүбірлеп, айнала азан-қазан дауысқа толып кеткен сияқтанды. Сонша дабыр-дұбыр ішінен жер жара кісініген жылқының үні Сейіт құлағына ерекше естілді. “Бұл қалай, мынау жылқы даусы ғой? Е-е, солай-солай. Менің тұсымнан үйірлі жылқы өтіп барады. Шамасы көшкен ел болар. Кімнің, қандай байдың малы екен, ә? Әттең-ай, жылқы айдаған кедей байғұс мені көрмей өтіп кетеді-ау! Өлмеген құлға өлі балық жолығады, дейтін еді ғой. Мен осылай жатып өлуге тиістімін бе? Жоқ, мүмкін емес! Менің әлі істейтін істерім көп. Жаулардан алар кегім бар. Өмірі қорлықпен өтіп келе жатқан ғазиз ата-анам бар. Солардай көп халыққа біз – комсомолдар қол созып, байлардың құлдығынан құтқармасақ, кім құтқарады? Жоқ, осылай жатып өлуге тиісті емеспін!”

	Құралиев ағаның қағазын тиісті адамына тапсыруым да керек!

	Жануар жақсы мал-ай. “Жақсы ат – адамның қанаты” деген ғой. Замат айналасы сампылдаған дауыстарға толып кетті.

	– Петька, мынауың кім өзі?

	– Ой, секретарь емес!

	– Секретары несі, жас бала ғой!

	– Тартыңдар!

	– Былай, былай жүрейік!

	– Демек, осы екі арадан табамыз. О да тірі болса мына қалың шөптің бір жерінде жатқан шығар!

	Петьканың да оның қарулы жасағы мүшелерінің де ойларында бір ғана түсінік еді. Олар мынадай күндерде жау қолына түскен аудандық партия комитетінің секретары, деген ұғымға әбден бекіген. Сейітті көргенде үнсіз ойланып қалған Петьканы асықтырып жан-жаққа тарап, іздеу сала шапқандары да сондықтан еді.

	– Ау, Петька, аялдамайық, оны қоя тұр! – дейді олар шулап.

	Бірақ, Петр Гончаров асыққан жоқ. Бұған дейін жер солқылдата шауып, жаралы жігітке тура алып кеп тоқтай қалғаны, тынымсыз кісінеп, әлденеге сонша мазасызданғаны, енді міне жерде бүк түсіп жатқан жанға қарап, оқырана басын иіп тұрғаны Петькаға ешбір күдік қалдырмады. Ат иесі осы екеніне анық көзі жетті. Жалмажан Көктөбелден түсіп жатқан ол:

	– Сабыр етіңдер? – деп қолын көтерді.

	Жасақ үйіріле тоқтады.

	Петька Сейітке жақындады. Еңкейіп оның бетіне қарап тұрды да тани кетті.

	– Ау, сен комсомол бала, бұл қалай? Жалғыз өзің бе едің? – деді асыға сөйлеп.

	Сейіт басын болар-болмас изеді. Бала жігіттің есіне анау бір күні өзін пионер бөліміне бастық етіп бекітерде аудандық партия комитетінің секретары кабинетінде көрген жылы жүзді, төртпақ келген ақсары аға түсті. Сонда о да Сейіттің қолын алып, таза қазақ тілінде: “Орның құтты болсын, жас жігіт. Жұмысты жақсы істейтін бол?” деп еді.

	Міне, қазір бала жігіт сол адамды көріп тұр. Қозыбақ айтқан “Петька тамыр” осы екен ғой.

	* * *

	Жарасы ауыр Сейіттің халі нашар еді. Орыстар аулына жеткенше бір-екі рет есінен танып, не болғанын білмей жатты.

	Ондай халдегі адамды зембілсіз алып жүру де оңай емес. Бірақ Петька амалын тапты. Дереу үстіндегі жап-жаңа көйлегін шешіп жыртты да, Сейіттің әуелі жараларын сүртіп, қалғанымен жақсылап орап таңып тастады. Содан кейін өзі ердің арт жағына, бала жігітті алдына отырғызды.

	– Шыда, жігітім, шыда! – деп тіл қатты ол кейде. Даусы тістеніп алған тістері арасынан ысылдай шықты. Ашу, ыза кернеген балуан денесі кейде тіпті, дір-дір етеді. Қою қоңыр мұрты тікірейіп, отты көк көздері жалт-жұлт етіп, кісіге ұшқын шаша қарайды. Сейітті жас балаша құшақтап алған Петька Көктөбелдің басын бөтен біреуге жетектетіп қойған. Қазір тым әлсіз, бірақ, балбыраған бейкүнә балауса бөбектей бала жігітті көйлексіз кең кеудесіне өте бір аялаған сақтықпен қыса түседі.

	– Шыда, көгершінім, шыда. Сәл шыдасаң жетеміз!

	Бұл кездегі даусынан әлгі бір діріл, ашу, ыза емес – әкелік мейір-шапқат еседі де, кенет әлдекімдерге ызасы келіп, көзінен тағы да от ұшқыны жалт береді. Біресе ет-жүрегі елжіреп, қолында келе жатқан мына жас жігітке жаны аши қараса, замат осы күні қазақ даласын дүр сілкіндіріп тұрған әр қилы жексұрын шапқыншылардың қырсық кесірін ойлап кетеді. Күнде дерлік көрші қазақ ауылдарының ана жерінен де, мына жерінен де, кеп тиіп, қарусыз елді қақсатып кетіп жүрген қарулы бүлікшілер... «Ім.. м! Олар орыс аулына әзірше жуыған жоқ. Бірақ, есіріп алған ондай олжаға еліргендер күні ертең-ақ ауыл ортасына ойран салуы мүмкін ғой!»

	Сондай бір қатерді болдырмаудың жайын ерте ойлаған Петр Гончаров ауыл совет жанына осы қарулы жасақты ұйымдастырған еді. Және оған қарт әкесі де көп себепкер болды. Бүгін, міне, оның өте дұрыс жасалғанына көзі жетіп, іштей қуанып та келеді.

	“Жауды аяған жаралы қалады”. Иә, Петьканың бұл сөзді жасынан көп бейнет, талай тар жол тайғақ кешуден өткен әкесі үнемі айтып отырады.

	Петр Гончаров бұрынғы Петербургте туған. Әкесі Андрей Гаврилович Гончаровтың бір күні таңертең жұмысқа кетіп, содан кейін үйге қайтпағанын бүгінге дейін еміс-еміс біледі. Тіпті, ұмытқан жоқ. Сөйтіп анасы Ольга Ивановна екеуі ғана қалды. Бірақ, басын тауға да, тасқа да ұрған анасы, әлі көз алдында. Ол үйде қол қусырып қарап отырмады. Бармаған жері, қақпаған есігі қалмай жүріп, ақыр бір күні түрмеде отырған Петьканың әкесімен жолығады. Сөйтсе, патшаға қарсы жүргізген революциялық істері үшін қамаған екен.

	Небәрі жеті жасар Петька ол кезде революция деген сөздің мәнісіне қайдан түсінсін? Бірақ, жұрт шу-шу етеді. Патшаға қарсы екен дейді. Ал, Петька патшаға қарсы дегенді өзінше жорыды. “Менің әкем бізге күнде нан-су, азық-ауқат беріп отырған, үлкенкіші бірдей күнде сол патшаға табынып дұға оқып, аллатағаладан амандығын сұрап отыратын адамға қарсы болған ба? Неге өйтеді?

	Мына жұрттың айтуына қарағанда сұмдық қой әкемнің қылығы!..” Петьканың ойы осы тақылеттес.

	Ал, революция деген не? Әлде бұл әкемнің заводта істеп жүрген жұмысының аты ма екен? Жоқ, олай емес. Саяси қауіпті адам деген тағы да бір сөздер бар. Соның бәрі жаман болса әкесіне сонша неге керек екен? Енді қайтті? Күнде жұмыстан келетін уақытында Петька оны күтіп алатын да, мойнына асылып еркелейтін. Папалап алдынан шыққан мұны әкесі құшақтап алып көкке көтеретін. Содан кейін бауырына басып сүйетін. Шетендей сақалы бетіне тигенде қытығы келген бұл сықылықтай күлетін. Бірақ, кейбір күндері әкесі мезгілінде үйге келмейтін еді. Келсе, тіпті, кеш қайтатын. Петька күн батып, тіпті, қараңғы түсіп кетсе де өздері тұратын барактың айналасынан кетпей, үйге де кірмей әкесінің жолына қараумен болатын. Ақыр соңында анасы келіп, әр түрлі әңгіме және күлдіргі сөздер айтып, үйге кіргізуші еді. Петька тамақ ішіп отырып та, тіпті, ұйқысы кеп төсекке жатса да әкесін ойлап, тысыр еткен дыбысқа сол екен ғой келген деп елеңдеп, елегізе басын көтеріп қараумен болатын. Сол әкені ол бір күні мүлде жоғалтты.

	Бірақ, Петька күндегісіндей жұмыстан адамдар қайтарда сол баяғы жол қарауын ұмытқан жоқ. Путилов заводының жұмысшылары тұратын ұзыннан-ұзақ барактағы кішкене бір бөлмеге кешке қарай ең соңғы кіруші осы Петька болды. Сонда да әкесі келген жоқ. Шешесі екеуі итшілеп күн көріп жүрді.

	Сол әкені Петька Петербургте бір рет көргенде қол-аяғында бұғауы бар еді. Кең қораның темір торлы қақпасының сырт жағында тұрған Петька мен анасы Ольгаға оны алыстан көрсетті. Әкесі бұрынғысынан әлдеқайда жүдеу көрінді. Үстіндегі киімдері де жұпыны екен. Сақал-шашы өсіп кеткен. Бірақ, иығы түспей, кеудесін көтеріп жүретін өр мінезді қалпы ғана өзгермепті.

	– Амансыңдар ма? Петькажан, сен жүдеп қалған жоқсың ба? – деп айғайлады. Даусы да бұрынғыдай ширақ және мығым жатыр.

	– Біз аман-саумыз. Өзің қалайсың, өзің? – деді анасы.

	– Өзімді қойшы, мені ешбір жау жей алмайды. Тек сендерді ғана ойлап жүдеп жүр едім.

	Петьканың анасы құлағына сыбырлады. “Амандас, әкеңе жаңағы сөзіңді айт”, – деді.

	– Әке! – деді сонда Петька. – Мен жылап жүрген жоқпын. Сені сағындым. Бірақ, сен үшін мақтанып жүрмін!

	Бұл сөздерді анасы үйде талай рет айтып үйреткен еді. Петька тақылдап тұрып қайталап беретін. Қазір олай болмады, дегенмен біраз тұттырып, кейбіреуін шала айтса да, әйтеуір, не деп тұрғанын әкесі естіді. Ол мәз бола күлді.

	– Өйткені, сен азаматсың ғой, жігітсің ғой? – деді.

	Сол сөзді айтып жатқанда әкесі кәдімгі үйдегі әдетінше айналасын жаңғырықтыра бірнеше рет қатты түшкірді. Қасында тұрған полицейлер оған тыжырына қарады.

	– Сау бол, пап! – деді кіп-кішкене Петька.

	– Рақмет, балапаным, азаматым! – деп тұрды әке.

	Кәдімгі күлкісі, кәдімгі даусы. Түшкіруі де сол үйдегі қалпы екен.

	Олар қоштасты. Петька айрылысарда жылаған жоқ. Қолын бұлғап, анасы сияқты алақанын сүйді. Ыржия күліп, кіп-кішкене қолын қайта-қайта бұлғақтатып тұрды. Әкесі көрінбей кетіп, өздері үлкен қаланың кең көшесіне шыққан соң анасынан:

	– Менің әкем осы неге солай қатты түшкіреді? – деп сұрады. Анасы Петьканы бетінен сүйді де, өте байсалды жауап берді. – Оның себебі, – деді, – әкең – ұсақ-түйектің емес, ол ірі мінездің адамы. Ақ пейіл, ақ жарқын, алған бетінен қайтпайтын қайсар ойлы адамдар ғана солай түшкіреді.

	Ольга Ивановна айтқан сөзіне көп мысалдар да келтірді. Бірақ, Петька олардың бәріне бірдей түсінген жоқ. Әйтеуір, өзі түшкіргенде әкесінің: “Мысық сияқты піш-піш демей, батырлар сияқты түшкір!” – дейтіні есіне түсті. Сәл жымиып анасынан:

	– Сонда не, менің әкем батыр ма? – деп сұрады.

	– Батыр. Егер батыр болмаса патшаға қарсы сөз айта ма? Қара халықтың қамын ойлап, қағаздар жазып, көшелерге іліп кетіп жүре ме? Адам баласының басына бостандық берілсін, бәрі бірден тең праволы болсын, деп халық үшін басын қауіп-қатерге тіге ме? Үндемей артынан пысып жүре бергендер сияқты емес Андрей. Ондай әкеге сен екеуміз мақтануымыз керек...

	Содан кейнін Петька әкесін арадан бір айдай өткесін көрді. Онда қол-аяғы бұрынғыдай кісендеулі емес екен. Бірақ, алдыартында және екі жанында қарулы конвойлар тұрды. Сірә, бір жаққа әкеткелі дайындаған болса керек. Иықтарында погоны бар біреулер конвойларды асықтырып жатыр. Әкесі алаңда жиналған адамдардың алдында қолдарын көтере белгі беріп және паналап тұрған бұларды көріп қалды.

	– Оля, Петя! – деді ол айғайлап. – Мені алысқа жөнелтіп жатыр. Қайда екенін айтпайды. Барған жерімнен хат жазамын. Қорықпаңдар! Әйтеуір, жер бетінде тірі жүрсем сендермен, халықпен біргемін!

	Арада екі айдан уақыт өткен шығар. Мамасы солай дейтін еді. Әйтеуір, пападан олар хат алды. Орта Азияға келдім. Ой, күні ыстық-ақ. Бірақ, өте бір ғажап адамдар арасындамын. Неше түрлі жеміс дегендеріңнің елі де осы жақ болып шықты. Петербургте жүргенімде шығыс халықтарын, өзің де білесің ғой, Оля, азиат деп кемсітіп айтатын еді ғой.

	Мен оған ешқашан сенген емеспін... Иә, міне, әуелі сол елдің үлкен қаласы Ташкентте болдым. Түрмесінде үш күн отырдым. Содан кейін мені қаланың шығыс жағында, отыз километрдей жердегі бір кішкене, өзі қала сияқты жерге алып барды. Одан енді өздігімнен аттап шығуға хақым жоқ. Ең тәуірі – боспын.

	Өз еркіммен жүріп тұрамын. Айында бір-екі рет тиісті орындарға барып, көрініп кетіп жүресің дейді.

	Жұмыс істеуге де хақым бар. Жатып тұратын пәтер жалдап алдым...

	Қатты қуаныштан кіп-кішкене Петька сол жолы бір жылап еді. Бұл ғана емес, анасы Ольга Ивановна да көзін сығып-сығып алған.

	– Мен оны әлдеқашан өлтіріп тастады ғой деп жүр едім. Ал балапаным, енді сол жаққа біз де барамыз. Бірақ... қалай?..

	Осылай деген ана тағы да тыныштық таппады. Бармаған жері, қақпаған есігі қалмады. Аз емес, арада бір жылдай уақыт өтті. Оқта-текте әкесінен хат алып тұрды. Бір-екі ауыз тек амандығын ғана жазатын әке сөзі бұлардың үмітін арттырып, жүрегін жылытып отырады. Анасы ақыры қоймай жүріп айдауда жүрген күйеуіне – азиаттар арасына сегіз жасар баласы екеуі бара жатыр, деген сөзі бар қағаз алды. Оған фамилиялары жазылып, енді бір жерлеріне қол таңбалары да басылды.

	Алайда, жас баламен ай бойы жол жүріп арып-ашып жеткенде бұларға және бір қырсық тап келді. Россияны соғыс өрті орап алды. Герман соғысы басталды. Жергілікті жандармдар тісін қайрап, атарға оғы болмай жүрген саяси қауіпті адамдардан тезірек құтылудың қамын ойлады. Ондайлардың бірі – Андрей Гончаров еді. Жандарал ротмистрі сол күні-ақ оны айдап жіберді. Содан Андрей болмаған майдан қалған жоқ. Барлық жерде большевиктер партиясының идеясын іске асырып жүрді. Ең ақыры азамат соғысына да қатысып, оны да жеңіспен аяқтап, елімізге совет туын біржола мықтап тігіп қайтты. Бірақ, көп жылдық азапты мехнат оның денсаулыған әбден нашарлатқан еді. Қатын-баласын сол өзі тастап кеткен жерден тапқан ол енді ешқайда қозғалған жоқ. Өзі қалаған жерден үй салып алды да, шаруашылықпен айналысты. Сол күннен бастап орын тепкен жерін бұл төстің қазақтары “Жалғыз орыс” деп атап кетіп еді. Сол ат сол күйде қалып қойды.

	Сәт сайын нашарлап, қиналған Сейітті жалаңаш кеудесіне баса құшақтай отырып осылай ойлап кеткен Петр Гончаровтың атаанасы мен өзінің өмірі де көз алдынан тізіліп өтіп еді.

	Әке-шешесі қазір қартайды, бірақ, әйтеуір, аман-сау. Екеуі Петрді жақсы өсірді. Совет мектебінде оқып білім алды. Одан кішілері де үлкейіп, адам боп қалды. Петр қазір ауылда жаңа шаруашылық-колхоз құрамыз, деп жүрген жігіттің бірі. Өзі ауыл совет председателі ғана емес, аудандық партия комитетінің сенімді активі, бюро мүшесі.

	* * *

	Бұл күнде жасы ұлғайып, едәуір егде тартып қалғанымен Ольга Ивановна әлі ширақ еді. Көпті көрген ана елге де қадірлі болатын. Медициналық арнайы білімі жоқ, бірақ, сонау бұрынғы Петербургте тұрғанда бір ауруханада медсестра боп біраз жыл істегені бар. Сонда, әсіресе, сыртқы жараны емдеудің тәсілдерін үйренген. Кейін үлкейген сайын ол өнері керек бола берді. Ал қазіргі өмір сүріп жатқан жерінде бұл өнер аса көп қажетке жарады. Арнайы дәрігері жоқ немесе жетіспейтін село-ауылдарда Ольга Ивановна сияқты адам табыла бермейді екен. Кейде Ольгаға жәй жара түгілі, одан қиынырақ сырқатты да емдеуге тура келетін. Бұрынғы білгені бар, оған қосылған көп жылдық тәжірибе зерек ананы, тіпті, ысылған дәрігер сияқты етіп те жіберген еді. Сейітті де басқа емес, сол ана Ольга Ивановнаның өзі емдеді.

	Жарасы ауыр жас жігіт алғашқы кезде қиналып-ақ жатты. Бірақ, Ольга Ивановнаның епті қолдары оның жанын жай таптырмаған азаптан арашалай берді. Сәт сайын мәпелеп күтудің, күшті дәрі-дәрмектің арқасында Сейіттің бірер күнде-ақ беті бері қарай бастады.

	Бір ғана Ольга Ивановна емес, бұл үйдің үлкені де, кішісі де бала жігіттің нағыз жанашыр досы боп шықты. Басқаны былай қойғанда, тіпті, Андрей Гавриловичтің өзі Сейіттің қасынан кетпей қойды. Бұл күнде жасы алпысқа жақындап қалған қарт большевик әлі де сергек еді. Ал бала жігіт Сейітті көргесін ол мүлде өзгеріп кетті. Әуелі көпке дейін ешкіммен сөйлеспей тұнжырап, түндей түнеріп отырды да қалды.

	– Андрей Гаврилович? – деп, өзіне тіл қатқандардың біріне де қарамай, бәріне қолын бір-ақ сілтеп жауап берді.

	– Папа, немене, ауырасың ба? – деп қасына келген ұлы Петьканы да өмірінде болмаған бір қылық көрсетіп, бетін қайтарып тастады.

	– Здорово! – деп аң-таң қалды ұлы. – Біздің шал ашулы ғой. Бірақ, мына түрін көптен көрген жоқ едім. Рас, жолдастар! Папа?

	Сіз...

	Андрей Гаврилович баласының сөзін бөлді.

	– Жауды аяған жаралы қалады, деген осы! – деді.

	– Оны аяған кім?

	– Сендер. Мен емес. Мен кезінде олардың тас талқанын шығарғанмын.

	– Ол кез бен бұл кез бірдей емес қой, папа!

	– О не сөз? Жау деген қашан да жау. Берілмесе құрту керек. Мен саған қарулы жасақты әшейін сән үшін ұйымдастыр, деп пе едім? Қоқаңдап қырға шығып, түк бітірмей қоқаңдап ойға қайтып келгендеріңді де көріп отырмын. Ал, мына жігітті осынша жаралап, тіпті, өлтіре жаздағандар қайда? Оларды неге таппайсыңдар? Жердің астына түсіп кетпеген шығар. Бүгін мына жерден, ертең ана жерден жылт етіп, қарусыз халықты қан қақсатып жүрген бір топ бандитке мазақ болған сендерді қайтсем екен?

	Андрей Гаврилович және түнеріп алды. Соңғы жылдарда өсіріп жіберген ақ бурыл сақалы бір бау боп кеткен еді. Желкілдеп желмен ойнап тұратын. Қатулы қарт қазір сол сақалын қайтақайта ұстап, өткір көк көзін қолындағы жер шұқып отырған ырғай таяғының басына қадап апты. Түксиген қабағы түсіп кеткен. Барбиған жуан саусақтары кейде дір-дір етіп, мұрт қаптаған еріндері жыбырлап отыр.

	Сол күні қарт қайтып ешбір еркекпен сөйлескен жоқ. Кемпірі екеуі тұратын бөлмеге барып, есігін іштен бекітіп, көпке дейін ерсілі-қарсылы жүрді де қойды. Оған кейде қарулы жау есік ашып кіріп келе жатқандай да боп кетеді. Сол кезде ол бейне қарсы шапқандай елегізіп, өзінен-өзі сөйлеп даусы да шығып жатты. Сонда да қарт Сейітті ұмытқан жоқ, бөлмесінен шықса, тек соған ғана келді. Оның халін біліп кетіп жүрді. Бала жігітке жасалып жатқан ем туралы Ольга Ивановнамен ғана сөйлесті. Содан кейін және өз бөлмесіне кіріп алып төрден есікке, есіктен терге дейін жүрумен болды.

	Кеш батты. Андрей Гаврилович бұрынғыдан бетер елегізді. Жатып еді, ұйықтай алмады. Қайта тұрды. Бөлмеге де сыймады. Бірақ, басқа түгілі, бөлмеге Ольга Ивановнаны да кіргізбеді. Оны Сейіттің қасынан аттап шығармады...

	Түннің бір мезгілінде Андрей Гаврилович сығырайған ондық шамның пілігін көтеріп, жарықты молайтты да, ең алдымен соңғы жылдарда әбден күтіп, күнде бірнеше рет тарап, сылап-сипайтын сақал-мұртын өткір ұстарамен тақырлап тұрып алды. Өзі де көп-ақ екен, тола бір шеңгел болды. Сөйтіп, сақалын бір бөлек, мұртын бір бөлек жеке-жеке қағазға орап, кішкене сандықшаға салды да, аузын бекітіп, кілтін өзі ғана білетін жерге тығып қойды.

	Осыдан кейін ол жау келіп қалды деген ойға мүлде беріліп кетті. Дереу сонау бір жылдары майдан даласынан жеңіспен қайтқанда киіп келген әскери киімдерін киді. Беліне белдік байлап, аяғына етігін сұғынып, басына фуражкасын қондыра қойып, үлкен шар айна алдына барып қарағанда мына мүсіннің өзі екеніне бір сәт сенбей тұрды. Әскери киімдер жараса қалған жігітті көргендей болды. Өзіне-өзі қызыға көз тастап, жымиды. Бірақ, оның бәрі көпке барған жоқ. Андрей Гаврилович қабағын қайта түйді. Жауға деген оның ызасы арта түсті. “Сұмырайлар! Бұлары қазір Ленин жоқ. Қалғандарының қолынан еш нәрсе келмейді. Біз енді осылай да мазақтай аламыз дегендері ғой? Ім.. м!.. Бәлемдер!.. Естеріңде болсын, көздеріңе көк шыбын үймелетіп, тоз-тоздарыңды шығаратын большевиктер тірі. Оның партиясын Лениннің өзі ұйымдастырып, өзі өсіріп ер жеткізген. Ленин өлгенмен, Лениннің ісі өлген жоқ!”

	Андрей Гаврилович ызаға булыға түсті. Үй ішінде және де ерсілі-қарсылы жүріп кетті. Әскерше таяқ ұстауға ол әбден үйреніп алған еді. Жаңа әскерше киінер алдында керуетіне сүйеп қоя салған сол ағаш атын қолына алды. Бірақ алды да есік жаққа лақтырып жіберді. Тез барып жаңағы сандықшаны қайта ашты. Онда бір Қызыл Ту орденімен, екі-үш әр түрлі медальдары жататын. Қарт оларды астына қызыл шүберек төсеп кеудесіне қадады. Содан кейін полководец Михаил Фрунзе өз қолынан Андрейдің атын, фамилиясын жаздырып берген маузері де бар еді. Қарт оны беліне байлады. Осы кезде таяғы есіне түсті. Жатқан жерінен еңкейіп, көтере беріп тоқтады, Аяғын кере созып теуіп жіберді де, керуеті тұсында ілулі тұратын, бір кезде өзінің полк командирі сыйлаған, оның да сабында жазуы бар қылышын жұлып алды. Әлгі шар айна алдына кеп тұрды. Ұшын еденге тіреп еді, күнде ұстап жүрген таяғын есіне тұсірді. Қарт жалт бұрылды. Сол бойда далаға шығып кеткісі келді де, әлденеден қаймыққандай кідірді. Есік аузынан кері қайтты. Бірақ отырған жоқ. Үй ішінде тағы да әрлі-берлі жүре берді, жүре берді.

	Сондай кезде қарттың есіне тағы бір құралы түсті. Қылышпен қатар қын ішінде тұрған қанжарына жалт бұрылып қарады. Жекпе-жек келген талай жаудың шабуылынан құтқарған ескі жолдасы қалып барады екен ғой.

	Андрей Гаврилович оны да алды. Қынынан суырып қарады. Жүзін қолымен жанып көрді. Көңіліне ұнамады. Ұшы да өткір емес сияқты. Қайрағы қайда екен, қайрағы?

	Түн ішінде түрткіленіп жүріп қарт жауынгер оны да тапты. Отыра қап қанжарын қайрай бастады. Көптен ұсталмай, сырт жағы тот басып, қарауытып тұрған болат қару сәлдің арасында жарқырап шыға келді. “Е, бәсе, осылай емес пе еді? Ендігәрі, сені ұстап жауға аттанам”, – деп ойламаған екем ғой. Өзің де: “Бір кезде ер қаруы болып ем, енді ием мені ұмытты. Сірә, қартайғаны шығар. Әйтпесе, мені бұлай тастамаса керек еді, деп тұрған екенсің, ә?”

	Қарт солай ойлап ақырын мысқылдай күлді. Жарқыраған қайраулы қанжарына сүйсіне қарады. Көңілі толып орнынан тұрды.

	Осындай тіршіліктермен түн ұйқысын көрмей күткендіктен бе, әйтеуір, бүгін Андрей Гавриловичке таң атпай қойды. “Күнде таң аттылап жағы тынбайтын әтештерге не болған? Қара басқырлар таспиқтарынан жаңылысып қалғаннан сау ма өздері?”

	Кенет Андрей Гавриловичтің есіне Сейіт түсті. Түн болса да баланың халін білгісі, оны көргісі келді. Бөлмесінен асыға-аптыға шығып, тура сол бала жігіт жатқан үйге кірді. Өзінше күңгірлей, күбірлеген оның не деп жүргенін түсіну қиын еді. Біреудің шошып кеткен даусы оны жалт қаратты. Ольга Ивановна екен. Ауру балаға жақын қойылған бір адамдық керуетте жатқан кемпірі түн ішінде тарс-тарс есік ашып мұздай қарулы әскери адам кіріп келгенде қорыққанынан даусы да шығып кетіп еді. Әшейінде сүп-сүйкімді, жылы жүзді Ольга Ивановна қалш-қалш етеді. Көзі бақырайған оның түр-түсі де қалмапты. Екі қолын кеудесіне басып Сейітті көрсетпей көлегейлеген ана!

	– Бұ не, бұ не басынғандық? – дей береді.

	– Оля, Олюшка! – деді Андрей Гаврилович абыржып. – Саған не болды? Неге шошыдың? Әлде бала жігіт тірі емес пе?

	– Кім дейсің, сен кімсің?

	– Мен ғой, Оля!

	Бірақ Ольга Ивановна еш нәрсеге түсініп жарыған жоқ. Есінен адасып тұрған оның ойында бір-ақ нәрсе еді. Түн жамылып келген тегін адам емес. Бұл кәдімгі ел тонап жүрген бүлікші!..

	Бөтен бір нәрсе түсінуден қалған Ольга дірілдеп тұрып ішінен: “Бәрімізді қырып кететін болды-ау!” – деп ойлады.

	Өзінің түрін, соңғы сағаттарда не істегенін қазір ұмытып та үлгерген Андрей Гаврилович кемпірінің тұрысынан шошыды. Енді ол:

	– Немене, өліп қалды ма? Қап, босқа қыршын кеткен жас-ай! – деп бұрқылдады.

	Ольга Ивановнаның одан бетер жан даусы шықты. Ұлының, қартының аттарын атап айғай салды.

	– Пе-тя! Ан-ан-др-ей!

	Андрей Гаврилович қатты ұйқыдан шошып оянған жандай селк етті. Бағанадан бері не істеп, не қойғанын енді түсініп, кінәсін аңғарды. Өзіне таяу тұрған орындыққа сылқ етіп отыра кетті де, екі қолына кезей ұстаған қылыш пен қанжарды еденге тастай салып, алақанымен қос тізесін сарт-сұрт шапалақтай берді. Бірақ, үн қатып сыр берген жоқ.

	Сырттан асып-сасып кіріп келген Петя есік аузында состиып тұрды да қалды. Үрейі ұшқан анасына, оның ар жарында төсекте жатқан Сейітке, одан кейін әкесіне бір сәт кезек қарап тұрды. Сақал-мұртсыз және әскери киімдегі әкесін бірден-ақ таныды да, бұл үйде не болғанын түсініп:

	– Маматай, ауырып қалдың ба? Даусың қатты шықты ғой! – деп барып оны құшақтап, бетінен сүйіп, керуетіне отырғызды.

	Ольга Ивановна да қазір есіне келген сияқты. Ол бетін басқан қолын алып Андрей Гавриловичке қарады.

	– Сөйтсем, қап, жазған басым-ай, әкең екен ғой! Түн ішінде бұған не болған? Өзінің дені сау ма, Петя, білші! – деді.

	Ашулы қарт баласы кіріп келгеннен-ақ санын соғуды қойған еді. “Әке!” – деп қасына келген баласына да қараған жоқ. Ол аяғы астында жатқан қылышы мен қанжарын қайта алды. Екеуін екі қолына ұстап, бұлғалақтап ойната бастады. Әсіресе, қайраулы қанжар жарқ-жұрқ етіп көздің жауын алды. Содан кейін қарт бұл ойынын тоқтатты да, қылыштың ұшын еденге шапшып сабынан ұстаған қолы үстіне жалпақ маңдайын тіреп сол үнсіз күйде төмен қарап отырды. Кеше күндіз де дәл сол орындықта ол солай отырған. Онда қарт революционердің мына әжімді маңдайы қазіргідей қылыш үстінде емес, ырғай таяғын қыса ұстаған салалы саусақтары үстінде жатқан еді.

	Қарттың көз алдынан өзі қатысқан герман соғысы, одан кейінгі Октябрь революциясы және азамат соғыстары бірінен соң бірі жалт беріп өте берді, өте берді. Бір кезде ол:

	– Сондай-ақ осынша басынатын мыналар кім еді, ә? Совет өкіметі мұндай жарқанаттар түгілі, азулы арыстандардың да аузынан қанын ағыза құртқан. Ол күндерде біз, тіпті, жас едік. Ал, қазір..., – деп күжілдеп отырды да, қайраулы қанжарын жарқжұрқ еткізе орнынан тұрды.





Жетінші тарау


	Сәлем саған, ауданым...

	Үшінші күні Сейіт төсегінен тұрып отырды. Басынан және сол жақ иығынан жараланған бала жігіттің көңілі де жақсы еді. Құрбанның қылышы Сейіт көтерген қамшының жұп-жуан тобылғы сабымен қақтығысып барып екеуі бірдей басқа тиіпті. Жаудың бар күшімен құлаштай сермеген қаруы егер қамшы сабына тимесе, Сейіттің басын қақ төбеден екіге бөліп тастауы мүмкін-ақ екен. Әйтеуір, оқ қағары бар бала жігіт әлдеқалай қыл үстінен аман қалған. Ал, дұшпанның қылышы содан қамшы сабын қақ жарғаннан барып сол жақ иыққа жүзімен қадалмай, қырымен жанай тиіпті де, қатты жаралапты. Бірақ, екі жара да жанға батқан ауыр еді. Ольга Ивановнаның өзі емдеген. Жаман болған жоқ. Тәжірибесі мол ана үш күнде орнынан тұрғызды.

	– Балақайым енді қауіп жоқ. Әлі де талай жауыңмен шайқасып, қыздармен билейсің, – деп, мейірлене күлді Ольга Ивановна. – Бірақ, біздің шал тыныштық көруден қалды. Соның ақыры қатты бір ауруға шалдықтырмаса жарар еді.

	Сейіт Ольга Ивановнаға не деп жауап қайтарарын білмеді. Тек “рақмет, ана” дей бере ме? Ол аз сияқты. Рақметті айтып та жатыр ғой. Сонда не істейді?

	Бала жігіт төсегінен тұрып, осылай ойлап отыр еді. Оның бұл түріне қуанған Ольга Ивановнаның жоғарыдағы қуанышты лебізі Сейітті бұрынғысынан бетер толқытты. Сонымен қатар, құрметті ананың өз шалы туралы айтқаны оның жүрегіне мұздай тиді. Андрей Гавриловичтің ондай халге түсуіне де мен кінәлімін. Егер мен болмасам қарт ешкіммен ісі болмай бұрынғы қалпынша тыптыныш жүре берер еді. Мені көрді де қай-қайдағы ескі жарасы қозып кетті.

	Сейіт қарт туралы осылай ойлап жатты. Иә, мұнда да шындық бар. Путилов заводының бұрынғы жұмысшысы, подполковникреволюционер, оның үстіне Совет өкіметін орнату жолында жанын да, қанын да аямаған қарт большевикке расында да мына жағдай оңай тимеп еді. Ашу үстінде ол бейне дәл қазір қас жауына қарсы аттанатындай әзірленді. Сөйтіп, бала-шағасын, әсіресе, аяулы кемпірін қатты қорқытты. Қызу үстінде өз айыбын түсінгесін бөлмесіне кіріп, жатып алды. Тағы да үйге ешкімді кіргізбеді.

	Солай күні бойы жатты. Тамақ та ішпеді. Ольга Ивановна мен Петя екеуі қартқа ешбір амал таба алмады. Ақыры: өзі қояр. Ет қызуымен жасаған оғаш мінезін түсініп, қалпына келер, десті де, шыдап бақты.

	Солай болды да, екінші күні Андрей Гаврилович орнынан ерте тұрып есігін ашты. Бірақ, сыртқа шыққан жоқ. Табиғи бір шаруа оны қанша асықтырып тұрса да шыдап бақты. Бөлмеге Ольга Ивановна кірді.

	– Тұрдың ба? – деді ол шалына. – Тіпті, көп жаттың ғой.

	– Тұрдым. Немене, тұрмауым керек пе еді?

	– О не дегенің? Жұрттың бәрін дүрліктіріп біттің емес пе?

	– Жә, жә! Енді оны қоя тұр. Әлгі комсомолдың халі қалай?

	– Жақсы. Иығындағы ісік те қайтып, жарасы қарақотырланып келеді.

	– Дұрыс. Өзі көзін ашты ма?

	– Ашты. Қазір сөйлейді де. Маған не болғанын толық айтып берді. Петя ол туралы ауданға да хабарлады.

	– Ім... м! – деп тұрды Андрей Гаврилович. – Хабарлағаны дұрыс болған. Сонда кімдер екен олар?

	Ольга Ивановна білгенін толық айтып берді. Осы кезде үйге Петя кірді.

	– Папа, қалың қалай? – деді ол.

	Андрей Гаврилович ұлына жалт қарады да, жауап берген жоқ. Үстіне үйде отырғанда киетін жұқа шапанын іле салып тысқа шығып кетті. Қора ішінде біраз жүрді. Жан-жағына ашқарақтана көз тастады. Бірінен-бірі қалыспай жайқалған жеміс ағаштары қалай көп еді? Ғажап қой мынау!..

	Қазір Андрей Гаврилович әлдебір алыс сапардан қайтып кеп сағынған үйінің кең ауласына енді ғана қадам басқан адам сияқты еді. Бейне өзі жоқта танымастай жақсарып, өзгеріп кеткендей, қараған сайын көзі де тояр емес.

	Аспан ашық. Таңертеңгі маужыраған тып-тыныш мезгіл. Елп еткен желмен ойнап жайқала түскен жас жапырақтар арасынан саусақтың басындай боп көрініп қалған алма, алмұрт, өріктерді қарашы? Андрей Гавриловичтің аузынан суы ағып, бірауық сүйсіне қарап тұрды. Осы сәтте ол өз еңбегінің жемісіне өзі таң қалған бейшара іспетті еді.

	Қарт жалт бұрылды. Лып етіп бөлмесіне кіріп кеткісі келіп тұрды да, нендей күш билегенін өзі де сезбей, аула сыртына шықты. Бұрынғы әдетінше сай басында тұрып, төменде күркіреп жатқан “Шолақ бабаға” қарады. Айнала мұнда да тып-тыныш екен. Өзен жарасы сыңсыған ағаш. Сонау алыстағы Қаратау азаңғы тап-таза көк аспанда қалқып тұрған алып бір кеме сияқты. Бейне түні бойы солай жүзген ол бүгін күндегісінен гөрі мына жалғыз орыс ауылына, тіпті, жақындап келіп те қалғандай. Көгілдір аспан, көкпеңбек дала, сондай-ақ жасыл желек жамылған сай-салалар қазір тек мөлдіреп қана тұр екен. Қолына қару ұстап, ат ойнатып жүрген біреулер түгілі, селт еткен оғаш дыбыс, орынсыз қимыл да көрінбейді.

	Андрей Гаврилович кәдімгі өзі бас болып орын тепкен, сөйтіп, соңғы он-он бес жылда осылай өніп-өскен ауылын енді ғана танығандай. Ол ішінен жымиып, езу тартты. “Сірә, баса-көктеп келіп қалған жау жоқ па деймін! Иә, жоқ екен, тіпті, келе де қоймас. Батырға да жан керек. Қорықпайтын сонша олар кім еді? Шошымас жүрек, қобалжымас көңіл болмайды. Әшейін шетпұшпақтап пайда тауып жүрген қаруы бар біреулер болды олар. Бала жігіттің, шамасы, астындағы атына қызығуы да мүмкін. Расында ат емес, тұлпар, өте ақылды хайуан. Баяғыда менде де осындай есті жануар болып еді-ау! Талай рет қылыштасқан қан майданнан аяқ астында қалдырмай аман алып шыққан еді ғой. Мынау Көктұлпар да дәл сондай ат екен”.

	Бірте-бірте көңілі толастаған Андрей Гаврилович ауласына қайта кіріп, тура Сейіт жатқан бөлмеге келді.

	– Иә, жігітім, – деді ол жымия, жылы сөйлеп. – Халың қалай?

	Сейіт те ояу болатын. Андрей Гавриловичті көріп басын тағы да көтеріп отырды.

	– Рақмет, ата. Тәуірмін.

	– Ол аз балақайым. Тәуір екенсің, бұлай жатпа шолжайып.

	Не дерін білмей қалған Сейіттің көзі жыпылықтап кетті.

	– Солай, солай! – деді Андрей Гаврилович даусына бір түрлі екпін бере гүрілдей сөйлеп. – Сенің назарында “Тышқан өзінің артын көріп жаралы болыпты” деген мысқыл мақал бар. Есітіп пе едің ондайды?

	Тағы да Сейіт аңырып қартқа қарап қалды. Мына кісінің маған не дегісі келіп тұр? “Осы жатқаның жетеді. Енді тұр да, жөніңді тап”, – дегені ме мұнысы?

	– Тұр дейсіз бе?

	– Жаңа тәуірмін деп өзің айттың ғой. Солай дегенің рас па?

	– Рас, – деп Сейіт қозғала бастады.

	Бірақ, Андрей Гаврилович оны тұрғызған жоқ. Бет-аузы бір уыс боп жүдеп, тек бақырайған көзі ғана қалған арық бала жігіттің сау иығынан ұстап саусағын батыра сығып-сығып қойды. Сөйтіп, Сейіттің бетіне сыры терең мұхиттай көк көзін қадап біраз тұрды да, толғана сөйлеп кетті.

	– Мен білсем, жетелі, намысты адам болайын деп тұр екенсің. Ондай адамды жаным сүйеді. Сөзбен ғана жылтырап, сылдырағандардан, бүгін айтқанын ертең ұмытатын, біреуден тек қана алсам, жесем дейтіндерден емес сияқтысың.

	– Сіз жұмбақтамай турасын айтыңызшы, маған не дейсіз? Қазір тұрып кетейін бе? – деді Сейіт.

	Шал дереу жауап қайырған жоқ. Бала жігітке тағы да үнсіз қарап қалған. Сейіт бағанадан бері ойлап жатқанын қайта есіне алды. “Айтпадым ба, – дейді ол қиналып. – Көңілімдегі бар сырым осы еді ғой. Міне, дәл өзі болды. Енді қайттім, немді төлеймін бұл қартқа? Астымдағы атымды тастап-ақ кетер едім, бірақ, о да өзімдікі емес қой. Ауданға барам, онда өзім өз болғалы ілкі рет алайын деп тұрған айлығым бар. Сонымды жіберейін, дегеніме көнер ме екен? Алдап кететін бір сылдыр шығар, деп қалуы да мүмкін ғой. Жаңа қарт әуелі мені мақтаған боп тұрып, ондайлар туралы өзі де айтты емес пе! Бірақ, бүгін айтқанын ертең ұмытатын, біреуден ішіп-жегенін, есебін тауып алғанын ғана біліп, кейін ол адам өліп бара жатса аузына су тамызуға жарамайтын жылтырлықты бұл шал менің қай жерімнен тауып отыр? Оның бұл пікірінің ар жағында не жатыр? Өздерінше айтқанда: “Неблагодарный человек” екенсің дегені ме?

	Сейіт көңілі астан-кестен. Осындай сөздер мен арман ағысы тоқтар емес. Көкірегі қарс айрылардай үнсіз уһілеп жатыр. Шіркін-ай, мынадай адамдардың маған істеген жақсылығын қалай ақтаймын, бұл қарыздан қалай құтыламын, ә?”

	Бала жігіттің арманды ойын Андрей Гаврилович бөлді.

	– Мыңқ етпе. Тек маған қара да отыр. – Осылай деді де, қарт есікті ішінен іліп келіп, лып-лып шешіне бастады. Лезде бұтындағы шолақ дамбалынан бөтеннің бәрін үйдегі орындықтар үстіне атып-атып тастады да, Сейітке:

	– Қане, менің түр-тұлғама зер сала бір қарашы? – деді.

	Бала жігіттің алдында Андрей Гаврилович бейне әлдеқандай жаңа киім киіп “жараса ма, жоқ па?” деп сұраған жандай, жайымен бір-екі айналып кеп тоқтады. Сейіт оның жалаңаш денесіне қарап қалған. Қараған сайын көзі тағы да атыздай боп барады. Мына қарттың денесі дене емес, сау-тамтығы жоқ тыртық-тыртық бірдеңе секілді екен. Былай қарағанда ол үстіне қырық жамау резинке көйлек киіп алған ба, деп қаларлықтай. Ал бірақ сол жамаулардың өздері де тігісін білдірмей жіберетін шебер әйелдің қолымен емес, әлдеқандай көк инені көлденен ұстай алмайтын, әйтеуір, аты әйел, біреудің олақ қолынан шыққан жамау ма, деп қалғандай екен.

	– Көрдің бе, қане, айтшы? – деді қарт.

	– Денеңіз шұрқ-шұрқ тесік қой. Неге олай, ата? – деді Сейіт әлі де көзіндегі үрейлі таңдануды жасыра алмай. – Иә, ата.

	– Солай жаралғасын солай болады да.

	Қарт мырс-мырс күліп, тағы да бір айналып келіп Сейітке қарсы қарап тұрды. Көзі жайнап, жалындап кетті. Отты мысқыл, тәкаппар менмендік жатты ол күлкіде.

	– Қалай ойлайсың, анасы осылай туған екен ғой деп отырсың ба?

	Олай деуге кімнің тілі оралар екен? Андрей Гаврилович сөйлеп кетті.

	– Жаңа қазақтың бір мақалын саған неге айттым. Көңіліңе алып қалдың ба? Әрине, алдың ғой. Оны салбырап кеткен қабағыңның өзі-ақ хабарлап тұрды. “Мені мына қарт орныңнан тұр да, тайып тұр, деп жатыр-ау”, – деп те қалғаныңды білдім. Солай ғой, ә?

	Жоғарыдағыдай Сейіт тағы да не дерін білмей, көзі жыпылықтап қартқа жаутаңдай қарай берді.

	– Жарайды, жас жігіт. Жауап берем деп қиналмай-ақ қой. Ал мына өзің көрген шұрқ-тесіктің бәрі соғыста болған жаралардың орны, сонда түскен жамаулар. Біріне мылтық пен пулеметтің оғы, екіншісіне қылыш тиген. Ал ендігі таңбалар зеңбірек снарядының жарықшағынан қалған естелік. – Андрей Гаврилович бір-бірлеп көрсете бастады. – Герман соғысы кезінде үш рет жараландым. Олар – міне, мыналар. – Қарт оң аяғының саны мен арқасындағы екі жырықты көрсетті. – Сонан кейін ол соғыстың ақыры келіпкеліп Октябрь революциясына ұласты. Мен ұлы мақсатыма жеттім. Ленин бастаған большевиктер өкіметті өз қолына алды. Енді осы пролетариат диктатурасы жеңген мемлекетті ішкітысқы жаулардан қорғау керек болды.

	Көздері от шаша жайнаған Сейіт таңдайын таңдана қағып тек тыңдап отырды. Қарт әр соғыста алған жараларын, олардың тыртық боп біткен орындарын қолымен кезек пе кезек шұқып көрсетіп жатты. Бала жігіт қарттың денесіндегі ондай тыртықтардың үлкенді-кішілі тоғызын санады. Әсіресе, арқа омыртқа мен қабырғаның бірігер тұсында кішірек жұмыртқадай берш боп қатқан томпақ ет неден болды екен, деп отырды да, шыдай алмай:

	– Мынау жеріңізге де оқ тиген бе? – деп сұрады. Және сол жерді қолымен ұстап көрсетті.

	– Мұның тарихы қызық, – деп жымиды Андрей Гаврилович. – Қырымда болған еді. Оқ омыртқа мен қабырғаның басына кеп тұрып қалды. Ақтар баса-көктеп келеді. Бір шабуылдан соң іле екіншісін, одан тағы үшіншісін бастап састырып тұрған. Бізден де шығын аз емес. Роталардың қатары селдіреп сиреп барады. Мен саяси жетекші боп істейтін ротаның командирі де оққа ұшты. Халім жақсы емес. Бірақ, дәрігерлік пунктке кетпедім. Ақтың шабуылы біткенше орнымды тастамай, жауынгерлерге басшылық еттім. Ақыры жау шабуылы тойтарылды. Бірақ, мен орнымнан тұра алмай жатып қалдым. Санитар келді.

	– Жолдас саяси жетекші, тылға кетіңіз, жараңыз ауыр, – деді ол.

	– Мені осы жерде емде дедім. Көнбеді. Тұрып қалған оқты операциясыз алуға болмайтынын айтып, зорлап әкетпек болды.

	– Тоқта! – деп айғайладым. Маузерімді суырып алып оның кеудесіне тақадым.

	– Не үшін? – деді ол үрейлі үн қатып.

	– Қазір жау тағы да шабуылға шығады. Менсіз рота құрып кетеді. Түсінемісің?

	– Онда менің жұмысым жоқ. Сіздің жараңыз ауыр. Кешікпей тылға, госпитальға жетуіңіз шарт.

	Ары айттым, бері айттым көнбеді. Мен айғайлап жібердім.

	– Үшке дейін санаймын. Арқама осы жерде операция жасап, онда тұрып қалған оқты алып тастайсың. Әйтпесе, мен сені қазір атамын.

	Бұл шыным да, сырым да еді. Бірақ, жақсы-жаман білімі бар дәрігердің ғана қолынан келетін және айрықша жабдықталған бөлмеде орындалатын ондай істі жай ғана санитар қалай атқара алатын еді? Менікі қып-қызыл зорлық. Маузерімді кеудесіне тақап не анау, не мынау, деп жатырмын. О да жігерлі екен. Өткір пышағын алды да, оқ тұрған жерді осып-осып жіберді. Сөйтіп, ағылшын мылтығының оғын суырып алып алақаныма салды.

	– Нағыз жігіт екенсің. Ал енді, жақсылап байлап таста, – дедім. Бәрін үн-түнсіз істеген жігіт сол тістенген күйі маған ләм демей тайып тұрды. Бұл түйін, балақайым, сол оқтың орны еді. Берш боп қалды.

	Осылай деді де, Андрей Гаврилович киіне бастады. Сейіт үнсіз отыр. Былай қарағанда төрт мүшесі сау, сырықтай тұп-тура адам сияқты көрінетін қарттың жалаңаштанған түрі қандай жаман еді? Тіпті, ит мүжіген асықтай одыр-бұдыр. Қара саны мен балтырының оқ жұлып кеткен бұлшық еттері орындары ырсиып тұр. Бұл аяғы бүтін аяғына қарағанда жіп-жіңішке екен. Көзі үйренбеген Сейітке соның бәрі бір түрлі қорқынышты, әрі аянышты боп кетті.

	– Көрдің бе, балам? – деді қарт жас жігітке енді күлімсірей сығырая қарап. – Совет өкіметін орнату, оны сақтап қалу жолында жаулармен біз аз шайқасқан жоқпыз. Сан өліп, сан тірілгенбіз. Енді, міне, қартайдық. Бірақ, жау десе жаным әлі де жай таппайды. Қарашы, сол иттер келіп қалады екен деп...

	Қарт соңғы күндері тынышы кетіп, жауға қарсы шабуылға дайындалғанын айтпады. Күрт бұрылып, үйден шығып кетті.

	* * *

	Бойын қандай күш билегенін бала жігіт Сейіттің өзі де білмеді. Андрей Гаврилович есіктен шығар-шықпастан-ақ ол төсегінен тұрды да, киіне бастады. Бір тәуірі, жуып-шайылған киімдері бәрі өзі жатқан үйде екен. “Мұны кім істеген?” – деп отырды ол таң қалып. Кенет басы айналып кетті. Көзі де қарауытып құлап қала жаздап барып, оңғарылды. Дереу орындыққа сүйенді. Есін жиды. “Бұл не деген бор кеміктік еді? Не бәрі бір сермелген қылышқа төтеп бере алмаппын ғой. Ал, әлгі қартты айтсаңшы! Егер мен оның орнында болсам әлдеқашан-ақ бір шұңқырда шіріп жататын адам екенмін ғой. Сүйегі не деген асыл еді!”.

	Өзін-өзі осылай шенеп біткен Сейіт ақ дәкемен орап тастаған басын ұстап көріп еді, ала бөтен алып бара жатқан еш нәрсе жоқ сияқты екенін байқады. Тек иығы аздап сырқырайды. Ольга Ивановна оны да қатырып таңып тастаған. Ептеп отырып бала жігіт етігін де киіп алды. Жастығының астында Құралиев берген пакеті жатқанын бірінші күннен-ақ сезетін. Оны Ольга Ивановна қойып жатып: “Мынау бір керекті қағаз шығар. Жастығының астына қояйын. Керек болған күні осы жерден аласың”, – дегені бар еді. Кірелі-шығасылы есі бар Сейіт қарт ананың сөзін құлағында сақтап қалған. Шынында әлденеге қобалжып, тыныштығы кете берген көңілі де содан кейін басылып еді. Өзінің қан жауып кеткен үсті-басын тазалап, шашын тықырлап алып ем жасаған соң бір тәулік бойы былқ етпей жатты. Екінші күні тілге келді. Сол кезде Ольга Ивановна не болғанын айтып берді. Ольга Ивановна оған пакет туралы тағы да есіне салды.

	Қазір Сейіт сол пакетті алып қонышына тықты. Орнынан тұрып үй ішінде алай-былай жүрді. Кішірек бір айнаға көзі түсті. Қолына алып бетіне тосты да, таң қалып тұрды. Бақырайған көзі ғана қалған мына бір тым жүдеу жас жігітті бұрын-соңды көрмеген сияқты. Осы тұрған шынымен-ақ өзі ме? Көзі де, құлағы да осындай ма еді? Үріккен бұзаудың құлағы сияқты қалқиған құлақ Сейітке қашан біткен? Бет-аузы да бір уыс-ақ екен-ау!

	Кенет есік ашылды. Сейіт айнаны тастай бере жалт бұрылып қарады. Ольга Ивановна екен. Бұрынғыдай үйге жайбарақат кіріп кеп Сейіт жатқан кереуетке баратын ана көзі қазірде сол орынға түсті. Көрпесі түріліп жатқан төсекте ешкім жоқ.

	– Ба-а.. ! – деп екі қолының алақандарын сарт еткізіп, біріне-бірін соғып тұрып қалған Ольга Ивановна үйдің есікке таяу бұрышында тұрған Сейітті көріп, бұрынғысынан бетер шошыды. – Батюшка! Не көріп тұрмын!

	Іле Петя келді. Шешесінің үрейлі даусынан, үйге шошына кірген ол Сейітті көріп, күліп жіберді.

	– Өзімде осылай болмаса еді, деп ойлап ем. Сені тұрғызған, әрине, менің әкем ғой, ә? – деді Сейітке жымия қарап.

	– Неге олай дейсіз? Әкеңіз маған тұра ғой деген жоқ.

	– Әйтпесе мұның не, балақайым! Сен әлі айыққан жоқсың. Ең болмағанда бір жеті жатуың керек.

	– Бір жеті дейсіз бе?

	– Кемінде. Болмаса, одан да көп жатқан дұрыс. Сейіт қайтып жатпады. Петя мен Ольга Ивановна қанша айтқанмен ол көнбеді.

	– Жазылдым. Сіздерге сансыз рақмет. Ауданға жетуім керек, – деді ол. Сол сөзінен қайтпады. Ақыры Петя да, Ольга Ивановна да зорламады.

	– Ендеше, Петя, сен оны шығарып сал. Егер жол үстінде нашарлап бара жатса тура үйге алып кел.

	– Рақмет, мамаша! – Сейіт Ольга Ивановнаның алдына тізерлей отыра қалып, басын иді. – Мен мұндай баға жетпес жақсылығыңызды қалай, немен ақтаймын? Айлығымды алған күні сізге ақша жіберемін. Осы сөзіме сеніңіз?

	Ольга Ивановна азарда-безер болды.

	– Ақы төлеймін деп әуре болма. Тіпті, ондай сөзді енді аузыңа алсаң – өкпелеймін. Онда мені сыйламағаның.

	Тағы да көзі атыздай болып кеткен бала жігіт Петяға қарады.

	– Иә, мамам дұрыс айтады. Ондай сөзді ендігәрі еске салма, –деді о да анасы сияқты шын көңілінен жауап беріп.

	Ол туралы қайтып ауыз ашуды қойған Сейіт столға отырды. Ольга Ивановна бала жігітке өз қолынан пісірген тамақтарын ішкізді. Қолын, басын қайта байлап берді. Бұл мезгіл ішінде Петя да ертеңгі шай-суын ішіп, киініп шықты.

	Көктөбел заулап келеді. Әне, аудан. Оның төбесі көрінгенсін-ақ Петя мен Ерғара қалып қойған.

	– Енді өзің де жетерсің. Біз қайтамыз.

	Ерғараны Петя да қостаған. Ол:

	– Әкімбай Камаловқа менің сәлемімді ұмытпа. Ол сені өзі де асыға күтіп отырған шығар, – деп, Сейіттің қолын қысып қоштасты.

	Бала жігіт бәрін ойлап келеді. Бағана Петя екеуі әуелі Мыскент аулына келген. Мұның түрін көрген Ерғара қатты күйзелді. Не болғанын сұрай бастады. Сейіт үшін бәрін Петьканың өзі айтты.

	– Сенің мазаңды әдейі алмадым, – деді Ерғараға ол жымиыңқырап. – Болар іс болғасын әуелі жігітті аяғынан тұрғызып алу керек болды. Ал, аудандағылар бәрін біліп отыр.

	– Хабарладың ба?

	– Сол күні-ақ жеткіздім. Әкімбай Камаловқа да өз аузыммен айттым. Сенің “Комсомол арығыңды” олар да естіпті.

	– Оны да сенен естіген шығар.

	– Жоқ. Кімнен естігенін сұрамадым. Бір күн бойы мына жігіт те сонда болған екен ғой.

	– Болған. Ана бір күнгі селебенің кесірі еді ғой бәрі де.

	– Иә, оны да айтты Әкімбай Камалович. Егер сендердің бұл бастамаларың ойдағыдай болып шықса, бітті дей бер. “Шолақ бабаның” суын ауданның игілігіне айналдырамыз, – дейді...

	Содан кейін олар жолда “Комсомол арығына” да соққан. Ана бір күні Сейіт көргендегідей емес, ұзарып, тіпті, тегіс жерге жетіп қалған. Сейіт, Қозыбақ ағаны да көрді. Қатындар тырнаған беті қара қотыр боп жазылыпты. О да Сейітті көріп, қатты ренжіді. Ал Асыбек әлі мектебінде екен. Тұрымтай, Байбосын, Қырсаубек үшеуі де қатар тұрып арық қазып жатыр. Петька олармен жылы амандасып, комсомолдық жаңа идеяларын құттықтады.

	– Мына істеріңмен сендер жұрттың бәріне қозғау салатын болдыңдар. Басқа түгілі, бұл игілікке менің өзім де қызығып тұрмын. Енді тек жеңіп шығыңдар.

	Жастар атынан сөз десе жанып кететін Тұрымтай уәде берді.

	– Мыскент жастары бос келмейді. Жаңалықтың жаршысы боламыз дедік, боламыз! – деді ол қолын мақтана көтеріп.

	Ду күлген жастармен қатар Сейіт те ішінен жымиды. Бет-аузы соншалық шандылған оны бұл жерде Ерғара мен Қозыбақтан бөтен ешкім де таныған жоқ. Ал Сейіт әрбіреуін біліп тұрды. Ол Қарлығашты есіне алды. Бейшара қыз қайда екен? Өзін әлгі тесік өкпе қортығы әкетіп те қалған шығар. Сол күні зарлап жылауы жаман еді. Қап, есіл сұлу-ай. Сүймегеніне зар-зар жылап кетті-ау, ә?

	Осыны ойлағанда Сейіттің өз жүрегі де жиі-жиі соғып кетті. Ана бір күнгі терең сай, сұлу мүсін Қарлығаш көз алдына кеп сылаңдады. Бала жігітке қыздың жұп-жұмсақ білегінен ұстағанда оның қиыла қарағаны, бауырына кіре түсіп отырғаны, сол кезде жас сұлудың лүпіл қаққан жүрегі... Түу, қазір соның бәр-бәрі тәтті түс сияқты көңілінде күлімдеді. Замат тұла бойы шымырлап, тіпті, біресе қызып, біресе басылып тұрды. “Әттең-ай, сол күні онымен қоштасарда тым болмаса ешқайда кетіп қалма, мен сені іздеп келемін”,–деп те айта алмап ем-ау!..

	Осылай бала жігіт басына бірінен соң бірі келген ойлар сарқылар емес. Ол кенет Андрей Гавриловичті де есіне алды. Сол кезде бағанадан ат соғып, әлсіреп келе жатқан бойы қайтадан сергіп сала берді. “Тышқан өзінің артын көріп жаралы болыпты” дегенін не деп түсіндім сонда? Иә, ол сәтте дұрыс түсінбеппін ғой. Небәрі бір рет қылыштың тек қыры тигенге осынша жатқаның ұят-ақ екен. Міне, мені қарашы? Қане, өз көзіңмен көріп сынай ғой? Сонда да өлгемін жоқ, тіпті, сен сияқты төсекте шалжиып жатқаным да жоқ. Ол ол ма, қызу соғыс кезінде сүйек пен еттің арасына кеп тұрып калған жау оғын дәрігерсіз-ақ етімді тілдіріп жіберіп, алдырып тастадым да, жүре бердім. Ал, сен болсаң...

	Қарт ар жағын айтқан жоқ. Бірақ, айтпаса да түсінікті. Үйден қайтып тіл қатпай үнсіз шығып кетті. Онысында: “Жаумен кісі сен сияқты алыспайды. Ал, оны құртып жіберу керек. Бүгін жолыққан жау алдыңнан ертең де шығады. Бір сенің ғана емес, жалпы Отаныңа – еліңе, жеріңе, біз сияқты аталар қанымен суғарып, сүйегі мен қабырғасын қалап орнатып берген өкіметіңе қауіп төнсе қайтесің? Сонда да осылай соғысасың ба? – дегені ғой ол қарттың.

	Көктөбел аяғын ойнақтай басады. Бірақ, алып қашып, әлсіз, тіпті, ауру Сейітке басын күшпен тартқызбайды. Бір түрлі жеңіл секіріп, жаймен қозғалады. Бала жігіт жұп-жұмсақ түкті кілем үстінде созыла түсіп отырғандай еркін келеді. Міне, ол аудан шетіне де жетті. Кенет Андрей Гавриловичтің қайраулы қанжары оның көз алдында тұрды. Еріксіз ойлады. “Қарттың дайындығы бұл. Ол жаумен қашан да жауша алысады. Ал, біз...” – деп барады бала жігіт.

	Сейіттің басы дыңылдап ауырып кетті. Көзі де карауытқандай. О несі? Жо-жоқ, бос келмеу керек. Әне, басылды. Қарсы алдында аудан тұр. Бұл – күні кешегі кішкентай ғана ауыл еді. Қазір жаңарған – өткен жылдан бері аудан орталығы болған. “Сәлем саған, ауданым!” деген сөз бала жігіттің аузынан қалай шыққанын өзі де білмеді. Ол қонышына қолын созды. Пакетін тексеріп көрді. Орнында екен. Қораға кіріп келген Сейіт Көктөбелді кермеге байлай салып, үлкен есікке қарай беттеді. Кірген бойда сол қол жақта аудандық атқару комитетінің жауапты секретарының кабинеті болатын. О да жас жігіт. Сейіт екеуі ыңғай бірге жүретін. Кейде ауданның кішкене ғана клубына келген киноға да бірге барып, бірге қайтатын. Екеуінің кіп-кішкене бір бөлмесі де бар-ды. Қозғалып кетсең сықырлап-шықырлап кететін бір-бір адамдық темір койкаларында жатып-тұратын. Қазір аудан басшыларына кіріп не істеп, не қойып қайтқанын айтудан бұрын Сейіт сол жолдасына қарай бұрылды. Ұзын коридормен жүріп келіп, оның есігін жұлқи тартып қалып, арсалаңдай күле кірді.

	– Өй, Сейіт?!

	Бірақ, Сейіт есіктен қалай кірсе, солай қалды. Ары да, бері де кете алмады. Жолдасының қасында тізесін оның тізесіне қойғандай боп отырған Қарлығашты көрді.

	– Сейіт, кел, өзің амансың ба? Түу, саған жау қылышы тигені рас екен ғой. Түрің не боп кеткен? – деп жатыр жолдасы. Бірақ өзі де, Қарлығаш та орындарынан қозғалған жоқ.

	Сейіттің бетіндегі арсалаңдаған ақ жарқындық сап болды. Ол біресе сәл тәмпіш мұрындау келген жалпақ бет жолдасына, біресе Қарлығашқа қарап тұрғаны болмаса, ләм деп үн қатпады.

	– Әй, өзіңе не болған? Берірек кел? – деп үрейлі үн қатқан жолдасы енді ғана орнынан тұрды. – Міне, мына кісі менің әйелім! Үйленгенімізге де екі-ақ күн. Елі де алыс емес. Мыскент аулынан. Осында бір туысқанына келген екен. Көрістік те, бас қостық. Жеңгеңмен таныс. Қазір үйге бірге барамыз. Аты Қарлығаш.

	Қарлығаш та бұл кезде ақырын қозғалып орнынан көтерілген еді. Үнсіз. Сейітке сона бір күнгі қиыла қараған мөлдір қара көздерін қадап, міз бақпай тұр. Амансың ба, таныдың ба, мен сол өзің көрген Қарлығашпын ғой, дейтін емес. Тым болмаса қосылған күйеуіне мен бұл жігітті білемін, аса бір қиыншылық кезде кездескен едік, дей алмады. Егер сондай шындық, адамгершілік лебіз аузынан шықса бітті, бала жігіт ағынан жарылып, екеуін де құшақтап сүюге әзір еді.

	Сейіт жалт бұрылып шығып кетті. Содан тура аудан басшыларына барып жолықты. Әкімбай Камаловты көрді. Бәріне не бітіріп қайтқанын айтты. Бірінші секретарьға Құралиевтің пакетін табыс етті. Бірақ Қарлығаш пен бұрынғы бірге жатып, бірге тұрған жолдасының үйіне, кеше ғана өзінің де үйіне қайтып басын сұққан жоқ.





	Оглавление

	Бірінші тарау

	Екінші тарау

	Үшінші тарау

	Төртінші тарау

	Бесінші тарау

	Алтыншы тарау

	Жетінші тарау





