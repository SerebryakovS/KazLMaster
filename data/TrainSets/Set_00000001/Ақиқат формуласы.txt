	Шамшиден Абдраман

	Ақиқат формуласы



	Айсыз түн. Төңіректі қоршаған орман сілемі түн қараңғылығынан өркеш– өркеш болып тұтасып кеткен, өрлеп барып жұлдызды аспан күмбезімен астасқандай, бір түрлі сұсты.

	Қараңғылықты ғана бүркеніп тіршілік қамына кіріскен орман тұрғындарының бірде алыстан талмаусырап, бірде нақ қасыңнан естіліп калатын үні, баяу ескен коңыржай самал... бәрі, бәрі жанға жайлы жаздын мамыр түніне тән құбылыс... Оқтын– оқтын естіліп қалатын ауыр жүк машиналарының мотор гүрілі, орманның селдірлеу тұсынан жылт– жылт көрініп ғайып болып жатқан машина шамының жарығы осы маңнан үлкен автомобиль жолы өтетініне куәгердей.

	Алаң ортасында биік дуалмен қоршалған екі қабат үй түр. Үй маңында тірі жан жоқ. Тек қана төменгі қабат терезелерінен қадау– қадау көрінген жарық болмаса, тіршілік нышанын елестетерліктей үй маңынан белгі табу қиын. Терезе жарығы қараңғылықтан именетіндей ме – әйтеуір, мына күйінде меңіреу қараңғылықты селт еткізер емес, қайта сұрғылт үйді сұсты етіп көрсетеді.

	Айналымнан кенет шыға келген жеңіл машина жарығы меңсіз түнекті осып– осып өтті. Қос шамнның сәулесі сидам ағаштардың жұмыр балтырын шарпып өтіп, екі қабат үй бағытына қарай ойыса беріп еді. Бұталар түбінен көгілдір кос ноқаттар жылт етіп, жоқ боп кетіп жатыр.

	Келесі сәтте әлгі айналымнан тағы да машина жарығы көрінді. Гүрілдеген мотор үнінен– ақ оның жүк машинасы екенін аңғару қиын емес. Алдыңғы жеңіл машина да, жүк машинасы да, дарбазасына ентелей келіп тоқтады. Дарбазаға шағылысқан шам жарығы жүк машинасының қорабы тік тұрған кісінің төбесі тимейтіндей биік етіп жасалғанын анық байқатады.

	Машина тоқтар– тоқтамастан– ақ есік алдында қару асынған күзетші пайда бола қалды. Күзетші қалта шамының жарығын машина ішіне бағыттай сала, сымға тартқандай сіресе қалды. Қолын шекесіне апарғанына шейін, әудем жерден анық байқалады. Күзетші шұғыл бұрылып кетті. Дарбаза дыбыссыз сырғып ашыла берді. Арғы жақтан тағы да екі қарулы күзетші көрінді. Екі машина да аулаға кірді. Жеңіл машинадан сұңғақ бойлы кісі түсті.

	Аула іші самаладай жарқырап кетті.

	Үй маңы көкпеңбек желек. Ауланың үйге кірер жақ тұсы алқа– қотан гүлмен көмкерілген тыныстар алаң. Ортасында фонтан атылып тұр. Шырмауықша тармақтала қанат жайып, өрби өсетін, әсемдік үшін егілетін өсімдікпен өрілген баспана астында аспалы орындықтар. Орындықтардың екеу– екеу болып жұп жазбай сыр шертіп, сұқбат құратындар үшін де, тербеле отырып өзімен– өзі болуды қалайтындар үшін де құрылғандығы байқалады. Аула түкпірінде баскетбол діңгегі көрінеді, одан бергі тұста теннис столы тұр. Әр түрлі спорттың құрал– жабдықтар да ауланың осынау тұсынан табылады. Әлгінде сұсты көрінген сұрғылт үй енді қарулы күзетші бар мекемеден гөрі сауықтыру санаториясына қатты ұқсайды.

	Аула ортасында мәуелі, жалғыз емен ғана өскен. Бұдан басқа бұта жоқ.

	Қанатын кенге жайып, жапыраққа малтыға өскен емен бұтақтары шілде кезінде де осынау екі қабат үйдің бір қабырғасын күн сәулесінен көлегейлеп тұратындай қомақты– ақ, Ну орман арасындағы жалғыз үйге қоршаған ортамен үндестік беріп, үйлесімін келтіріп тұрған да осынау жалғыз емен тәрізді. Бұл, әрине, күндіз ғана байқалар көрініс.

	Есік ашылды. Үйден шыққан орта бойлы, шымыр, отыздар шамасындағы жігіт жеңіл басып әскери киімдегі кісіге таяй берді. Сол жақ шекесінен жара тараған қою майда шашы кең маңдайына үйлесімді– ақ, киімі де дене бітімімен қоса жаратылғандай жарасымды.

	– Кэйтс...

	– Бәрі даяр, генерал мырза.

	– Шақыр аналарды! – деп генерал иегімен үй жақты нұсқап ишарат берді де, күзетші бастығына бұрылды.– Тездет.. Еш нәрсе ұмыт қалмасын!

	Генерал Кэйтс жаққа бұрылды...

	– Маршрутты білесің ғой!

	– Білемін...

	– Осылармен бірге бол! Аэропортта кездесерміз... О, кэй!..

	Генерал машина есігіп ашып, ізет етіп тұрған капралға сұстана қарады.

	– Аналардың қауіпсіздігіне басыңмен жауап бересің.

	Белгілі мезгілден бір минут кешігуші болма...

	Үйден төртеу шықты. Бәрінің де киімі ықшам, жолға жиналғаны көрініп тұр. Қолдарында ұстаған шағын түйіншектері бар. Біреуінің иығында фотоаппарат тұғырына ұқсас үш тағанды аспап. Ерлерше киінгенімен, төртеудің бірінің дене бітіміне қарап әйел нәсілі екенін анық аңғаруға болады.

	Кэйтс төртеуімен бірге жабық машинаға келіп мінді. Капрал салбырап тұрған басқышты ішке қарай сырып, есікті сыртынан кілттеп, кабинаға барып отырды. Шоферға алға дегендей ым қақты. Машина баяу қозғалып ауладан шыға берді. Дарбаза дыбыссыз, сырғи ашылып, іле қайта жабылды.

	Машина қорабының іші. Төбеге орнатқан аккумулятор шамы машина ішін біршама жарық қылып тұр. Бәрі үнсіз. Қыздан басқалары қарсы тұстағы бір нүктеге қараған күйі қимылсыз мүсінше қаланып қатып қалған. Қыз болса, жолдастарына жалтақтап қарай береді, жанарында үрей бар. Басқалардың да, қимылсыз отырғаны болмаса, іштей толқу үстінде екені байқалады. Сыртқы салмақтылық қатарласа келіп, арбаса қалған қауіп пен үміт дүмпуін сырт көзден, тосын құлақтан жасыру үшін талқан тосқауылы мен тежеу тәсілі сияқты.

	Джон көз қиығын білегіндегі сағатына әлсін– әлі тастайды. Бір мезетте ол қолын Кэйтстің тізесіне салды. Кэйтс түсіндім дегендей, сырт көзге елеусіз ишара жасап, тұсында тұрған қара ноқатқа қол созды.

	Кабина іші. Шофердің оң жағында, төмендеу орнатылған экранды селектр тұр. Кэйтс қара ноқатты басқан сәтте, қоңырау бебеу қақты. Іле қызыл шам да жыпылықтап кетті. Капрал қажет тетікті бұрады. Экранда Кэйтстің кейпі тұра қалды.

	Капрал:

	– Тыңдап тұрмын, Кэйтс мырза. Жайшылық па?

	Кэйтс бүк түсіп, дөңбекшіп жатқан қызды мегзейді.

	Джейннің мазасы кетті, аялдамасақ болмас...

	Капрал шоферға тоқта дегендей ишара жасады да, тізесінің үстінде жатқан автоматын көтеріп, түсуге ыңғайлана бастады.

	Кузов іші. Машина жолдан шыға кідіргенде, мотор айналамына қарай тоқ беріп тұрған генератор қуаты кеміп, шамның жарығы да әлсіреген. Бірақ отырғандардың әрекет– қимылын бағдарлап байқауға болады: кабина есігінің ашылып, жабылған сытыры естілісімен, әлгінде ғана мүсінше міз бақпай отырғандай қарбаласқа түсті. Джон тұғырдың үш аяғын құрды, Майкл оған жұдырықтай аспапты орнатып та үлгерді. Мұның бәрі бірер секундта өтті. Есік кілтінің тықыры естілісімен, машина қорабының ішіндегі қимыл– әрекет сап болды. Бәрі сол баз– баяғы күйін сақтап отыра– отыра қалысқан, тек еденде бүк түсіп дөңбекшіп жатқан қыздың ыңқылынан басқа ештеңе естілмейді.

	Есік ашылды. Капрал ішке басын сұға бере көзге шағылысқан жарықтан қорғанғандай алақанмен көзін көлегейлей қойды. Бірақ машина іші қара көлеңке, төбедегі сығырая қалған шамның әлсіз сәулесінен басқа жарық көзі жоқ– тын.

	Кэйтс машинадан секіріп түсті. Ол капралдың екі қарынан ұстаған күйі жүзіне үңілді.

	– Достым, капрал, – деді ол сәл мүдіріп барып... – Маршрут өзгереді. Енді екінші вариантта көрсетілген жолмен жүреміз...

	Іштегілер демін іштеріне тартып тына қалған, бар назары осы екеуінде. Машинаның артқы шамдарының қызғылт– күлгін сәулесінен ол екеуінің жүзі анық байқалмаса да, қимылын қалт жібермей қадағалауға болады. Машина ішін кернеген қауіп жыралар шегіне жеткен сықылды, секунд тілі үрейге малтығып, баяу жылжығандай, уақыт атаулы тоқырап қалған тәрізді. Сәлден соң Кэйтстің даусы тағы естілді.

	– Парольді білемісің?...

	– Білемін.

	– Кәне, ендеше, бірден аэропортқа тарт... Еш жерде аялдаушы болма!...

	– Құп!...

	* * *

	Бұл кезде генерал мінген машина жарнамалары секунд сайын сан қилы түске өзгеріп, құлпырып көздің жауын алатын, түрлі түсті неон нұрымен безендірілген зәулім үйлер тізілген көшелерден өтіп, орталықтан жырақ, қала дабырынан әдейі қашырта салынған тыныш көшелердің бірімен келе жатқан– ды. Самалдай жарқыраған электр жарығынан көк желекке бөленген бір– екі қабатты виллалардың бір– бірін қайталамайтын архитектуралық ерекшелігі бірден көзге ұрады. Мұншама салтанат, әрине, эстетикалық ләззат беруден гөрі, бір– бірінен асып түсуді, ерен көзге ілігуді, даралануды ғана аңсаған адам психологиясынан туындағандай.

	Осындай бір әсем вилланың үлкен қабылдау бөлмесі. Камин алдында жатаған столды қоршай тұғыры айналмалы үш кресло қойылған. Одан бері – есік жақтағы бұрышта үлкен аквариум тұр. Аквариум мен камин арасындағы қабырғада мүйізі шаңырақтай маралдың бас сүйегі ілініпті.

	Тұғыр үстінде қонақтаған әсем автсралия тотықұсы аквариум ішіндегі тіршілік нышаны мен тарамдала тарап кеткен марал басына алма– кезек мойнын қисайта бұрып, таңырқап қараудан жалықпайтын сияқты.

	Аквариум ішінде дамыл таппай ойнақ салып қозғалған сайын, сан алуан бояуға малынғандай құлпыра түскен әсем қанатты балықтар тіршілік нышаны– қимыл екенін ескертсе, марал басы, керісінше, жарық дүниенің жанды жадыратып, рахатқа бөлейтін құдіретті сәті – табиғат құшағына етене еніп, онымен қоса жаралғандай тына қалған тылсым тыныштықта ғана кезігетінін мезгегендей. Ажал оғы оны осынау тіршіліктің елжіретіп, елітіп әкететін сәтінде ілсе керек. Осынау құдіретті шақты жануар жанарында қаз– қалпында сақтай алған қас шебердің ісмерлігі шаңырақтай марал мүйізін тамашалаушылардың қайсысының болмасын назарына ілінбей қалмайды. Бұған қарсы қабырғаға керіп тастаған сілеусін терісінің үстіне мылтық атаулының түп– заузатынан соңғы шыққан түріне дейін тізбектей ілінген. Бұдан төменірек аңшы пышағы да тарих баспалдағына қарай сатылай топталған. Еденде бас терісімен қоса сойылған үнді жолбарысының терісі төселіпті. Фосфор моншағынан орнатылған көзі, сәулемен ойнап от шашқан түнгі жыртқыштың жанарын елестетеді. Бөлмеге кірген бетте көзді сүріндіретін көрініс те осы, бірінші келген, үй жиһазынан бейхабар адамды тоқ соққандай тыз еткізіп, денесін түршіктіретін құбылыс та осы.

	Кабинетке алғаш келген жан кірген бойда сәл кібіртіктеп, сонау төрде, кең бөлменің есікке қарама– қарсы қабырғасын кітаптармен толтырған сөренің алдында тас түйіндей қимылсыз отыратын үй иесіне қараған күйі төрге өрлер еді. Емен столға жеткенше оның қас– қабағын тіміскілей– тінтіп, осында жетелеп әкелген ісінің сәтті шешілуіне дәтке қуат етерліктей белгі іздеумен болар еді. Үй иесінің қоғамдағы орны, капиталы – баюды көксейтіндері, қызмет сатысымен өрлеуді армандайтындарды есіктен кірге бетте басқаға мойын бұрғызбай тура емен столға қарай жетелейтін, ал өзінен лауазымы жоғары, қалтасы қалыңырақ қонақтары табалдырықтан аттай бергенде– ақ қарсы алдынан табылатын. Қазір үй иесі емен столдың ар жағында емес, алдына қойылған креслода, сол әдеттегі қалпынша, қимылсыз отыр. Үлкен қоңыр әйнекті, сәнді көзілдірік иесін шақырайған жарық сәулесінен көлегейлеу үшін ғана емес, жан күйзелісін, ішкі айласын бөгде көзге елетпей бүркемелеу үшін де қажет болса керек. Бұл жолы да оның мелшиген тұрпатынан бөтен өзгерісті байқау қиын. Тек әлсін– әлі қолындағы сағатқа көз қиығын салғанда ғана сырт көзге іліге бермейтін елеусіз қимылы әлдекімді тықырши күтіп отырғанына нышан бергендей. Уақыт межеге тақалды ма, әлде төзімі таусылды ма, ол орнынан атып тұрды, есік жақтан көзін аудармаған күйі қажет ноқатты тапты. Кіре беріс есіктің оң жақ босағасында ілулі тұрған шар айна теледидарға айналды да, экранда аулаға кеп тірелетін көше көрініс берді. Әлгіндей болған жоқ, көше түкпірінен машина шамы көрінді, сәлден соң генерал мінген машина есік алдына сырғи келіп тоқтай қалды. Генерал мұнда бірінші келмесе керек, машинадан түскен бетте тосын адамның назарына іліне қоюы қиын, әдейілеп ескерусіз жерге орналастырылған шартақ есіктің қоңырауын басты.

	Экран өшті, есіктен елгезек жас жігіттің басы көрінді.

	– Мені ешкім мазаламайтын болсын!

	– Құп, сэр! – Қызметкер қалай байқаусыз көрінсе, солай ғайып болды.

	Есік қайта ашылды, ішке генерал кірді. Жүзінде қуаныш бар, көрсін дегендей, әдейі ақсия жымияды. Өзіне– өзі сенімді, жүрісінде паңдық бар. Аяғын нық басады, асығар емес. Үй иесінің шыдамсыздана күтіп отырғанын сезетін сияқты, одан сайын ынтықтыра түскісі келгендей, әдейі керенау қозғалады. Бұл бөлмеде сан рет бола жүріп, үй жиһазын көрмеген бейтаныс кісідей есіктен кіре төңірегін байыптап шолып шықты. Мұнда келіп жүріп есіктен кірген бетте төрдегі емен столға жетуге асығатын адамның мына кейпі өзінің бұрынғы жерәукелеуінің қарымтасын қайтаруға сәті енді түскенін, бітеу жара, іштей егестің есебін өз пайдасына шешетін сәттің енді туғанын үй иесіне сездірудің амалы тәрізді. Ал төрдегі мырза бұл жолғы жеңілісін күн ілгері көре білгендей, оған разы да сияқты қазір, тіптен ұтылыс ұпайын осы жолы үстемелеп сыйлауға бар. Ол орнынан тұрды да, күлімсіреген күйі генералға қарсы жүрді. – Құрметті генерал!... – Сэр!..

	Мырзасының мына қылығы генералды жеңіс «тұғырында» аялдатпайды, ол төрге қарай елпелектей жүрді.

	– Сэр, уәденің толық орындалғанын Сізге хабарлауды өзіме зор бақыт деп санаймын! – деп мырзаның қолын қос қолдай сілкіледі. Ол қабырғадағы сағатқа көз тастады: – Дәл осы минутта олар аэропорт бағытында кетіп барады.

	– Құттықтаймын, қымбатты генерал! Зор табыс бұл!.. Ұлы жеңіс бұл!..– Мырза соңғы екі сөйлемге «біздің» деген есімдікті қосып жіберудің аз– ақ алдында өзін– өзі зорға ұстап қалды. Ол генералды арқаға қағып тұрып, сол қолының алақанын бір ашып, бір жұмды.

	– Дүние жүзі енді біздің уысымызда болады, қымбатты генералым! Түсінемісіз, мына уысымызда ұстаймыз бәрін!

	Үй иесі генералдың қолтығынан демеген күйі оны бардың алдына әкелді, қаз– қатар тізіліп тұрған түрлі ішімдік құмыраларды нұсқады, қайсысын қалайсың дегендей ишарат жасады.

	– Бұл жеңісімізді егер орыс арағымен атап өтсек, бәлкім Москва наразылық білдіре қоймас! – Ол тұспалдай сөйлеп, өзінің тауып айтқан әзіліне сықылықтай күлді, риза сияқты тапқырлығына.

	– О, әлбетте, сэр!

	Ол екі үлкен хрусталь фужерге аздап арақ құйып, мұз салды да, бірін генералға ұсынды. Генералдың да бір нәрсе айтқысы бар. Бірақ ол енді ғана оқтала бергенде, үй иесі әлдене есіне түскендей сұқ саусағын жоғары көтерді, ғафулық өтінгендей басын сәл иді:

	– Бір секунд!.. – деп сейфтен әлденендей қағаз алып шықты. – Бұл бір миллион доллар чегі.

	Оны стол үстіне қойып, генералға қарай сәл сырды. Генералдың жүзі жайнап кеткен, екі көзін чектен алмады, ішіп– жеп барады, стақан ұстаған қолының дірілі анық байқалды. Оған салса, стақанды қоя салып чекке жармасар еді. Мырза генералдың мына күйін мысқылдай күліп, үнсіз бағып тұр.

	– Сізге тиісті үлестің болмашы бөлшегі ғана бұл, қадірлі генералым, қалғанын программа толық орындалған соң аласыз. – Ол стақанын генералға ұсынды. –Кәне, құрметті генерал, табысың үшін алдымен! Кейін ескі досты ұмытып кетпес деген үміттемін...

	– О, сэр!.. –Генералдың стақанға қарай созған қолы еріксіз чекке қарай жылжығандай, дірілі әлі байқалады.– О, құрметті сэр, менің болмашы еңбегімді елеусіз қалдырмағаныңыз үшін өмір бақи қарыздармын сізге.

	– О, не дегеніңіз, генерал мырза! Әрбір джентельмен сіздей іс тындыра берсе, дүние жүзі біздің табанымызда жатар еді әлдеқашан! Бұл тек сүйіншіңіз. – Ол стақанды көтерді. –Нағыз Джентельмен үшін!

	Хрусталь сыңғырығы бебеу қаққан сирень үнімен ұласып кетіп еді. Селектрдегі қызыл түсті шам да жыпылықтай қалған. Олар абыржып бір– біріне қарайды. Үй иесі шам тұсындағы ноқатты барып басты. Экраннан АҚШ Әскери– әуе флотының полковник формасындағы адамның бейнесі шықты.

	– Сэр, объект Х– 731 маршурутынан ауытқып, Үнді мұхиты бағытында кетіп барады. – Ол көрсін дегендей, алдындағы аспапты қосты. Экраннан қара фондағы ақ ноқат салған із айқын аңғарылған еді.

	– Кэйтс... Капрал қайда?..

	Экранда абыржыған полковниктің бейнесі тағы тұра қалды.

	– Кэйтс солармен бірге, генерал мырза, олар қосалқы, екінші маршурутпен ұшуда.

	Генерал сілейіп тұрып қалды, қолындағы стақаны еденге түсіп кетіп, быт– шыты шықты. Үй иесі оның қолына микрофонды ұстата берді... Түрі түтігіп кеткен, ащы мысқыл, ашу бар жүзінде:

	– Генерал, мұндайда әрбір секундтың қымбат екенін ұмытпаған жөн!..

	– Шығыс, Оңтүстік– шығыс бағытындағы соғыс базаларына...

	Тыңдаңыздар... тыңдаңыздар... Коды 77– Б шифр Г– 77011. Объект Х– 731– К дереу қондырылсын. Самолеттің бір бұрандасы, экипаждың бір қылы қисайса, бастарыңмен жауап бересіңдер... Бұйрықты орында, полковник! Мен қазір жетем.

	Генерал сипалақтап чек жатқан жаққа жалтақ– жалтақ қарай береді. Алуға қолын созды. Манадан генералдың қылығын қалт жібермей бағып тұрған мырза өзіне тән шапшаңдықпен алақанымен баса қойды чекті.

	– Генерал мырза, менің сейфімінің құлпы мықты, одан ауа молекуласы да шығып кеткен емес.– Ол жиіркенішті мысқылмен генералға қарады. –Бұл сейфке түскен зат, ешқайда қашпайды, – деп көзімен аспан жақты мегзеді. – Қашқынды қайтарыңыз! Кідірмеңіз енді!..

	Генерал әлгінде ғана іші– бауыры елжірей, сыпайылық тактісінің тұнығын ғана көрсетіп тұрған кісісіне көзімен ата қарады да, қоштаспай бұрылып, есікке қарай жүре берді.

	* * *

	Басы артық жиһазы жоқ тап– тұйнақтай жиналған шағын бөлме. Крселоның білек артар жақтауына шынтақтаған күйі Джон ой үстінде отыр. Алдындағы жатаған стол үсті толған шетел газеттері. Бәрінің бірінші беттерінде Джон және оның төрт жолдасының суреттері басылған. Әр түрлі шрифтармен айқайлата берілген аншлактарға қарап– ақ, сенсация қуған батыс журналистерінің ғажапқа қарық болғанын бағдарлауға болар еді.

	Джон газеттің бәрін қарап шыққан– ды. Енді ол сол қолының саусақтарымен екі көзінің алмасын сыртынан уқалаған күйі толғаныс үстінде отыр. Ол сәлден соң жайлап орнынан тұрды да, алдындағы сырғып еденге түскен газетті аттап өтіп, ашық тұрған балкон есігіне таяп келді, тау жақтан ескен майда мақпал лепке бетін тосты. Алатаудан ақ сеңгір мәңгі мұзы батар күннің ал қызыл сәулесіне малынып, ерекше түрге енген. Мына ғажайып көрініс Джонды ауыр ойдан сейілтіп жібергендей, асқардың өркештеніп, шексіздікке қарай созылып барып, аспанмен тоғысып кететін тау тізбегінің осынау көрінісіне тамсанып, ынтыға қарады. Джон балконға шықты. Енді оның назары төңірекке ауды.

	Қала кешкі өмірге еніпті: метро, трамвай, троллейбус, автобустардан үздіксіз ағылып шығып, жатқан адамдар театрға, паркке, скверге сіңіп жатыр. Еңбекшілер қаласы толық тыныштыққа ене бастаған сияқты. Қаланың өзіне қалайша тез ұнай қалғанына Джон таңданып тұр. Бұл жерде бәрі жаңа: адамдар да, әдет– ғұрып та, үйлер де жаңа – маңайында өз еліне ұқсайтын бірде– бір нәрсе жоқ сияқты.

	Ал ана жақта – өзінің осыдан сегіз күн бұрын қашып шыққан Отанында ше... Қоңырау даусы ауыр ойда тұрған Джонды селт еткізді, шұғыл бұрылды. Бөлмеге әлденеге таласқандай, дабырлай сөйлеп жерлестері кірді. Қастарында қазақ қызы Сағира, оның досы Берік бар. Бәрінің үстінде спорт комтюмі, қолдарында жүзі жалтылдаған коньки. Кейбіреуі бауын тұйықтап байлап, конькилерін иығынан аса салған. Түрлері жарқын, көңілдері көтеріңкі. Джейн еркелей Джонның мойнына асылып, бетін өпті.

	– Джо– он! Көп қызықтан құр қалдың... Медеуді көру басқа да, ал көгілдір мұз айдынында сырғанау бір басқа!.. Ғажап!.. Иә, иә... нағыз ғанибет... Төбеңді отыз градустық күн сәулесі қыздырып тұрса, аяқ астында көк айдын. Сырғи жөнелгенде айдында сызып бара жатқан құс падишасы аққуға ұқсатады екенсің өзіңді. Міне, Медеудің ғаламаты!...

	Джейн вальс ырғағымен дөңгелеп билеп барған бетте жұмсақ диванға сылқ отыра кетті. Оуэн стол үстіндегі газеттерді төңкерістіріп, сапырып жатыр, жүзін ыза кернеген, дауысында кекесін бар.

	– «Қашқындар...», «...сатқындар...», «... қызылдың агенттері...». Тағы айтылмай қалған нендей былапыт сөз қалды екен!... Тоқта, тоқта... е, бәсе бос даурықпа не үшін қажет болды десем... – Ол бір газетті ашып оқи бастады:– «Адамзат еркіндігіне қауіп төнді... соғыс, не болмаса комунистер алдында тізе бүгу – екінің бірі... Президент, әрбір секунд қымбат...» – Ол газеттерді жұмарлап, жұмарлап столға бір– ақ ұрды. Жанары ызадан жалт– жұлт етеді, дауысында мысқыл бар.– «Адамзат...» «еркіндік...», құлағымды әбден сарсытты...

	Оуэн Джонға қарады:

	– Сен немене мұндай құқайды бірінші көріп тұрмысың, салың суға кетіп. Сегіз күннен бері

	олар теледидардан, радиодан, газеттен тамағы жыртылғанша қарқылдап жатқан жоқ па! Баз баяғы бір әуен. –Ол бөлме алдына келіп, қарама– қарсы тұра қалды.– Бес айға созылған жан күйзелісі, шамадан тыс ми жұмысы – осының бәрі бұғаудан босанып, қапастан қашып шығудың амалы емес пе еді? Сен едің ғой осы идеяны бастаған да, білекті түріп белсене кіріскен де. Осы сапарға да бірінші белді бекем байлаған да сен болатынсың, мистер Джон. Енді мынау ұнжырғаң түсіп...

	Джон Оуэннің иығына қолын салды. Бірақ ләм– мим деп тіс жарған жоқ, үнсіз тұрып қалып еді. Оның ойында ешқандай өкініші де, қобалжуы да жоқ, тек досының мына күйгелектеген күйін таңырқап тұрғандай. Оның жүзінен баяғы сабырлы қалпын, күлімдеген жұмсақ жанарын байқауға болар еді. Өзінің ұшқары кеткенін сезген Оуэн де досынан кешірім өтінгендей үнсіз жымиды да, оның қолын иығынан алып арқаға қақты.

	Бөлме ішінде орнай қалған осынау тыныштықты манадан терезе алдында бұларға сыртын беріп, тысқа қарап тұрған Майклдың даусы бұзды. Ол сол қалпын өзгерткен жоқ, өзімен– өзі сөйлескендей.

	– Ох... байғұс менің отандастарым, сендерде ертеңгі күнге сенім жоқ, оның не әкелетінін білмейсіңдер... бір– біріңе күдіктене, үреймен қарайсыңдар. Радио, теледидар, газет... сендер үшін үрей ғана әкелетін құбыжық. Сендер көк күмбезіне көз салуға да қаймығасыңдар. Күнбе– күн ұшырылып жатқан шпион– спутниктер, сутегі бомбасын тиеген самолеттер... бәрі– бәрі ызындайды да жүреді төбелерінде. Қашан қай күні, қай сағатта құлайды ол... Ертеңгі күніне үмітпен қарап, болашағына сенуден артық бақыт болар ма, сірә!..

	Оуэн теледидардағы «Нью Йорк» деген жазудың тұсындағы ноқатты басты. Бөлме ішін ерекше дыбыс кернеп кетті. Көгілдір экранда Нью– Йорктың сойдақ– сойдақ көк тіреген зәулім үйлерінің кескіні тұра қалды. көшелерінде халық нөпірі. Арасында қолды– аяғы жерге тимей зыр қағып жүрген газет құшақтаған балалар бебеу қағады: «... төтенше хабар!.. төтенше хабар!.. генерал Хид өзін– өзі атып өлтірді... төтенше хабар... Америка апат алдында... Қорғаныс министрінің мәлімдемесі... төтенше хабар...».

	Экранда генерал Хидтің портреті үлкен планда көрсетілді. Төменгі суретте кабинет ішіндегі оның мәйіті: оң қолында пистолет, еденге шалқалай құлаған күйі жатыр.

	– Миллионға барар жолдың финалы бұл... Халыңыз өте аянышты, генерал мырза, жаның жанатқа барсын!..– Оуэннің дауысынан не кекесінді, не болмаса шын қайғының нышанын аңғару қиын. Майкл:

	– Бұны да тәрбиелеу керек еді...

	Оуэн:

	– Жолады ма бізге. «Ажалды қарға бүркітпен ойнайды» деген... Марқұмның өзінде де бар.

	Экранда кадр алмасты. Джейн атып тұрып, теледидарға қарай ұмтылды:

	– Мама!... Маматайым!.. – Оның көзінен ыстық жас ыршып– ыршып кетті. Келесі сәтте экраннан Оуэннің мамасы мен Джонның әкесі көрінді. Репортер тілші олардың алдына микрофонын алма– кезек тақап, интервью алып жатыр.

	– Сіздер балаларыңыздың қызылдың агенттері екенін растайсыздар ма? – Жоқ...

	– Жоқ... жоқ... Джонның әкесі басын үнсіз шайқады, қабағы қатулы, тілшіге тыжырына қарайды.

	– Мұнда келу мақсаттарыңыз?..

	– Президент бізге Қазақстанға баруға рұқсат бермей қойды. Енді біз Біріккен Ұлттар Ұйымынан көмек сұрамақшымыз.

	Тілші әлдене кеңірдегіне көлденең тұрыпқалғандай абдырап тұр, ойын құрастырып айта алмай, сөзін шашыратып жіберді. Қолындағы газетті көлбеңдете берді.

	– А... а... демек, қашқындарды АҚШ халқы аластаған ғой...

	– Өз басым мына сандырағыңның бірінеде сенбеймін.– Джонның әкесі оның қолындағы газетті жұлып алды. Ызалы. Ол қолындағы газеттерді сілкілеп тілшінің бетіне тақап:– Баламмен қашан кездесіп тілдескенше, оған деген сенімім бұрынғыша. Міне, менің ойым білгің келсе!..

	– Кездесіп, қашан өз көзіміз жеткенше бізде сенбейміз,– деді ана кемсеңдеп көздерінің жасын сүртіп.

	– Ал баларыңмен кездесе алмасаңдар ше? Бәлкім, олар...

	– Бәлкім олар дүниеде жоқта шығар демекпісің ?..– Джонның әкесі тілшіге дүрсе қоя берді. Сәлден соң оның ызалы жүзі сабырлы қалпына түскендей.– Фашизмнің тамырын отаған коммунистерді ар– ожданнан ада деуге аузым бармайды. Тірі көрмесем қабірін көрсетеді. Ұлықсат берсінші алдымен. –Ол тілшіге тіктей қарап, қолындағы газетті тағы да сілкіледі. – Мынадағының бәрі шылғи өтірік... Жо– жоқ. Балам сатқын емес, жүрегімнің үні бұл... жә, әліптің артын бағайын...

	Бөлмеге Кэйтс кірді. Көңілі көтеріңкі, жүрісі ширақ. Оны басқадан бұрын Оуэн байқады.

	– «Қызылдың агенттерінің» резидентіне бір сәлем!

	– Солай, солай, «қызылдың агенттері». Байқаймын, сендер әлі өткен тәуліктің жаңалығымен жаңа ғана ауыл– үй қонып отырған сияқтысыңдар. Кәне, ендеше, мен енді ең соңғы жаңалықпен жарылқайын сендерді.– Ол қуана күліп достарының жүзін шолып өтті.– Бүрсігүні, иә дәл солай, бүрсігүні Алматыда, яғни дәл осы қалада, Біріккен Ұлттар Ұйымы тарапынана баспасөз конференциясы ұйымдастырылмақшы. Дәл солай, қағыс естіген жоқсыңдар. Жаңалық тек осымен бітпейді. – Ол қолындағы телеграмманы Джонға ұсынды.– Сол баспасөз конференциясына сенің папаң және... – Кэйтс құлана күліп Джейнге бұрылды,– және Джейннің мамасы қатысты. Олар қазір Москвада, әлгінде ғана тілдестім.

	Джейн қуанғанына ұшып тұрып Джонның қасына бірақ секіріп кетті. Ол екеуі телеграммаға ұзақ үнілген күйі үнсіз тұрды. Джейннің көзінен жас тамшылары домалап телеграммаға тамып– тамып кетті.

	Кэйтс Майкл мен Оуэнге қарап:

	– Шамасы, басқаларға рұқсат бермеген,– деді.

	Майкл:

	– Мистер Кэйтс, сіз менің әжемнің мешел екенінен бейхабар ма едіңіз?

	Оуэн:

	– Ал менің маманың жұдырықтай жүрегі, самолет түгілі лифтіні де көтермейді.

	Қуаныштан жүзі бал– бұл жанған Джейн әлдене естіне түскендей, манадан бері үнсіз тұрған Сағираны құшақтаған күйі жолдастарына:

	– Жігіттер, бізді Сағира мен Берік «Біржан– Сара» операсын тыңдауға шақырып тұр:.. уақыт тығыз, жиналуға жарты сағат.

	Джон Сағира мен Беріктің қасына барды. Екі қолымен қарнынан ұстап, ғафулық өтінгендей биязы жымиып қояды.

	– Отандастарымыздың не айтып жатқанын естідіңдер ғой, достар! – Ол Кэйтс тұрған жақты мегзеді. – Естідіңіздер ғой, бірсүгүні баспасөз конференциясы. Кэйтс екеуімізге дайындалу қажет. Бір жолға бізге мәулет беріңіздер, келесі спектакльге өзіміз шақырамыз сіздерді. Джейн мен Оуэн бізді жоқтатпас деп ойлаймын.

	* * *

	Зәулім де сәнді салтанат сарайының алды ығы– жығы халық. Әр түрлі елдің жалауы тігілген жеңіл машиналар толастар емес, үздіксіз келіп жатыр, келіп жатыр. Жиналған жұрттың қолында шоқ– шоқ гүл, әлдекімді асыға күткендей алаңдап жан– жаққа мойын созып алаңдауда. Кенет жиналған жұрт дұылдап, даурығып кетті, бәрі сарай алдындағы алаңның екінші жағына қарай қойды. Жұртты қақ жара төбесі ашық жеңіл машина жүріп келеді. Машинада отырғандар Джон, Кейтс, Джейн, Майкл. Олар жұрт көрсеткен құрметтке дән риза, тек риясыз күлкімен жауап береді. Тұс– тұстан лақтырылған гүл шоқтары толастар емес, машинада отырғандардың белуарына шейін көміп тастаған. Милиция наряды мен солдаттар қаумалаған машина баспасөз конференциясы өтетін сарайдың алдына келіп тоқтады.

	Бөлмедегі Джеейннің мамасы әлсін– әлі есік жаққа мазасызданып қарай береді. Ал Джонның әкесі сабырлы күйін сақтауға тырысады. АҚШ елшілігі қызыметкерлерімен сапар барысында алған әсері жайлы ғана әңгіме шертіп отыр. Бірақ бар зейіні басқада, есік жаққа сыртын беріп отырғанымен, әрбір дыбысты қалт жібермейді.

	– Мама!..

	Джейн табалдырықтан аттай бере шешесіне қарай ұмтылды. Ана мен бала бөлме ортасында қауышты. Ана көзінде жас, Джейннің басын кеудесіне басып сілейіп қалған. Джонның әкесі орнынан тұрғаны болмаса қозғалған жоқ, өзіне жүгіре басып бұрын жеткен Оуэн мен Майклды алма– кезек бауырына құшырлана қысып, қысып қойды, сосын барып қана баласының жүзіне барлай қарап сәл тұрды да, маңдайынан мейріліне иіскеді. Үнсіз.

	– Папа, мама қайда?

	Әлгіндей болған жоқ, қайдан келгені белгісіз, оларды фоторепортерлер қоршап алды.

	– Балам, Отанын сатқан опасыз еместігіңді әлемге әйгіле! Мен . ..– Әке сөзінің аяғын сатырлаған фотоаппарат шүріппесі, жарқ– жұрқ шам –зырылдаған кинокамера дыбысы естіртпей, басып кетті.

	Репортерлер қоршауында баспасөз конференциясы өтетін залына кетіп бара жатып Джон

	әкесі тұрған жаққа бұрылды. Мен үшін қам жеме дегендей, ол оң қолын көтерді.

	** *

	Үлкен зал лық толған, ине шаншар жер жоқ. Бұлар президиумға келіп орналасқан соң да, фотоаппарат шамының жарқылы көпке шейін басылмады. Залдың тұс– тұсынан әр түрлі тілде естіліп қалатын дауыс, алақанының соғылған сатыры да толастамады. Сахнадағы ұзын столдың нақ ортасында СССР және Қазақстан туларының ортасында Біріккен Ұлттар Ұйымының туы тігілген тұғырдың тұсында осынау халықаралық ұйымның Бас секретары орналасқан. Оның сол жағында – Джон, Кэйтс, Джейн, Оуэн және Майкл, ал оң жағында – төрағасы! –Алматы қаласы атқару комитетінің төрағасы, СССР Сыртқы істер министрлігінің және республика басшылары орналасқан.

	Төрағасы оң қолын сәл көтерген күйі жұртты тынышталуға шақырып, түргеліп тұр. Фотоаппарат жарқылы жылт– жылт көрініп қалағанымен, аздан соң жұрт сабасына түсіп, тынышталғандай болды.

	Баспасөз конференциясы кіріспе сөзсіз– ақ бірден басталып кетті.

	Рудж Брайберсон, «Монитор» газеті, Бостон:

	– Мистер Кэйтс, сіз генерал Хидтің жақын көмекшісі болдыңыз. Ұстазыңыздың опат болуына хабардар да боларсыз деймін. Сіз оның қазасына қатысты екеніңізді мойындаймысыз?

	Кэйтс:

	– Генерал Хид, өз ісінің маманы, әскери адам. Мен оның сеніміне енгеніме өкінбеймін. Бірақ біз кім болмайық, адамзат алдындағы борышымызды ұмытпауға тиістіміз. Космос әлеміндегі ноқаттай ғана жер планетасындағы тіршілік ұясының бұзылмай дами беруін қорғауымыз қажет. Егер генерал Хид өмірлік мақсатын ақшадан айыра қарағанда, бейбітшілік үшін көп іс тындырар еді. Өкінішке орай, марқұм ядролық апатқа адамзатты итермелей түсті, ал өзінің осынау іс– әрекеті қылмыс екеніне көзі жеткенде, оны мойындауға күш– жігері жетпеді, өзіне қол жұмсады. Өз тағдырына ие бола алмаған адам ажалына басқаны ортақ етіп, айыптау, меніңше, генерал Хид жіберген қателікті қайталау ғой деймін.

	Майкл Лотрен, «Пост» газеті, Вашингтон:

	– Джейн бикеш, сіздер келген бойда жер асты түрмесінде арнаулы сынақтан өтті деген қауесет айтылып жүр. Айтыңызшы, сізді де сондай сынақтан өткізіп, камерада жігіттермен бірге ұстады ма, әлде жеке болдыңыз ба?... Сол түрменің координатын білуге болмас па екен?

	Зал гүілдеп кетті. Джейн орнынан атып тұрды. Қос жанары жалт– жұлт етеді, қаны бетіне теуіп шыққан. Жұрт тына қалды.

	– Сіздің сөзіңізге қосарым, сэр, біз жер астында даярланған емес, сонау Алатау басындағы мәңгі мұз астында даярланған «түрмеде» жаттық, ал зеріккен кезімізде Медеу мұз айдынына келіп сырғанақ теуіп жүрдік. Мә, сенбесеңіз, сэр, көкірек соқырлығы көру қабілетін жоймаған болар деп сенемін, көріңіз.

	Зал іші дуылдап кетті. Әуелі тұс– тұстан Джейнге қошемет көрсетіп, соққан қолдың сатыры бірте– бірте көбейіп бүкіл залға ұласты. Бедірейіп, сазарып қалған тек Батыстың тілшілері ғана. Джейн, Оуэн, Майклдардың алматылықтармен әйгілі мұз айдынында серуен кезін бейнелейтін сурет басылған газет қолдан қолға өтіп жатыр. Жаңағы тілші тағы да бірдеңе деді, бірақ оның дауысын жұрт дабыры жұтып жіберді. Ол енді әрекетінен нәтиже шықпасына көзі жетті білем, қолын бір сілтеді де, орнына сылқ етіп отыра кетті.

	Джим Фэйрокс, «Таймс» газеті, Нью– Иорк:

	– Кэйтс мырза, араларыңызда коммунистік партияның мүшесі бар ма? Қандай солшылтеррористік ұйыммен ынтымақтаста болдыңыздар?

	Кэйтс жолдастарын нұсқап:

	– Біздің арамызда бір де коммунист жоқ. Дәл бүгінгі сәтке дейін басқа да коммунистік пратиялармен байланыс жасап, ынтымаққа келу сияқты пиғылда болған де емеспіз.

	Майкл:

	– Кэйтс мырзаның жауабына қосарым мынау: егер коммунистердің бәрі совет азаматтарындай болса, мен өзімнің бүгінге шейін АҚШ коммунистері партиясына мүше болмағанымды орны толмас өкініш деп санаймын.

	Джон мен Оуэн досын іштей қостайтын кейіп білдіріп, бастарын изеді.

	Пьер Келш, «Юманите» газеті, Приж:

	– Сіздер жайлы дүние жүзі баспасөзінде, әсіресе отаныңыз АҚШ– та әр түрлі, шындыққа жанаспайтын сорақы пікірлер айтылуда. Осыған байланысты «Юманите» газетінің оқушылары сіздерді СССР агенті деген даурықпа байбаламға сенбейтінін жеткізуді менің басты парызымдай тапсырған– ды.

	Әлбетте, егер сіздерді қызылдың тыңшылары десек, осынау жасалған ғылыми ойды жүз есе асыру үшін басқа елге, айталық, СССР– ға келудің қажеті жоқ та ғой. Дегенмен, осыған байланысты оқушылар көңіліндегі дүдәмал мынандай сұрақтарға жауап беруді өтінем.

	– Сіздер ашқан ғылыми жаңалықты – аспапты – СССР– ға алып өтіп кетуге иетрмелеуге себеп болған не, оны АҚШ– та не болмаса басқа мемлекеттерде қолдануға болмайтынба еді? Бұл – бір. Екіншіден, сіздерді осымен шұғылдануға түрткі болған жай, яғни о бастағы мақсаттарың қандай еді? Үшіншіден, аспапты жасау барысында АҚШ– тың мемлекеттік құпиясына базыналық жасаған кезеңдер болды ма?

	Зал бір сәт демін ішіне алғандай тына қалды. Отырғандардың барлық назары жас американ ғалымдарына ауған. Әлгінде ғана қайнаған пікір таласының тоғысқан жерде орнай қалған тыныштықты бұзуға ешкімнің батылы бармайтын сияқты. Залдағылардың көзі сахнада отырған бес кісінің қимыл– әрекетін баға қалған. Жас ғалымдар әлденені естеріне түсіргісі келді ме, әдепкіде үнсіз қалып еді. Тек Майкл кенет орнынан тұрып микрофонға қол созғанда залдағылар селк етіп оянғандай гуілдеп кетті. Шамасы, жауапты дәл одан күтпесе керек.

	– Бұл істің басталуына түрткі болған мына мен едім... Дәлірек айтсам, менің науқасым. Ол қалай басталды, ғылыми негізі қандай, неге біз СССР– ға келдік, мұны досым Джоннан артық түсінік бере алмаймын. – Майкл микрофонды Джонға қарай сырды.

	Джейн да, Оуэн да Майкл ұсынысын құптағандай, микрофонды Кэйтс пен Джон отырған жаққа жылжыта берді.

	Джон жайлап орнынан тұрды, галустугін дұрыстап қойды. Залға қарап үнсіз тұрып қалды, бірақ ол қарсы алдында отырғандардың бірінің де жүзін анық көре алған жоқ, оның көз алдына осы сәтте мына отырған достарымен бес ай бойы кешкен өмір желісі тізбектеліп тұра қалып еді...

	* * *

	... Орталық кибернетика институтының кең бөлмесі. Бөлменің қабырғасын жағалай қойылған есептегіш электрон машиналары. Бөлмеде төртеу: Джон, Майкл, Джейн және Оуэн. Үстерінде шағалдай ақ халат. Әркім өз ісімен болуда. Джон алдындағы абажадай, автоматты түрде науқасқа диагноз қоятын «Доктор 1022» аспаптың жұмыс істеу схемасын тексеріп отыр. Стол үстінде жатқан күрделі машина схемасына әлсін– әлі шұқшиып, кейде қабағын түйген күйі, ұзақ үңіліп отырып қалады. Кейде аспап тізбегін схемамен салыстыра отырып, жүзін схемадан тайдырмаған күйі қысқа нұсқау да беріп қояды. Анау үшеуі Джон жаққа ұрлана қарап қойып, аспапқа қажет бөлшектерін орнатып жатыр. Қондырғының соңғы бұрандасын бекітіп, Оуэн қолындағы құрал– жабдығын стол үстіне қойды.

	Төртеуі қондырғыны қаумалап алған, бір– біріне қарады.

	– Кәне сынап көреміз бе?— деді әлден уақытта Джон күлімдеп үш досына сынай қарап. – Кімнен бастаймыз.

	– Адымен мені көрсін! – Оуэн әй– шайға қарамай, екі білезікті білегіне кигізе бастады. Джейнға баста дегендей ишарат жасады.

	Майкл басқару пультіне қарай ұмтылған қыздың жолын бөгеді.

	– Джейн, сәл сабыр ет. Оны анкеталық перфокартасыз тексермекші ме едің. Ол материал қобдишасында жатқан перфокарталар арасынан Оуэннің анкеталық лентасын тауып алып, қондырғының «перфокарта» деген қуысына салды.– Ал, баста...

	Джейннің қолы қолына жұқпай тетіктерді бұрап, түрлі ноқаттарды басты. Қондырғының өн беті жымыңдап жылтылдаған моншақтай– моншақтай шамға толып кетті. Қайсыбірі «есіне» әлденендей информацияны түсіре алмағандай жыпылықтап, сығырая қалады. Әлден уақытта шырадай жанды. Кенет аспап ойлағандай ызыңдап тұрды да, «таптым» дегендей тырсылдай жөнеліп еді, машинаның екінші тұсынан тізілгеп жазуы бар қағаз шыға бастады. Төртеуінің басы осы қағаз үстіне келіп түйісті.

	«...қан қысымы 130– 65... оттегі... көміртегі... үстіңгі оң жақ азудағы ақыл тіс мүжіле бастаған. Сол жақ тобықтың ұңғысында сары су бар... Сегізкөзге жеткен жерде жүйке талшықтар тармағының арасында семе бастаған талшықтар... Алдын– ала қолданылатын шаралар: оң жақ азуды түгел жұлдыру қажет... қала ауасының жағдайында тәулігіне 22 сағат серуен жасаған абзал...».

	Достары Оуэнді кеу– кеулеп кетті.

	– Пәле, тәулігіне жиырма екі сағат тыста жүрсең саған үй– күйдің қажеті болмайды ғой.

	– Ботқаны апарып берерміз, ал ұйқыны қайтесің?

	– Қандай түс еді, әлгі, ұшып бара жатып алма– кезек көзін жұмып, мызғып алатын, сонан кем болып па, Оуэн мырза?!

	– Жұмысты қалай істейді ол сонда,– деді Джейн шынтуайтына көшіп.

	– Ботқаны жүріп жесе, жұмысты да солай істейді де. – Майкл досын кажай түсіп – Арқасына жол қапшығын іліп, ішіне құрал– саймандарын, не қажетін салып беріп қоямыз да онда.

	«Жол қапшық, демекші, – Джон әлденені есіне түсіргендей болды. – «Доктор» кеңесін қала жағдайымен байланыстырып айтып тұр, егер Оуэн қаладан шығар болса, бұл мерзім бірнеше есе кемуге тиісті».

	– Жә, оттегін бірдеме қылармыз, мойнына баллон асып қойсақ та. Майкл досын әбден иықтап алды.– Азуды, айтсаңызшы?!

	– Тістің де орнын толтыруға болар, болмаса бұрынғыдай ет шайнап жатқанымыз жоқ қой, жасанды ет – пастаны таңдайына бассаң өзі– ақ жылжып кете береді,– деп Майклға көз қиығын тастады.– Мына «Доктор» егер тілімнен кінәрат тауып, оны алып таста деп жүрсе не демекпіз, мәселе қайда жатыр!.. Ха... ха...

	– Идея, кәне бәріміз де қаралайықшы!– Джейн қолына білезіктерін кие бастады:– Жігіттер, кәне, тексеріңізші.

	Қыздың перфокартасы салынып, қондырғы іске қосылды. Аспап әлгі «мінезін» тағы қайталады. Майкл мен Джон әрбір тетіктің жұмысына зер салды, мұқият қарады. Оуэн жазумен шығып жатқан қағаздан көз алар емес.

	– Солай... солай... Жүйке... жүйке... Ә. міне, Доктор берген тоқ етер тоқтам: «ерге шығу мәселесін тездету керек!» – Бәрі күлді. Джейн де күлді, бетінің екі ұшына қан теуіп шыға келеді. Кексіз күлкі болса да, қыз қысылып қалғандай, ол қағазды алып аударыптөңкеріп қарай бастайды.

	– Мынадағының бәрі шындық.

	– Жүйке жөнінде де ме... – Джон әзілдеп қыз қолындағы қағазға үңіледі.

	Джейн оған қағазды беріп жатып:

	– Жоға, жүйке Оуэннің ойлап шығарғаны ғой...

	– Айтты, айтпады, мына қондырғыны толық жинағанда дәрігердің қажеті бола қояр ма екен енді. – Оуэн достарына барлай қарады.

	– Оны өмір көрсетер,– деді Джон оны толық қуаттайтынын ашық айтып. – Ал мынау дәрігер жұмысына көп жеңілдететіні даусыз.

	– Меніңше,– деді Майкл түнеріп.– Болашаққа тіптен біздің өзімізге осы аспаптың да, дәрігердің де қажеті бола қояр ма екен... Адамзатқа, бар тіршілік атаулыға қарсы жалпы дерт бар. Оның симптомы дәрігер көмегінсіз– ақ қазірдің өзінде аян, ол – сәуле дерті. Құтылып көр одан...

	– Майкл әдеттегі әніне тағы басты,– деді Джейн томсырайып. Қыз досының қасына келді, төбе жақты нұсқады.– Қанша рет түсіндіруге болады саған: мұны дипломатия тілінде қырғи қабақтық... қоқан– лоңқы, қыр көрсету дейді.

	– Қоқан– лоққы... қоқан– лоққы!..– Майкл әбден қызынып алған.– Мұны түсінікті халық тілінде айтсақ, термоядролық соғыстың тамызығын қалау дейді. Түсініңдерші осыған бір. Сенің де, аналардың да, бәріңнің де еттерің әбден үйренген бұған. Көпірме сөз, әрі кетсе атыс– шабыс болып көрінеді бәріне... Ал бір күні...– Ол достарына қарады.– Иә, сол күні, бәрі де кеш болады... Түсінсеңдерші, кеш, тым кеш болады.

	Майкл қолын бір– ақ сілтеді де, теріс айналып кетті. Ол терезенің алдына барып теріс қарап тұрды. Бәрі үнсіз. Бөлмеде ауыр тыныштық орнады. Әлден уақытта осы тыныштықты Майклдың өзі бұзды. Әлгіндей қызулық білінбейді, сабасына түскен, өзімен– өзі сөйлескендей.

	– ...Біздің заманымызда өз ажалынан өлу, сірә, арман болар... Өлген соң бәрі бір ғой. Дегенмен, нейтрон сәулесінің тірі нысанасы болатынымыз өкінішті– ақ... Отқа салған терідей тырысып жату қандай жиіркенішті...

	– Майкл, шығыс халқының мына дана сөзі есіңде ме, «кештік өмірің болса, түстік мал жи» деген.– Оуэн оны ашық қоштамаса да қарсы дау айтпайтын сияқты.

	Майкл:

	– Кештік ғүмырды айтсаңыз, түстік асқа жетпей желкеміз қиылып жүрмесе...

	– Ал мен болсам, бүгінгі кешкі ас қайдан бұйырарын білмей дал болудамын.– Даусында ойнақылық бар. Қандай кезде болмасын тығырыққа тірелген шақта оп– оңай жол тауып кететін Джон бұл жолы да әңгіме тақырыбын күрт өзгертіп әкетті.– Оуэн мырзаны азу тіссіз қалдырған, Джейн бикешті тездетіп той жасауға шақырған мына қондырғының сәтті сынақтан өтуімен құттықтаймын, достарым!

	Оуэн:

	– «Құрғақ қасық ауыз жыртады...»

	– Қасыққа жыртқызғанша, ауызды шараппен шаялық демеймісің,– деді Джейн сықылықтап күлді.– Ал менің табаным қышып тұр, билегім келеді.

	– Ендеше, кешкісін сағат жетіде...– деп Джон өз ұсынысын ескертпесіз өткізудің тәсілін іздестіргенден, достарына ақыл салған болды.– ...Қайда барсақ екен, «Кешкі сағым», бәлкім, «Пері ойнағын» қалаймысыңдар?" Кәне, тыңдаңдаршы, осы екі бардың қайсысын ұнатасыңдар?

	Майкл:

	– Маған бәрібір.

	– Оуэн:

	– Маған да.

	Джейн:

	– «Пері ойнағын» бір көрейікші! Джон:

	– Сонымен сағат он тоғыз ноль– нольде «Пері ойнағында» кездесеміз.

	– О, кэй!

	– О, кэй... «Перінің ойнағы...»

	Ресторан іші ығы– жығы, дені жастар. Киімдері, ала– құла, үстіне лыпа ілсе де әркім ерекшеленіп тұруды, өзіне назар аудартуды көздесе керек, түстес киінушілер некен– саяқ. Отырғандар жоқтың қасы, бәрі билеп жүр... Қырғыштың шиқылындай жан дүниеңді түршіктіретін даңғаза, джаз ритміндегі ащы музыка. Залдың іші күңгірт, ала көлеңкеде танысыңды алыстап жыға тану да қиын. Қабырғаға таяу қойылған столдар тұсында сығырайған шамның күлгін сәулесі залды ала көлеңке етіп, қараңғылықты қоюлатпаса, сейілтер түрі жоқ. Осының бәрі дәл перінің ойнағы болмаса да, соған ұқсас болмысты мегзегендей.

	Джон бастаған төртеу зал ішіне шола бір қарап өткені болмаса, кірген бойда тура барға тартты. Бармен бұларды манадан асыға күтіп отырған қонағындай сыңай танытып жатыр. Олар таянып келе бере– ақ езу тартып, басын сәл иіп алдарына келіп ізет көрсетіп тұр. Әрине, шынайы күлкісін тарту етпесе де барменге реніш қоюдың реті де жоқ сияқты.

	Майкл барменге тікелей қарады: «Осы шіркін өне бойы күлімсірейді де тұрады, ал нағыз күлкісі, досына деген шынайы ілтипаты қандай болады екен, көрер ме еді соны!..– деген ой келді оған дәл осы сәтте.– Әлде үйренген әдет шынайылық пен жасандылықты білдірмей жіберетін шығар...».

	– Мисс, джентельмендер!— Джон жолдастарына қарады,– кәне, кім нені қалайды...

	Рахым етіңіздер...

	– Жігіттер, сендер коньяк ішіңдер, ал менің зауқым коктейльге ғана соғады,– деді Джейн биік орындыққа орналасып болған соң.

	Джон достарына қарады. Бәрі қыздың ұсынысын мақұлдады.

	– Ұсыныс бір ауыздан қабылданды,– деп Майкл Джонның алдын орап Барменге белгі жасады.– Есепті тек менімен ғана айырасыз. Сондықтан да маған дубель.– Ол екі саусағын көрсетті.

	Оуэн Джонға әлденені қызу түсіндіріп жатыр. Музыканың ащы үні айтылған сөзді қалт жібермей жұтып қояды. Сондықтан да Оуэннің еріндері Джонның құлағына таман жиі– жиі төніп– төніп қайтады. Джон коньяктың тілді дуылдатып, қуыратын қасиетін қызықтағандай стақанға анда– санда ернін тигізіп қойып, досының әңгімесін шын ықыласымен тыңдап отыр. Құр тыңдаушы ғана емес, ол оқта– текте пікір де айтып қояды. Мұндай кезде оның ерін– дері де Оуэннің қалқан құлағына таяп барып қайтады. Оуэн ойының дүдәмал жеріне дәнекер іздегендей, не болмаса өзінің көзқарасын мақұлдатқысы келгендей, оқтын– оқтын Майклдың иығына қолын салып, оған да бірдемелерді айтады. Оң жағында отырған Джейнге бұрылып, оқтын– оқтын сөзін мақұлдатып жатыр.

	Джейн Оуэнге бас изеп қойып, онымен бұл мәселе тұрғысында өзінің одақтас екенін білдіргені болмаса, түтікті аузына салған күйі коктейльді оқтын– оқтын тартып, билеп жүргендерді тамашалағандай күйде отыр. Ал Майкл болса, өзімен– өзі, стақан түбіндегі ішімдіктен анда– санда бір тартып қойып, қарсы алдында бір нүктеге қадалған қалпын өзгертер емес. Джейн биге шақырғанда да, ол мойнын бұрған жоқ, өзінің биге зауқы соқпайтынын ол сол қалпында отырып білдірген– ді.

	Джейн Джон мен Оуэнді биге алып кетті.

	Майкл саусағының арасында тұрып, шегілмей, түтіндеп тұрып түгесілген сигарет тұқылын күл салғышқа сөндіріп, алдында жатқан қораптан тағы біреуін алып аузына салды... Ол оттық іздеп әуелі оң қалтасын, сосын сол қолындағы стақанын қоя салып, екі қолымен жан қалталарын сипалай бастап еді. Ол алысырақта, келушілердің біріне шарап құйып жатқан барменге көз қиығын тастағаны болмаса, қасына келіп, сигаретін самарқау сорған күйі, одан көзін алмай, әрбір қимылын үнсіз бақылап тұрған бикешті байқаған жоқ. Майкл оттық іздеп, маңайына мойынбұра бастағаны сол еді, осы сәтте қыз уысындағы оттықтан ду ете түскен көгілдір жалыннан сигарет тұтатты. Майклдің көзі сүйріктей қыз саусағына түсті. Оның жанары аппақ, жұмыр білектен тайғақтап барып, қыз жүзіне тоқтады.

	Майкл қызға тіктеп қарады, көзінде аяныш белгісі бар.

	– Тіршіліктің әрбір сағатынан өз үлесіңді алып қал, бәлкім, келесі күнді көруге үлгермессің, бикеш!– Майклдің аузынан қою түтін мен мысқыл да қоса шықты. Мұны қыз өзінше жорыды. Майклға жанаса отырып стақанын соғыстырды да, шарапты сіміріп салды. Жігіттің жүндес білегін сипады.

	– Бүгінгі кешті менің пәтерімде өткізуге қарсы болмассыз, сэр!.. Салқын шампан...

	музыка...– Бикеш әшейінде еркек атаулыға сирек айтылатын мұндай ұсыныстың аузынан қалай шығып кеткеніне таңданса да, өкінбеді!

	– Салқын шампан деймісің.– Майкл білегінде жатқан қыздың қолына қарады. Сол қолымен қыз саусақтарын салалап сипады. Өзімен өзі сөйлескендей:– Мына сүйріктей саусақтар бір– ақ сәтте, қас қағымда тырысып саудырап қалады– ау, қап– қара күлге айналады– ау! Иә, қас қағымға да жетпейді... тырысып жарғаққа айналған ақ білек арудікі екенін кім білер сонда?

	Ол залға бұрылды. Музыка үніне елтіп билеп жүргендерге мүсіркей қарады.

	– Тарс... бах... Бітті... Нейтрон сәулесі кімді қандай күйде шарпыр еді...

	бұралаңдап билей бергенде ме, әлде аруды құшақтаған кезде ме... бәрі– бәрі бір сәтте күлге айналып төгілетінін біле ме екен бұлар...– деді ол күбірлеп.

	Майкл қызға қарай бетін бұрып, төбе жақты нұсқады.

	– Солай, бикеш, ішеріңді ішіп қал. Төбеңде торлап жүрген ажал. Қай сағатта, қай минутта келеді олар, о жағы саған да, маған да неғайбыл... Шампан... музыка...

	– Биле... бәлкім, біреуін билеп үлгерерміз...– Қыз қылымси күліп, емеурін көрсетті. Бірақ Майкл түнерген күйі, әлсін– әлі сигарет сорып қойып, үнсіз ұзақ отырып қалып еді...

	Жігіт қызға шарап ұсынғаны болмаса, ләм– мим деп тіл қатпады. Қыз зерігейін деді. Ол

	Майклды биге шақырып, сөзге тартудан ештеңе шықпайтынына көзі жетті білем, әлдекімді іздегендей жиі– жиі маңына көз тастап жалтақтай берді. Қыз биге шақыра келген жігітке ере беріп, «саған керегі осы болса мен кеттім» дегендей назданып Майклға тағы бір рет көз тастады.

	Достары келгенде, Майкл, сол түнерген күйі сигаретін сорғыштап отыр еді. Бойын арақ уыты жайлай бастаған.

	Олар унсіз, ымдасқандай бір– біріне қарады. Джейн Майклдың алдында тұрған стақанды әрі сырып қойды да, қолтығынан демегенсіп, кетуге ишарат берді. Майкл қызға бір қарағаны болмаса, қарсылық көрсеткен жоқ, ырқына көнді. Алдында жатқан сигаретін қалтасына салды. Тұрып, пиджагын түймелеп, галстугін жөндеді. Олар бардың шығар есігіне қарай беттеді.

	* * *

	Институт. Кешегі бөлме. Джейн мен Оуэн үнсіз өз столдарына әлденендей әлектрон машинасының тізбегін теріп отыр. Екеуі де әлдекімді тықырши күткендей әлсін– әлі есік жаққа жалтақ– жалтақ қарай береді. Джон келді. Жарқын, жүзінде қуаныш бар.

	– Қадірменді коллега!– Ол жүре сөйлей келіп Оуэннің иығынан қағып қойды да, Джейннің столының алдына барып тұрды.– Дәл осындай жақсы хабарым үшін бетіңізден бір сүйдірерсіз, бикеш!

	Оуэн мен Джейн досына үнсіз таңырқай қарайды.

	– Алдағы сәрсенбіде директорлар советі болады. Оған Денсаулық министрлігінің барлық департаментінен, тіпті,

	Қорғаныс министрлігінен де өкілдер келмек. Бұл деген...

	– ...Бұл деген – заводтар қабылдайтын заказдар... бұл деген – үлкен гонорар!..– Оуэн қуанғанынан орнынан тұрып Джонның қолын келіп қысып, сілкілеп жатыр.– Бұл деген «Доктордың» авторларының жанған жұлдызы ғой!!!

	– Мұндай жақсы хабар үшін сені қалай айналып кетпессің!..– Қыз орнынан тұрып барып досының бетін сүйді.

	– Тіптен, біз оған дейін биоблокты да бітіріп, орнатып үлгерерміз, тек Майклға ілесе алсақ болды.– Джон әлдекімді көзімен іздеп айналасын шолып шықты.– Немене, Майкл әлі келмеген бе?

	– Бес минут кешігер болса, телефонмен ескертуден жаңылмаушы еді. Не болып қалғанын кім білсін, міне, бір жарым сағат хабарсыз жатыр,– деп Джейн манадан бері өзінің тынышсызданып отырғанын жасырмады.

	– Үйіне телефон соқтыңдар ма?– Джон Оуэнге қарады. Осы сәтте стол үстіндегі телефон бебеу қақты. – Басы ауырып қалған ғой, дәу де болса мынау соның өзі, – деп жақсылық хабарын жеткізуге асығып Джон трубканы көтерді.

	– Алло... Джон тыңдап тұр...

	Әлгінде ғана шаттық нышаны теуіп, алабұртып тұрған Джонның жүзі көңілсіздік көлеңкесі жапқандай күрт өзгеріп сала берді. Ол қысқа– қысқа жауап беріп барып, трубканы орнына қойды.

	– Майклдың әжесі... Шамасы, ол бақытсыздыққа душар болған тәрізді... Кеттік...

	Үшеуі асыға сыртқа беттеді. Джон олар отырар– отырмастан машинасына қатты газ беріп, бірден жүйтки жөнелді.

	Бұлар келгенде, Майклдың бөлмесінде кресло арбадағы мүгедек қария телефон арқылы емханамен сөйлесіп отырған– ды. Кәрілік пен науқас қоса меңдеген әжімді жүзін немересінің күйігі аң шүберектей қуартып жіберіпті, жанары тая бастаған үлкен көздері шүңірейіп қабақ астына батып кеткен. Қария екі иығынан ентіге дем ала отырып болған оқиғаның ұзынырғасын баяндап шықты...

	Кеше тым кеш, масаңдау оралған Майкл әжесінің қасында әдеттегісінен ұзағырақ отырып қалады.

	– Түнерген қабағы ашылмады, әдеттегіден көрген– білгенін айтқан да жоқ, менің оқыған кітабым жайлы пікіріме де сараң араласып отырды. Бірақ не себеп болғанын білмеймін, сары уайымға салынып, сөгілді келіп.

	– «Орта ғасырдың адамдарында нендей арман бар екен!– деді ол еліріп менің оқып отырған романымды нұсқап:– Самолетті де, ракетаны да... бәрін, бәрін белге байлап жүретін семсерге айырбастар едім... Әсте өкінбеген болар едім, егер ондай күн қайтып келсе... Майдан даласында нағыз ерлерше жұлысып көресің. Қазір не... радиация... сәулесіне іріп– шіріп өлесің... құйқадай тырысасың. Айтыңызшы, әкетай, не үшін керек осының бәрі, адамның тұқымын тірі аруақ етіп құрту үшін бе?

	Майкл түні бойы дөңбекшіп жатады да, тек таң алдында ғана көзі ілініп кетеді. Дәл осы мезгілде жаттығу дабылы басталған– ды. Майкл оянған кезде, диктор: «...осыдан бірер минут бұрын орыстың Франс– Иосиф архипелагындағы соғыс базасынан ракеталар ұшырылды. Дереу жасырыныңдар! Атом дабылы, атом дабылы!..»– деп сампылдап тұрғанды.

	Өне бойы атом үрейінде жүретін сорлы Майкл ұйқылы күйінде мұны шын дабыл деп қалса керек. Ол оқша атылған күйі жасырынатын жерден бір– ақ шығады да, кейін осы жерден кетпей қояды. «Ракета бізге таяп қалды! Оны тоқтататын ешқандай күш жоқ! Мен бұл жерден кетпей– мін!..»— деп есіріктене, күбірлей береді ол. Бұл жаттығу дабылы деушілердің сөзіне құлақ аспай, Майкл ауыр креслодан мықтап ұстаған күйі сазарып отыра береді. Ауруханаға да оны осы креслосымен жеткізіп еді.

	Олар ауруханаға келгенде, Джон досын әзер таныды. Өңі шүберектей қуарып кеткен Майкл бомбадан жасырынатын жерге ұқсатып күңгірт етіп қойған бөлменің бұрышынан бұрышына креслосын тасымалдаумен әлек болып жүрген– ді...

	– Майкл!..– Джейннің көзінен жас мөлт– мөлт домалап кетті.– Майкл!.. Майкл!..

	Майкл дауыс шыққан жаққа бір қарағаны болмаса достарын танымады, әлденені күбірлеген күйі өз ісімен бола берді.

	Дәрігер де дәтке қуат боларлық онша ештеңе айта алған жоқ.

	– Қажет емінің бәрі жасалынды. Жүйкесі әбден жұқарған. Мұндай жағдайда науқас тәулігіне жетпей есін жиюы керек еді... Іс насырға шаппаса. Шамалауымызша, жоғары жүйке жүйесіндегі өзгеріс тереңге кеткен сияқты.– Дәрігер Майкл жаққа қарап қойды.– Науқас ұзаққа созылып кетуі ғажап емес. Бәлкім...

	«Мұның аяғы немен тынатынын өздеріңіз де сезерсіздер» деп дәрігер сөзін аяқтамады.

	Джон есіне бір нәрсе түскендей, дәрігерге асығыс рақметін айтып, қоштасты. Майклдың әрекетінеп көз алмай аянышпен қарап қалған достарына кетуге ишара беріп, өзі асыға тысқа беттеді. Олар жол бойы да тіл қатысқан жоқ. Әрқайсысы досының жаңағы аянышты күйін көз алдына елестетумен ауыр ойда отыр еді. Тек Джон ғана машина рулінде отырғандықтан ба, Майкл жайын ұмытқандай, құжынаған машиналар арасынан оп– оңай сытылып жүйткіп келеді.

	Джон машина моторын өшіре сала, анау екеуіне қарамастан асыға басып институт қақпасына қарай беттеді. Ол баспалдақтан жүгіре шығып, лабораторияға келіп кірді, ішке кірген бойда тура төрде, өз столының тұсындағы шкаф ішін астан– кестенін шығарып әлденені іздестіре бастаған– ды. Джейн мен Оуэн ішке кіргенде, ол бір журналдың бетіне шұқшия үңіліп тұр еді.

	– Иә. иә... дәл солай. Дәрігер сөзін естіген бетте– ақ дерт патологиясы осылай болар деп жорамалдап едім, өкініші сол, күдігім шындыққа айналатын түрі бар...– деді Джон журнал бетінен көзін алмай. Сосын ол қасына келген достарына журналдың бетін нұсқады.– Мынаған не дейсіңдер?– деп ол қолындағы журналын стол үстіне тастай салды да, теріс айналып, терезеге қарай беттеді.– Сірә, мүсәпір Майклдың тағдыры мына қазақ ғалымы Талғатовтың осы идеясын іске асырумен байланысты болып жүрмегей.

	Джейн мен Оуэн елең етті. Екеуі бірдей журналға тарпа бас салды. Ендігі сәтте сағым үмітін өкшелей қуғандай, төрт қарашық қабаттаса қатарласып, әріп тізбегін тағатсыздана қуалай жөнеліп еді. Журнал парақтарының оқтын– оқтын аударылып түскендегі сыбдыры болмаса бөлме ішінде тыныштық орнаған– ды.

	– Әрі– беріден соң олар журналдан басын көтеріп, сен не ұқтың дегендей, бір– біріне үнсіз қарады. Осы пұшайман күйінде олар қастарына келген Джонға жүзін бұрып еді.

	– Мен мына академик дертке дауа, жаңа препарат жасады ма десем,– деді қыз көңілі толмай.– Баз– баяғы ми функциясы... талдау ғой...

	Джон сенің де ойың осылай ма дегендей, Оуэнға қарады. Ол Майклға дәл қазір қажет емді таппағанын үнсіз мойындағанымен, Джейнді де қоштамады.

	– Сендер, рас, ештеңе ұқпаған екенсіңдер!– Джон журналдың қажет бетін ашып, досына ишара жасады.– Оуэн, ана асты сызылған тұстан қайтара бір оқышы. Джейн, сен байыптап тыңдағын...

	Оуэн журналды қолына алды, тамағын сәл кернеп, дауыстап оқи жөнелді. «...Нейрон, диаметрі 5 пен 100 микрон аралығындағы синапсты тудыратын, аксен мен дендрит талшықтарынан тұрады... Хабар, яғни жүйке импульсы келіп жеткен шақта дендериттеп бөлінетіп химиялық синапс жарығы арқылы өтіп, клетка мембранасында жаңа ритмді импульс тудырады, не болмаса осы жерде ол жоғалады. Сөйтіп жүздеген, мыңдаған нейроннан келіп жататын хабар сол заматта электронды есептегіш машина тақылеттес өңделіп, жаңа ритмді импульске тіреледі де, тармақталып кете баратын сан мыңдаған аксон талшықтары арқылы ми алапатына түгел тарайды, барлық нейрондарға хабар болып жетіп жатады...» Оуэн достарына қарап шекесін шертіп– шертіп қояды.

	– Мәссаған, мына шақшадай бастағы ми деп жүргеніміз, бір– бірімен тіркесе тізілген мыңдаған шағын электронды есептегіш машина екен ғой өзі!– деп ол таңданғансып, әлгінде үстірт оқып, мақаланың мән– мағынасын бірден ұқпаған «кінәсін» жуып– шайып жатыр.– Ал әрбір нейроннан шығатын миллиондаған талшықтар – өткізгіштер қаншама?! Осының бәрі қос уысың толмайтын ми қабына қалай сиып тұр десеңші?!

	– Миды қос уысыңа салып қомақтағанша,– деді Джон досын қостап, оны секундына мыңдаған жаңа зат тудырып, жойып, қайта жасап жататын алып химия индустриясы деуге аузың бармай тұр ма?! Бұл, бұл ма, оқып шықшы ананы тағы бір.– Джон журналды нұсқады:

	– Талғатов жүз миллионнан астам нейронды атқарар қызметіне сай жүйе– жүйеге жіктеп алып, зерттеген ғой. Феномен! Тіпті, Майкл дертінің кінаратын көзбен көргендей күйге түстім әлгінде,– деп Джон журнал бетінен керек жерді тауып алды да,– мына жерді байыптап тағы бір қарап шығыңдаршы!– деп өтінді жолдастарынан.

	– Менің түсінігімше, бұл зерттеудің бізге қажет жері,– деп манадан үнсіз отырған Джейн сөзге араласты.– Мыңдаған жүйке талшығымен келіп жатқан биоток арасынан әр нейронның өзіне тәнті импульсті аршып алатындығы жайлы мағлұматы. Соған қарағанда, әрбір клетканың өз көзі бар, ал тоғысып келіп жатқан хабарды өңдеген кезде, олар өзіне тән импульсті ғана бөліп алып, тарқатады.

	– Ал қалған импульстер ше?– деп килікті Оуэн әңгімеге. Ол орнынан тұрып барып Джейннің қасына келді, қыздың қарынан ұстады. Оның мына қылығы досының сөзін бөлгеніне кешірім өтінгені болды ма, әлде оның алғырлығына тәнті екенін сездіргендігі ме, әйтеуір, ол қыздың қарынан ұстаған күйі сөзін жалғай берді:– Ал қалған импульстер әрбір нейроннан өңделіп өткен сайын тек сол нейронға тән, оның хабарынан адаланып, әрмен қарай қалған жүгімен кете барады да бүтін ми қабын аралап кетіп, хабарға қарық қылады, яғни осылайша біздің түсінігіміздегі ойлау, еске түсу процесін тудырады. Меніңше, гәп дендрит талшығының бөлшекті диаметрінің өзгеріп отыруында ма деймін.– Ол сәл кідірді, суға сүңгитін адамдай демін ішіне тартып алды.– Жаңа ритмді импульс дегеніміз әр түрлі кернеулі биоток ағыны емес пе екен?.. Олай дейтінім, әрбір ағыстың өзіне тән арнасы болмақ. Мысалы, қарқынды хабар кең талшықпен өтсе, баяу ағатыны тар арнаға сай десек, талшықтың тарлау жері төмен импульсті биоток ағысына шақталған деуге неге болмайды?!– деп барып Оуэн екі досына алма– кезек көз тастады.

	Джейн бірдеме айтқысы келіп оңтала беріп еді, Джон оны сөзін белме, ойын аяқтасын дегендей ишаралап кідіртті.

	– Бұлай дейтінім,– деп жалғастыра берді ойын Оуэн.– ...Қарқынды су тар арнаға кезіккенде жағаны бұзып– жарып кетпеуші ме еді. Дәл осындай жағдай Майклдың миында да болмады ма екен? ... Кейінгі кезде өмірге енжар қарап, үнемі үрейде жүретін адам, шырт ұйқыдан атом дабылынан оянғанда, мұны шын деп қалуы ықтимал жайт ғой.

	– Мүмкінің не, Оуэн!? Әбден солай! Майкл түгіл менің өзім үрейлі үнмен оянған шақта, нағыз соғыс дабылы ма деп қалдым,– деді Джейн.

	– Иә, иә, бәріміз де бастапқыда тап солай шығар деп қалдық, сәлден соң барып мұның жаттығу дабылы екені есімізге түсті.– Оуэн қызға қарады.– Ал Майклдың есінде соңғы хабар қайта жаңғырмай қалды да... Академик Талғатовтың сөзімен айтсақ, алғашқы сәттегі «шын атом дабылы» болып көрінген импульс сол жазылған күйі сақталып, өзгеріссіз тұрып қалды да, оны артынша өшіретін яғни «жаттығу дабылы» деген хабарды жеткізетін биоток өрісі сол мембранаға жетпей жатыр қазір. Енді мұны Оуэн

	Картердің теориясы тұрғысынан түсіндірсек,– деп өз әзіліне риза адамша ол сәл жымиып күлді,– алғашқы қарқында импульс «жаттығу» яки «жалған» деген хабар арнасын бұзып кетті де, Майкл сол үрейлі күйінде қалды да қойды.

	– Оу, мистер Оуэн, сен шын көріпкелсің!.. Джейн әзілдесе де, шын қуанып жатыр.– Ал, білгішім, айтшы, ендеше, сол жазуды қалай өшіреміз енді?

	– Ол үшін, әрине, дәл сол нейрондағы жазуды өшіретіндей биоток импульсі қажет. Сол үшін биогенератор жасауымыз керек... солай бикеш... биогенератор қажет!

	– Оуэн, сен не айтып тұрғаныңды түсінемісің! Мың миллиондаған нейронның әрқайсысына сай импульс емес қой бұл!– Майклдың айықпас дерттің шеңгелінде қалатынына қамыққан оның көзі жасаурап, даусы дірілдеп шықты:– Жігіттер, басқа амалы жоқ па мұның?..

	– Басқа амалдың қажеті қанша бізге,– деп Оуэн әйел табиғатына тән нәзіктіктің шамадан тыс күйзеліске душар ететініне тағы да көзі жеткендей Джейнға жаны ашып кетті.– Анау Майклдың өзі құрастырып жатқан биоблогі әзірге жетіп жатыр бізге.

	– Идея!– Джейн балаша қуанды. Дегенмен, оның жүзін торлаған шарасыздық нышаны толық айықпады.– Бірақ бұл бір бағытта, яғни адамның әрбір мүшесіне мидан жететін биоток шамасына қарай диагноз қоятын аспап қой. Ал бізге қандай түйсіктің қай шамада биоток импульсін тудыратынын біліп қоймай, оны мидың қажет еткен тұсындағы нейронға бағыттау керек. Әрі оны өте дәл бағыттау қажет.

	– Әлбетте, солай. Оны анықтауымыз керек. Зерттеу жүргіземіз. Биоблок бар екен деп қол қусырып отырмаймыз. Әрине, осы зерттеу үшін бізге биогенератор қажет, түсіндің бе енді?!

	– Түсіндім, түсіндім.– деді Джейн куаныштан жүзі бал– бұл жайнап. Қыз енді көңілдегі күдігін біржола сейілткісі келгендей:

	– Қашан бастаймыз зерттеуді?– деді тағатсызданып.

	– Дәл қазір,– деді Джон. Ол өзіне таңырқай қарап қалған Оуэн мен Джейнді қолтығынан алып терезе алдына келді.– Ананы көрдіңдер ме?– Джон манадан аулада қоқыс арасынан тіміскілеп тамақ іздеп жүрген бұралқы итті нұсқады.– Бірер күннен бері пайда болды, шамасы, иесінен көз жазып қалса керек. Істі алдымен осыны қолға үйретуден бастайык. Зерттеуімізге бұл біраз қолғабысын тигізер.– Джон Оуэнге бұрылды.– Сен осы хайуанат атаулыға жуық жүруші едің, ұстап әкеле қойшы ананы.

	* * *

	– Ой, қандай сүйкімді өзі! Жуындырып, тамақтандырсам, бұдан өткен әсем ит болмайды бұл маңда. Кәне, маған берші өзін... Келе ғой!– деді Джейн Оуэннің қолтығындағы жұқа ақ шүберекпеп ораған кішкене қара тұмсығы мен көзі ғана сығырайып көрініп тұрған сабалақ жүнді канденді алып жатып:– Жігіттер, мұны «Хоуп» деп атайық енді.

	* * *

	Тапа тал түс, бірақ лабораторияның іші тастай қараңғы, терезе мұқият жабылған. Шыны столдың үстінде «Хоуп» тұр. Бұрын мұны қоқыс төгілген жерде жүретін, бұралқы ит еді деп сендіру қиын қазір. Енді ол үсті– басын шандып тастаған өткізгіш құрсауында тұр, бұл өміріне риза сияқты. Әсіресе басы тәуір– ақ шандылған. Осы жерден шыққан сымдардың ұштары Оуэн отырған пульттің алдындағы қара жәшікке барып тоғысып жатыр.

	Джонның әшейінде жайдары көрінетін жүзі қатуланып кеткен. Көзі әрбір аспаптың қыбыр еткен қимылын қалт жібермейді. Осциолографтың болмашы сәулесі де байқалмай қалған емес. Кейде ол итке де қарап қояды. Джон Оуэннің құлағына: «Бастаймын»,– деп сыбырлады. Осы кезде жарқ еткен сәуле итке түскенде «Хоуп» ұйқтап кетті. Джейн ішіне мысық салынған, әйнек тәрізді түссіз нәрседен жасалынған жәшікті «Хоуптың» алдына әкеп қойды. Әлденендей тетік сырт етті. Ит ояна салды да, ырылдап жәшікке қарай ұмтылды. Экранда найзағай тәрізді жылтылдаған сәулелер кескіні қаптап кетіп еді.

	Лента, лента... шексіз ленталар. Машина жұтып жатыр, жұтып жатыр. Ал машинаның екінші басынан шығып жатқан әлгі ленталар толы цифрлар, лек– лек сандар тізбегі. Енді бұл лента келесі машинаға барып түскенде, ит миының кескіні жыпырлаған графиктерге толды да кетті...

	Тағы да сол бөлме. Тағы да «Хоуп», тағы да «мысық» деген бұйрық. Ит ұйқыдан тұрған бетте, мысық аулақ әкетілді. Оуэн ноқатты басып қалып «тыңдаңыздар» дей бергенде, «Хоуп» мысығы бар жәшіктің орнына қарай шабаланып ұмтылды. Сырт ете қалған дыбыс естілісімен, ит тыныштала қалды. Шам жайлап жана бастады. «Хоуп» құйрығын бұлғаңдатып тұр. Джонның көзінен қуаныш оты жалтылдайды. Оуэннің екі езуі екі құлағына жеткен. Джейн секіріп билеп жүр. Бәрі бірін– бірі құшақтап сүйіп жатыр. Қуанышта шек жоқ... ойлағаны орындалды– ау, ақыры...

	Ештеңе сезбейтіндей мысықты иіскеп қойып, оған таңдана қарап, жайбарақат тұрған «Хоуптің» түрі мынау. Тамаша! Ит мысықтың не мақұлық екенін ұмытып қалды. Оуэннің даусы қуаныштан қалтырап шықты:

	– Ғажап... Жасасын... Талғатов!..

	– Джон, Талғатов теориясының іс жүзіндегі ақиқаттығының дәлелі ғой мынау. Бұл

	– факт!– деді Джейн ит қылығын бақылаған күйі.– Мүсәпір Майклдың күйін ойлағанда өзімді қоярға жер таппаймын. Бәлкім...

	– Әлбетте, солай, Джейн. Бірақ оны іс жүзінде қолдануға бұл жеткіліксіз тәжірибе. Бұл да факт!– деді Джон қыз ниетін айтпай түсініп.– Адам миының функциясы физиология жағынап барлық жан– жануарлардікімен ортақтығы бола тұра, ең жоғары сатыдағы, әрі күрделі екендігін есте ұстаған абзал. Біз осы екі ерекшелік негізін тәжірибеде меңгермей тұрып, Талғатов теориясын адамға қолданса өмірлік өкінішке ұрынуымыз да ықтимал.

	Сондықтан да. достарым, бізге қажеті тәжірибе, тәжірибе және тәжірибе.

	Оуэн үнсіз қостады досын.

	Дей тұрса да, Джейн өзінің асығыстық жасап тұрғанын түсінген– ді. Егер, әлгінде өзі жасаған ұсыныс мына екі жігіттің бірінің тарапынан болса, Джейннің айтар уәжі де Джон ойымен орайлас жатар еді.

	Бұдан кейін тәжірибе көптеген иттерге жасалынды. Әрбір итке жасалынатын жаңа тәжірибе өткенде анықталған жайды тексерумен шектеліп қалмай, жүйке жүйесінің тың тұсын зерттеумен ұласатын– ды. Осының негізінде тиісті қорытынды жасалынғанда ғана, Майклдың достары жаңа тәжірибеге дайындалушы еді. Тәжірибе кезегі шимпанзе маймыл «Максиге» келгенде, үшеуі күндіз күлкі, түнде ұйқыдан айрылды. Әуелі олар маймылдың мінез– құлқын жете тексерді, миға тоғысып жататын жүйке жүйесіндегі талшықтардағы биоток импульсін анықтап барып қана тәжірибе жасауға тәуекел қылды.

	Тәжірибе басталар алдында, әдеттегісінше үшеуі биогенератор алдындағы ойыс столды қаумалай отырысты.

	– Құлқын тамақ– ай, әшейінде желкесі күжірейіп бір– біріне қыр көрсетіп, айбаттанып жататын еркектік мінез тоқтықта екен– ау!...— Джейн тор ішінде өздеріне жаутан– жаутан қарап қойып шоқиып отырған екі маймылды нұсқап сықылықтап күліп алды.– Казір ғой алдарыңа банан тастасам ғой, бір– бірінді бас салғалы тұрсыңдар. Жоқ, олай болмайды енді көгершіндерім. Екеуің бүгін түстік асты бір табақтан ішетін боласыңдар.

	Тәжірибеге дайындалған екі еркек маймыл «Макинг» пен «Тропик» әдейілеп екі түрлі үйірден әкелінген– ді, жеке бөлмелерде бағылды. Серуен кезінде кездейсоқ кезігіп қалғанда анадайдан шаңқылдап, жүндері дүрдиіп айбат шегетін екеуі кешеден бері судан басқа нәр таттырмағандықтан ба, әлгінде бір торға әкеп кіргізгенде де бір біріне жалт етіп бір қарағаны болмаса, барлық назарын күнде тамақ беріп, еркелетіп жүретін мына отырған үшеуге аударған, олардың әрбір қимылын қалт жібермей, көздерін айырар емес, қыңсылағандай жалынышты үн шығарып, тор ішінде тықыршиды.

	Бүгінгі тәжірибенің мақсаты «Макингте» анықталған мәліметті енді осы екеуіне бірдей колданып, әрі миға берілетін биоимпульсті организм ерекшелігіне қарай өзгертіп отыру көзделіп еді.

	Джон орталық пультқа келді де, Джейн мен Оуэнге баста дегендей ишара жасады. Биогенератордан шығып тұрған болмашы дызыл, мұнымен жалғас, орталық пультта жаныпөшіп жыпылықтай қалған ноқат– шамдар болмаса, бөлмеде көңіл аударып, алаңдатар тосын өзгеріс жоқ. Джейн орнынан тұрып барып «Макингке» банан ұсынды. Ол көршісі «Тропикке» бір қарап қойғаны болмаса, бананға көз де салмады.

	– Ә, сендер бүтінді бөліп, жартыны жарып жейтін дос екенсіңдер ғой, ендеше, саған да сыбаға,– деп Джейн екінші бананды «Тропикке» ұсынды. Әлгіндей емес, маймылдар өздеріне ұсынған бананды қомағайлана жеп жатыр. Кенет тор іші астап– кестен болды да қалды. Әлгінде ғана қатар отырып, әрқайсысы өз сыбағасын жайғауға кіріскен екі «дос» банандарын тастай беріп, ұмар– жұмар алысып, қызыл шеке болды да қалды.

	– Қой деймін, Оуэн, бала болдың ба?– Джейн ұшып тұрып оның алдындағы тетікті баса қойды. Төбелес су сепкендей басылды. Үш дос үнсіз, бір– біріне қарап жымияды.

	Бұл тәжірибе программасының сәтті шыққанының белгісі еді.

	Джейн екі маймылды басқа бөлмеге әкетті. Ол қайтып келгенде, Оуэн аспапты жинап болған еді. Ал Джон болса сол қалпында үнсіз ойланып қалған, ұнжырғасы түсіп кеткен. Оуэн мен Джейн: «бұған не болды» дегендей бір– біріне қарады. Әшейінде сәтті өткен тәжірибе соңында әркім өз түйгенін ортаға салуға асығып, бір– біріне дес бермей жатушы еді.

	– Джон, саған «Макинг» пен «Тропиктің» достығы ұнамаған тәрізді ме қалай?– деді Оуэн бүгінгі тәжірибе мақсаты осы емес пе еді дегенді тұспалдап.

	– Не болды сонша ұнжырғаң түсіп?

	– Менің қуанышымда шек жоқ!– деді Джон шарасыздық жағдайында.– Бес айға созылған ісіміздің түйіні бұл. Бірақ...– Ол кеше институт басшысында болған әңгімені толық айтып шықты.

	«Доктор– 1» қондырғыдан фирма есебіне түсіп жатқан үстеме қаржыға кәміл риза институт басшысы Джонның осы қондырғыны жетілдірмек, ойын құптап, оп– оңай жікжапар бола қалған– ды.

	Басталған зерттеу жұмысын жалғастыра беру үшін үшеуінің әзірге тапқан амалы еді бұл. «Доктор– 2» де жасалынды. Осыдан түскен қаржыны Майкл дертіне ем табуға жұмсауды да қалап барған Джонға кеше институт басшысы ондай тәсілдің сәтті шығуына шүбәланып, кейін каржы қайтпай қала ма деген қауіппен оның ұсынысына үзілді– кесілді келісімін бермеген– ді.

	– Ендігі зерттеу адамның қатысуымен жүргізілуі қажет,– деді Джон екеуіне алмакезек қарап.– Ол үшін мына биогенератор қайта жасалынуға тиіс. Бұған қажет қаржыны қайдан аламыз сонда?

	– Іздестіруіміз керек, бірақ қайдан?– деді Джейн торығып.

	– Бизнес!.. Міне, бұл идея!– Оуэн лепіріп сөйлеп кетті.– Хайуанаттар паркі... Цирк...

	– Бұл жайы да сөз болған– ды ана жақта. Түсім шотқа да салынған– ды...– Джон жоғары жақты нұсқады.– Сөйтсе үстеме түсімнен біздің айлық ақшамыздан басқа қаражат бөлуге болмайды.

	– Бәрібір іздестіруіміз керек. Ғылымға жаны ашитын біреу табылмас деймісің...– Оуэн өз ұсынысына кәміл сене алмаса да, үмітін жоғалтпайтынын сездірді.

	– Иә, бұл біз үшін тұйықтан шығудың жалғыз ғана амалы,– деді Джон аз үнсіздіктен соң,– Бәлкім, бұдан нағыз бизнес шығаратындар табылар.

	Достар зыр қағып қаражатпен қамтамасыз ететін адам іздеді. Жүздеген хат почта жәшігіне кеп түсті де, бірақ жауап бір– ақ сарында: біреулер сыпайылап қана, ал екіншісі турасын айтып үзілді– кесілді бас тартты.

	Джон мен Джейн осындай хаттарды аударыстырып, жаңасын ашып, оқығанын тізіп отырған– ды. Амандық жоқ, саулық жоқ, Оуэн есіктен дабырлап, сөйлей кірді.

	– Сендер жақсы ғалымсыңдар. Оған шүбәм жоқ. Ал бизнеске келгенде мұрындарыңа ештеңенің иісі бармайды. Солай, мырзалар! Мисс Джейн, сізге де арналады бұл.

	Әдепкіде мойнын бұрып, бір қарағаны болмаса, Джон өз ісімен үнсіз бола берді. Тек Джейн:

	– Оуэн, ал сені қай топқа жатқызамыз сонда? Бизнесмен ғалым сен боларсың, бәлкім!– деді дос әзіліне әзілмен жауап қатып:

	– Ол да ғажап емес!.. Егер сендердің тобыңа жатсам, не ақым бар өзімді– өзім жазғырып,– деп Оуэн кірпиязданьш сұқ саусағын шошайтты.– Бизнес үшін алдымен жарнама кажет... жарна– а– ма– а... түсіндіңдер ме мұны. Джон елең етті:

	– Идея! Айтты– айтпады, бұрын бұл ойға неге келмеген!

	– Джон, шынында да, бізге тәжірибені тұжырымдап мақала жазуға болатын еді ғой. Дегенмен, әлде де кеш емес.

	– Міне, енді менің кім екеніме көздерің жеткен де болар!– Оуэн масаттанып кеудесін қақты. Ол өзіне аңтарыла қалған екі досына алма– кезек қарап, қулана күліп қойды, әлде де айтар хабарым бар дегендей, ойнақы үнмен сөзін жалғай берді.– Салиқалы ой түйіп, тәжірибе тұжырымдалғанша, оқушыны телміртіп қою дұрыс болмас деп жеңіл– желпі хабарлама жасауды жөн көрдім,– ...деді де ол қолтығындағы папка ішінен бүктелген газетті алып Джонның алдына жайды.

	– Мынау құшақтасып отырған «Макинг» пен «Тропик» емес пе?! Ех– е... «Хоуп» та тұра қалыпты ғой қастарына. Мысықтың мысық екенін ұмытқанын жұрт білсе, оның...– Джейн газет бетіне үнілген бетте ішегін тартып таңырқап жатыр:– Пәле, мақаланың тақырыбына қара.

	Джон, «Ми функциясын бағындыру...»

	– Бөсіп кетіпсің ғой, ей!– Джон мақаланы оқып шығып, досына күлімдей қарады.– Сенің мұншама сөзуар екеніңді білсемші бұрын– соңды.

	– Оларға сенсация, ал маған... бізге – жарнама. Сөзуарлықтың көздеген нысанасы осы!

	– Мынадай талантпен мен баяғыда– ақ бизнестің тағында отырар едім.– Джейн досының мақтауын кексіз кекесінмен жеткізіп жатыр.– Қашан ұйымдастырып едің сен мұны?

	– Бұл – фирма құпиясы, бикеш!

	– Әйтсе де, – деді Джон өзіне тән әдеттегі сабырлы, қоңыржай үнін өзгертпей газет бетін жауып: – шындыққа жүгінсек, бұдан ғалым қауымының алары аз, ал қалың оқушыға көп жайт түсініксіз, жұмбақ күйінде қалған.

	– Гәп осында. Егер жарнама түсінікті болып жатса, онын құны бола ма? Бизнестің қатыгез қағидасы бұл,– деді Оуэн даурығып.– Көресіңдер әлі осы түсініксіз дүниенің кереметін!

	– Айтты– айтпады, бұдан кейінгі оқиғаның бет– бағдары аяқ астында өзгеріп сала берген– ді.

	Директордың кабинеті.

	Джон келіп кіргенде, директор мырза оң жақтағы терезеге таман қойылған жұмсақ креслода жайғасқан бейтаныс кісімен сұқбаттасып отырған– ды. Алдарындағы жатаған стол үстіндегі әлі ішусіз тұрған коньяк рюмкалары, енді ғана тұтатылған қымбат сигар бұл екеуінің отырғанына онша көп мерзім өтпегенін куәландырса, әрі күніге келіп– кетіп жатқандардың лауазымына қарай салқын су, кофе, шай ұсынатын директор мырзаның мына жомарттығы келген қонақтың қоғамдағы орнын да мегзегендей еді. Шамасы, олардың кеңесі өзінен– өзі туындап, өрши жөнелетін ортақ мүдде, белгілі бір іс төңірегінде болмаса керек. Сондықтан болар, директор мырза Джон кірген бетте– ақ сөзін доғара салып орнынан тұрды да, оған қарсы жүрді. Ал оның мына қылығы мүлдем өзгеше – фирма табысын үстемелеп өсіруге себепкер маманына көрсететін ізеттің ең жоғары басқышы іспеттес. Сонда ғана Джон бұл шақырудың басқа күндері қайталана беретін: «келіп кеттен» өзге екенін сезген– ді.

	Ол Джонды тұрып қарсы алды да, қарынын ұстаған күйі креслодан енді ғана көтеріле берген отыздар шамасындағы, жарасымды киінген сұңғақ кісіге бұрылды.

	– Мистер Джон Фостер, Ал мына кісі,– Директор Джонға әлгі кісіні мегзеді.– Қорғаныс Министрлігінен, мистер Кэйтс...

	– Дәлірек айтсақ, Ұлттық кибернетика орталығынан.– Кэйтс кешірім өтінгендей әнтек басын иіп, қолын ұсынды.

	Кэйтс пен директор бір– біріне үнсіз бас иіп, ізет көрсетті: бірі «тілегіңізді орындадым, барым осы», екіншісі «енді қажетіңіз жоқ, рақмет, қызметіңізге» дегендей. Ал Джонға мына көрініс алаяқ саудагер – делдалдық қылығын елестеткендей болып еді. Оның жүзін мысқыл күлкі шарпып өтті. Бірақ мұны аңғарған ешкім болмады.

	– Мистер Фостер, егер уақыттарыңыз болса, сіздермен пікір алыссақ деп едік...

	деді ол Джонға қарап.

	– Мәселе, біздің жүргізіп жатқан зерттеуіміз қақында болса, онда зор ризашылықпен қабылдаймыз ұсынысыңызды, мистер Кэйтс.

	– Олай болса, төменге түсейік, лаборатория ыңғайлы болар.

	– Бәлкім, бізге барармыз, әрине, уақыттарыңыз болса...

	– Көкейтесті мәселе үшін космосқа да көтерілуге даяр екенімізді директор мырзадан білген боларсыз, мистер Кэйтс!

	– Келістік онда, мен төменде күтемін. О, кэй!.. Машина жүйткіп келеді. Мақта плантациясы... бау– бақша... қарсы жолыққан машиналар зымырап кейін қалып жатыр. Ал мистер Кэйтс болса, машина руліне отырғаннан бері тіс жарып сөйлеген жоқ, алдына тесіле қараған күйі әлі үнсіз. Кенет машина жүрісін баяулатты да, асфальт жолдан бұрылып шығып кетті... Сөйтіп жайымен ашылған дарбазадан аулаға енді де, бір қабат үйдің алдына кеп тоқтай қалды. Қайдан келгенін кім білсін, табан астында пайда бола қалған капрал әскери тәртіппен тағзым ете салып, есікті ашып жатыр.

	– Маған еріңдер!– деді де, Кэйтс басқышпен төмен қарай жүгіре жөнелді.

	Джон және оның серіктері айналасына аузын ашып қарап қалыпты: биік қабырға қоршап тастаған шағын алаң, кішкене үй, бірнеше автомашиналар мен күзетшілер. Достар бір– біріне таңдана қарасты да, онсыз да әлденеше рет шақырып, тыпыршып тұрған капралдың нұсқаған жағына, Кэйтстің соңынан жүрді. Олар ұзын дәліз, баскыш және тағы бір дәліз арқылы жүріп, жас офицер отырған бөлмеден бір– ақ шықты. Әлгі офицер бұларды көрген бетте әскери ізетпен орнынан атып тұрды да, кабинеттің есігін ашты, ішке өтуін өтінді.

	Джон мен оның серіктері ішке кіргенде, кең бөлменің төріне қойылған столдың бас жағында отырған генерал орнынан тұрып жұмсақ үнмен:

	– Құрметті леди мен джентльмендер, отыруларыңызды өтінемін! – деді. Қонақтар жайласып болған соң: – Шылым шегіңіздер,– деп сигар мен сигарет салынған қорапты бұларға қарай жылжытты.

	– Мен мақаланы зор ынтамен оқып шықтым. Сіздердің істеген жұмыстарыңыз ғылым үшін қандай құнды екеніне ешкім күмәнданбайды, – деді генерал өзі де сигарасын тұтатып, бір– екі сорып алған соң.– Алайда, менің естуімше, сіздер қаржының тапшылығынан бұл істі одан әрі жүргізе алмай отырған сияқтысыздар. Егер, мен сіздерге қажет еткендеріңше несие ашсам, зерттеуді жүргізе берер ме едіңіздер? Әрине, ендігі тәжірибе адам миына жасалынуға тиіс екенін өздерің де түсініп тұрған боларсыңдар.

	Үшеуінің көздері жайнап кетті. Көктен іздеген жерден табылды.

	– Әлбетте!– деді бәрі үшін келісім берсе де, әлденеден секем алған Джон.– Генерал мырза, осы жақсылығыңыз үшін Сізге қандай шамада қарыздар болатынымызды біле алмай тұрғаным.

	– О, мистер Фостер, бәрі тек ғылым үшін ғана! Жалғыз тілек, әзірге сіздерден сұрайтыным, өте құпия жағдайда жұмыс істейтін болыңыздар. Соңғы кезде сіздердің жұмыстарыңызға коммунистердің агенттері көңіл аудара бастады.– Генерал қонақтарына барлай қарап өтті.– Егер зерттеу жақсы нәтиже берсе, сыйлықтың да салмағы өседі. Құрметті Джейн, джентельмендер, сіздердің мәртебелеріңіз жоғарылап, миллионер болып шығатындарыңызға мен кепілдік беремін!

	– Шын жүректен рақмет, генерал мырза!– Джон Майкл туралы осы бастан ескертіп қоюды жөн санады.– Біздің дертке душар болған досымыз бар...

	– Бәрінен хабардармын, Фостер мырза.– Генерал бұлар туралы қанық екенін жасырған жоқ, қайта о жағын баса айтты.– Осының бәрі сол мистер...– Ол шағын кітапша бетін ашты – мистер Майкл үшін жасалынған ғой...– Дәрігерлер жақсы атамайды оның дертін...

	Генерал бұл тұрғысында өзінің жік– жапар екенін жасырмады:

	– Егер әскери тілде айтсақ, нысана Майкл мырза болса, оның дерттен айығуы – істің сәттілігіне басты кепіл емес пе?...– дей келіп, генерал мақсатын ашып айтпаса да, бұл зерттеуге қаншама маңыз беретінін жасырмады.– Мырзалар, тілектерің түгелімен орындалады, тек нәтиже болсыншы.

	Достар бұның тек «ғылым үшін» еместігін бірден сезді, бірақ басталған істі жеріне жеткізу үшін, әсіресе Майкл жайы оларды келісім беруге мәжбур етті. Сөйтіп жұмыс қайта басталып кетіп еді...

	Джондар жаңа қонысқа вертолетпен түн ішінде келген болатын. Олар таңертең аулаға шыққанда ну ормандағы жалғыз үйдің төрт бұрышты қорғанмен қоршалғанын көрді.

	Таңертеңгі астан кейін келген Кэйтс:

	– Қалай, бекіністерің ұнай ма?– деп әзілдей кірді де, жауабын күтпестен сөзін жалғай берді.

	– Оқасы жоқ, әлі– ақ үйреніп кетесіңдер. Оның есесіне жұмысқа қажеттің бәрімен қамтамасыз етілген!..

	Сонымен тәжірибелер басталып кетті. Енді олар тәжірибе үшін столға кезектесіп отыратынды шығарды: бүгін – Джон, ертең – Джейн. одан арғы күні – Оуэн – осылайша кезек қайталана берді. Сөйтіп олардың алғашқы нәтижеге де қолдары жетті. Күн санап диаграммада ми жұмысының негізгі принципі айкындала бастап еді... Ал Оуэн мен Джейн алғашқы ми биотогінің генераторын жасап, оны іске дайындау кезінде ұзақ жұмыс істеп жүрді. Бұл кезде Джон диаграммаларды өзара салыстырып, әр түрлі адамның биотогі бірдей екенін, бірақ олар өте болмашы болса да күш шамасына қарай өзгеше болатынын анықтаған. Бұл өте маңызды жаңалық болатын!..

	Өстіп жүргенде жұмыс ақырғы кульминациялық нүктесіне жақындап қалған– ды. Бұл күн ешқашан да ұмытылмас. Соңғы рет аппаратты тексеріп, алынған нәтижелердің дәлдігін анықтап болған соң, үшеуі залдағы дөңгелек столға жиналды. Әп– сәтте Джейн столды жасап та болды.

	Бөлімше іші кара көлеңке болса да, виски шөлмегіне қадалып қалған Оуэнің гүлгүл жайнаған жүзі айқын көрінеді. Оның қасында отырған Джейн құмыраны баяу айналдырып қояды. Мұнда не үшін жиналғанын үшеуі де біледі. Бәрінің де ойлағаны бір нәрсе, бірақ үшеуі де үндемейді...

	Джон қобалжыған күйі сигарет алды. Бәрінен де бұған ауыр соғатын сияқты. «Егер сәтсіз болса ше?» Осындай сұрқия ой келгенде, оның денесі от болып жанып бара жатқандай ду етті. Енді ол бұл істі бастағанына өкініп те отырған сияқты. Джон қылғынып бара жатқандай жағасын тартып қалды, тырс етіп еденге түскен бастырма паркет бетімен дөңгелей жөнелді. Бірінші болып тыныштықты Оуэн бұзды.

	– Біз зерттеудің негізгі түйініне таяп келдік, енді бұрыннан алынған нәтижелерді іс жүзінде тексеруге тиістіміз. Яғни адам есінінің біразын жойып, оны қайтадан қалпына келтіруіміз керек,– Ол бейне бір үлкен аудиторияда тұрғандай даусын көтере, қатулана сөйледі.

	– Мұның қандай нәтиже беретіні неғайбыл. Сондықтан да алғашқы тәжірибені басқа біреуге тәуекел етуге болмайды. Бұл тәжірибе алдымен осы үшеуміздің біріне... бірінші маған жасалса деймін. Өйткені...

	– Жоқ! Тәжірибе тек менен ғана басталуға тиіс.– Джейн бастырмалатып кетті.– Джон біздің жұмысымызға басшылық етті, ал сен генераторды жасап, жинадың.

	Егер аппараттың бір жері жұмыс істемей түсініксіз жағдайға тап болсақ, сіздер бірге болуға тиістісіздер...

	Әйтсе де бұлар бір– біріне жол бергісі келмеді. Ақыры олар жеребе тартуға тоқтады. Жеребе Джейнге түсті.

	– Ертең тәжірибені азаннан бастаймыз,– деп түйді Джон.– Ал қазір шағын ғана тойтомалағымызды жасайық.

	Олар түн жарымына шейін Джон қашан ұйқтау керек екендігін ескерткенше, шарап ішті, ән салды...

	Міне, асыға күткен шақ та туды– ау. Самаладай жарқыраған шамдар Джейн отырған креслоға барлық нұрын төгіп түр; креслодан жыланша ирелендеп шығып жатқап сымдар аппаратқа барып тірелген. Джон үрейленіп Джейнге қарайды. Ол жымиып басын изейді:

	– Бастаңдар!

	Шам сығырайып барып сөнгенде, Джейн де жайлап ұйқыға кетті. Бұл кезде көгілдір шам жанып, ұйқыда жатқан Джейннің жүзін болар– болмас сәулелендіріп түр еді.

	– «К» әрпін сүрт!– деп Джон бұйрық бергенде, Оуэн генераторды іске қосты.

	– Оят!

	– Сөнген шамдар қайта жанды. Джейн көзін ашқанда, оның қарсы алдында «К» жазылған экран тұрған болатын. Джон:

	– Мынау не, Джейн?– деп сұрады.

	– Бұл алфавиттегі бір әріп, бірақ мен оны есіме түсіре алмай тұрмын.

	Экранда «А» пайда болады. Тағы да жаңағы сұрақ.

	– Бұл «Эй» әрпі ғой,– деп жауап берді Джейн. Оуэн ұйқы тудыратын тетікті басты. Осы кезде:

	– «Кэй»– ді қалпына келтір!– деп қалды Джон аптығып. Оуэн аппаратты тоқтасымен, екеуі де Джейнге қарай ұмтылды.

	Бұлар Джейнді сым құрсауынан баппеп босатып, оның тұруына көмектесті. Ал Джейн сәл жымиып: «Қалай?» деп сұрағанда, Джон «Ойдағыдай!» деді шаттанып.

	Олар Джейнді бөлмеге алып келіп, төсекке жатқызды да өздері дәлізге шықты. Терезенің алдына келіп шылым тартты, бір– біріне ләм– мим деп тіл қатқан жоқ, әркім оз ойымен болды. Осылайша бір қауым уақыт өтті. Джейн оянды. Ол тағы да:

	– Қалай болды?– деп сұрай бастады.

	– Өте жақсы! Джейн, өзіңнің жағдайың қалай?

	– Мен ештеңені де сезгенім жоқ, тек қана «Кэйді» қалай оқуды ұмытып қалғаныма таңданамын! Бірақ кейін бұл да есіме түсті,– деп Джейн өзінің тәжірибе кезіндегі көңіл күйін айта бастап еді.

	– Қазір қалай, бөтен ештеңе сезбеймісің?

	– Тек басым ауырлап кеткен тәрізді...

	Келесі күнгі тәжірибе кезінде Джейннің есінен бөлу амалы сүртіліп, қайтадан қалпына келтірілді. Осылайша күн санап сүртілетін адам «есінің» шамасы көбейтіліп, мерзімі ұлғайтыла берді, ақырында арнаулы касетаға Джейннің миындағы «естің» бәрі түгел жазып алынып, оны оятты.

	Джейннін, дәл осы кездегі қылығын көру кімге болса да ерекше әсер еткен– ді. Ол оянысымен меңіреу адамдай ешкімге де назар аудармай, мең– зең күйде жүрді де қойды.

	Көрінген нәрсенің бәріне таңырқай қарап, түсініксіз бірдеңелерді былдырлап сөйлеген болды, арагідік жылап та алады, бейне бір тілі шықпаған нәресте болды да қалды. Бір айдан соң Джейн «ням– м– м» деп тамақ та сұрай бастады, егер достары жылы сөйлеп еркелетсе, күлетін де болды. Осылайша Джейн нәрестелік дәуірді кешіріп, сәбилік шақты өткерер ме еді, бірақ уақыт ауқымы көтермеді, әрі ұзақ мерзім бойы ересек адамды ессіз ұстап оны сәби шақтан шығара алмай қалмайық деген қауіптің де салқыны тиді. (Қайткенмен де бұл әзір бір арнаға түспеген тәжірибе емес пе). Сөйтіп қыздың бір ай дегенде есі өзіне қайтарылған– ды.

	Джейн баяғы қалпына келген соң, киноға түсіріліп алған бір айлық өмірін көріп, ол да жұртпен қосыла өзіне– өзі күлетін болды.

	Джейнді Джон алмастырды. Бірақ үш айға шейін Джонға есі қайтарылмады. Бұл жолы да тәжірибе сәтті аяқталған еді...

	– Біз экспериментке даярмыз. Ол үшін кісі керек,– деді Джон бірде Кэйтске– Экспериментті өткізетін күнді белгілеңіз!

	– Мен мұны шефке хабарлаймын. Адам табылады!– деді ол есіктен шыға бере бұрылып. Сол сәтте есік те жабылды...

	– Экспериментті келесі жексенбіде өткізсек қайтеді– деді оралған бетте Кэйтс.

	– Жақсы. Тек сол адамды алдымен бізге жолықтырсаңыз екен,– деп Джон тілегін айтты.– Ал тәжірибенің сәтті аяқталғанына шек келтірмеңіз, Кэйтс мырза.

	– О, бұл тұрғысында менде ешқандай күмән жоқ! Адам тағдырының не екенін білеміз. Оған бұл үшін аз ақша төленген жоқ...

	Кэйтс бұл жолы көп кідірген жоқ, адамды дереу жіберетінін айтып кетіп қалды.

	Олар тағы да аппаратты тексеріп шықпақшы болды. Өстіп жүріп олар түстік асты да ұмытып кетіп еді, тек мазасыз безілдеген қоңырау ғана тамақтану керек екенін ойларына салды. Достар асханаға келгенде, тамақтанып отырған, баяғы генералдың қабылдау бөлмесінде кезіккен елгезек офицерді көріп таңырқасып қалды.

	– Фицжеральд Барроу... Қаласаңыздар, жай ғана Фиц деулеріңізге болады. Құрбыжолдастарым осылай атауды ұнататын– ды,– деп таныстырды ол өзін орнынан тұрып.

	– Жасалынып жатқан жұмыс өте маңызды, әрі мемлекеттік құпия болғандықтан, шеф маған көмектесуді өтініп еді. Енді мен сіздердің толық қарамағыңыздамын.– Өзін ұлы іс үшін жанын пида ететін жандай көрсетіп, көлгірсіп тұрғаны қалтасына түскен мың доллардың құдіреті екенін, егер эксперимент сәтті аяқталса, гонорар екі еседей өсетінін аузына да алған жоқ.

	Олар Фицті жылы қабылдады, бос уақытты пайдаланып, оны тәжірибеге қатысты аппаратпен таныстырды. Джон болашақ тәжірибе жөнінде де мағлұмат берді. Бұдан соң Фиц миының физиологиялық ерекшелігі анықталды. Оған сенбі күні Джейнге жасалынған тәжірибе де көрсетілді. Мұдан соң Фицтың көңіліндегі күдігінің бәрі сейіліп кетті. Ол енді үш мың доллар қалтасында жатқандай сезінді.

	Жексенбі таңы ерекше басталды. Олар әдеттегіше сағат жеті жарымда таңертеңгі денешынықтыруға шыққанда, аула іші мұнтаздай тазаланып қойылған екен. Әлсін– әлі есінеп қойып, бейжай отыратын, ұйқыға мас күзетшілердің күндегі самарқау күйі бүгін жоқ, киген киімдері де мұнтаздай таза, жүріс– тұрыстары ширақ, әрекеттерінде қарбаластық байқалады. Әшейінде өктем сөйлеп, жарлық беріп тұратын түксиген капралда да тыным жоқ, аула ішінде зыр қағып, дарбазадан бір кіріп, бір шығады.

	Тура сағат 9– да Кэйтс келді. Жиырма минут өткен соң, жасы алпысқа қарай еңкейсе де жүріс– тұрысында ерекше ықшамдылық бар, бойын тік ұстайтын, бойшаң, қара көзілдірікті, сұсты джентельменді ертіп генерал келді. Бұлардың қасында жасы жиырма бестер шамасындағы жас жігіт бар, тегі, көзілдіріктің хатшысы болар. Қонақтар залға кірді.

	Бейтаныс мырза отыра бере жарлық етті:

	– Құрметті генералым, бастасаңыз! Мен асығыспын.

	– Құп болады, сэр! Генерал құрметпен тағзым етті де, Джонға қарап:

	– Бастаңдар!– деді.

	Джейн Фицтің креслоға отыруына көмектесті, басына шлемін кигізіп болған соң, орталық пультқа қарай беттеді.

	Шам сөнді, Джон бұйрық берді:

	– Ұйқы!

	Сүт түстес шам жанғанда, Фиц шалқая түскен күйі жайлы креслода тәтті ұйқы құшағына енді. Джон қонақтарға бұрылды:

	Қазір Фиц өз атын ұмытып қалады,– деді де, Оуэннен жарықты көбейтуін сұрады.

	Шамдардың бәрі жанды. Фиц көзін ашты.

	– Қалыңыз қалай, құрметтім?– деп сұрады Оуэн.

	– Өте жақсы.

	– Атыңыз кім?

	– Мен... мен... ғапу етіңіз, жадымда жоқ...

	– Мына қыздың кім екенін білесіз бе?– Джейн жарыққа шықты.

	– Бұл сұлу бикеш Джейн ғой! Прожекторлар сөнді. Фиц тағы да ұйқтап кетті.

	– Ғажап – зал жақтан әлдекімнің даусы естілді. Джон қонақтарға тағы да бұрылды:

	– Қазір Фиц есінен толық адаланды.

	Адамның есін жазып алатын аппарат іске қосылды. Осы сәтте экран көгілдір нажағайға толып кетті де, сәлден соң аспаптың дыңылынан басқаның бәрі тыныштала қалып еді. Осыны күтіп түрғандай, шам да жанды. Фиц те оянған– ды. Джейн оның шлемін шешіп болған соң:

	– Қалың қалай, Фиц? деп сұрады. Бірақ Фиц дауыс шыққан жаққа басын бұрғанмен, үндеген жоқ. Қонақтар да орындарына тұрып, Фицке таяп келіп оны айналдыра қарай бастады. Ал Фицтің назарын аударған көзілдірікті қонақтың саусағындағы ақық жүзік болды... Ол жылтырауыққа әуес сәбише жүзікті ұстауға әуреленіп жатыр.

	– Дәл осындай «сәби» дәуірде біз де ай бойы болған едік, сондықтан да мұның мерзімін ұзартудың қажеті жоқ қой деп ойлаймын.– Джон тәжірибені түсіндіре бастады.– Өздеріңіз де көріп тұрсыздар, мырзалар, Фиц есінен түгел айрылды: онда тек қозғалыс, есту, көру сияқты өте қажет жүйке жүйелері ғана қалды. Қажет болса, аппарат мұны да құрта алады,– Джон қандай сұрақ болады екен деген жүзбен Фицті қаумалап, оның мына қылығын таңырқап тұрған генерал мен бейтаныс мырзаға қарады.

	Қазір Фицтің есі өзіне толық қайтарылады. Егер сауалдарыңыз болмаса, мырзалар, бәріңіздің орындарыңызға баруларыңызды өтінемін!– Жарық өшіп, бөлме іші күлгін сәулеге бөленді, болар– болмас зыңылдаған аппарат жазып алған информацияларын қайтара бастады... Шам жанды, Фиц көзін ашты.

	– Тәжірибе қалай өтті?– Даусы әлсіреп шықса да, Фицтің алғашқы сөзі осы болды.

	– Бәрі де ойдағыдай!– деді Джейн оның басын шлемнен босатып жатып. Джон мен Оуэн оның тұруына көмектесті, екеулеп барып Фицті төсекке апарып жатқызды.

	Джон мен Оуэн көрші бөлмеден оралған соң да, қонақтардың арасынан қозғалған жан болған жоқ, олар жаңағы көріністің әсерінен әлі шыға алмай таңырқаған күйде үнсіз отырып қалып еді. Генерал әлсін– әлі қасындағы мырзаға жалтақтап қарай береді, шамасы, қара әйнектің арғы жағына жасырынған мырзасының көзінен әлденені барлап көргісі келетіп сияқты. Әлгінде, тәжірибе басталарда тәкәппарланған мырза үнсіз отырып қалған; бәлкім, мұндай ғажап істі көрермін деп күтпегендігінен болар, әлде әрбір жұмсалған доллардың мыңдап оралуын қалайтын жанның мына тәжірибені капиталға қалай айналдыру жолын көңілмен пішіп, оймен шолып уақыт оздырды ма, әйтеуір, бұл үнсіздікті генерал жаманға жорыған жоқ– тын.

	– Құп болады, генерал!– деді ол әлден уақытта орнынан тұрып, дереу жинала бастады.– Жүрелік. Қалған істі жол– жөнекей ақылдасармыз.

	* * *

	Ертесіне генерал тағы келді. Қасында Кэйтс пен Фиц бар. Көңілі көтеріңкі, қол беріп, жұртпен жайдары амандасып шықты. Джейнмен амандасқанда ерекше инабаттылық көрсетіп, басындағы фуражкасын алып, қыз қолын сүйді.

	– Леди, джентльмендер! Ғылымдағы мұның маңызын тап басып бағалап алмасам да, тәжірибенің ұнағанын айта кетуді өзіме зор борыш санаймын. Бек ризамын,– деп ол бөлме ортасындағы столға қарай беттеді.

	– Іс нәтижесін дер кезінде бағалау – творчествода өрлеу тудыратыны талассыз. Міне, мынау соның жоралғысы.– Ол әрқайсысына он мыңнан доллар жазылған чекті столдың қарсы жақтағы орындықтарға келіп жайғасқан үш достың алдына тастады.– Рахым етіңіздер...

	Дей келіп генерал алдарында жатқан тілдей– тілдей көк ала қағазға үрке қарап, абыржып қалған үшеуінің әрекетін қызықтағандай үнсіз қалып еді. Кэйтс, әсіресе Фиц, чектен көзін алар емес, ішіп– жеп барады.

	– Генерал мырза, Сіздің ілтипатыңызға зор рақмет... Зерттеу жұмысы үшін бәрі бар, біз үшін үлкен сыйлық сол. Ал мынадай...– Джон чекті генералға қарай сырды.– Ал мынандай құрметке татырлық қызмет жасай алғанымыз жоқ әзірге...

	Фиц санын бір– ақ ұрды кіжініп.

	– Байқаймысыз, Кэйтс мырза, біз қателеспеген сияқтымыз?

	Генерал әлденеге қуанатын сыңай танытып, көмекшісінің иығынан қағып, мейірлене сөйлейді. Джонның әлгіндегі қылығын аңғармаған тәрізді (үш дос таңданғаннан оның аузына қарап қалыпты).

	– Нағыз ғалым әсте ашқан жаңалығының құнын азырқанбай қалған емес!– Енді ол бұл үшеуіне жүзін бұрды:– Мені қуантып отырсыңдар, мырзалар. Мынау...– Ол чекті Джонға қарай жайлап ысырып қойды.– Мынау шефтің сіздерге арнайы жасаған сыйсияпаты. Бұл – бір. Менікі тек тілек орындау. Өз тарапымнан қосарым: егер қазіргі нәтижеге азырқансаңыздар, келешекте осындай құрметке сай нәтиже болады деген ізгі ниеттің белгісі санатында санағайсыздар мұны.

	– Қашан да ақшаның артықтығы болған ба?!

	Оуэн чекті үнсіз аударып– төңкеріп біраз отырды да, мәймөңкелеуді білмейтін өзіне тән мінезінен бұл жолы да таймай, сұрағын тігінен қойды.

	– Айтыңызшы турасын, генерал мырза, мысалға бізден қандай нәтиже күтер едіңіздер сонда?

	– Міне, бұл басқа мәселе!– деді де генерал орнынан тұрып кетті. Ол столды айналып барып, Оуэннің ту сыртынан келіп, екі иығын қомақтай қысып– қысып қойды.– Нағыз джентльмендік бұл. Шынын айтсақ, тынған іс аз емес, мәселенки, мына нәтижелеріңізді қазірдің өзінде медицинада қолдана беруге болар еді. Мәселе тек осында ма?...– Генерал Фицтің қасына келді.– Мына отырған

	Фиц, кеше ғой бір сәтте есінен түгел адаланды, артынша оны қайтарып бердіңіздер. Байқаймын, баз қалпы: шүкір, жоғалтқаны болмағанымен қосқаны да шамалы. Солайма, Фиц?

	– Дәл солай, генерал мырза! Генерал орнына отырды:

	– Сен қалай ойлайсың, Фиц мырза, біздің қаһарман теңіз жаяу әскеріміздің басындағы барын өшірер болсақ, Отанымыздың қуаты артар ма еді?

	– О не дегеніңіз, генерал мырза! Керісінше, бүкіл «демократияның» тірегі күйрер еді... Батыс Европаға коммунистердің індеті жайылар еді.

	– Егер солдаттарымызға бірер минуттың ішінде күрделі соғыс техникасын игеріп әкететіндей білімді қалағанымызша бере алатын болсақ ше?

	Фиц орнынан атып тұрды:

	– Ұлықсат етіңізші, генерал мырза!– Генерал үнсіз ишарат етті.– Онда біздің қаһарман әскеріміз дүние жүзінде біздегідей нағыз демократия орнатар еді!

	– Міне, мәселе қайда, мырзалар!– деді де генерал бөлме ішін кезіп кетті. Ол ерсілі– қарсылы жүріп сөзін жалғай берді.– Солдаттар біреу, екеу емес, мыңдаған әскер, оларға – кешегі Фиц сияқты шлем кигізіп жату игі істің адымын мардытпайтын тұсау болары даусыз. Сондықтан да мұны пайдаға асырудың бірден– бір жолы радиотолқынын пайдалану ғой деймін. Қалай, қайтып, әрине, мұны шешетін маман сіздер, мырзалар. Бұл сізге де арналады бикеш дегендей, генерал Джейнге қарап сәл бас иді.

	– Айтты– айтпады бұдан басқа тиімді тәсілді көре алмай тұрмын, мырзалар!

	Бөлме ішінде тыныштық орнай қалды.

	«Генерал мұнда келгендегі мақсатын толық айтқан сияқты. Оның сыйлық ұсынып алғыс айту үшін келмегенін сезе тұра үш дос істің дәл мынадай бағыт алатынын күтпегенді. Кешегі көзілдірікті мырзамен «жол жөнекей» ақылдасқан әңгімесі осы жайлы болған, әрине. Тағы не туралы айтты екен олар. Білер ме еді шіркін! Тегі бір жауап беру керек қазір, жауап болғанда, генерал мырза ырза болатындай, әрі өз істері жапа шекпейтіндей болу керек. Қырсыққанда, осыншама жасаған еңбек зая кетер ме екен? Майкл тағдыры шешілмей қалса, зая кетпегенде қайтуші еді, есіл еңбек... Ойлан. ойлан...» Джонның еңсесін басып кеткен ой осы болды. Бір ғана Джон емес, Оуэн де, Джейн де дағдарып калғандай. Джейн абдырап бір Джонға, бір Оуэнге қарайды жалтақтап. Ал ол екеуі мелшиіп қарашығын бір нүктеге қадаған күйі үнсіз отыр. Қыз өзіне таяу отырған Оуэннің аяғын басты: «не істейміз, бір амалын тапсай» деп жалбарынғандай. Тыныштықты бұзған Оуэн болды:

	– Генерал мырза, Сіздің ұсынысыңыз біз үшін тосын, әрі ғылыми негізі әлі толық зерттелмеген тың іс. Принципінде техникалық шешімін табуға да болады, бірақ ол үшін зерттеу жүргізуіміз керек алдымен,– деп Оуэн өзіне аңтарыла қарап қалған екі досына көз қиығын тастады. Джон құптайтын сияқты оны.– Кешегі көргеніңіздің бәрі Майкл жасап үлгерген «биоблоктің» негізінде алынған нәтиже. Ал мына талабыңызды биофизиктің көмегінсіз іске асырудың амалын өз басым таба алмай тұрмын.– Оуэн сәл кідіріп, мені түсініп тұрған боларсыз дегендей, генералға қарады. Ал генерал болса сөз нобайын таныса керек, ұқтым дегендей оң қолын сәл көтерді.

	– Егер мен сізді дүрыс түсінсем, мистер Оуэн, Майклсіз іс бітпейді, демексіз ғой,– деп барып өз көмекшісіне ым қақты. Кэйтс осы сәтті күтіп отырғандай орнынан атып тұрып, сампылдай жөнелді.

	– Генерал мырза, кеше Нью– Йоркке таяу Кампрвэль жындыханасынан Майкл Голсбэриді алдыру туралы жарлығыңызды тиісті мекемеге дереу жеткізгенмін. Бүгін сағат он екіде Майкл осында әкелінеді.

	– Дәлірек айтсақ,– деді генерал қол сағатына үңіліп маңғаздана, сөзін әдейілеп соза сөйлеп,– тура бір сағат он жеті минуттан соң Майкл осында болады. Басқа қандай тілектеріңіз бар, мырзалар.

	Үш дос орындарынан атып тұрды, жүздерінде әлгінде ғана меңдеп кеткен дағдарыстың ізі де қалмаған, қуаныштан жүздері бал– бұл жанады.

	– Рақмет, генерал мырза, бізде басқа тілек жоқ әзірге! Джон шын ниетімен ризашылығын білдірді.

	– Онда қоштасуға рұқсат етіңіздер, мырзалар. Кэйтс арқылы байланыс жасап тұрармыз. Іске сәт мырзалар. Мисс Джейн, сау тұрыңыз!

	Генерал кетісімен олардың болған әңгіменің байыбына жетіп, талдауға мұршасы болған жоқ, бәрі де Майклды қарсы алу қамына қарбалас кірісіп кеткен еді. Тура айтқан уақытта, креслосымен қоса Майкл әкелінді. Осы уақыттың ішінде ол қатты жүдеп, адамдық санаттан шығып қалған екен. Бәрінен де оған шлем кигізу оңайға соқпады. Достар көптепкөмектесіп жүріп Майклды аппараттың алдына отырғызды– ау, әйтеуір. Мұнан кейін жұмыс белгілі арнамен өтіп жатты...

	Майкл көзін ашып маңайына таңырқай қарады.

	– Джон, Джейн... Оуэн...– Ол креслодан ытқып тұрмақшы болып әрекеттеніп еді, бірақ әлі құрып сылқ етіп қайтадан отыра кетті...– Достарым– ау, қайда болдыңдар... мен сендерді бомбадан жасырынатын жерге жете алмай мерт болды ма деп ойласам. Бомба жарылған жоқ па өзі... Шыпдық па бұл...

	Джон мейірлене жымиды:

	– Бәрін жата– жастана біле жатарсың. Ал қазір, Майкл, саған тынығу қажет. Сөйлеп шаршама, саған күш жинау керек. Сәл шыда... Біз қасыңдамыз – деп Джон Джейнге ым қақты. Ұйқтап кеткен Майклды креслосын жазып, шылжымалы арбаға жайлап салды да, арнайы даярланған бөлмеге алып кетті.

	Демалыс ушін арнайы дайындалған бөлме. Мұнда бой жазып, ой сейілту үшін бәрі жасалынған: бөлменің ұзын қабырғасының қақ ортасында үлкен камин пеші, қарсы жақта пианино тұр, түрлі журналдар жайылған жатаған стол, магнитофон қондырғысы, терезеге таяу бұрышта шағын бар тұр, сөресі салқын сусындар шөлмегімен лықи толған. Алқа– қотан қойылған жайлы креслода Майкл, Джейн, Оуэн отыр. Бүгін генералға жауап беру керектігін кеше Кэйтс арнайы келіп айтып кеткен– ді. Жауап қандай болмақ, осы сұрақ төңірегінде кешеден бері төрт дос басын қатыруда. Бұларды қинайтын генерал тапсырмасының техникалық тұрғыдан орындалмайтындай қиындығында емес, ашылған ғылым жаңалығының – жасалған аспаптың нендей мақсат үшін қолданылатындығының дүдамалдығы болды.

	Достар Майкл есіне оралған соң, көңіл күйіне қарай бірден емес, мысқалдап оған жүргізілген зерттеуді толық баяндап, алынған нәтижемен түгел таныстырып еді. Арагідік түсірілген киноленталарын да көрсетіп жүрді. Әрине, мұндай кезде олар досының жеділкүйін қатаң қадағалады. Егер Майкл тебіреніп, немесе жүйке жүйесінде биоток импульс өрісі өте бастаса, арнаулы аспаппен дереу ұйқтатылатын– ды. Ол қашан толық хабардар болып, жасалған жұмыстың ұңғыл– шұңғылына үңіліп әбден ұғып, өз тарапынан тұжырым жасап, тиянақты ой қорытқанша бақылауда болды. Істің бағыт– бағдарына толық қаныққан Майкл адам миының әрбір бөлшегінің қызметіне қарай жүйке жүйесі арқылы жететін хабардың биоток импульсіне айналу механизмімен танысқан кезде қатты қуанды.

	– Мынау фантастардың қиялында ғана болмысқа айналатын ақиқат қой,– деп Майкл балаша шаттанды. Шіркін, қазақ ғалымы мен сендерді бір қосса! Ал өз басым ондай ғалымның лаборанты болуға ойланбай келісер едім...

	Ол нағыз феномен!

	Майкл достарының генерал қармағына қалай түскенін, оның соңғы тәжірибеден соң бұлардың алдына қойған талабын естігенде:

	– Енді,– деді бірден,– биотокті толқынға айналдыру онша қиындық тудырмайды. Гәп әр импульске ғана тәнті амплитудада тербеліс жиілігін тудыра білуде.

	– Дегенмен бұл маған Кампрвэльден қайта оралудан қиын емес,– дегенді Майкл әзілдеген боп достарына риясыз алғысын білдіріп.– Мынандай зерттеу нәтижесінен кейін тербеліс тіркесін тізгіндей алмау биофизикке кешірілмес күнә да.

	Тәуір боп, әбден айыққан соң, Майкл телефон арқылы сөйлесіп отырған әжесіне сәлем беруді сылтау етіп үйіне барып қайтқан– ды. Ол оралғанда шандып, мұқият байланған папканы да ала келіп еді. Бұл оның ми функциясын игеру бағытында жасалған жобасы болатын. Енді оны бәрі талдап көргенде жасалған биогенератор құрылысын онша өзгертпей– ақ, өткізгіш қызметін радиотолқынмен алмастыруға болатынын анықтады.

	– Әрине, мұның бірін генерал білуге тиісті емес,– деді Джон.– Бірақ бұл идеядан үзілді– кесілді бас тарту біз үшін ғылым алдында қылмыс.

	– Джон дұрыс айтады,– деді Майкл оны бірден қолдап.– Басталған істі жарты жолда тастауға құқымыз жоқ. Бізге қажет нәтиже. Соны анықтау керек тезірек.

	– Шіркін, олардың көкейін тесіп тұрған не, білсе соны!– деп кіжінді Джейн.– Мақсат солдатқа сабақ үйрету емес, басқада! Бұған бәсім бар.

	– Джейн, сәл сабыр – деді Майкл жұмбақтап.– Егер осы идея жүзеге асты бар ғой, олар бізден ештеңе де жасыра алмайтын болады.

	Манадан үнсіз отырған Оуэн бір қозғалып қойды:

	– Түбі осының нәтижесі біздің қажетімізді өтейді, көр де тұр!

	– Мәселе біздің қажетімізді өтеген, өтемегенінде ме?!– деді Майкл көңіліне ұялай бастаған күдігін жасырмай.– Қайткенмен де тарих қателігін қайталамауымыз керек.

	– Майкл, сен атом бомбасының адамзатқа әкелген зардабын айтпақпысың?– деп Оуэн елең етті. Ол дерттен жаңа ғана айыққан досы атом зардабын еске алса қайталап қала ма деген қауіппен оның алдын орағытып, әңгіме тақырыбын басқа салаға бұрғысы келді. Жалғыз Оуэн емес, Джон да, Джейн де Майклдан көзін алмай, оның әрбір қимылын қалт жібермей, үрейлене қарап қалыпты.

	Бірақ ол достарының қаупін аңдаған жоқ, өз ойын жалғай берді.

	– Атом бомбасының зардабы өз алдына, қай заманда болмасын, ғылым жетістігі соғыс мақсатына қолданылмай қалған емес– ті. Егер осы жасағанымыз тағы да апатқа соқтырар болса, біздің адамдық қасиетіміздің құны неде болғаны?!– Майкл достарына қарады.– Сондықтан біз олардың түпкі мақсатын қайткенмен білуіміз керек. Бұл дүние олардың қолына түсуге тиісті емес.– Ол өзіне анталай қалған үшеуіне алма– кезек қарап шықты. Достары оны үндемесе де толық құптағандай. Бәрінен де оның сары уайымы емес, сабырлы ойын естіп қуанып қалды.

	Джейн досының көңіліндегі түйткілді түгел таратқысы келді білем, оның сөзін әзілге шаптырып іліп әкетті.

	– Олардың пиғылын қайтсек те білеміз, Майкл, сәл сабыр еткін. Тек нәтиже болсыншы алдымен...

	Майкл күліп жіберді. Онымен қоса басқалар да күлді.

	– Былай достар,– деді Джон пәтуаға келіп тоқайласатын мезгіл жеткенін сездіріп,– зерттеудің күрделілігін сылтауратып уақыт оздырамыз да...– деп ол сұқ саусағымен ернін басты. Достары оның нені мегзейтініп түсіне қойды, келіскендей бәрі бас изеді.

	– Уәде осы, үш ноян және...– Джон оң алақанын стол үстіне жайды. Майкл мен Оуэн оң қолдарын Джонның жаюлы алақанының үстіне салды. Бірақ қыз жігіттердей серттесуді қалаған жоқ, шағын жұдырығын олардың айқасқан абажадай алақандарының үстіне нығарлай қойып:

	– ...Және Джейн!– деді тамағын кенеп, ерекше жігермен.

	* * *

	Жұмыс... жұмыс... жұмыс... Күн демей, түп демей жүргізілген зерттеу ақыры сәтті нәтиже беріп, генерал қажет қылған аспап ақыры даярланып еді.

	Бөлменің ортасында үш аяқты тұғырда аспап тұр. Алғаш көрген адам онша көз тоқтатып оған назар аудармас та еді, дүкен сөрелерінде көз сүріндіретін фотоаппараттың бір түрі болар, не болмаса геодезия аспабына байыздай салары талассыз. Ал көз тоқтатқан адам жазық және тік жазықта айналып, бағытын өзгертіп тұратын объективке ұқсас, бірақ ұзындау, цилиндр тақылеттес негізгі бөлшегімен үш түсті түйме айырғышы және тұғырға бекітілген тұстағы шағын шаршы экранын көргенде, оны телекамераға қатты ұқсатар еді.

	Төртеуі де аспапты жаңа көрген адамша оны қаумалап ортаға алып таңырқай қалған.

	Джон: Сынап көруіміз керек еді мұны.

	Оуэн: Несі бар, сынасақ сынаймыз да!

	Майкл (ойланып): Кімнен бастасақ екен... Бұл жолы кезек менікі болар. Оуэн:

	– Достым, осының бәрі саған жасалған сынақтың нәтижесі.– Ол есік алдында ерсілі– қарсылы жүрген күзетшіні нұсқады. Ендігі кезек аналардікі, мұны алдымен соларға байқап көрейік.

	– Сен не деп кеттің. Оуэн, олар туралы қажет мәлімет жоқ қой бізде!– деп Майкл «сынақтан» өтер адамның алдын ала биоток өрісін тексеріп, табиғи ерекшелігі анықталмағанын еске салып жатыр.

	– Немене, сонда мен кешелі бері екі қорап сигаретімді түгескенде, оның өкпесін ыстағалы жүрді ғой деймісің! Оуэн сықылықтап күлді. Майкл түгіл Джон мен Джейн де кешеден бері досының далаға жиі шыққыштап, күзетшілерге жиі– жиі барғыштай беру себебінде енді ғана назар аударғандай.

	– Насырға шауып жүрмегей,– деп Джон қаупін жасырмады.– Абзалы, алдымен осы төртеудің біріне байқағанымыз жөн болар еді,– деп ол достарын мегзеді.

	Дей тұрғанмен, Джон да, басқа екеуі де Оуэн ұсынысынан үзілді– кесілді бас тартпады. Себебі олар Оуэннің ойға алған ісіне тыңғылықты даярланып, тиянақты орындайтынынан жақсы хабардар. Әрі ол әбден пісіріп алмай ойын ортаға да салмайтын, ал ол өз жоспарын ашық айтты екен, оны айныту оңай шаруа емес. Соған қарай, Оуэн өте сирек қателесетін.

	Сөйткенше болған жоқ, Оуэн аспапты алдына құрып та үлгірді.

	– Дайындал... Қосамын!– деп ол өзіне– өзі бұйрық бере жүріп қызыл ноқатты басты. Сол сәтте әлгінде ғана жайбарақат тұрған күзетші жалма– жан иығынан автоматты ала салып, аспанға қарай атып– атып қалды. Мылтық даусын ести сала, іште тынығып жатқан күзетшісолдаттар үйден алақтап атып– атып шығып еді. Бәрі де аң– таң, оқыс атылған мылтық үні оларды абыржытып тастаған сықылды. Есіктен шыққан бойы мылтығын қайта асынып жатқан әлгі солдаттың жайбарақат кейпіне аңтарыла қараған күйде сілейіп тұрып қалыпты. Тек еңгезердей капрал ғана іштен жүгіре басып шыққан бетте балағаттап ұрсып келеді.

	– Мылтық атқан кім!.. Сенбісің?! Жын соқты ма сені, неге аттың?

	Солдат үстіне төніп келген капралдан жасқанғандай басын сәл қисайтып әкетті, кірпігі жыпылық– жыпылық етеді. Әскери тәртіппен қысқаша жауап қайтарып жатыр.

	– Атқым келіп кетті, бір түрлі, капрал мырза!

	– Атқым келді... Есуас!..– Капрал ашудан түтігіп кетті. Иығындағы автоматты жұлып алды:– Атқысы келіпті, ей, мына әумесердің?!– Ол кекесін күлкі ойнаған жүзін есік алдында сілейіп– сілейіп тұрған солдаттарға бұрды:– Апарып қамаңдар, мына делқұлыны!..

	Ештеңенің мәніне түсіне алмай түрған екі солдат бұйрықты ести сала күзетшіні алдына салып айдап жөнелді.

	– Қап, ана сорлыны құртатын болды– ау!– Джейн: жаны ашып бебеу қақты.

	Жалбарынғандай Оуэнге жалтақ– жалтақ қарай береді.– Құтқарсайшы ананы!

	Оуэн аузына микрофонды таяды да қызыл ноқатты қайта басты.

	– Капрал мырза, бір жолға кешірім еткін! Атса, мылтықты аспанға атты, бөлінген ештеңе жоқ қой!

	Капрал айқай салды:

	– Тоқтаңдар!– Ол екі– үш аттап күзетшінің жанына келді. Шомбалдай жұдырығын оның тұмсығына тіреді.– Енді бейбастықтық жасасаң, тура әскери трибуналға жөнелтем! Түсіндің бе?!– Капрал оған қаруын қайтып берді.– Кәне, не айттым, қайталашы!..





– Бәрі түсінікті, капрал мырза!– Солдат мылтығын иығына іліп жатып, мұрнының астынан міңгірледі:– Егер аспанға мылтық атсам тура трибуналға жөнелемін...

	– Бар қызметіңе!..– Капрал айналып жүре берді.. Күзетшіні тағы бір балағаттап сыбағасын берді.

	– Құп болады, капрал мырза!..

	– Ғажап!.. ғажап...– Джейн шегін тартып, аспапты жаңа көргендей әр жерін сипалап, айналшақтай қалыпты. Үш жігіт бір– біріне қараған күйі үнсіз қалған. Олар тұра берер ме еді, егер дарбаза сыртынан машина «бепілі» естілмегенде. Бұл Кэйтстің машинасы болатын. Ол кейінгі кезде күніне бірнеше рет келеді. Келген сайын лабораторияда ұзағырақ отыруға тырысады. Тапсырма осылай ма, әлде оның табиғи жаратылысынан ба, әйтеуір, келген сайын ол әр нәрсені түрткілеп сұрағыштап, зерттеудің бағыт– бағдарынан бірсыпыра хабардар болып та алған. Көбінесе Джейннің маңында айналшықтап жүргені. Кейде халат киіп алып қызға кәдімгідей қолғабыс жасайды. Мұндай кезде қыз ыңғайсызданып, әлденеден қысылғандай достары отырған жаққа жалтақтай беретін. Әйткенімен, сырбаз, сыпайы жігіт қаншама сұқбаттаса жүре қыз көңіліне қаяу салатындай, не болмаса әлденеге мегзейтіндей сөз айтып, қылық көрсеткен емес– ті. Керісінше, қыз Кэйтспен әңгіме кезінде көңілінің терең түкпіріндегі нәзік сезім қылы күй шерткендей жадырап қалатынын сезінгенде оған іштей таңданушы еді... Машина ішке еніп, одан түскен Кэйтсті көрген кезде, Джейннің денесінен ток жүріп өткендей болды. Ол әлденеден қуыстанғандай жолдастары тұрған жаққа жалт қарады:

	– Осының ойында не бар екен... білсе, шіркін!..– дей тұра, Джейн қаперінде жоқ ұсыныстың қалайша тіліне орала кеткеніне таңданды.

	– Несі бар, бикеш, көңіліңіз шын қаласа орындайын! Бұл сабаздың да биологиялық картотегі даяр,– деп, Оуэн «сен қалай қарайсың» дегендей, Джонға қарады. Джон капралмен амандасып, әдеттегінше жай– жапсармен танысып жатқан Кэйтстен көзін алмай:

	– Кәне, ендеше, Оуэн, аспапты даярла,– деді де, ол Джейнге бұрылды.– Сен оны ана креслоға отырғызып сөзге айналдыр.– Джон өзі орталық пультке қарай беттеді:– Әркім өз орнында болсын!

	– Ғылым әлемінің шоқ жұлдыздарына сәлем!– Кэйтс күндегісінше әзілдей кірді.– Джентльмендер бүгін қауырт іс үстінде ғой. Генерал мырза даярлап отырған миллионның сылдыры құлақтарына жеткен білем, сірә...– Кэйтс өз істерімен болып жатқан жігіттермен қол алысып қысқа амандасып жағалап өтті де, қыз отырған жаққа беттеді.

	– Сұлу бикеш, Джейн, сіз бүгін мүлдем әсем көрінесіз! Көңіл– күйіңіз де көтеріңкі!– Ол ұсынған қыздың қолын ерекше ілтипатпен алып ерніне басты.

	– Біз кез келген кісінің ойын толық оқи алатын болдық,– деді қыз ойнақы үнмен оған қолын беріп жатып.– Енді сіздің шын пиғылыңызды қалаған сәтте біле алатын дәрежеге жетсем, қалайша қуанбасқа оған, мистер Кэйтс!

	Тіл ұшында тоқырап қала беретін жұдырықтай жүрек лүпілін қыздың өзі білгісі келсе, одан артық бақыт болған ба еркек атаулы бейбаққа!– Кэйтс қызға қарсы тұрған креслоға жайғасты.– Кәне, бастаңыз, мен сіздің толық ырқыңыздамын...

	– Оуэн, көгершінім, маған бір қызмет етші!– деп дауыстады Джейн Кэйтске қараған күйін өзгертпей.

	Аспапты Кэйтске бағыттап құрып болып, ол екеуінің әрекетін манадан қалт жібермей бағып тұрған Оуэн Джейннің сөзін ести сала қажет тетігін бұрады. Лабораториядағы тек орталық пульттағы ноқат– шырақтардан басқа шамы түгел сөнді. Кэйтс ұйқыға кетті. Орталық пульттағы шағын қос экран бетіне сан тізбегі тола бастады. Майкл клавиштың сол қол саусақтарын босатпай, оң қолымен қажет тетікті бұрап, экранның бір бүйірінен туып, келесі, қарсы жақтауға қарай толқынша бірін– бірі қуа өкшелей барып жоғалып жатқан толқындай сансыз ирек ішінен қажет тербеліс тізбегін теріп, көлденең қос сызықтың бойына тоқырата бастады.

	Майкл: Толқын тізбегі терілді, Генератор жұмыс бабында.

	Оуэн: Кэйтс жауап беруге дайын.

	Джон: Кэйтс мырза, ана жолы гепералмен келген көзілдірікті мырза кім?

	Кэйтстің көзі жұмулы, ұйқыда, бірақ сөзі анық.

	– Ол Дюнен үйінің ірі финансисі, Батыстағы ең ірі қару– жарақ өнеркәсібі корпорациясыпың президенті.

	– Оның көздеген мақсаты не?

	– Олар сіздер жасаған аспапты алдымен Африкадағы алмаз беп уранға бай ел басшысын ырқына көндіру үшін пайдаланады. Ал түпкі мақсат социализм лагеріндегі халықтың санасын капитализм идеологиясымен суарып, алдымен СССР– ды соғыссыз жаулап алып, сөйтіп дүние жүзіне АҚШ үстемдігін жүргізу...

	– Е... еһе... шалған жерін қарашы мыналардың! – Джон ысқырып жіберді.

	Майкл ызаланып орнынан атып тұрды, қолындағы қаламын столға бірақ соқты:

	– Бәсе, долларды оңды– солды неғып шашты десем...

	– Құзғынша шұқшиюы тегін емес деп айтпап па едім сонда– ақ!– деді Джейн.

	Оуэн үндемеді, тек басын шайқай берді.

	– Жә, әзірге жетер осы. Кэйтсті оятыңдар!– Джон экранды өшірді. Бөлменің шамы жанды. Кэйтс көзін аша салып, шошып оянған жанша алақтап жатыр. Көзі қарсы алдында отырған қызға түскенде, өзінің мына қылығынан ыңғайсызданып, сасқалақтап қалды.

	– Сұлу бикеш, қалай, ести алдыңыз ба жүрек лүпілін...

	– О, мистер Кэйтс, сіздей жігіттер оңайлықпен сыр берген бе?!– Джейн сықылықтап күлді. Күлкісі қуанышты көңіл күйдің, шат– шадыман шаттықтың белгісінен гөрі, кеудеде қайнаған ашу мен ызаның ащы көбігіне ұқсайтындай. Сасқалақтап, әлі өзіне– өзі келе алмай отырған Кэйтс мұны байқамады, уытты ащы күлкіні өзінің мына пошымын әжуа еткен қыздың жеңіл әзіліне сайды.

	– Ұйқыңыз шала болған жоқ па, қалай, қор ете қалдыңыз ғой отырысымен!

	Кэйтс қапелімде қыз әзіліне дұрыс жауап таба алмай қызарақтап, жан– жағына жалтақтай берді, көмек күткендей, қастарына келген Джонға қарады. Бірақ Джон ештеңе сезбегендей онымен қызмет бабында сөйлесіп кетіп еді.

	– Мистер Кэйтс, генерал мырза талап еткен аспаптың алғашқы вариантын жинап болдық. Соны сынап көру керек еді.

	– О, міне бұл жақсы жаңалық!– Кэйтс орнынан атып тұрды.

	Мына жай Кэйтсті шын қуантты: біріншіден, өз бастығының мұндай жаңалықты тез естігісі келетінін күнбе– күнгі әңгіме кезінде сезінетінді. Ал Кэйтс сияқты орнықты, адал қызметімен ғана бастығына жағатын кісіге, тапсырманың дер кезінде орындалғанын хабарлаудан артық сәтті кезең сирек кездесер: сыйлыққа, қадір– құрмет, сенімге ие болады.

	Екіншіден, мына хабар өзін қыз алдындағы қолайсыз жағдайдан құтқарды. Осы үшін Кэйтс Джонның қолын сүюге даяр, ол не айтса, соны орындауға бар.

	– Бір тілек, мистер Кэйтс,– деді Джон оның осы сәттегі ниетін сезген адамша.– Әзірге мұны генерал мырзаға айтпай тұра тұрсаңыз. Тәжірибе қандай нәтиже береді, алдымен соны көрелік.

	– Мақұл,– деді Кэйтс бірден келісіп. Ол кетуге ыңғайланды. Джейнмен бас иіп қоштасты.– О, кэй, жарандар, ертеңге шейін.

	* * *

	Достар бақ ішінде, емен саясындағы шалғын үстіне жайғасқан. Кэйтс пен Фицті шығарып салған соң ішке кірмеді, бәрі осылай қарай үнсіз аяңдаған– ды. Шілде айы туғалы, олар күн сайын күн төбеге көтеріліп, шақырайып тұрып алған кезде осы жерге жиналатынды. Түні бойы суға бөккен емен түбі күн төбеге жеткен кезде ғана қызынып, шалғын түбіндегі дымқыл енді ғана буланып ұша бастайтын. Дәл осы кезеңде буға айналған су ылғалды ауа түріне еніп, жаныңды жадырататын– ды.

	Лаборатория іші қандай ыстықта да қоңыржай салқын болғанымен, емен саясындай сергітпейді. Табаннан ескен қоңыр, салқын ауа адам тәніне ерекше құяр нәр сықылды, әсіресе ұсақ детальдарды теріп іштен қалжырап шыққан кездерде салқын, ызғарлы, табанға бауыр төсеп сәл жатқан соң– ақ, шаршағандары басылып, сұқбатқа кірісіп кетер еді. Кейде мұндай сұқбат таласқа айналатын. Ондай кезде іштен құрал, аспап шығарылып, талас түйіні тарқатылғанша ұзақ отырысып қалатын– ды. Мұндай кезде туындап жататып теориялық тұжырымға да осы емен саясы куәгер. Бірақ бүгін олай емес, бәрі де үнсіз, жүздері жабырқау.

	Фицтің қатысуымен өткен тәжірибеде де көңіл суытарлықтай оғаштық болған жоқтын, қайта ол өте сәтті өтті. Бірақ оның нәтижесін күн ілгері білгендіктен бе, бұлардың бірін де селт еткізбеді, мұның есесіне, Кэйтс мырза Фиц оянып болған соң, таңданғаннан тіл– аузы байланғандай үнсіз, ұзақ отырып қалып еді. Ол орнынан тұрып келіп, тұғырдағы аспапқа ұзақ қарап тұрды. Жүзінде таңдану бар, сонымен қатар бұл тұрғысында әлгінде өзі куәгер болған ғажап көріністің әсерінен әбден арылып, ойын жинақтап алып, өз тарапыпан айтылар пікірін түйіндеуге уақыт ұтудың амалы да, бәлкім.

	– Мистер Джон, қазір менің орнымда генерал мырза тұрса, не айтар еді?!– деді ол аспаптан көзін алмай.– Білгіңіз келе ме?– Ол Джонға тіктей қарады.

	– Дәлірек айтсақ, талабы деңіз, Кэйтс мырза,– деп Джон іліп әкетті оның сөзін.

	– Ендеше, тыңдаңыз генерал талабын: «Операция кезінде бөгде біреуге күдік тудырарлықтай әрекет сезілмеуі тиісті».

	Кэйтстің мегзеп тұрғаны әлгінде Фицке жасалған тәжірибе кезінде шамның түгел сөндірілгендігі екенін айтпай– ақ бәрі түсінді.

	– Әрі қандай жағдайда болсын,– деп жалғады сөзін Кэйтс,– мейлі топ ішінде, мейлі жеке кездесуде болмасын, мұның ықпалы тек кажет объектіге ғана қатысты болуы керек. Генерал мырза мұның ықпалы, әрине, қашықтыққа тәуелді болмағанын да қалайтыны белгілі жай ғой.

	Бәлкім, бұл алып жүруге ыңғайлы шырпы қорабындай кішкене болғаны да тәуір шығар,– деп Майкл мырс етті.

	– Әлбетте, әлбетте...– Кэйтс Майклдың даусындағы кекесінді сезбеді ме, әлде оған мән бергісі келмеді ме, онымен жік– жапар болып, ойын сабақтай түсті.– Міне, міне,– деп ол Майклдың қасына барып, оны арқаға қақты,– тап бастыңыз, көгершінім, генерал мырзаға қажетінің өзі осы.

	Генерал тарапынан дәл осындай талаптың боларын олар ана жолы Кэйтспен болған «әңгімеден» соң анық сезген– ді. Бірақ болмысты сезіну бар да, онымен бетпе– бет кездесу бар ғой. Кэйтс айтқан генерал талабын бұлар оның көмекшісіне көрсетпегені болмаса, біразын жасап та қойған. Әне– мінемен уақытты қаншаға соза алады. Аспапты «жетілдіреміз» деп бірекі ай ұтар. Бәрібір бір күні бәрін бітіру керек.– Осының бәрі анау генерал мен көзілдірікті мырзаның арам пиғылын іске асыру үшін жасалынбақ па! Адамзатты тағы бір апаттан қайтсе сақтап қалуға болады? Бәрінің көптен көкейінде тұрған сұрақ еді бұл. Бірақ бұрын– соңды дәл қазіргідей тығырыққа тірей қойған жоқтын. Бұл ой бәрінің де көңілін құлазытып, еңсесін басып тастады.

	– Неменеге түнере қалдыңдар, түтін жұтып?!– деп шытынады Джейн сигаретті қайта– қайта сорғыштап, тымырайып отырған үш жігітке қарап:– Сендерді де еркек, азамат дейді– ау!

	– Қапылыста амалын тауып жалт беріп құтылып жүре беретін әйел нәсілінен ешкім озбайды деп жүр емес пе ғылым.– Оуэн сәл жымиды.– Кәне, алдымен сен айтшы мұның амалын.

	– Айтсам, айтамын! Бүйтіп түнеріп отырғаннан гөрі, аспапты тасталқан етіп бұзып, тұңғиыққа батырар едім де, еңбек биржасының алдындағы кезекке тұрар едім.

	– Айтуға онай, әрине... – деп Джон күрсінді. Тағы да тыныштық орнады.

	– Оу, ағайын, сонша неге ұнжырғамыз түседі!– деді Майкл желпіне.– Әлі ешкім естіп көрмеген құдіретті құрал әзірге біздің қолда тұрғанда, дәрменсіздік жасасақ, басқаға не жорық...

	– Сонда сенің ұсынарың не?– Джейн тесіле қалды Майклге.

	– Алыспай, беріспек жоқ!

	– Бұл да айтуға оңай,– деп Джейн сигарет сорумен отырған Оуэн мен Джон жаққа ашулы көз тастады.

	– Біз өте азбыз. Көмек түгіл, тілеулес кісіміз де жоқ қой!– Джон қолындағы сигарет тұқылын езіп сөндірді де, шалқалап құлай кетті. Ол жапырақ арасынан теңгедей– теңгедей ойдым– ойдым түсіп тұрған күн сәулесінен жасқанып көзін жұмды.– Ең құрығанда бізді Кэйтс мырза қолдар болса...

	– Бізді Кэйтс қолдар, қолдамас, олардың ойының не екенін біліп отырсаң жеткілікті емес пе!– Қыз Джон ойын білгісі келіп, тақымдап қоймады.– Расымен, Джейн, сен дос Кэйтс пен дұшпан Кэйтстің арасынан айырмашылық таба алмай тұрмысың?– Джон басын көтеріп алды.

	Майкл мен Оуэн Джон пиғылын сезе қойды. Оның көкейіндегіні Джейн де түсінді.

	– Тіптен олай болса, Кэйтсті қойып, генералдың өзіне бұғалық тастасақ қайтеді?– деді Джейн,– Жығылсақ – нардан...

	– Жоқ, Джейн, генерал біздің қолға оңайлықпен түсе қоймас, ал түскен күннің өзінде де одан пайда шамалы ғой деймін,– деп Джон бұл жайды көптен ойлап жүргенін сездірді.– Керісінше, істі бүлдіріп алуымыз ғажап емес – Ол неге екенін түсіндірейін қаласаңдар дегендей, жолдастарын шолып, аз– кем үнсіз қалды.– Егер генералдың пиғылын өзгертсек, міндетті түрде ана көзілдірікті мырзаны тұзақтауымыз қажет, оның ар жағында тағы кім тұр, осылайша сатылап президентке де жетуге болар еді– ау егер... пә, егер бұлар бір– бір «данадан» болса. Қалтасының қамындағы миллионерлер мыңдап кездеседі ғой біздің елде. Оның қайсыбірін тауыса аламыз. Ал Кэйтстің,– деп сөзін жалғай берді.– Ал Кэйтстің қорғалақтайтын капиталы жоқ, адал чиновник. Тек оны өз жағымызға тарта алсақ.

	– Несі бар,– деп килікті Оуэн бір бүйірден.– Егер қажет болса, тіптен, оны материалист етіп шығаруға болады енді.

	– Одан да бірден коммунист етейік те оны!– Майклдың көзі жайнап кетті.

	– Идея!– Джейн шып қуанып, өз ойын ортаға салуға асығып жатыр,– Коммунистік газеттің бірінен коммунистік қоғамның моральдық кодексі дегенді оқығаным бар... Соны Кэйтстің миына құйсақ жетіп жатыр емес пе, жігіттер!.. Ә!

	Жетпегепде... тіптен, артылып, асып төгіліп жатыр. Мұны біреудің миына құю үшін оның импульстік кодын тасуымыз қажет, ол үшін мұны алдымен өзіміз жете білуіміз керек. Кәне, білсеңдер, айтыңдаршы, коммунистер идеясы неден тұрады? – Ол күліп жолдастарына мысқылдай қарады.– Міне, көрдіңдер ме, осы төртеуіміздің біріміз де білмейміз ғой оны... Білу керек еді... Радио, газет, теледидар, тағы тағылардың коммунистерді құбыжық етіп көрсеткен даурықпа үгітіне ере береміз... Сөйте тұра, коммунистердің атом, сутегі апатына, тіптен, соғыс атаулыға қарсы екенін біліп жүрдік. «Соғыссыз, бейбіт қатар өмір сүрейік, қару жасауға кететін қаржыны халық игілігіне жұмсайық» деп ұсыныс жасайтын да солар. Дүние жүзін жаулап алады– мыс деген коммунистердің мұнысы қалай деп бір сәт ойландық па? Жоқ, ойланбадық... Атлант, Тынық, Үнді мұхиттар араларындағы Азия, Африка, Европадағы соғыс базаларының Ұлы Отанымыздың қорғаныс шебі деген ұғымға да үйреніп алған жоқпыз ба әбден. Сонда кімнен қорқып қорғанамыз... Осы туралы да ойландық па, біздер?! Жоқ, әрине...– Достары ашыла сөйлеген Джонға бір түрлі үреймен қарап қалыпты. Бұлар бұрын– соңды бірге істей жүре, оның мұндай шешіле, ашыла сөйлегенін көрмеген– ді.– Енді келіп Кэйтсті коммунист етпекшіміз... Қолдарыңнан келсе кәне, алдымен мына мені марксист етіңдерші!– Джон жантайып жата кетті. Бәрі үнсіз.

	– Айтты– айтпады, осы біз кімбіз, табынатын идеалымыз не қазір?!– деді әлден уақытта Оуэн.– Марксизм емеспіз. Факт. Бірақ олар атом энергиясын адамзатты қырып– жоюға емес, бейбіт мақсатқа пайдаланайық дейді. Ал бізде ше, оны бомба етіп арқалайтын ракеталар жасалынады. Мына аспаптың өзін аналар,– деп иегімен ол дарбаза жақты нұсқады.– Көнбегенді ырықсыз көндіріп, айтқанын істетіп, баю үшін пайдаланбақшы. Біз бұған қарсымыз. Қас жауымыз коммунистер елі – СССР– ді мылтықсыз жаулап алмақ, қоштамақпыз ба біз мұны, жоқ. Осы тұрғыдан келгенде, біз де коммунистер сияқты ғылым табысын адамзат болашағы үшін пайдалануды аңсайтын сяқтымыз. Ақиқаттың ақ жолында коммунистермен қатар тұрған жоқпыз ба? Ендеше, коммунистік идеал адамзаттың шыншыл да шынайы, нағыз арманынан туындаған болса керек, меніңше!

	– Нақ солай, міне, мәселе қайда жатыр?!– Джон басып көтеріп алды.– Егер біздің жұбымызды жазбастай дос еткен адалдықтың ақ жолына бағыттаған азаматтық борыш десек, сол ақиқатқа Кэйтсті иландыра алсаң жетпей ме әзірге!..

	– Эврика!.. Эврика!..– Джейн алақанын балаша шапалақтап секеңдеп билеп кетті.– Сендер нағыз данышпансыңдар, ей!– Қыз Оуэн мен Джонды жұлқылап қояды.– Баяғыдан бері бұл идея іштеріңді тесіп кетпей қалай бұғып жата берді екен... Майкл, мана екі джентльменнің қайдан тамаша идея айтқанын сезер болсаң сен!– Қыздың шаттық шашқан жанары жалт– жұлт етіп бір нүктеге кідірсейші!– Жігіттер, бізге неге ақиқат формуласын жасамасқа, ә?! Айталық... Опасыздық жасағысы келген... былайша айтсам, арам пиғылды адамның санасына нағыз шындықты, әділеттілікті құйып, ақиқаттың ақ жолына салатындай әдіс... түсінемісіңдер?.. Сондай бір биоөріс тудыратын аспап жасаса, шіркін!

	– Ақиқат формуласы деймісің...– Джон Джейнге жалт қарады, жанарында ерекше бір танданғандық нышаны бар, шамасы, қыздың нені мегзейтінін сезетін сияқты.– Жігіттер, байқаймысыңдар, жаман идея емес, ә?– Джонның көзі жайнап кетті.– Ғажап іс, іске асса егер! – деді ол құлшына қолын уқалап.– Ойлануға тұрарлық тақырып. Кәне, электронды– есептегіш машиналарыңа салып көріңдерші!– Ол саусағымен басын түрткіледі.

	– Ойландық не, ойланбадық не бізге,– деді Оуэн немкеттілеу. Ол иегімен бұтақ сынығымен әлдененің кескінін салып, жер шұқылап, өзімен өзі болып отырған Майклды мегзеді.– Бәрібір биофизик пікірінен асып ешқайда бара алмайсың.

	– Расында, ондай аспапты даярлауға шама жетер еді.– деді Джейн.– Оның тек биологиялық негізі жасалсын де.

	Джейн де Майклге көз қиығын тастады.

	Майкл болса өзіне арналған Оуэн мен Джейн сөзін естімегендей, сол жерді шұқылаған күйінде көпке шейін үндемей отырып қалып еді. Әлден уақытта ол басын көтерді, өзіне қарап, ошырыла қалған жолдастарына күлімсірей көз тастады.

	– Биофизика маманының пікірін білгілерің келеді екен... Мұны қалай түсіндірсем, ә... Ми клеткасы болмысын дара жасап алып, қаңқасын құрастырып жатқан мына отырған сендер менің ойымды білгілерің келіпті енді, ұлы ғанибет бұл мен үшін!– деді ол зілсіз әзілмен.– Ендеше, тыңдаңдар менің ойымды. Маған, мына емен ағашындай бір– ақ нәрсе аян. Ол – адам миының генетикалық жаратылысының басты қасиеті үйренуге, яғни информацияны қабылдап сақтауға бейім тұратындығы. Нені үйрет, қайдан шытырман жолға салма, сыя береді ғой бұған, сыя береді. Ми мүмкіншілігінде шек жоқ, оқытушысы табылсын тек! – Майкл аз– кем кідіріп достарын шолып өтті.

	– Ендеше, Кэйтс мырзаға ақиқат жолын неге үйретпеске! Әлбетте, үйретеміз оған. Сендер тек оның ойлау жүйесінің биофизикалық кодын анықтаңдаршы алдымен, оны нағыз шыншыл, адал азамат етіп қайта тәрбиелеуді мен– ақ міндетіме алайын.

	– Бірақ ескертемін,– деді Майкл әзілден аулақ екенін аңғартқысы келгендей, байсалды сөйлеп.– Ескертемін. Егер қажет болған күннің өзінде Кэйтске қазіргі қоғамдық көзқарасын, яғни ой– деңгейі – санасын қайтара алмайтындығымызды қатты ескертемін. Иә, иә, Кэйтс табан астында басқаша ойлайтын адам санатына енеді. Оның сол күйінде қалып қоюы ғажап емес. Неге деймісің, Джейн?– деп барып ол әлдене айтқысы келіп оқтала берген қызға қараған күйі:– Дарвиннің эволюциялық заңы бәріңе аян.– Майкл салиқалы ғылыми кеңесте баяндама жасап тұрғандай жан– жағына байыппен көз тастап, тамағын қырнап алды.– Иә, бәрімізге аян бір клеткадан басталған жан иесі дами келіп, дами келіп жеткен шегі адам санаты мына біздер. Бұдан әрі биологиялық тұрғыдан даму жоқ енді бізге. Ал ақыл– ой, мәдени деңгейіміз ше? Бұған шек жоқ қой деймін, дамып, толықсып өсе бермек, өсе бермек. Ой– сана дәуірдің даму сатысына тікелей байланысты бола ма, болмаса адам санасы жетіле келе қоғамдық құрылысты жаңғыртып, жаңа – жоғары сатысын аша ма, әлде жаңғырған замана адамның мәдени, рухани дүниесін байыта ма, бұл жағын менен сұрамаңдар, бәрібір мен жарытып ештеңе айта алмаймын. Неге дейсіңдер ме, оны өзім де жөнді білмеймін, бірақ осы заңдылықты ашқан адамның есімін қатесіз атай аламын. Ол – Маркс... Карл Маркс.

	Білемісіңдер сендер мұны?! Білмесеңдер естеріңе мықтап ұстаңдар: маркстік ілім бойынша қоғамның ең жоғарғы даму сатысы – коммунизм...

	Оуэн досының ойын аяқтатпай кіріп кетті.

	– Оу, марксист мистер, социализм ше, социалистік қоғамды ұмытып барасың ғой, оны қайда қоямыз!– Оуэннің зілсіз әзілі әлденені ұға алмай тұрған пүшаймандықтан гөрі, текетірес пікір таласына бастайтындай сыңай аңғартады.

	– ...Ана жолы вагонда тәулік бойы бір коммунистпен айтысқаным бар– ды,– деп Майкл досының сұрағын естімегендей сөзін жалғай берді.– Одан естігенімнен есте қалғаны: капитализмпің соңғы шіріп құру сатысы – империализм. Бұдан соң қоғам жаңғырады, коммунистік қоғамның алғашқы фазасы социализм дәуірі басталады деген,– деп Майкл сұрағыңа бұдан басқа жауабым жоқ дегендей Оуэнге қарады:

	– Әрине, сен оған бірден жік– жапар болып, бас шұлғи коймаған боларсың, достым!– деді Оуэн бұл мәселе қақында өзінің айтар таласы бар екенін аңғартып.

	– Бәлкім, сол жолы соның айтқанына илансам, әлдеқашан коммунист болып кетер ме едім,– деп Майкл ағынан жарылды.– Дегенмен, оның: тарих дөңгелегін кері айналдыру жоқ деуінің жаны бар, кейін ойласам.

	– Айтты, айтпады,– деп сөзге араласты Джейн.– Мәселен, біздің елді алайық, енді бізге феодалдық дәуірге қайта оралу жоқ қой. Ал сол кезде феодалдардың капитализмге өтейік деп ұран тастағаны да бола қоймаған шығар– ау, сірә. Қайта олар өз қоғамы мәңгі, әрі өте жақсы деген пікірде болған.

	– Міне, тап сондай жағдай біздің елде де бар,– деді Майкл қызбаланып:– Нағыз әділ, демократияшыл, бай елміз деп тамағымыз жыртылғапша жарапазан айтудан жалығамыз ба қазір! Халыққа социалистік құрылысты құбыжық етіп көрсету де сондай пиғылдан туған. Мұны айтатындар кімдер, білемісің, достым Оуэн?– Ол досының қолынан ұстады.– Оны айтатындар сен де емес, мен де емес, күн көрісі білек күші – жұмыскерлер де емес. Енді кімдер? Олар социалистік қоғам орнай қалса бар байлығынан айрылып қалатынын жақсы білетін өндіріс иелері – миллиардерлер...

	– Солайы солай ғой... Бірақ сен мынаған жауап берші,– деп Оуэн манадан шабақтап отырған сұрағының тоқ етеріне көшті.– Социализм мына біздер туған елден жоғары сатыдағы қоғамдық дәуір, келістік. Ендеше, социализм елдері қоғамдық қатынастың қай түрінен болмасын, мейлі, өнім сапасы, мейлі, мәдени деңгей тұрғысынан... бәрі– бәрінен алда тұруға тиісті ме, тиісті... Өндіріс құралы мен өнімнің сапасын айтпағанның өзінде, біздің капиталистік қоғамда етек алған қылмыс түрінің бәрі дерлік сол социализм елдерінде де кездесетінін бекер дей алмайсың, достым! Ендеше, мұны қалай түсінсек екен, ә?!

	– Е, бәсе, қалай түсінсек екен бұған?.. Кәне, білсең айтшы, Оуэн... сен ше, Джон, мисс Джейн... үндемейсіңдер, ұртыңа су толтырып алғандай.– Майкл достарына алмакезек сұқ саусағын кезеп: – Жалғыз біздер емес, біз сияқты мындаған отандастарымыздан сұрағын, бірі жөнді жауап таба алмайды бұған. Қоғамымыздың тоғышарлығы бұл. Осы отырған төртеуіміздің қайсымыз елдің саяси өмірін саралап көрдік. Жоқ, жұмыс бар, тұрмыс бар, жә, жетеді деп, жүре бердік. СССР қаруланып жатыр, әне, бомба тастайды, міне, тастайды деген дақпыртқа бой ұрдық, ал олардың бейбіт қатар өмір сүрейік деген ұсынысына бұл қалай, соғысқа даярланған елде осылай ұсыныс жасай ма екен деп ойландық па?! Жоқ... жоқ...– деп барып үндемей отырып қалып еді Майкл.

	– Әлгі, сен айтқан жайдың бәрін, меніңше, ол елдің халқы да жақсы біледі ғой деймін,– деп Майкл әлден уақыттан соң Оуэнге бұрылды,– Бірақ, меніңше, социализм құрған елдерде капиталистік қоғам тәуір екен, қайта оралайық деп жатқан ешкім жоқ қой! Тіптен қиыншылыққа шыдай жүріп, адам баласын фашизм індетіпен сақтап та қалды ғой сол халық!.. Ғажап... Социалистік қоғамның бізге әлі белгісіз құпиясының езі осында жатпасын! Шамасы, оны түсінуге өреміз жетпейді– ау, жетпейді біздің!– деді ол өзімен өзі сөйлескендей.– Осы талас неден туды өзі,– деді ол сәлден соң ойнақы бастапқы қалпына түсіп.– Ә, Кэйтс мырзадан басталған екен ғой бұл талас... Иә, иә, мырзалар, Кэйтстің көзің шындыққа жеткіземіз деп отырып оны коммунист етіп алып, кейін оны кері, баз баяғы күйіне, капиталистік көзқарасына қайтарып бере алмай жүрмейік. Қоғамның эволюциялық даму заңдылығы осыған мегземей ме?!

	– Майкл, достым, сені уайымшыл деп жүрсек, нағыз философ екенсің ғой өзің! Білсекші...– деді ДЖОН манадан бері енді ғана үн қатып.– Айтқаныңның бәріне сенейік, бәріне көнейік. Тек...– деп ол ризалығын білдіргендей Майклдың иығына қолын салды.– Тек оның көзін ақиқатқа жеткізейікші алдымен,– деп, аз– кем кідірді де, өз шешімін айтты.– Адам миы үйренуге бейім болса, дайындал ендеше, кешкі сеансқа. Кэйтс – Джейннің құрметті қонағының бірі. Бүгін ол тиісті құрметін де, сабағын да алсын. Қалай карайсың бұл ұсынысқа, мисс!– Джон Джейнге қулана қарады.

	– Бәсе, бұл неге жік– жапар больш қалды деп едім– ау әлгінде.

	Джон бағана Кэйтсті шығарып салып тұрып, Фицтің көзін ала беріп:

	– Бүгін Джейннің туған күні, кешке күтеміз. Солай емес пе, Джейн?– деп шақыруын мақұлдатқан Джон сөзін есіне алып, ернін томпайтып, өкпелеп жатыр:

	– Джон, осы сен ой– жоспарыңды алдын ала бізге неге білдірмейсің? Енжар жандай жүресің де, бірден тоқ етерін айтасың...

	– Жоспар деген осы емес пе, қадірлі бикеш?– Джон Майклға көзін қысты.– Манадан бері қаншама идея туды, үш ұйқтасақ ойға келмейтін «Ақиқат формуласын» жасайтын болдық.– Ол орнынан көтерілді.– Уақыт оздырмайық енді. Джейн, сен кешкі қонақасыңа қам жасағын, ал біздер Майкл формуласын қорытайық, Кәне, жігіттер, кім қосылады осыған, қол көтеріңдер.

	* * *

	Кэйтстің мінез– құлқындағы өзгерісті олар келесі күні– ақ байқады. Ол әдеттегідей қалжыңдай жүріп сәлемдесіп болған соң, бұрынғы әдетінше, халат кие салып іске өзі де кірісіп кетпеді, үн– түнсіз лаборатория ішінде ерсіл– қарсыл жүріп алатынды шығарды. Осындай кездерде кейде ол өз ісімен шұғылданып жатқан жігіттердің қасына келіп, олардың қимылын тамашалағандай шұқшия қарайды, бұрынғыша оны– мұны сұрайтын әуесқойлық қылығын пышақ кескендей тыйды. Кейде ол жүрістен шаршаған адамша шеткері қойылған креслоға отырып, терезеден сыртқа қараған күйі сигарет сорып ұзақ уақыт сұлық отырып та қалады. Ал Джондармен болатын әңгіме тек іс жайлы ғана, қажет материалдың қашан болатынын қысқаша хабарлау сияқты ресми қысқа сөз алмасумен тынады.

	– Мистер Кэйтс,– деді Джейн сеанс бергеннен тап екі күннен соң терезеге қараған күйі сигарет тартып отырған Кэйтстің алдындағы креслоға жайғасып жатып. Ол өз ойымен отырып, қыздың жанына келгенін байқамай қалып еді, Джейннің даусын естігенде селк еткендей болды, өзіне тән ізеттілігімен Джейнге ілтипат көрсетіп орнынан тұрды. Қолындағы сигарет қорабын ұсынды, оттығын тұтатты.

	– Рахым етіңіз, бикеші

	Сигарет тұтатуға жалынға қарай сәл төнген қыз жүзіне Кэйтс именбей қарады. Оның көзі табиғи бояуымен қаймақшьш үлбіреп тұрған қыз ерпіие түскенде, қиялын ерекше сезім қытықтап өтті.

	– Рақмет!– Алғыспен қоса қыз аузынан тұтанған сигареттің көгілдір түтіні қоса отықты.– Ұнжырғаңыз түсіп кетіпті, ғашығыңыз қарамай кетпегей!– деп Джейн сол қолымен сигарет түтінін желпи отырып, әзілдей күлді.

	Оған кете достары Кэйтстен сыр тартуды жүктеген. Түнде сол тапсырманы қалай орындасам екен деп сан қилы амал ойлап көпке шейін ұйқтамай басын қатырып еді, енді қаперінде жоқ сұрақтың аузына қалай түскеніне таңданды, соған күлді.

	Кэйтс қыз күлкісінің құпиясын сезген жоқ, бірақ шынайы ару күлкісіне балқымай да қала алмады.

	– Ғашықтық... адамзат болмысының шынары да, махаббат мехнатының шырқау шыңы да...– деп барып, Джейнге сынай қарап сәл кідірді де, сөзінің аяғын сыр тарта әзілге айналдырды.– Джейндей сұлуды көре тұрып басқаға көз салу жігіттің бақытсыздығы да!

	Джейннің беті ду ете қалды.

	Астарлы сөздің айтпағын ұқса да аңдамағансу, сезімін тежеп тұншықтыру тек әйел табиғатына тән қасиет. Сонда ғана еркек атаулының алдына ару бейнесі биіктей, қол жетпес арман асуына қарай самғай бермек. Жарыққа ту сыртын беріп отырғандықтан ба, әлде сигара түтінінен бе, Кэйтс қапелімде ду ете қалған қыз жүзіндегі өзгерісті байқай алмай қалды.

	Джейннің жауабы тез болды, әрі әзіл де болса шалымды шықты.

	– Бақытты жігіттің байқаусыз қалғаны қалай?!

	– Байқау үшін байымдап қарау керек шығар, сұлу бикеш!

	– Көз жұмып жүрген көзімді көп көрген адам сияқты ғой сыңайыңыз мистер Кэйтс!

	– Көз жұмбақ ойнамасаңыз да, қашан көрмейін, алдыңыздағы аспаптан басқаға назар салмайсыз, соған тесіліп отырғаныңыз қашан келмейін... Айтыңызшы, не үшін қажет осының бәрі?!

	– Не үшін деймісіз, Кэйтс мырза?..– Қыз Кэйтс жүзіне шын таңданғандап тесіле қарады.– Бізге бұл Майклды емдеу үшін қажет болғанды, сізге де аян бұл. Ал...– Әңгіме желісінің өзі қалаған арнаға қарай ауысқанына Джейн қуанып отыр.– Ал одан әрі зерттеуді жалғастыруды қалаған сіздер. Ол не үшін қажет, мұны сізден естиікші енді...

	Кэйтс тіксініп қалды, өзінің қызынып отырып, тым алысқа кетіп қалғанын енді ғана сезді. Ол алдында жатқан сигарет қорабына қол созды. Оған салса бар дауыспен айғайлар еді, бірақ қызмет құпиясы ешкімнің әуселесін көтермейді. Ал айтпайын десе қыздың қадалып отырғаны мынау. Білетін бар шындықты қазір ақтара салмақ болып бір тұрды. Екі тәуліктен бері жегідей жеген ой еңсесін басып кеткен– ді. Мыналар да сезген оны. «Бұрын есек болыпты, екі құлағы салпаңдап жүре берген. Адамзат алдындағы азаматтың борышын қалай сезбей жүрген? Күнбе– күн көргенін қызықтап, күн көрісінен аса алмаған ғой. Масқара– ай... Адамзатқа мынадай опасыздың жасалынып жатқанын біле тұра, қалай араша түспек, амалы қандай одан құтылатын? Осы үйді өртеп жіберсе. Бірақ мына төртеуінің жазығы не? Кінасы ғұламалығы ма? Бар кіна анау генерал мен Робертсон мырзада. Әлде осыларға бар шындықты ашып, жасалынып жатқан зұлымдық құралы болатынын айтып, олардың адамзатқа дайындап жатқан арам пиғылын әшкерелесем қайтеді. Кім біледі, бұлар түсінсе жақсы, түсінбесе ше? Онда істің насырға шапқаны да. Жалғыздың үні өшіп, жасалынатын зұлымдық ең құрығанда әшкереленусіз қаладыау. Жо– жоқ, көзсіз ерліктің орны емес бұл, бұлардың аңдысып аңдау керек алдымен. Ана Джонды жамбасқа алған жөн... Мына қыздың тамырын басып көрейінші, қане».

	Күл салғыштың жиегінде бықсып жатқан сигарет әлі түгесілмесе де Кэйтс жаңадан біреуін алып, оны баппен уқалап, жұмсартып алып тұтатты. Қыз өз сұрағының Кэйтстің ойландырып тастағанын, ал оның мына қылығы уақыт оздыру үшін жасалған амал екенін байқады. Ойлан, әбдеп ойлан дегендей асықтырмады.

	– Сіздер, ғалымдар қауымы, қызық жансыздар,– деді ол сигаретін құшырлана сорып, сорып алған соң.– Қандай бір жаңалықтың лебі сезілді бітті, оны толық анықтағанша күн демей, түн демей сарыла отыру бар, дамыл таппайсыздар. Со кезде осы неге қажет, қай жерде қолдау табады, халыққа қандай пайдасы бар әкелер, деп ойланбайсыздар ғой деймін, тегі... Құрметті Джейн, бұған сіздің айтар дәлеліңізді білемін. Алдымен мені тыңдап алыңыз– шы!– Ол орнынан тұрып, терезе алдына барды.

	– Бір ғана мысал, кешегі соғыста Энштейн мен Ферми бастаған ғұламалар фашизмді тоқтатудың амалымен атом бомбасын жасауға мұрындық болды емес пе. Аяғы немен тынды?

	Фашизм емес, Японияның екі қаласының мыңдаған халқы опат болды.

	– Солайы солай ғой, Кэйтс мырза!– деп Джейн оны қостай отырып суыртпақтап сөз тарта бастады.– Бірақ оның бізге қандай қатысы бар?

	– Бикеш, сіз шынымен ештеңе сезбейсіз бе?

	– Жоға...

	– Ендеше, айтыңызшы, сүйкімді бикеш, осы жасап жатқан аспап қай жерде, не үшін қолданылады?

	– Қай жерде, не үшін дейсіз бе?– Джейн әлденені есіне түсіргісі келгендей кейіп білдірді.– Негізінен бұл біздің айбынды теңіз– соғыс, жаяу әскерлерді даярлау үшін қажет, сонымен қатар, меніңше, медицина саласында да қолдау табар...

	– Бар болғаны осы– ақ па?– Кэйтс көмекейге келіп қалған күлкісін тыя қойды. – Тағы... тағы...– Қыз қиналған болды.

	– Иә, тағы қай жерде?

	– ?!

	– Осы аспаптың көмегімен, айталық, сіз менің ойымды оқып, пиғылымды біліп алуыңыз мүмкін бе?

	Джейн әлденеден секем алды:

	– Принципінде, мүмкін... Бұл идея бұрын неге келмеген менің басыма?

	– Егер осы идея басыңызға келген болса, онда сіз шынымен– ақ менің ойымды білуге әрекет жасар ма едіңіз, қадірлі Джейн?– Кэйтстің даусында сәл діріл бар.

	– Несі бар, қызға өзі туралы жігіт ойын білудің онша зияны болмаса керек.– Джейн сықылықтап күлді.

	– Егер шынтуайтына көшсек, айталық, бәсекелес екі фирманың бірі осы аспаптың көмегімен, екіншісін банкротқа ұшыратса ше?

	– Бірін емес, ондай фирмалардың бәрін неге қоса жұтпайды сол банкрот.– Джейн тағы сықылықтады.– Оның несін уайымдайсыз, Кэйтс мырза, қай жеңгені біздкі де. Сіз бен біздер фирмамыздың болмағанына шүкіршілік етерміз онда.

	Кэйтс те күлді.

	– Жә, фирманы қояйық,– деп, ол күлкісін тыйып, әңгімені одан әрі жалғастыруға ниет танытты.– Бар ауыртпалық ұтылған мемлекет халқына түседі емес пе онда?! Осыны да қалар ма едіңіз, сіз?

	– Сіз мені шын үрейлендіре бастадыңыз, Кэйтс...

	– Құдай сақтасын... ондай мақсатым жоқ еді, ғапу етіңіз!– деді Кәйтс ойнақы үнмен Джейнге тіктей қарап: – Ал шын мәнінде осылай болса ше?!

	– Мүмкін емес!..– Джейн Кэйтс ойын енді ғана түсіне бастаған адам кейпінде.– Онда бұл адамзатқа, қауымға жасалған опасыздық та!..

	– Сіз ғана осылай ойларсыз, сірә. Ал мыналар ше?– деп өз ісімен болып отырған жігіттер жақты мегзеді.– Жолдастарыңыз сізді құптай қояр ма екен?

	– Адам алдымен өзі туралы жауап беруге тиісті.– Қыз шамданып қалды.– Сіз өзіңіз ше, мистер Кэйтс, менің пікіріме қалай қарайсыз... қоштаймысыз, әлде...

	Кэйтс бұл жолы да бұлт етіп тура жауаптан жалтарып кетті:

	– Мен ғалым емеспін ғой, сүйкімді бикеш.

	– Ендеше, Хиросима мен Нагасакиға бомба тастаушы ғалымдар емес, оны жасатушылар екенінен де хабардар боларсыз.

	– ...Мен қалтамнан капитал шығарып, оны жасатушы да емеспін,– деді Кэйтс ойын сабақтап.

	– Сонда сіз кімсіз, Кэйтс? Қай топқа қосыласыз?

	– Мен тек айтқанды орындауды міндет санайтын қызметкермін.

	– Қызметкердің де өз ойы болмаушы ма еді?

	– Ол да адам... бірақ онымен санасар кім?

	– Сіздей қызметкердің қолынан санаспаған жағдайда да көп нәрсе келер еді.

	– Шынымен солай ойлаймысыз, сүйкімді бикеш!

	– Ойламасам айтпас та едім.

	– Рақмет. Мен үшін зор құрмет бұл.– Кэйтс ойланып қалды. Қыз сөзінен әзілдің нышаны сезілмейді, өзіне қолқа салғалы тұрғандай.– Рақмет бағаңызға, бірақ қанша тырыссам да басқалар санасарлықтай өз мүмкіншілігімді байқай алмай отырғаным.

	– Ойлана түсіңіз...

	– Ал ойландым... Бәрібір таппадым. Сіз үшін де кәдеге жарарлық қызметім болса да құрығанда!..

	– Егер ондай қажетіңіз болып қалса ше?

	– Шынтуайтын айтсаңыз екен, бикеш... Менің сізге қажетім бар ма? – Әрине, бар.

	– Шыныңыз ба?

	– Мен әзілден аулақпын.

	– Мың да бір рақмет, бикеш!.. Білуге болмас па екен?

	– Қыз ойын болжап біліп, тілегін айтқызбай орындау джентльмендіктің белгісі болса керек.– Қыз тығырыққа тіреген сұрақтың тура жауабын айтпай жалтарып кетті.

	– Таласым жоқ, есеп бір де нөль, сіздің пайдаңызда.

	«Тайм аут» алуға бола ма?

	– Бақытыңызды сынап көріңіз...

	Қыз бен жігіт бір– біріне қараған күйі үнсіз тұрып қалды.

	– Уақытыңыз өтті,– деді қыз ойнақы үнмен.– Кәне тапқаныңызды айтыңыз. – Табуын таптым– ау, бірақ...– Кэйтс жымиып күлді.

	– Не бірақ?

	– Айта алар емеспін, тілімнің ұшында тұрғаны. Джейн сықылықтап күлді.

	– Тіліңіздің ұшын қыршып алыңыз онда!

	– Сырдың айтылғаннан гөрі, құпия күйі тартымды, дәмді келеді көбіне!– деді Кэйтс астарлай сөйлеп, қызға деген өзінің ерекше ілтипатын тағы да білдірді.– Джейн, сіз тапсырма берер болсаңыз, ойланып жатпай– ақ қолымнан келетін істі орындауға әзірмін.

	– Ойланбай орындаймын деп опық жеп қалсаңыз, өкініп жүрмейсіз бе оған, мистер Кэйтс!– деп Джейн ойнақы үнмен сәл даусын соза тәлпіштей сөйлеп, жігіт намысын қамшылады.

	– Орындаймын десем, ойлағаным да. Кэйтс сағатына қарады:

	– Ғафу етіңіз, Джейн, бір сағаттан соң генералда болуым керек еді.– Ол орнынан тұрды. Шын қынжылатын тәрізді.– Әскери тәртіп... Амалсыздық дегендей иығын қомдап қойды.– Егер маған берер тапсырмаңыз тығыз болмаса, ертеңге қалдырсаң қайтеді.– Кешірім өтінгендей, Кэйтс басын сәл иді.

	– Келістік.– Джейн де орнынан тұрып қолын ұсынды.

	Кэйтс шығысымен, жігіттер Джейнді қоршап алды.

	– Джейн, сен нағыз дипломат екенсің ғой!

	– Бұдан артық ашық сөз бола ма?!

	– Ақиқатқа көзі әбден жеткен, бас тігуге бармын...

	– Байқадыңдар ма, жігіттер, ол бізден қауіптенетін сияқты,– деді Джейн Кэйтспен арада болған әңгіменің әсерінен әлі арыла алмай.

	– Қайткенмен де әскери құпия іске қатысты адам ғой,– деді Оуэн Джейнді мақұлдап.

	Ертең оған бар шындықтың бетін ашу керек,– деді Джон жолдастарына жағалай қарап.

	– Енді кешеуілдету әбестік, әрине,– деп Майкл қоштады оны.

	Басқалар да осыған тоқайласты.

	Бүгін Кэйтс күндегіден ерте келді. Әдеттегіше, күзетші бастығымен көп сөйлескен жоқ, жүре амандасып, үйге беттеді. Жүрісінде асығыстық бар. Оның әрбір қимыл– әрекетін мана, ол аулаға кіргеннен бері жіті байқап тұрғандар, Кэйтс үйге қарай беттегенін көре салып, әркім өз жұмыс орнына жетуге асықты. Ішке кірген бетте ол әдеттегінше әркімнің қасына барып сәлемдескен жоқ, бұл жолы тура Джейннің столына қарай тартты.

	– Таң жарқық бикеш!

	– О, мистер Кэйтс, сіз келіп те қалғансыз ба! Кэйтс сәлемдесуге ұсынған қыз қолын ерніне апарды.

	– Сүйкімді қыздан тапсырма алатын күні қай жігіт тағат тауып отыра алар!– Кэйтс үніне қаншама әзіл екпінін беруге тырысқанымен, көңіл түкпіріндегі көңілсіздік көлеңкесі түгел бүркей алмады. Оның ертелетіп жүруі тек қыздан тапсырма алатындығынан ғана емес, мұның басқа да себебі бар екендігін Джейн де байқады, бірақ қыз ештеңе сезбегендей жігіт әзіліне әзілмен жауап беруге тырысты:

	– Орта ғасырдың нағыз серісі де сізбен бәсекелесе алмас, Кэйтс мырза!– Джейн жігітке қараған күйі сәл үнсіз тұрып қалды да:– Кәне, тапсырма алғыңыз келсе, маған еріңіз,– деп эксперимент барысын қайта қарап, талқыға салатын арнаулы лабораторияға қарай беттеді.

	Кэйтс оған үнсіз ілесті.

	– Сізге арналған сюрприз бар, Кэйтс мырза,– деді қыз есікті ашып жатып.– Рахым етіңіз!– Бұл жолы Джейн қанша тырысқанымен көңіліндегі қобалжуын әзілмен бүркей алмады.– Ал тапсырманы сосын барып аласыз...

	Кэйтс буалдыр мағыналы қыз сөзіне таңғалса да, үндеген жоқ, креслоға келіп жайғасты.

	Бөлмеге Джон, Оуэн, Майкл кірді. Олармен Кэйтс үнсіз сыпайы қол алысып сәлемдесті де, орнына қайта отырды. Ана үшеу отырған жоқ. Кэйтс креслосының арт жағына таман иық тіресе тұрып қалды.

	Джейн аппараттың маңында әлденендей тетікті айналдырып байқады да, қажет тұтқаны бұрағаны сол, шам сөніп, экран жанды. Экранда Кэйтс, көзі жұмулы, қойылған сұраққа тақылдап жауап беріп жатыр... ІІІам жанды. Кэйтс аң– таң, абыржып қалған.

	Қызға қарайды. Көзінен ызалы ұшқын шашқандай, бетіне қан теуіп шыққан:

	– Бикеш, қалжың ба бұл, әлде қоқан– лоққы ма?..

	Джейн сабырлы, үнсіз басын шайқады. Кэйтс арт жағында тұрған жігіттерге бетін бұрды: жүзі әлемтапырық түтігіп кеткен. Бірақ жігіттер де ештеңе болмағандай, сол жайбарақат күйінде тұр. Сөйткенше болған жоқ, шам тағы сөнді де экран жанды. Кэйтс пен Джейн билеп жүр (бұл Джейннің туған күнгі кеші). Джейн бірдеме дейді. Кідіреді. Кэйтс оған жауап береді де, столға қарай беттейді. Сол күнгі кеш Кэйтстің есінде. Билеп жүргенде қыз оны столға шақырды. Джейн барды ашып, тізіле қалған ішімдік құмыраларын нұсқайды. Кэйтс басқа ішімдікке зауқы соқпайтынын, бүгінгі кеште тек Джейн ұнататын коктейльді қалайтынын даралай айтқан– ды. Экранда ол екеуі түтік арқылы коктейльді ауық– ауық сорып қойып, әңгімелесіп отыр. Екеуінің жүзі де жайдары. Дәл осы сәтте Кэйтстен бақытты жан жоқ сияқты. Кадр алмасты, экранда енді Оуэн мен Майклдың ісқарекеті. Оуэн аспапқа үңілген, оны Кэйтске бағыттап болып, Майкл отырған жаққа қарайды, әлденендей ишарат жасап, ымдайды. Майкл Орталық пульт алдында отыр. Ол алдында тұрған теледидардан көрінген Кэйтстің бейнесіне тесіле қараған күйі, экрандағы тор көздің нақ ортасындағы үлкен нүктені оның дәл маңдайына туралап болып, аузын микрофонға тақайды. Осы белгіні күтіп тұрған Оуэн Кэйтске арналған жазу коды түсірілген перфокартаны аппаратқа салды. Осы сәтте орталық пульттағы екінші экран бетіне баданадайбаданадай импульс коды – сандар тізбектеліп шыға бастап еді... Қараңғыда Джейннің даусы саңқ ете қалды.

	– Ақиқат қақындағы сабақтың алғашқы сеансы бұл.

	Экран сөнді. Бөлменің шамы жанды. Кэйтс сол отырған күйі сілейіп қалған қимылсыз. Орнынан қозғалған ешкім де болған жоқ. Бөлме ішінде ерекше тыныштық орнаған. Әлден уақытта Кэйтс орнынан тұрды. Ол өзінен көз алмай, сынай қарап қалған Джейннің алдына келіп қолын алды.

	– Рақмет. қымбатты Джейн!– деді ол қыздың қолын ризалықпен қысып.– Бәріне түсіндім енді.

	Оның әрбір қимылын қалт жібермей бағып тұрғап жігіттерге бұрылды. Кэйтс қолын ұсынды.

	– Біз енді дос адамдармыз ғой! Мен енді не істеуім керек?

	– Бізге не істеу керек, Кэйтс?– Жігіттер бөлмені бастарына көтеріп күлді. Оларға қоса Кэйтс те күлді.

	– Ендеше, менің бірінші жарлығымды тыңдаңыздар,– деді Кэйтс жаңа тапқан достарына ерекше ілтипатпен қарап. Оның жүзіндегі қуаныш табы әлі кетпеген. Даусында тек қуаныш қана тудыратьш ерекше мейірімді, мақпал үн бар.– Мынаны көрушінің біріншісі де, соңғысы да мен болайын, бәрінің көзін тап қазір құртасыңдар.– Ол әлгінде өзі көрген лентаны мегзейді.– Бұл – бір. Екіншіден, өздеріңді ұстап беретін осы тақылеттес материалдар болса, түгел көзін жою керек. Енді біздер бүгіннен бастап істің басқа түріне көшуіміз қажет. Не себеп дейсіздер ғой. Айтайын. Алдымен кеше генералда болған кеңестің шешімін білсеңіздер, арғы жағын өздеріңіз– ақ түсіне жатарсыздар,– деп достарын бір шолып өтті.

	– Шешім бойынша, бүгіннен бастап анау аспап... Оның сөзін Оуэн бөліп жіберді:

	– Достым Кэйтс, әр зат өз атымен аталғаны жөн ғой,– деп ол әзілмен болса да жаңа досына өздерінің жаңалығын да жеткізуге асықты.– Енді ол «анау аспап емес», «Ақиқат формуласы» деп аталынады,

	Кэйтс таңдана Оуэнге қарап қалыпты.

	– «Ақиқат формуласы» деймісің?.. Несі бар. Затына аты сай екен!– деді ол.– Тіптен «Ақиқат» десек қайтеді,– деп ұсыныс та жасады.

	– Мейліңіз, шеф жолдас!– Оуэн қуана жымиды.– Сен «Ақиқат» де, ал біз оған «формуласын» қосайық,– деп ол жолдастарына қарап қойды.– Сөйтіп ол арамызда «Ақиқат формуласы» болып жүре берсін.

	– Келістік,– деп Кэйтс сөзін жалғай берді.– Сонымен бүгіннен бастап «Ақиқат» арнаулы сейфте сақталады. Оның үш құлпы бар: бірінің кілті – Джонда, екіншісінікі – менде, ал үшіншісі күзетші бастығында болады. Мәселе кілтте емес,– деді Кэйтс абыржып қалған достарына әлденендей жағымсыз ескерткендей.– Сейфтің өз компьютері бар. Оған түскен зат салмағына байланысты есепке алынады. Егер бүгін бір қауырсын кездейсоқ сейфте қалып, келесі жолы түсіп қалатын болса, дереу дабыл қағылады. Компьютердің басқару пульті генералдың бөлмесінде.– Міне, мәселе қайда жатыр дегендей, Кэйтс достарына алма– кезек қарап қойды.

	– М... ім... ім...– Джон басын шайқады.– Шындығында да, мәселе қиындайтын тәрізді...

	– Мәселе тек салмақпен шектелетін болса бірсәрі, оған амал ойластыруға болар,– деді Майкл Джонның қаупін сейілткісі келіп.– Адам жасаған қулыққа қарсы шара да табылуға тиісті... Тек оның тетігі салмақта болмағай!..

	– Онда бізге құлыптан гөрі компьютердің жарасы жеңілдеу соғар еді– ау,– деді Оуэн Майклдың нені мегзегенін бірден түсініп.– Салмақ деген не, айнытпай жасалған

	«Ақиқат» макетінің ішіне не толтырсақ бәрібір емес пе, безбен тек тура көрсетсін.

	– Гәп, тек салмақта болса жарар еді– ау...– деді Джон достарының болжамын құптап тұра, көңілінің терең түк иірінен туған әлденендей мазасыздық тудырған сезімді тежей алмай, екі ойлы күйде.

	– Ойлашы, Джон!– деп сөзге араласты Джейн. Бұл да бос күдігін сейілткісі бар.– Біле білсең, салмақ есебі бір сейфке аз құпия емес. Оны ойлап шығарушылар аз тер төкпегені көрініп тұр. Бірақ олардың қаперінде компьютер құпиясын білетін адам бізбен одақтас болады деген күдік болды деймісің.

	– Меніңше, Джейн сөзінің жаны бар,– деді Кэйтс кеше генерал бөлмесінде болған істі көз алдына елестетіп. Генерал сейф құпиясын мақтана баяндай келіп, тыңдаушысың таңдандырғысы келді білем, қалтасындағы қаламын алып сейфке салып, «қабылданды» деген тетікті басып барып, қаламды қайта алды да, ақ қағазға қолын қойды: «Қадірлі мырзалар, мынаған қанша сия жұқты?– Ол қағаздағы өзінің қолын нұсқады.– Қазір білесіздер!» – деді де ол қаламды қайта сейфке салып, пультті нұсқады. Сейф есігін жабуы мұң екен, пультте екі қызыл шам жыпылықтал кетті де, ысқырық тақілеттес адамның жүйкесін қажайтын дыбыс естілді. Егер компьютер заттың салмағымен қоса ішкі құрылысын есепке алса, өйтпеген болар еді ғой.

	– Міне, бұл макет даярлауға дәйекті дәлел.– деп барып Кэйтс үндемей қалды. Сендер бұған не дейсіңдер дегендей ол өзін қаумалап тұрған жолдастарына қарады.

	– Иә, мына жағдай,– деді Джон ойлана сөйлеп.– Сейф құпиясы «салмақпен» шектелетінге саятын сияқты.

	– Дегенмен миллиграмның мыңнан бір бөлігіне дейін келетін аспап жасау да аз шаруа емес!– деп қостады Майкл.

	– Сонымен мәселе макетте қалды ма қалай?– деп Оуэн Джонға бұрылды.

	– Шынтуайттан кіріссе Оуэн мен Майклға бірер тәуліктік қана шаруа бұл.– деді Джейн өз болжамының аяқ астында шындыққа айналғалына мақтанғандай үнмен – «Ақиқат» пен макетті шатастырып жүретін боламыз әлі! Ол қатар тұрған Оуэн мен Майклдың жанына келіп, екеуін жолға бастағандай қолтықтап алды.– Онда не тұрыс, кәне, іске кірісейік.

	– Сәл сабыр, бикеш!– деді Кэйтс бұл үшеуі жүріп кететіндей оқыс екі қолын көтеріп. Сосын ол стол үстінде жатқан папкасын жалма– жан ақтара бастады: сірә, макет мәселесін бірер аптаға кідірте тұрамыз.– Ол папкасынан алған бір парақ қағазды стол үстіне қойды.– Мынау төртеуіңе арналған атышулы курортқа берілген жолдама. Рахым етіңіздер!– деп қағазды нұсқады.– Мұхиттың мөлдір суы, күнге қақталатын тамаша жағажайды бұдан басқа еш жерден таппайсың!.. Су астында аңшылық құру үшін мұндай жерді іздесең табармысың, сірә. Зеріксең тауға өрмеле; бір жағы терең құз, несін айта берейін «Інжілдегі» жұмақ бұдан өтпес, нағыз пейіш... Демалыс үшін бәрі бар...

	Джейн Америкадағы атышулы курорттың атын оқығанда қуанып кетті.

	– Мистер Кэйтс, сіз тұрғанда реклама бюросы адыра қалсын!

	Жігіттер үнсіз қалды. Кэйтс достарының көкейіндегі сұрақты сезіп тұр.

	– Сендер дем алған кезде, бұл жерде жөндеу жұмысы жүргізіледі.– Ол әлі үнсіз тұрған достарын түгел шолып өтті.– Мұның сендерге де, маған да түсініксіздеу бір жері болып тұр. Ол – жөндеу жұмысына Пентагонның «ерекше істер» бөлімі басшылық ететіндігі. Бірақ бұл сендерді алаңдатпасын, демала беріңдер, олардың мақсатын анықтауды мен өз мойныма аламын. Келістік қой,– дей тұрып ол тыныштық тілегендей, оң қолын сәл көтеріп, сырттағы әлденендей дыбысқа құлағын тосты. Сырттан жүк машинасының гүрілі естілгендей болды. Ол шапшаң басып барып терезеден сыртқа көз тастады.

	– Әне, сейф те жетіпті.– Ол өзіне ақтарыла қарап қалған жолдастарының жанына келді.– Сендер енді сейфте сақталатын заттың салмағын өте мұқият өлшеп шығыңыздар. Сосын жолға жиналу керек.

	Кэйтс шығар есікке қарай беттеді.

	– Кэйтс! Макет те жасалып, сейфке түсер...– деді Джон тұспалдап.– Одан арғысы қалай болмақшы?..

	– Ойланайық... Ойлан деп генерал мырза бір жұма демалыс беріп отырған жоқ па!– Кэйтстің жүзіне кекесін күлкі оралды.– Бұл туралы кейін кеңесерміз. Жүр, сейфті қабылдап ал алдымен...– Ол Джонды қарынан ұстап сыртқа беттеді.

	* * *

	– Оптикалық аспапқа ұзақ үңілу көзге зақым келтіретінінен хабардар емес пе едіңіз, Кэйтс мырза!

	Ту сыртынан тосын естілген дауыстан селт еткендей Кэйтс жалт қарады, қолындағы дүрбісі де түсіп кетіп, мойнына асқан бауына ілініп қалды.

	– О, Майкл, сіз екенсіз ғой... Сәлем... сәлем!..– Ол ірі күрек тістерін ақсита күліп тұрған Майклға бұрылды.– Күнге қандай жақсы күйгенсіз!.. Ғажап! Мына кейпіңіз шоколадтан құйылған Майкл мүсіні дерлік, тіпті... Тамаша!– Ол қарсы алдында тұрған Майклға қолын ұсына беріп, оны бастан– аяқ тағы бір шолып өтті. Милығына түсіре киген, күнқағары делдиген ақ қамыс қалпақ, қысқа жең ақ жейде мен шолақ балақты боз шалбар – шортик, маржандай тізіле қалған аппақ ірі тістер – бәрі– бәрі тәнді шалған күн тотығын онан бетер қоюлата түскен.

	Майкл қолындағы бүйірі тоқ, суда жүзу әбзелдері салынған сумкасын жерге қойып, екінші қолындағы су асты аңшылығының мылтығын оған сүйей салып, қос қолдап Кэйтстің қолын қысып сілкілеп тұрып, әзілін жалғастырды.

	– Дүрбі түгіл телескоппен қарасаңыз да бәрі бос әуре.– Ол иегімен ине шаншар жер жоқ, халыққа толы жағажайды мегзеді.– Тіптен, аналарды бір– бірлеп түгендеп шықсаң да іздегеніңді бәрібір таппас едің!– Майкл тісін ақсита тағы да күліп қойды.

	– Кәне, дүрбіңді мына тұсқа салшы,– деп ол ту сыртын – шығанақтың ашық мұхитқа шығар тұсын мегзеп, өзі де солай бұрылды.– Дәу де болса ана көрінген солар.– Ол оқшау– оқшау жартастардан айналып өтіп, шығанақтың ортасына қарай ойысқан моторлы қайықты нұсқады. Қайық жетегіндегі шаңғылы қыз мүсінін анық аңғаруға болады.

	– Тап соның өзі... анау – Джейн!– деді Кэйтс дүрбіден көзін алмай, су бетінде ойнақ салған қыз қимылын қызықтаған күйі. – Қандай шебер сырғиды өзі!..

	– Рульдегі Оуэн ғой, қателеспесем – деді Кэйтс қайық тасаға түсіп көрінібей кеткен соң, дүрбіден көзін алып.

	– Қателескен жоқсыз, Оуэннің келгелі кәсібі осы. Ертеден кара кешке кайықпен жүзуден бір жалықпайды.

	– Ал Джон көрінбейді ғой? Ол қайда жүр?

	– Еһе, жер үстінде жүрмеген адамды қайтып көресің. – деді Майкл жұмбақтап – Оны көргің келсе, су астына түсу қажет. Күніне үш мәрте балық сорпасына қарық қылып жатқан да сол.

	– Аңшы болды ғой ол сонда?

	– Су астының ғана аңшысы деңіз.

	– Жә, өзіңіздің кәсібіңіз не мұндағы, Майкл?

	Менде қандай кәсіп болушы еді, достым,– деп ол көзілдірігін дұрыстап қойды.– Оуэн сияқты техникаға үйірсектігім жоқ. Ал мойныма тас байламасам, суға бата алмаймын. Амал қанша, суға бір сүңгіп алып күнге қақтанамын зеріккенімше.

	– Зеріккен соң ше?

	– Әбден зеріксем биоблоктің схемасын айналдырамын. Зерігудің нағыз пайдасы...– дей беріп еді, сөзін Кэйтс бөліп жіберді.

	– Нағыз пайдасы сол – негр нәсіліне айналудың аз– ақ алдына қалыпсың. Бұл да жаңалық біле білгенге.

	– Ал нағыз жаңалықты білгіңіз келсе,– деп Майкл ойын жалғай беріп еді, оның білегінен ұстаған болып, Кэйтс тырнағын қатты батырып қалды. Өзіне таңырқай қараған Майклға ол үндеме дегендей ым қақты, көзімен әлденені мегзеді. Майкл оның арт жағында таяу келіп, сигарет тұтатқан болып, бұлардың әңгімелеріне құлақ түріп тұрған екеуді жаңа ғана аңғарды. Ол бұл екеуін жазбай таныды. Джон, Джейн, Оуэн бәрі, бәрі жинала қалған кездерде, әсіресе, «Ақиқат» жайлы мәслихат бола қалған кездері, осынау екеуі айналшақтап олардың маңынан шықпаушы еді. Дәл осы сәтке шейін оларға мән бермеген.

	Сөйтсе... Майклдың көзі шарасынан шығып кететіндей ана екеуіне қарап, бажырая қалған. Егер қара көзілдірік болмаса, Майклдың мына кейпін олар да аңғарары анық. Кэйтс енді сәл кешіксе, Майкл тарапынан күтпеген қылықтың боларын сезе қалды.

	– Аңшылығым жоқ дейсің, мынаған жол болсын онда!– Кэйтс дауыстай сөйлеп сумкаға сүйеулі жатқан балық ататын жебелі мылтықтың бірін алып, серіппелі резинканы созып, таңданған кейіп көрсетті. Ол әңгіме арнасын ескерусіз басқа бағытқа бұрғанына қуанып тұр.

	Майкл да сабасына түскен сияқты.

	– Болмасаң да ұқсап бақ деген емес пе,– деді ол барынша жайдары жауап беруге тырысып.

	– Ұқсап бағу үшін қос мылтық ұстау қажет пе сонда?– деді Кэйтс екінші мылтықты алып жатып.

	– Біреуі сізге арналған.

	– Солай демеймісің манадан... Не тұрыс, кәне, кеттік онда!

	– Джонның зығырданын енді екеулеп бір қайнатайықшы!– Майкл сумкасын алып жатып әлгі екеу тұрған жаққа көз қиығын тастады.

	– Неге олай дейсің? Джонның іші тар ма еді сондай!

	– Жо– жоқ, ол мағынада емес,– деп ақталып жатыр Майкл. Ол да әлгінде ғана Кэйтстің емеурініне қарай жалғаған әңгіменің шынайы сарынға түскеніне қуанатын сияқты.– Аңшыға, сірә, аңғырт адам серік бола алмаса керек. Балықты үркіткеннен басқа пайдаларың жоқ деп ол ылғи бізден жырақ жүреді.

	– Не тұрыс, кеттік онда,– деді Кэйтс қолындағы екі мылтыққа алма– кезек қарап қойып, делебесі қозды.– Балықтың кімнен үркетінін көрейік.

	– Сізде де аңшылық өнер бар ма еді, мистер Кэйтс?!

	– Бала кезімде аздап әуестенген едім.

	– Түу, манадан осыны айтпаймысыз!– деп Майкл жүре берді.

	– Джонды табу онша қиын емес, тек...– деп Майкл білегіне кигізген сағат тақылеттес аспапты айналдыра бастады, іле радиобелгінің шиқылға ұқсас дыбысы құлаққа келді.– Бір тәуірі Джон радиоқабылдағышын өшірмепті. Ол біздің берген сигналымызды бірден естуі керек... Міне, ол белгіні қабылдады да,– деп Майкл білегіндегі аспаптан иненің жасуындай қуыстап бір жанып, бір сөніп тұрған қызыл сәулені нұсқады.

	– Оуэн мен Джейн ше?

	– Ә, олар біздің «шақырған даусымызды» бірден естуге тиісті... Әне анау көрінген дәу де болса солар.– Майкл тұмсықты айналып өтіп шығанаққа қарай ойысқан қайықты көрсетті.

	Кэйтс дүрбісін көзіне тосты.

	– Иә, солар екен,– деді ол көзін дүрбіден алмай.

	– Кеттік. Біз жағаға жеткенше Джон да сонда болады. Қолына заттарын алып төмен түсуге ыңғайлана беріп, Кэйтс жағаға тағы бір көз тастады.

	– Джон келіп те қалыпты ғой. Анау сол емес пе?– Кэйтс өздері тұрған тұстағы жағаға таяу қойтастар арасынан көрініп қалып, сүңгіп жүрген адамды нұсқады.

	Майкл да кідіріп Кэйтс нұсқаған жаққа көз тікті.

	– Ә, мыналарды айтамысың? Бұлар екеу ғой. Әне, екінші,– деп ол сәл солға таман су астынан басы қылтиып көрінген, маска киген екінші адамды көрсетті.– Дәу де болса бұлар әлгі екеуі, бәсім бар оған.

	– Жаңағы жағажайда тұрған екеуді айтамысың!– деп Кэйтс Майклға таңырқай қарады. Құс болып ұшып келмесе, бізден басқа бұл жаққа аяқ басқан жанды байқамадым ғой!?

	– Моторлы қайыққа мінсең, қанат байлап әуре– сарсаңға түсудің қажеті не?!– деп мырс етіп Майкл жағадан көзіп алмаған күйі.– Әне, анау сандық тасқа қарашы. Соның көлеңкесінде тұрған қайық солардікі...

	Джон, Оуэн, Джейн төртеуі осы жерде жиналып, алдымен Джонның атып алған балығының сорпасын рахаттана ішіп, әңгіме– дүкен құрған кездерде, ана екеуі де қайықтарын әлгі сандықтас маңына бекітіп бұлардан онша ұзап кетпей, айналшақтап жүріп алатынына Майкл енді ғана мән бере бастағандай.

	– Әне, Джон... Еһе, олжалы екен өзі!..

	Бір жақ жартысы суға батып, ал тегіс беті үй орнындай жалпақ жартас үстіне көтеріліп, әуелі бетіндегі маскасын шешіп, сосын беліне байлаған кулонды босатып, атқан балықтарын баппен тас бетіне жайғастырып жатқан Джонды Кэйтс бірден таныды.

	Бұлар тасқа тақай бергенде, Джон үстіндегі су асты қысымын жеңілдетіп, әрі жүзген кезде кедергіні азайтатын, киген кезде денемен дене болып жабысып қалатын қара қоңыр костюмін шешіп, өне бойы қысымда тұрған бұлшық еттерін уқалап тұр еді. Кэйтс пен Майкл тасқа шыққанда, Оуэн мен Джейн мінген қайық та жанаса берді. Джейн секіріп тасқа бірінші шықты.

	– Кэйтс мырза, келуіңізбен!

	– Сәлем, сәлем демалған халыққа!– Кэйтс өзіне тән ізеттілігімен қыздың қолын ерніне апарды.

	– Мисс Джейн, сіз нағыз спортшы екенсіз ғой, білсемші бұрын?

	– Көргеніңнен көрмегенің, білгеніңнен білмегенің көп деген.– Қыз сықылықтап күлді.

	– Дәл бүгін күткен жоқ едік сізді,– деді Джон Кэйтспен қол алысып тұрып, әлденендей хабар естігісі келгендей,– телеграммаңызды алғанбыз. Жайшылық па өзі?

	– Жайдан жай телеграмма салынушы ма еді,– деп барып Кэйтс әлгі екі жансыздың бұлар отырған тасқа жақын келіп орналасып жатқанын көріп, үндемей қалды.

	– Құлағымыз сізде, мистер Кэйтс, жаңалықсыз емес шығарсыз, тыңдадық,– Оуэн де оның күмілжіп қалғанына таңданып.

	– Байқаймын, мырзалар, демалыстарың көңілсіз емес сияқты!– деді Кэйтс даусын көтере, ресми қалыпта.

	– Әлбетте!– деді Джон Кэйтстің әлденеден тайсақтаған кейпіне таңданып.– Демалысымыз жақсы, жаңалығымыз да бар!– деп ол Майклға қарады. О жөнінде сөз қозғауға болмайтынын қалайша білдірудің амалын таппай шыбыжықтап тұрған Майклдың кейпіне назар аударған Джон болған жоқ, қайта сен әлі айтпаған екенсің ғой дегендей, оған таңданатын сыңай байқатады.

	– Жаңалық болғанда қандай дейсіз!– деді қыз желпіне бас бармағын көрсетіп.– Майкл биоблоктің тізбегін қайта терді.

	Кэйтс қыз сөзін естімегендей:

	Манадан шарасыздықтан діңкесі құрып тұрған Майкл Кэйтстің пиғылын түсіне қойды.

	– Жігіттер, қандай маубаспыз, ә? Бастығымыз келеді сонау қиырдан, ең болмаса музыкамен неге қарсы алмасқа!– Ол магнитофонды Оуэннің қолынан алар– алмастан– ақ іске қосты.– Міне, бұл басқа жағдай!

	– Айтты– айтпады, мынандай маужыраған табиғат ортасында музыка тыңдамау күнәкарлық,– деп Кэйтс жайбарақаттық танытқан болып Майклдың магнитофонды сылтауратып екі досына әлденені естірткені ана екеуіне күдік тудырмады ма дегендей көзін солардан алмады.

	– Кәне, дастарқанға, мырзалар!

	Бұрын– соңды Майкл табиғатынан мұндай қылықты кездестірмеген қыз, таңданып тұрып қалыпты. Ол Джон мен Оуэнге, біресе Майклға жалтақтап қарай береді.

	– Мисс Джейн, үй өзімдікі демеңіз – Кэйтс қыз құлағына күбір етті де, көзімен екеу отырған жақты мегзеді.– Үй артында кісі болуы да ықтимал, – деп қыздың қарынан ұстай алды.– Қарамаңыз о жаққа, күдік тудырасыз !– деп ол қызды столға қарай бастады.

	– Мисс Джейн, әлгінде сіз биоблокқа жаңалық енгізді дедіңіз– ау,– деді Кэйтс, үзілген әңгімені шын жалғағысы келіп, ана екі жансыздың жасалған жаңалықтан хабардар екенін, бірақ нақтылы нендей өзгеріс енгізілгенінен олардың бейхабар екенін достарына қуана ескертіп. Бірақ

	қыз тамағына бірдеме тұрып қалғандай, шешіліп кете алмады. Джон, да, Оуэн де ас жеп отырғаны болмаса, ойлары басқада еді. Кэйтс сөзін естімегендей. Меңіреу тас арасында тілсіз теңіз жағасында қауіпсізбіз деп арқаны кеңге салып жүргенде айтқандары жансыздардың құлағына жетуі бір жағынан олар үшін күтпеген оқыс әрекеттей әсер қалдырса, екіншіден, оны байқамаған өздерінің аңғырттығына налитын да сияқты.

	– Тоқ етерін айтсам,– деді Майкл достарының жан дүниесіндегі бұдан аз– ақ бұрын өзі кешкен жайды түсініп.– Енді әр адамның ерекшелігіне қарай күн ілгері биологиялық кодын анықтап жатудың қажеттілігі шамалы. Оны «Ақиқаттың» өзі табады.

	То– тоқта,– Кэйтс таңданғаны сондай, досыңың сөзін аяқтатпады.– Сонда қалай, «Ақиқат» программасыз жұмыс жүргізе беретін болғаны ма?

	– Дәлірек айтсақ, «Ақиқат» берілген программаны шүбәсіз орындайды,– деді Джон әрбір сөзін нығарлай.– Тек, бұрынғыдай алдынала жасалынатын даярлықты қажет етпейді енді. Оны әр адамның биологиялық жаралымына сай өзі ретке келтіріп, берген бұйрықты мүлтіксіз орындайтын болады.

	– Ғажап!– деді Кэйтс таңдайын қағып. Оның даусы қаттырақ шықты. Майкл саусағымен ернін басып, қатты сөйлеме дегендей ишара етті досына.– Бастықтарым неге асықтырды десем, бұл жайдың ұзынырғағынан хабардар екен ғой.

	Төртеуі бір– біріне қарады.

	– Айталық...– деді Оуэн ойланып:– егер жұмыла отырсақ, бір аптадан әрі аспас.

	Кэйтс:

	– Бұл жай сөз болды ма бұрын– соңды?

	Ана төртеуі ойланып барып үнсіз бастарын шайқады.

	– Бастықтың ойы – бұны бір айдың шамасында іске қосу. Әлі уақыт бар екен бізде,– деді Кэйтс қуанып.– Ол манадан музыка үнінен стол басында шүйіркелесіп отырған бесеудің сөзін анық ести алмай, жүйкелері жұқарып отырған мына екеу естісін дегендей, ресми түрде:— Дастарқандарыңызға рақмет! Егер мисс Джейн қарсы болмаса, тұрайық, жиналуға жарты сағат уақыт.– Ол қалтасынан радиохабарлағышын алып қысқа– қысқа жарлық берді. Көп уақыт өткен жоқ, түссіз әйнек тақылеттес пластиктен жасалынған тік ұшақ бұлардың төбесінен айналып өтіп, жарқабаққа таяп барып қонды.

	Кэйтс орнынан тұрды, тағзым еткендей басын иіп, ойнақы үнмен:

	– Мисс, рахым етіңіз!– деп Джейнді қолтығынан демеген күйі тікұшаққа беттеді.– Ал біздегі жаңалықты бара көресіздер,– деді ол тікұшақ бортына көтеріле беріп. * * *

	– Хош келдіңіз, бикеш!– деді Кэйтс аула қақпасын ашып, Джейнге ізет көрсетіп.

	– Джон, байқаймысың?– деді қыз ішке енуге беттеген достарына бұрылып, ауланың түкпіріндегі жалғыз емен жақты нұсқады,– саған ұнайтын емен саясы демалыс жайға айналған ба қалай өзі?!– Қыз жүгіріп барып емен саясында бесіктің аяғы іспеттес доғалдөңес тұғырға орнатылған көк шыбықтан тоқылған креслоның біріне отыра кетіп, ілгерікейін тербеле жөнелді.

	– Тамаша, ә!– деді Джейн басқа креслоға келіп орналасып жатқан жолдастарына.– Тербеле отырып демалуға да болады, қисайғың келсе, жайлы төсек,– деп қыз қолартардың астындағы тетікті басты. Тербелмелі креслоның арқа сүйері шалқая барып төсекке айналды.

	– Қалай, ұнайды ма?!– деді Кэйтс достарының көңіл– күйін абайлап.

	– Ұнамағанда ше, тіптен балалығым ұстап кетті. Күн ұзақ осылайша отыруға бармын,– деді Джейн орындықтың тербеліс ырғағын үдетіп:– Лаборатория ішінде де өзгеріс көп пе?

	– Егер бұны жаңалыққа санасаңыздар, онда...– деп барып үндемей қалды Кэйтс. Басқалары елең етті. Бағана теңіз жағасында жартаста отырып жай– жапсар сұрағанда, «жаңалық бар, о жөнінде кейін» деген– ді ол. Достары енді естірміз деп жол– жонекей елеңдеумен болса да, неге екені белгісіз, Кэйтс уәдесін ұмытқандай бөгде тақырыпты шиырлай берді. Мыналардың «онда...»– деп барып тоқтай қалған Кэйтстің жүзіне ақтарыла қалуы осыдан еді. Бірақ Кэйтстің сыңайынан тыңдаушысын таңдандырарлық жаңалығын айтуға асығатын адам кейпінен гөрі, әлденеге алаңдап, бұл қалай болар екен деп дағдарғандық нышаны байқалады.



	– Көрер істі сөзбен жүдетіп қайтеміз,– деді Кэйтс тура жауаптан тағы да жалтарғандай теріс айналып, үйге қарай беттеді. Ол қалтасынан кілт алып үйдің сыртқы есігін ашты.

	– Рахым етіңіздер...

	– Үйде ешкім жоқ кой, тегі,– деді Оуэн.

	– Иесіз үйге лұқсатсыз енген әбестік те?!– деді Кэйтс миығынан күліп.– Иелері енді келді.– Ішке бәрі топырлап кіргенімен, табалдырықтан аттай бере аңтарылып тұрып қалып еді. Үйдің кіре берісі кең сенек болатын. Сенекке кірген соң оңға бүрылсаң, лаборатория есігіне барып келесің, ал сол жақта үйдің екінші қабатына көтерілетін басқыш бар. Олардың жатар бөлмесі екінші қабатта еді. Енді осы екі аралықтағы бос жерде шағын бөлме жасалыныпты. Кең сенек тарылған, әсіресе жоғарғы, ұйқтау бөлмесіне беттеген адам екі кісі қатар өтетіндей ғана қуыспен әлгі бөлмені жағалап жүріп барып басқышқа жетеді.

	– Мә, мынаның жарым қабырғасы айна ғой!– Джейн топтан бөлініп шығып айна алдында сыланып, шашын дұрыстап жатыр.

	Қандай сыр бар екені белгісіз, адам психологиясында жасына, жынысына қарамай өзінөзі сырттай көруге құштарлық бір басылған емес. Сондықтан болар, айна алдынан өтер адам еріксіз бұрыла қарап, ең құрығанда, оған көз қиығын салып өтетіні. Мына бөлмеге терезе орнына айна салушылар адамның осы ерекшелігін әдейі ескерген тәрізді. Іште отырып жанынан өткеннің жүзін толық көріп отыруды мақсат етсе, әрі өзін сырттағыға байқатпау жағын да ескерген сияқты. Джон бұған онша көңіл аудара қойған жоқ. «Бөгде адам кіруге болмайды» деген есіктегі жазуға қадала қарап қалған.

	– Дегенмен,– деді ол әлден уақытта Кэйтске бұрылып,– мына жазудың бізге арналғанына шүбәм жоқ.

	– Әрине! Джон, сіздің қателеспегеніңізге мен күмәнданбаймын. – Кэйтс айтар жаңалығым бұл емес дегендей лаборатория есігін нұсқады.– Әркімнің өз жұмыс орны бар, есігіне не жазса да еркі.

	Кіре берісте– ақ, сенектен мұндай өзгерісті кезіктірерміз деп ойламағандықтан ба, мына төртеудің көңіл күйі күрт өзгерді. Әлденендей белгісіз үрей ұялай бастағандай бойларына. Ерекіне жұмбақ жаңалыққа жолығатындай көңілдері қобалжып лабораторияға беттеді.

	Бәрі үнсіз. Есіктен кірген бойда жан– жақтарына алақтай қарап, сол үнсіз күйінде олар лабораторияның ортасында тұрған пульттің жанына жетті.

	– Бәрі баз баяғы қалпында!– деді Оуэн әлденеге көңіл көншімеген адамның кейпін танытып.

	Кэйтс:

	– Байыптап қараңыздар!

	Нені жұмбақтап тұрсың дегендей, Майкл Кэйтске алара көз тастап, төңіректі тағы шола бастаған.

	– Түк өзгеріс көріп тұрғаным жоқ,– деді Джейн.– Рас, жөндеу жұмысына сын тағу қиын. Бояулары қалай үйлесіп тұр! Солай емес пе, жігіттер?!

	– Мұның есесіне терезені танк те бұза алмастай құрсаумен торлаған екен!– Майкл терезе алдына барып сом темірлердің мықтылығын сынағандай қос қолымен ырғап– ырғап қойды.

	– Ештеңені байқамадыңдар ә, шынымен? Сендерді де ми механизмінің маманы дейдіау!– деді Кэйтс достарының қытығына тиіп.– Кәне, онда мұнда жүріңдер. Ол демалыс бөлмесіне бастады.

	– Құрылысшы емес, нағыз өнер шебері дерсің! – Джейн бөлме қабырғаларынан көзін алар емес, жөндеу жұмысына тым тәнті.

	– Бояудан басқаны көзіңізге ілмедіңіз– ау. Шынымен, дәнеде көрмей тұрмысыңдар?

	Бөлме мебелі бұрынғысынша орын– орнында тұр, қосылған жиһаз байқалмайды, қабырғаға ілінген Рафаэльдің атышулы екі шығармасынан басқа көзге ұрар өзгеріс жоқ сияқты.

	Әлгіндей емес, жігіттер тыныштала бастаған.

	Ерекше өзгеріске кезігетіндей өрепкіген көңіл басылып, сабасына түсе бастаған. Манадан жұмбақтай сөйлеп бөлмеден– бөлмеге кездіріп жүрген Кэйтстің мына қылығы, оларды күлкі ету үшін жорта жасаған әзіліндей көріне бастап еді.

	Майкл ішке енген бойда бір ән мақамын ысқыра жүріп, бөлме ішін бір шолып өтіп, төр жақта тұрған, өзі отыратын креслосына барып жайғасты.

	– Оуэн, әне бір не зат, өртті хабарлайтын аспап емес пе?– Ол отыра бере маңдайша тұсындағы төбеге таяу, оң жақ бұрышқа таман орнатылған фотоаппарат объективіне ұқсас нәрсені нұсқады.– Бұрын бар ма еді бұл?

	Майкл орнынан тұрып, бұрыш жаққа беттеді. Басқаларлын назары да Майкл көрсеткен әлгі затқа ауған.

	– Мынауың телекамера ғой!– деді Джон жұлып алғандай.

	Бәрі де демдерін ішіне тартып тына қалды.

	– Иә, бұл телекамера,– деді Кэйтс барынша сабырлы қалпын сақтауға тырысып.– Мұндай объективтің төртеуі лабораторияның төрт жақ тұсына да орнатылған.

	– Сонда... сонда... біз...– Майкл қалшылдап кетті. Жолдастары оны тыныштандырып жатыр. Қаумалап орнына апарып отырғызды.

	Әнгіменің ұзын сонарға созылатынып сездіргендей Кэйтс креслоға жайғасты. Басқалар да жатаған столды қаумалай отырысты. Қабырғаға бір, Кэйтске бір қарайды.

	– Мұны ұсынғандар сіздердің қауіпсіздіктеріңді қамтамасыз ету шараларын желеу еткен– ді, ал шындығында...

	– Шындығында,– деп бөліп жіберді оны Джон,– шындығында, бұл біздің басқан ізімізді аңду... шпиондық жасау ғой!..

	Кэйтс үнсіз мақұлдап, басын изеді. Кауіпті қылмыскерлер де мұндай бақылауға алынбас!– деп Оуэн ауыр күрсінді.

	Майкл орнынан тұрып, объективтің тұсына барды.

	– Көзін жою керек мұның!.. Кэйтс басын шайқады.

	– Мүмкін емес бұл.

	Майкл Кэйтстің қарсы алдына шабына келіп тұрды.

	– Ендеше, бізде бір– ақ мүмкіндік бар, достым,– деді ол екіленіп.– «Ақиқаттың» көзін жойып, екі қолды төбеге қойып қаңғырып кету.

	Кэйтс жайлап орнынан көтерілді, мәмілеге шақырғандай Майклдың иығына қолын салды.

	– Достым Майкл, «Ақиқаттың» көзін біз қашан болса да жоя аламыз. Амалымыз әбден түгесіліп, тығырыққа тірелер шақтағы соңғы әрекетіміз болар ол... Кәне, ойласайықшы, ешқандай амал жоқ па, шынымен?– Ол Майклды орнына апарып отырғызды.

	Бөлме ішінде ауыр тыныштық орнады.

	– Бүгін әдейілеп барып, сендерді бір күн бұрын осында әкелуімнің себебі осыны көрсету еді, ақыл қосып, тұйықтан шығудың амалын ойластыру еді.– Кэйтс орнына келіп отырды.

	Үнсіздік қайта меңдеді.

	– Жігіттер, бұл не отырыс? Шынымен, шарасызбыз ба сонда?– Джейн шыжбыж болды.– Оуэн!.. Майкл!.. Джон!.. Немене, түнере қалдыңдар, тіл– ауыздан айрылғаннан саумысыңдар өздерің!..

	– Үндегенде не айт дейсің сонда?– деп міңгірледі Джон әлден уақытта желке шашын сипалап. Бұл оның тұйыққа тірелген шақта, одан шығуға жан ұшырып амал іздеген кезде істейтін әдеті.– Біздің не істеп жатқанымыздың қажеті қанша, не жасырын құпия бар онда. Қажет бөлшекті жасырмай– ақ жасай береміз– ау. Иә, көре берсін оны...

	Мәселе дайын детальдарды жинап, аспапты құрастыруда ғой. Мынадан оны қалай жасырарсың. Джон ойланып барып, есіне бір нәрсе түскендей жан– жағына жалтақтай қарады. Кенет оның жанарынан үміт оты жылт еткендей болды.– Үстіңгі бөлмеде қандай екен? Бәлкім...– деп барып ол телекамераны нұсқады.– Аспапты сонда құрастырармыз, ә?..

	– Мүмкін емес бұл!– Кэйтс орнынан тұрып кетті. Даусында кекесін араласқан ащы ыза бар.– Анау сенектегі терезесі айнадан жасалынған бөлме сендер кірген– шыққанда сыланыпсипанып тұру үшін даярланды деймісің. Оның үстіне мұнда отырған кездерінде, жұмыс уақытында лабораториядағы қимыл– әрекеттеріңді бақылап отыратын пульт орнатылған. Ал оны жанамалап өткенде қалтаңдағы сентіңе шейін айнаға түседі. Енді сен деталь алып өтіп көр қияметтің қыл көпірінен!

	Кэйтс сәл үнсіз қалды ма, мәселенің тоқ етерін айтты.

	– «Ақиқат» тек осы бөлмеде ғана құрастырылуға тиіс. Басқа орынның реті жоқ, бірден күдік туғызды.

	Бөлменің ішін тағы да ауыр тыныштық меңдеп алды. Оуэннің қағаз бетін шимайлап, сызған қалам ұшының сырылынан басқа дыбыс естілмейді. Майкл манағы үнсіз телекамераға қадалған күйі сұлық отыр.

	– Кэйтс мырза, мынау жалғыз ғой?– деді ол әлден уақытта иегімен бұрыш жақты

	мегзеп.

	– Бұл бөлмеде Майкл атты азамат біреу болса,– деді Кэйтс өзін «мырза» деп досының бөліп айтқанын онша ұнатыңқырамай, кекесін кейіппен. Бұл да жалқы.

	Досының кекесініне көңіл аударған Майкл болған жоқ, ол өзімен– өзі сөйлескендей, ойын жалғай түсті.

	– Егер мынаның көзіне күніне бір– екі сағатқа «шөп» салар болсақ, жеткілікті емес пе бізге.

	– Тәңір жарылқағыр, сен, оны бір сағат шапаныңмен жаба салуды ұсынбассың, әлде біз біткенше алақаныңмен көлегейлеп тұрамысың?!– деп мырс етті Оуэн досының мына кейпін орынсыз әзілге балап.

	– Бір сағаттың өзі қат болып отырған жоқ па бізге,– деді Джон Майклдың не айтпағын білмесе де әлденеден үміттеніп.

	– Шапан жабамын ба, алақаныммен көлегейлеймін бе, әйтеуір, оны аналар сезбесе жетті емес пе?– деп желпіне сөйлеп Майкл орнынан атып тұрды.– Маған тек кинокамера және онымен жұмыс істей алатын адам – оператор қажет.

	Бөлмедегілер елең ете қалды.

	– Кинокамераның жарасы жеңіл. Қанша қажет – сонша табылады. Тек операторды айтпасаң,– деп Кэйтс іле жауап қатып Майклдың ойын білуге тағатсызданды.

	– Оуэн ше?– деді Джейн жерден жеті қоян тапқандай қуанып.– Ұмытпасам, осыдан екі– үш жыл бұрын мұның «Адам қолының әрекеті» деген тақырыптағы деректі лентасы әуесқой кинооператорлардың конкурсының бас жүлдесін жеңіп алған– ды. Солай емес пе, Оуэн!?

	Оуэн басын изеді.

	– Міне, қажеттің бәрі де табылды. Сәті түсер іс әманда осылай басталар,– деп Майкл жұмбақтай күліп, алақанын ысқылап қойды. Даусы жарқын, әлгіндегі мұңайған сезімінен мүлде ада болған.– Енді қала жаққа қыдырып қайтсақ та болады.

	– Серуенге өзім бастап апарайын,– деді Кэйтс Майклға тақай келіп,– Айтсаңшы, ынтықтырмай, ойлағаның не сонда?! Біз де білейік. Ақыры объектив көзіне шөпті бірігіп салар болсақ.

	– Құпия... Дәл бұл бөлмеде айтуға болмайды,– деп Майкл әзілдесе де, маңына күдіктене қарап қойды. Ол құлағын ұстады.– Жоқ па бұл?

	Кэйтс бас шайқады: Имандай шыным.

	– Дегенмен сақтансаң сақтаймын деген,– деп ол жолдастарын өзіне ымдап шақырды,– құлақтарыңды тақаңдар.

	– Сыбырлағанды құдай естімей қалмас,– дей тұра, Оуэн де басқаларымен қоса Майклдың жанына келіп, құлағын оның аузына жақындатты. Төртеуі Майклды қаумалай келіп еңкейгенде, бесеуінің бастары түйісіп еді.

	– Майкл, сен нағыз данышпансың!– деді Джейн бірінші болып дауыстап.

	Оуэн досын арқаға қағып жатыр:

	– Ойыңа қайдан келе қалды бұл идея, ә?!

	– Кеттік онда,– деді Джон Кэйтске қарап,– уақыт оздырмайық, шеф!

	* * *

	Лабораторияның кіре берісіндегі сенектен жасалынған шағын бөлме іші. Аядай бөлменің жартысын алып тұрған пульт бас телеэкранымен көмкерілген. Пульт алдында тұрған айнымалы тұғырға орнатылған жайлы креслода әрбір экранға самарқау қарап қойып күзетші – оператор отыр. Ол лабораторияның төрт тұсынан қойылған телекамераның көмегімен ана жақта болып жатқан іс– әрекетті толық бақылауда. Ал бесінші экран сөнулі. Лаборатория ішінде бейсеубет жүрген адам жоқ, бәрі өз ырғағында өтіп жатқан сияқты. Джон, Оуэн, Майкл, Джейн өз ісімен шұғылданып жатыр. Оқта– текте олар бір– біріне келіп қолындағы затын көрсетіп, әлденендей кеңес алып, ақыл қосатындығы болмаса, күдік тудырарлық бөгде әрекет сезілмейді. Осынау бірегей көрініс жалықтырды ма, әлде келесі кезекші келіп ауыстырар мерзім тақады ма, әйтуер күзетші қарсы алдындағы қабырғаға қоса қаланған электрон сағатының санына әлсін– әлсін қарай береді.

	Мұның көңіл– күйін ұққандай сол жақтағы екінші экраннан – лабораторияның алыс түкпірінде отырған Майкл да қолындағы сағатына қарап алып, әлдене есіне түскендей орнынан ширақ тұрып қыздың жанына келді, сағатын нұсқап қойып, бір жайды түсіндіріп, немесе еске салып жатты. Қыз оны құптайтын сыңай білдіреді, басын изейді, өз істерімен шұғылданып жатқан басқа екі жолдастары жақты мегзеп әлденендей түсінік береді. Майкл қыз қасында көп аялдаған жоқ, жолжөнекей халатын шешіп, лабораторияның бір бүйіріндегі есікке қарай беттеді. Күзетші бесінші телеэкранды іске қосты. Бұл тынығу бөлмесіндегі телекамерамен жалғастырылған экранды. Міне, Майкл бөлменің төріне қарай өрлеп барады. Ол қолындағы халатын стол үстіне немқұрайды тастай салып, төрдегі телекамераға қарсы тұрған креслоға келіп сылқ етіп отыра кетті. Қажыған адамдай есінеп, дел– сал денесінің құрысын жазғысы келді білем, керіліп, шалқая беріп, көзі телекамераға түскен– ді. Объективке тесіле қарап ішіп– жеп барады. Жүзіндегі әлгінде ғана меңдеп алған жайбарақаттықтан жұрнақ қалмаған, ызаға булығып, түтігіп кеткен. Ол жұдырығын түйді, кіжінді, көздері шарасына сыймай шатынап кеткен. Майклдың мына түрі өліспей беріспейтін, жауына айбат көрсетіп, қарсы шаппақшы жыртқышты елестетті күзетшіге.

	Әлгінде ғана бірегей көрініске қарай– қарай жерігендей самарқау отырған күзетші одан әрі не болар екен дегендей, экрандағы Майклдың әрекетін бағып, тесіле қалды, басқа экранды бағдарлау қаперіне де кірген жоқ. Зеріктірмейтін ермек тапқандай бір түрлі оның көңіл– күйі көтеріліп қалғандай болды. Майкл қарсылас жауына қолданар қауқар іздегендей жан– жағына алақтай қарап алып орнынан тұрды. Айбаттанып «неге қарайсың тесіліп, қарама» дегендей жұдырығын көрсетіп қояды. Ол тағы да маңына көз тастады. Кенет ол тас түйін бір шешімге келді білем, стол үстінде жатқан халатын жұлып алып, жолындағы креслоларды оңды– солды итере жол ашып телекамераға қарай беттеді. Көзі объективте, Майкл таяй беріп, бірдемені жіберіп ұратындай халат ұстаған қолын сілтеп қояды. Күзетші жасқанғандай басын кекжең еткізді, экран беті қара түнек болып кетті. Алғашқы сәтте күзетшіге бұл тосын тиген соққыдан өзінің көз алды буалдырланып, түк көрінбей тұманданып кеткендей сезілді. Күзетші Майкл халатымен объективті жауып тастағанына шүбәләнбады. Ол абыржып қалды. Үш тәуліктен бері кезекке бүгін шығып отырған күні. Алғашқы кезекте мұндай оқиға болмаған– ды. Ол сасқалақтап басқа экранға көз тастады. Ана үшеуі орнында жоқ, бәрі топталып тынығу бөлмесіне қарай кетіп барады, таяп қалыпты есікке. Күзетші алақтап сәл тұрды да не істеу қажеттілігі есіне түсті білем, алдындағы пульттен қажет тетікті басты жалма– жан.

	– Не болып қалды? – Сәлден соң күзетші бастығының дөрекі даусы естілді пульттегі радиодан.

	– Капрал мырза.., – деді күзетші дегбірі қашып. – Төтенше жағдай! Дереу келуіңізді өтінемін?!

	* * *

	Майкл бұл кезде орындық үстіне шыға салып, халатпен жабулы объективті айналдырып жатқан– ды.

	– Тез, дайында!—деді ол ішке енді ғана енген Оуэнді асықтырып. Сосын бұрап, босатып алған телекамераның объективін Джонға ұсынды. Оуэн қолтығындағы ораулы түйінді шешіп, ішінен шағын киноаппаратты алып Майклға берді.

	* * * – Сонша байбалам салатындай бүлінген не?– Капрал ішке сөйлей кірді. Төтенше шақырудың себебінен гөрі, тыныштығын бұзғанына ызалы сияқты.

	– Капрал мырза, мынау...– деп күзетші бұлыңғыр тартып тұрған экранды нұсқады. Сөйткенше болған жоқ, экранда бөлме ішінің әдеттегі көрінісі тұра қалды:

	Джон, Оуэн, Джейн – үшеуі Майклды ортаға алған, әлденені түсіндіріп жатыр ма, басу айтып жатыр ма, әйтеуір, бәрі де қолдарын сермеп қойьш, бірін– бірі қоштап алмакезек сөйлеуде. Тек Майкл ғана үнсіз, сұлық отыр. Джон қолындағы Майклдың халатын апарып шегеге ілді, ал, Джейн мен Оуэн оны манағы отырған креслоға емес, телеобъективке бір қырын тұрған орындыққа апарып жайғастырды...

	Бақылау бөлмесіне Кэйтс кірді. Капрал мен күзетші әскери тәртіпте ізет көрсетті.

	«Қабыл алдым, жә жетер» дегендей Кэйтс сол қолын көтерді.

	– Тыныштық па?– Ол капралға қарады.

	– Майкл ғой, әдеттегі «әніне» басып жатқан,– деді капрал жайбарақат кейіппен. Ол күзетшіге жақтырмағандай тағы бір алара қарап қойды. Объективті көрсе жыны қоза ма деймін өзінің. Кеше де, алдыңғы күні де істегені осы.

	«Жыны қозады» деймісің!– Кэйтс ойланып қалғандай сыңай көрсетіп сәл тұрды.– Бәлкім, солай да болар,– деп ол капралдың иығынан қағып қойды.– Ол таяуда ғана жындыханадан шыққан жоқ па, еді, ә!

	– Дегенмен анаған бұлай істеуге болмайтынын ескертсе қайтер еді, Кэйтс мырза?– деді капрал кіжініп.

	– О не дегенің? Атама!.. Бұл мүмкін емес!– деп Кэйтс ыршып түсті.– Олардың басқан ізін аңдитынымызды ашық айтумен пара– пар ғой бұл. Кісі өзін біреудің өне бойы бақылап отыратынын білсе, қандай күйге түсерін білер болсаң, қымбаттым,– деп Кэйтс сен де біліп қой дегендей, күзетшіге қарап қойды,– Біз оларға қауіпсіздікке жасалған шара деп түсіндіргенбіз. Енді келіп бөгде мінез көрсетпе деп тұрсақ, өзімізді өзіміз әшкерелеп бермейміз бе?!.. Жо– жоқ, тура ескерту түгіл, немкеттілеу сыр берудің өзі өкінішке соқтырады. Олардың сенімінен айрылту біз үшін немен тынатынын білсең сен... Катастрофа... Иә, иә, шын мағынасында катастрофа бұл! Олар ақыры сенбейді екенсіңдер деп үзілді– кесілді бас тартьш, біткен істі бүлдіруі ықтимал. Анау қыңыр Майклдан бәрін күтуге болады.– Кэйтс соңғы сөздерін әдейілеп ежіктей айтты. Онысы достарының қайсыбір қылығы мыналар тарапынан күдік тудырмасын, ал күдіктенер болса дабыра болып кетпей тұрғанда, алдымен өзіне хабарлауды ескерткен– тін. Ол соңғы ойын ашық айтты да:– Сондықтан да олардың әлгіндей жеңіл– желпі «еркеліктеріне» мән беріп, дабыл қағудың қажеті шамалы, ал нағыз күдік тудыратындай қылық көрсеңдер дереу маған хабарлағайсың алдымен... Ұқтың ба!– деп олар капралдың иығына қолын салды.

	– Капрал, сізбен ақылдасар шаруа бар еді,– деп Кэйтс сыртқа беттеді. Капрал оның соңынан шықты.

	Аулаға шығып дарбаза жақтағы үйге беттегенде қатарласа берген капралға Кэйтс:

	– Күзету бір басқа. Ал бұлардың жайын таппай шамландырып альш, іске қырсығын тигізіп алып жүрсек, патрон басымыздан сипай қоймас,– деді Кэйтс салқын қабақ танытып...

	Манадағыдай емес күзетші тынышталайын деді. Кэйтстын айтқаны, капралдың оған мойын ұсынып келісуі күзетшіге күдікті ой тудырған жоқ. Енді ол ана төртеудің орындарынан тұрып, сыртқа шығуға жиналған кезде Майклдың халатын алып жатып, көзі шатынап тағы да камера жаққа жұдырық түйіп, бірдемелерді айтып, ақыры тағы да қолындағы халатын объективке қарай лақтырғанын байқаса да жайбарақат отыра берді. Қайта ол қара қоңыр түске енген экранды өшіріп, басқа камераларды іске қосты. Бұл кезде бөлмедегі төртеуі істерін жиыстырып, объективті қайта орнына қойып, сыртқа шығуға беттеген– ді. Ал ана экран да, Майклдың қайта ашу шақырып, объективке қайта халатын лақтыру киноаппараттағы пленканың соңғы кадрлары болатын.

	Майклды қолтықтап бөлмеден Джон шықты. Сол қолында досының халаты,

	Майклдың назары төмен, ал Джон болса, мойнын сәл досына бұрған күйі сөйлеп келеді. Күзетші мұны: телекамерамен бұлай арпалыса беруге болмайтындығын, мұның бәрі өздерінің қауіпсіздігі үшін орнатылғанын тағы да түсіндіріп жатқанына жорыды. Ал, шын мәнінде, әңгіме бүтіндей басқа бағытта. Кэйтске қазір айтатын жаңалық жайлы болатын.

	Майклдың көңіл күйі де күтзетші ойлағандай емес– тін, әлгінде бір сағат бойы айналысқан істерінің нәтижесінен көңілдері тасығандай қуанышта еді. Сырт көзден ішкі толқуын білдірмеуге тырысып Майкл әдейі төмен қараған күйі, орталық пульт тұрған бөлмені кесіп өтті, ал Джон болса мойнын досына жорта бұрған күйін өзгертпеді.

	Джейн мен Оуэн де әлденеге қызу кеңесіп, кең дәліздің объективке ілінбейді– ау деген жерді айналып өтіп, сыртқа беттеді.

	Күзетші алдыңғы екеуінің жүрісінен– ақ енді бұлардың сырттағы емен саясына барып дамылдайтынына күмәнданған жоқ. Өзінің де қолы босайтынына қуанғандай, ол экрандардың бәрін өшіріп, сыртқа шығуға қамданды. Күзетші төртеудің түгел шығуын тосты. Күзет орнын тастап кету үшін лабораторияда жан қалмауы шарт. Бөлме жанынан дабырлай сөйлеп өтіп бара жатқандарға ол көз қиығын салды. Алдында Джейн, Майкл мен Оуэн үшеуі. Джон лаборатория есігін жауып, сәл кейіндеп қалған. Тәртіп бойынша лаборатория есігі жабулы тұруы қажет. Бірақ бұл күзетші міндеті емес. Есіктің электронды құлпының коды бұл төңіректе екі адамға аян: бірі – Джонға, екіншісі – Кэйтс мырзаға. Күзетші бастығы капралға ерекше жарлық болмай лабораторияға кіруге ұлықсат жоқ– тын. Төтенше жағдай бола қалса, ондай жарлықты және құлып кодын капралға генерал ғана береді, Бірақ есіктің құлпы салынған– салынбағанын хабарлайтын белгі капралдың бөлмесінде де, мына пультте де тұр. Егер есік құлпына жабылмаса, күзетші міндеті оны капралға хабарлау, егер капрал орнында болмай қалған жағдайда, ішкі телефон арқылы Джон мырзаның есіне о жайын сыпайылап қана салу. Орнын тастап кетуге, не болмаса лаборатория есігін ашуға күзетші – оператордың құқы жоқ. Тәртіп осылай.

	Манадан бері әр түрлі жайдың басын шатып, кеңескен болып уақыт ұтып, іштегі достарының тысқа шығуын күтіп отырған Кэйтс олардың емен түбіне барып жайласқанын көре сала орнынан тұрды. Бұл оның кейінгі үш күннен бері демалыс бөлмесінде өтетін «тыныштық» сағатындағы телекамера көзіне шөп салып атқарылатын істің бет– бағдарын қашан білгенше тықырши күтетін кездері. Байқап келеді, өзіне жонарқасын беріп отырған Майклдан басқаның жүзіндегі қуаныш нышанын ол анандайдан сезді.

	Кэйтс столдың екінші жағындағы ұсынған орындыққа емес, әдейілеп келіп қолын Майклдың иығына сала оның қасына жайғасты, арқадан қағып қойды. Бөлме ішінен Кэйтстің ізін баққан капрал мұны манағы өзі айтқан ескерту қажеттілігі жайлы ұсынысының іске асқанына жорыды, ақыл– кеңесін дер кезінде бере білгеніне іштей марқайып, қозғалып қойды.

	Кэйтс емен түбіне қарай келе жатып ту сыртынан қадалған капрал көзін сезді де. Мұндай жағдайда көз қылып Майклдың жанына келіп отыру қажет. Алайда Майклдың жанына әкелген себеп жалғыз бұл емес– ті. Мына, соңғы идеяны ұсынған досының тапқырлығына разылық, өзінің соңғы үш күннен бергі қуанышын, мақтанышын алдымен Майклға жеткізгісі келгендігінен еді.

	Бір сағаттық уақытқа созылатын кинолентаға материал даярлаған да, ал оның сценариясының ұзынырғасын ұсынған да Майкл.

	– Жындыханада емделді деген қалжуыр атақ менде бар ғой,– дегенді ол өзінің атқарар рөлін дәлелдей келіп,– сендердей емес менің оғаш қылығым онша күдік тудыра қоймас.

	Төртеуі зыр жүгіріп қажет бөлме жалдап алды. Оның ішін дәл өздері демалатын бөлменің әбзалдарымен жабдықтау онша қиынға соққан жоқ. Тек әрі оператор, әрі режисерлық қызмет атқарған Оуэнге, телекамера қойылған Спутниктен, әрі сондай бұрыштан түсірілген кадрды да дәл алу үшін киноаппаратты туралап қою біраз машақаттандырғанды. Әдепкіде, дайындық кездерінде Джон мен Джейн атқарған продюссер мен оператордың ассистенттік қызметі, кейін кино түсіріліп жатқан шақта жалғыз Кэйтстің мойнына ілініп, оған біраз терлеуге тура келді. Егер – әдеттегідей бұл фильм жұртшылыққа көрсетілер болса, оның титріне «фильмнің директоры Кэйтс» деп жазылары сөзсіз еді.

	– Майкл, сен тұнып тұрған талант екенсің ғой өзі! Голливуд актерлері де мынадай қысқа эпизодтарды сенен артық орындай алмас, сірә!– деді Кэйтс отырып жатып досының иығынан қағып.– Шынымды айтсам, Оуэннің режиссерлық қабілеті де мені қатты таңдандырып жүр. – Өз мақтанышын ұқтырғысы келгендей Кэйтс достарына алма– кезек тесіле қарады.– «Ақиқат» азаттық алған соң, бәлкім, «Майкл – Оуэн кинокомпаниясын» құрарсыңдар, ә!

	– Ал біз бүгін «Ақиқатты» жинап біттік!– деді Джон сабырлы қалпын өзгертпей.

	Кэйтс қуаныштан орнынан атып тұрды, Джонды құшақтап сүюдің аз– ақ алдында қалды.

	– Егер құлағым қағыс естімесе, жүрек жаратын жаңалықты генералыма екі тәулік бұрын жеткізетін болдым ғой.

	– Бұған қоса,– деді Джейн Кэйтстің әзіліне ойнақы дауыспен.– Мырзаларыңыздың дүниені уысында ұстау пиғылының көкке ұшып, құрдым болғандығын да межеден екі тәулік бұрын естіртуге қам жасарсыз деген сенімдеміз.

	– Құп болады, мисс, бұйрығыңызды айнытпай орындауға рұқсат етсеңіз, мен жөнелер ем жөніме!– Кэйтс орнынан тұрды, жүзі бал– бұл жайнайды. Бәрі де орындарынан көтерілді.– Менің генералым тыныш ұйықтасын десеңдер, макетті құрастырып, сейфке салуды ұмытпаңдар бүгін.

	Кэйтс жүре түсіп, кері оралды.

	– Ертең кешке даяр тұрыңдар... Айтпақшы, маршрутты ойластыру керек еді... Жарайды, сосын көре жатармыз!– Ол жүре сөйлеп ұзай берді.

	* * *

	Стратегиялық авиация командирінің кабинеті. Есік алдындағы кезекші офицерге

	Кэйтс қолындағы Құрама Штаттың туы және басқа ерекше белгі салынған тілдей қағазды керсетті де, кедергісіз Оуэнді ілестіріп ішке енді. Ол кірген бойда нық басып төрде отырған командир столына таяп келіп әлгі қағазды ұсынды.

	– Командир мырза, бізді дереу жөнелтуіңізді өтінемін.

	Командир Кэйтске бір қарап, Оуэнге бір қарап алып оң жақтағы стол тартпасын сәл ғана жылжытып ашты. Онда генерал мен Кэйтстің суреттері жатыр.

	– Сіз генерал мырза боламысыз?– Ол Оуэн мен Кэйтске тағы да алма– кезек қарап қойды.

	– Мен генерал мырзаның көмекшісі Роберт Кэйтспін,– деді Кэйтс нығарлап.– Генерал мырза шұғыл Вашингтонға ұшып кетті.

	– Сіздер неше адамсыздар?

	– Төрт ғалым және менімен бесеу.

	– Мендегі жарлықта алты адам көрсетілген.

	– Алтыншы генерал мырза ғой,– деді Кэйтс қатуланып.– Ол мұнда соқпайды, сол жақтан ұшады.

	– Ғафу етіңіз, мистер Кэйтс,– деді командир сөз бітті дегендей орнынан тұрып.– Мен әскери адаммын. Мен үшін бұйрық мүлтіксіз орындалуға тиіс. Мына бұйрықта алты адам көрсетілген. Алтаудан артықты да, кемді де жіберуге қақым жоқ.

	– Мен де әскери адаммын, мырза. Әрі Қорғаныс министрлігінің қандай бөлімінде істейтінім сізге аян да болар,– деді Кэйтс қатуланып стол үстінде жатқан ерекше белгі соғылған қағазды мегзеп.– Сондықтан да мемлекеттік маңызы бар тапсырманы дер кезінде орындауға сіздің тарапыңыздан кедергі болмас деген үміттемін.

	Командир ойланып қалды. Кэйтстің соңғы сөзі әсер еткен секілді.

	– Дегенмен «Орталықтың» рұқсатынсыз сіздерді жібере алмаймын.– Ол орнына қайыра отырып селектрге колын созды. Кэйтс командир отырып жатқанда, оның көзін ала бере Оуэнге белгі берді. Оуэн қолындағы аппаратты командир отырған жаққа бағыттады.

	Командир оң қолын селектрге созған күйі Кэйтске көз тастады.

	– Ләзімі, уақыт ұттырмай сіздерді жөнелту,– деді ол өзімен– өзі ақылдасқандай.– Бұйрық өзгерсе бірден хабардар етер еді ғой мені. Генерал тым асығыс болып, өзінің бола алмайтынын ескертуді ұмытып та кеткен шығар, шамасы.

	– Менін де бұған күмәнім жоқ,– деді Кэйтс даусын сәл жұмсартып.– Генерал мырза маған межелеген мерзімде сол жерде кездесеміз дегенді. Бұны бұзуға ешкімнің де қақысы жоқ қой деймін. Бірақ бұл жөнінде генерал мырзадан сіздерді ескерткен, ескертпегендігін сұрау ойыма келмепті.

	– Кэйтс мырза, дау түйіні екі жаққа бірдей әділ шешіледі ғой деп ойлаймын. Егер осында келгелі өткен бес минут уақытыңызды ескермесеңіз, ұшу графигі толық сақталды деп санауға әбден болады,– деп ол селектр ішінен қажет тетікті басты.– «Бірінші қондырғы «РҒ– 001»– ді шығарып, ұшуға даярлаңдар!»

	Кэйтс пен Оуэн аэродром командирімен ілесіп ұшу алаңына келгенде, бұларды Джон мен Джейн тықырши күтіп тұр екен. Жүздерінде үрей бар. Майклдың ойында бұл қалай болар екен деп қауіптену жоқ, арнаулы бункерден шығарылып, ұшу қондырғысына орналастырылып жатқан ракета тектес самолетті айналдыра қарап таңырқаумен жүр. Ракета тақылеттес старт алып, самолетше қонатын АҚШ Қарулы Әуе күшінің атышулы самолет ракетасы бұл. Бортына ядролық бомбаларды тиеп алып, аспан әлемінен ажал себетін қара қоңыз осы. Енді Майкл мұны қол созым жерден анықтап қарап, тамашалап жүргені мынау. Өзінің осыған мініп, көптен көксеген арманына сапар шегетініне сеніңкіремейтін сияқты. Әлдене есіне түсті білем, ол жолдастары тұрған жаққа жалт бұрылды. Өз ойымен жүріп Джонның шақырған даусын естімепті. Досы таяп қалған екен.

	– Мистер Майкл, рахым етіңіз, корабль ұшуға тек сізді ғана күтіп тұр...

	Олар арнаулы лифтімен самолет бортына көтерілді. Кэйтс төменге көз тастады. Қол бұлғап қоштасу ишаратын жасап тұрған капралға ол да қолын көтеріп, қайырласу ишаратын жасады.

	Старт алған шақта ракета бүтін аэродромды көз шағылыстыратын аппақ жарыққа малып жіберді де, қою қараңғылыққа самғай сүңгіп кете барды. Шамасы, ракета белгілі биіктікті алып, үдемелі қозғалыстан қалыпты шап– шаңдыққа көшсе керек, мана ұшып шыққан бетте креслоға қапсырып тастаған күш сәл босаңсып барып, мүлдем жоғалып еді.

	– Командирді шақыру керек,– деді Джон Кэйтстің құлағына аузын таяп.

	Кэйтс отырған креслоның алды экипаж мүшелерімен, тіпті. кажет етсе, үлкен Жермен де қолма– қол хабарласып отыруға болатын байланыс аспаптарымен жабдықталған. Кэйтс генералға арналған осы креслоға әдейілеп келіп жайғасқан– ды.

	Корабль командирі бұлар отырған салон табалдырығын аттай бере ерекше биоток өрісіне киліккенін сезген жоқ, әрине.

	– Алдымен бас штурманды жіберсеңіз екен бізге,– деді Кэйтс салқын, ресми түрде.– Сонсоң барлық экипаж мүшелерімен жеке– жеке танысып шықсам деп едім.

	– Құп болады, мистер Кэйтс. Дәл қазір келсін бе?

	– Иә, дәл қазір келсін. Штурман келіп кірді.

	– Біз қай жерде келеміз қазір?– деп сұрады одан Джон.

	– Атлант мұхитының үстіндеміз. Міне, мына тұста,– деп ол Кэйтстің алдындағы картадан бір нүктені нұсқады. Енді отыз минуттан соң Африка материгі, одан соң бесалты минут шамасында баратын объектіге жетеміз.

	– Жә, бара беріңіз,– деді Кэйтс картаға үңілген күйін өзгертпей.– Сәлден соң бағытты өзгертетін боламыз. Әзірге осы бойлықты тура ұстағын.

	– Құп болады.

	Осылайша корабль экипажы түгел арнаулы биоток өрісімен шарпылды.

	Кэйтс алдындағы ноқатты басып, микрофонға:

	– Командир мырза, штурман екеуіңіз келіп кетсеңіздер,– деді.

	– Оһо, қуғыншы да келіп қалыпты...– Джейн иллюминаторға жабыса қалыпты. Даусында үрей бар...

	Бәрі де сыртқа қарады. Жұлдызды аспан астында қараңғылықты айқыш– ұйқыш кескілеген от ізі көрінді. Бұл – бағыт сілтеп, қақпайлайтын белгі.

	Корабль командирі абыржып қалған, сыртты нұсқай берді.

	– Бізді жау объектісі дей ме екен өзі! Парольды дүркін– дүркін қайталасам да, өршелене түседі, есуастар! Мына түрімен опат етуден тайынар емес өздері.

	– Капитан мырза, олар қанша құтырынғанмен бізге бір де оқ ата алмайды. Біз тірідей қажетпіз оларға,– деп Джон Оуэнге бұрылды.– Оуэн мырза, аналарға біз адасқан жоқпыз, бағытымыз дұрыс, босқа жанармайды шығындамай қайта берсін деші, құдай үшін.

	Оуэн мен Майкл алма– кезек иллюминатор алдына барып, қолындағы «Ақиқат формуласын» ең алыс бағытына қойып, орағытып жүрген ракеталарды қарауылға алды.

	– Джон мырза, сәлемдемеңізді толық жеткіздік! – деді әлден уақытта Майкл масайрап. Бұл кезде әлгінде аласұрып бірде оң, бірде сол қанатта ойқастап, отпен бағыт сілтеп жүрген қуғыншы ракеталардың соңғысы қара үзіп көрінбей де кетіп еді.

	Манадан бері үрейлене иллюминатордан көз алмай тұрған корабль капитаны да, бас штурман да кері бұрылған соңғы ракета – қуғыншыны көз жетер жерге шейін шығарып салып, жүздерін Кэйтске бұрды. Олардың әлгінде үрейлі жүзінде енді таңдану бар. Оуэн мен Майклға, олардың жинастырып жатқан аспабына алма– кезек қарап қояды.

	– Сонымен қайда баратын болдық?– деді Кэйтс алдындағы СССР картасынан көзін алмай. Іле жауап бола қойған жоқ. Ол достарына қарады.

	– Майкл алдымен ғалым Талғатовпен кездессек дейді.– Джон бұған қалай қарайсың дегендей Кэйтске бұрылды.

	– Ол қайда екен қазір?

	– Қазақ академигі ғой, елінде, республика астанасында болар.

	– Сонымен... басқа ұсыныс жоқ қой?– Кэйтс достарын шолып өтті.– Дауысқа саламын... Мұны қолдайтындар қол көтеріңдер.– Өзі бірінші болып қолын көтерді.

	Былайғы төртеуі де жапатармағай қолдарын көтерді.

	– Бері таяңыздар, мырзалар!– деп Кэйтс алдында, стол үстінде жатқан картаға үңілген күйі манадан бұлардың қылығын сырттай бағып, үнсіз тұрған корабль командирі мен бас штурманды өзіне шақырды. Ол картадан «Байқоңыр космодромы» деген сөздің астын қызыл қарындашпен баттита сызды да, қасына келіп картаға үңілген әлгі екеудің жүзіне барлай қарады.

	Кэйтс өзіне тән әдептілігінен бұл жолы да ауытқымай, сыпайылап қана олардың ойын алшақтағысы келіп:

	– Түсініксіз, яки, басқа сұрақ бар ма?– деді.

	– Түсінікті... Орындауға ұлықсат етіңіз!– деді капитан нық сөйлеп.

	Кэйтс штурман мен командирге алма– кезек көз тастады, сосын барып рұқсат дегендей, үнсіз басын изеді...

	* * *

	– Міне, біздің сүйікті Отанымызды тастап шығуға мәжбүр еткен оқиғаның ұзын– ырғасы осындай,– деді Джон ауыр күрсініп, залды тағы да шолып өтіп.– Мырзалар, осы айтқаныма сенсеңіздер құба– құп, ал сенбейді екенсіздер, шара жоқ. Тек достарымның, өзімнің атымнан тағы да қайталап айтарым – бір ғана ақиқат. Ол біз сатқын емеспіз, бұл қылығымыз Отанға жасаған опасыздық емес, амалсыздық. Амалсыздық болғанда жеке басымыздың қамын күйттеп, осындай шешім қабылдауға мәжбүр болғанымыз жоқ, миллиондаған ақ жүрек адамдар, солардың қатарынан табылатын отандастарымыздың жарқын болашағына зәредей болса да себебін тигізсек деген игі мақсат бізді осындай шешімге итермеледі,– деп барып Джон үндемей қалды. Айтқанын қалай қабылдағанын білгісі келді ме, ішін тартып тына қалған залға көз тастады ол. Бір кереметі, қанша қадалып қарағанымен, осынша жұрттың бірінің жүзін анық аңғара алмады. Бір– біріне қарсы бағытталған шам сәулесі қаншама жарық болғанымен, алдындағыны аңғартпайтындай. Әлгінде өзіне сұрақ қойған отандас тілшілердің қай тұста отырғанын біле тұра, қанша қадала қарағанымен, оларды тап басып тауып, жүзіне үңіле алмады. Ол тек алдыңғы қатардың ден ортасында отырған әкесін ғана бағдарлай алды. Қабағын түйген күйі, сәл еңкейе отырып, баласының сөзін зейін қоя тыңдап отырған әке түрі Джонға тым сұсты көрінді, қатал, қытымыр үкімін айтуға оқталған адамның кейпін елестетті. Ата мен баланың қарашығы түйісті, түйісті де тайқып кетті. Баласын толық құптамағанымен, жазғырмайтын тәрізді. Назарын төмен тайдырып әкетіп, сол қалпында қалған әке тұрпатына тағы бір көз тастады да, Джон орнына отырды. Көптен бері өне бойын тұқыртып тастаған ауыр жүктен ажырағандай денесін жеңіл сезінді.

	ШОНДОР НОНДИ, «Мадьяр немез» газеті, Будапешт:

	– Председателъ мырза, егер ғалым Талғатов осы конференцияға қатысып отырса, оған қояр бірер сауалым бар еді.

	Төрағасы, Біріккен Ұлттар Ұйымының Бас секретары, Қазақ үкіметі делегациясы отырған жаққа тұтас денесімен бұрылып:

	– Талғатов мырза, бұл ұсынысқа қарсы болмассыз деп сенемін.

	Қазақ делегациясының оң жақ қанатында отырғандардың арасынан жасы отыз бестер шамасындағы сұңғақ бойлы, кең иықты, еңселі, ақ құба жүзді кісі тұрды. Ол төрағасына қараған күйі өзінің келісімін білдіргендей басын сәл иіп, ишара жасады.

	– Председатель мырза, өзіңізге алдын– ала ескертілгендей, бір емес, маған қойылған барлық сұрақтарға шамам жеткенінше жауап беруге әзірмін.– Талғатов сөзін залға қарап тұрып аяқтады. Мұнысы: Кәне іркілмеңіздер дегенге сыңай таныту еді.

	– Талғатов жолдас,– деді мадьяр журналисі тамағын сәл қырнап алып, микрофонға аузын тақай түсіп.– Сіз «Ақиқат формуласын» қалай бағалайсыз? Бұл – бір. Екіншісі: осы салада Советтер Одағында жүргізілген зерттеулер бар ма, егер бар болса, ол қандай дәрежеде? Осыдан келіп мынадай сұрақ туындайды: егер екі ел ғалымдарының алынған нәтижелерін ұштастырар болса, оны қандай мақсатқа қолдануға болар еді? Бұл жерде мәселе зерттеулердің практикалық маңызы қақында болып тұрғанын Сіз түсінді ғой деп ойлаймын.

	Сұрақ барысында совет ғалымы басын изеп, өзінің сауалға түсінгендігін білдіріп тұрғанымен, жауапты бірден қайтара қойған жоқ. Екі ұшты ой, сыңаржақты түсінік, нақтылы дәлелсіз айтылған тұжырым бәрі– бәрі әуелі осы залда отырған батыс журналистері арасынан тұтанып, іле жер шарының түкпір– түкпірінде қаулап, етек алып кететін қырғи қабақтық өртке апарып, батыс елінің даурықпа идеологиясының жарапазанына айналып кете баратынын ғалым сезді. Сондықтан да ол айтар ойын бір арнаға жинағандай аз– кем іркіліп қалып еді.

	Талғатов орнынан тұрған кезде, оның әрбір қимылын қалт жібермей, бағып отырған жұрт тына қалды.

	– Табиғатта сыры шытырман жұмбақ болып келетін нендей бір ғажайып құбылыстарды алмайық, ондай құбылыстың құпиясын ашатын теориялық тұжырым жалқы болып келетіні белгілі жайт,– деді ғалым алдындағы микрофонға еңкейіңкіреп тұрып.– Ал бір теориядан өрбитін нәтиже сала– салаға жіктеліп кете берері қақ. АҚШ ғалымдарының жасаған «Ақиқат формуласы» аспабы осыған дәлел. Ғылыми тұрғыдан бағалар болсақ,– деді ғылым аспап жатқан жаққа көз қиығын тастап,– бұл аспап адамның жүйке жүйесін, яғни мидың ойлау механизмін игерудегі елеулі жетістік.

	Егер адамның ойлау процесі нәтижесінде туындайтын биоөрісті игеріп, телепатиялық аспап жасау ми моделін құрастырғанда ерекше маңыз алатынын ескерсек, бүгінгі таңда осынау проблемамен шұғылданып жатқан қазақ ғалымдарына американдық әріптестер тарапынан жасалынған қолғабыс қандай дәрежеде екені түсінікті ғой деймін.

	Шешен бірінші, екінші сұрағына берер жауабым мұнымен тамамдалмайды дегендей, журналист отырған жаққа бір көз тігіп алды да, оның сұрағын қайталай тұрып сөзін әрі жалғай берді.

	– «Ақиқат» тектес аспап бізде бар ма?– деп ол сәл тыныстады.– Әлгінде мистер Джон осы аспапты жасауға мәжбүр еткен жайды толық баяндап өтті. Ал біздің мұндай аспапты жасамағанымызды бізді оған итермелеген оқиғаның болмағандығы деп білген жөн. Бізде ондай оқиға болмайды да. Дегенмен бұл салада жүргізіп жатқан зерттеулеріміз жоқ емес. Ал иәтижелері қазірдің өзінде денсаулық сақтау саласында қолдау тауып та кетті. Жүйке науқасын емдеу практикасын айтпағанның өзінде телепатиялық аспапты қашықтықтан диагноз қою мақсатында пайдаланудың тәсілін игеруде қол жеткен нәтиже бар. Соның авторлары ана отырған жас ғалымдар Сағира мен Берік.

	– Мырзалар!– деді ғалым шетел журналистері отырған жаққа бұрылып.– Сіздер біздің отанымыз байтақ екенінен де, ал қазақтың ата кәсібі мал шаруашылығы екенінен де хабардар боларсыздар. Бізде халықтың хал– ахуалын көтеру, тұрмысын жақсарту көзделінсе, алдымен олардың денсаулығын сақтау қарастырылады. Ендеше, түстік, терістік полюстерде мәңгі мұз қоршауында жүрген зерттеушілердің, меңіреу Тайга байлығын игеріп жатқан барлаушылар мен құрылысшылардың, елдің алыс түкпіртүкпірінде, орталықтан жырақ жүрген шопандардың басы ауырып, балтыры сыздаған жағдайда дер кезінде жасалынатын дәрігерлік жәрдем бүгінгі авиация заманында онша күрделі кедергі тудырмайды, басты проблема дерттің нақтылы қойылатын диагнозында. Сондықтан да бұл бағытта жүргізілген зерттеу адамның орталық жүйкесінде, денесінде пайда болатын әлсіз биоөрісті игеру оны кез келген қашықтықта сол қалпында жеткізу проблемасымен ұштастыра жүргізіліп еді. Осының нәтижесінде «Денсаулық орталығы» қазір әрбір сағат сайын жырақта жүрген еңбеккерлердің хал– ахуалынан қажет информация алып отырады. Ал қазір Транс Уран планетасынан зерттеу үшін жасақталып жатқан планетааралық космос кораблінің негізгі аспабының қатарында осы «Ақиқат» тектес аппараттың болуы, бұл саладағы қазақ ғалымдарының табысына дәлел бола алады ғой деймін.

	Дәл бугінге шейін ғылымда небір ғажайып жаңалық ашылмасын, небір ғажайып техника түрі жасалынбасын, адамзат басына оқтын– оқтын төніп келген қанды қасірет соғыс індетіне көлденең тұрып, кедергі бола алған жоқ. Қайта солардың қайсыбір түрі тіршілік – жан атаулыны қырып– жоятын қару түріне айналып кете барды,– деді Талғатов сабырлы қалпын өзгертпей, қоңыржай үнмен. Ол сұқ саусағымен төбені нұсқады да, бастырмалата сөйлей жөнелді.– Жер бетіне сыймай, қазір космос кеңістігіне ауысқан термоядролық қару да, міне, осыған мысал. Бұған кім кінәлі? Атом ядросындағы тұйық жатқан жойқын энергия көзін ашқан ғалымдарды кіналауға бола ма сол үшін?

	– Жоқ! Жоқ! Жаңалық ашқан ғалымдар пәк ондай күнәдан!.. Ашқан жаңалығының қоғамға пайдадан басқа зәредей зиян келтірер деген күдік ғалымдардың қаперіне де кірмейді. Бесіктегі бөбегін өсіріп, мәпелей жүре оның қатыгез қаныпезер болуын емес, озық ойшыл, адал азамат болудан басқаны көксемейтін ата– ана сипатында болады жаңалық ашқан ғалым да! Бұл – шындық. Ал ғылыми идея егжей– тегжейлі зерттеліп, теориялық негіз алған кезден бастап, ол босанса жинақтап қайта бууға болмайтын, кеңістік кезіп кететін жел секілді, ғалым ықпалынан мүлдем босанып кете барады да, басқаның еңбегімен, бөтен елдің байлығымен баюды мақсат ететін үстем тап құралына айналды. Келе– келе, мұндай жағдай Жер планетасындағы тіршілік атаулыны апатқа ұшыратар термоядролық соғыс қаупіне әкеліп тіреді. Ғалым аз– кем кідіріп, залды шолып өтті. Осыншама жұрттың арасынан қыбыр еткен қимыл байқалсайшы, сілейіп отырып қалған бәрі. Мұндайда «дәйексіз үгіті» деп даурығып кететін әсіресе батыс елдерінің журналистері отырған қатарларда да оғаш мінез байқалмайды, әліптің артын күтетін тәрізді. Ғалым сөзін соларға арнағандай еді.

	– Мырзалар, термоядролық соғыста жеңімпаз болмайтынын, жеңіс туының тұғырына қаралы ту тігілетінін сіздер білемісіздер? Біле білгенге бұл – апат. Адамзат саналы тіршілік ордасы. Жер планетасын қас қағым аралығында бүтін цивилизацияны мәңгі көметін қорымға айналдырады деген сөз бұл! Ендеше, түс– түсіне, дін, тіліне, қоғамдық көзқарасына қарамай, бүтін адамзат болып «соғысқа жол жоқ» деп бар дауыспен жар салып, тізе қосып әрекет етер күн туған жоқ па, мырзалар?!– Талғатов залға қараған күйі сәл іркіліп қалды.

	Ол енді мол денесін төрағасы отырған жаққа бұрды. Сол қалпымен Джон және оның достарын нұсқады.– Менің өз басым,– деді шешен сөзін одан әрі жалғап,– АҚШ– ғалымдарының мына қылықтарын осы бағытта жасалынған батыл бастама, нағыз ерлік деп бағалағым бар! Сіздер,– деді ғұлама американ ғалымдарына зор мейіріммен тіктей қарап.– Сіздер сатқын емессіздер, нағыз патриотсыздар!..

	Талғатов залға бұрылды, бастырмалата сөйлеп кетті. Даусы көтеріңкі болса да, байсалды, нық.

	– Егер дүние жүзі халқы ядролық апатқа қарсы көтерілер болса, егер ғалым қауымы соғыс індетіне қарсы қояр, оны болдырмайтын әдіс, амал, қарекет жасауды армандаған болса, сол күн туып, сол сәт тақаған сияқты енді!– деп барып ғалым қос жұдырықтай «Ақиқат формуласын» қолына алды.– Мынау осыдан бір жұма бұрын АҚШ монополистерінің дүние жүзін үнсіз жаулап алуды аңсатқан үміті, ал бүгін зәре– құтын қашырған аспап.– Ғалым келесі айтар сөзін таразыға тартып, салалап алғысы келгендей, қолындағы аспапты салмақтап қойды.– Егер мына аспапты қазақ ғалымдарының алған нәтижелерімен ұштастыра жетілдіріп, толықтырылса, соғыс апатын мәңгіге жоятын, оған қойылатын берік тосқауылға айналар еді.– Шешен іштей үлкен толқу үстінде сияқты, даусында болмашы діріл байқалып қалды.– Адамзат бақытының тәңірі қантөгіс соғыс емес, бейбітшілік емес пе! Сонау ықылым заманадан бері дүниеге келген әрбір саналы адамның бақытты аңсамағаны жоқ қой! Кәне, кім айтады, планетамыздағы әрбір адамның бақытты заманда ғұмыр кешуге құқы жоқ деп. Ендеше, дүние жүзіндегі саналы тіршілік иелеріне ондай бақытты неге сыйламасқа! Оларды қайғылы қасіретке неге душар етеміз. Кәне, бәріміз болып қолға алайықшы осынау асыл арманды!– деп барып ол қолындағы аспапты жайлап қойды да, өзі орнына отырды.

	Талғатовтың жауабынан бір тосын жаңалықты күткен жұрт дәл мына жайды ести қоярмыз деп ойламаса керек шешен орнына отырып болған соң да, залдағылардың арасынан қыбыр етіп қозғалғандар байқалмады, есеңгіреп қалғандай.

	Батыс журналистері бір– бірінің құлағына еріндерін тақап, қолдарын ербеңдетіп сермеуіне қарағанда, ғалым жауабын қарбалас талқылап жатқанын сездіріп еді. Қол соғу саябырлана бастағанда тілшілер арасынан сұрақ қою үшін кезек алуға тілек білдіріп, өз өкілдіктерін білдіретін жарнамалар залдың тұс– тұсынан андыздады. Әсіресе батыс елінің баспасөз қызметкерлері қарбалас әрекет көрсетіп жатыр.

	Төрағасы жұртты ұзақ тыныштандырды. Ақыры Батыс Германия тілшісіне кезек берді. ГЕНРИХ ТИЛЬ, «Шлезиер» газеті, Бонн:

	– Председатель мырза, менің қазақ ғалымына қояр бірнеше сұрағым бар,– деп ол төрағасының ризалығын алып, Талғатовқа қарады.

	– Академик мырза, сіз коммунистсіз бе?

	– Жоқ, мен коммунист емеспін,– деді ғалым орнынан тұрып.– Халқымның «сүйікті» партиясына мүше болу мен үшін...

	Тілші:

	– «Халық бақыты қанаусыз таптан тұратын қоғамда, яғни социализм дәуірінде ғана болмақ». Егер қате түсінбесем, коммунистер доктринасы осыған саяды емес пе, академик мырза?– деп тілші сәл кідірді.– Академик мырза, сіз әлгінде дүние жүзі халқы бейбіт заманға іңкәр, бақытты ғұмыр сүруге құқы бар, мына аспап соған кепіл болады, бақытқа жеткізеді дедіңіз. Ендеше, мына жайды білуге болмас па екен?– Тілші тағы да кідірді, тамағын қырнап алды.– Сіз шаруашылықтың барлық саласын жоспарлауды, ең ақырысы жиналысты да алдын ала жасалған жоспармен өткізетін қоғамның мүшесісіз. Ендеше, айтыңызшы, ана аспаппен дүние жүзінде социализм орнатуды қашан бастауды, қашан аяқтауды жоспарлап отырсыздар. Батыс Европа елін социалистендіруді қашанға белгіледіңіздер. Бәлкім, социализм орнатуды АҚШ– тан бастаған тиімді болар. Өйткені менің өз басым ана АҚШ ғалымдары жасаған аспапты сіздердің зерттеулеріңізбен ұластырып, соғыс атаулыға тосқауыл қойып бақытты заман орнатуға пайдалануға болады деген пікіріңіздің бұдан басқа қандай шешімі болатынын бағдарлай алатын емес...

	Қойылған сұрақ қаншама қыңыр, кереғарлығы бар, шәлкез екенін залдағылар да сезді.

	Академик Талғатов сұрақ бітер– бітпестен лып етіп орнынан тұрды.

	– Табиғат заңдылығы сияқты қоғамның даму заңы да адамның қолымен құрастырылатын қуыршақ емес, жаратылыстың айнымас ақиқаты. Ендеше, оны ешкім бұза да, бұра да алмақ емес,– деді ғалым әрбір сөзін шегелей.– Бейбітшілік социалистік елдер ұраны, ал бейбіт өмір бақыт нышаны екенін де ешкім бекер дей алмас! Енді социалистік қоғам хақында менің пікірімді білгісі келгенге айтарым мынау: тапсыз қоғам – социализм АҚШ– та да, Батыс Европа елдерінде де, тіптен, дүние жүзі елдерінде түгел орнайтынына біздер, ешқандай шүбәланбаймыз. Неге? Өйткені қоғамның даму заңдылығы, ұлы қағидасы бұл. Алайда бұдан Советтер Одағы басқа халыққа социалистік қоғам орнатып береді деген жаңсақ пікір туындамаса керек, ол әр ұлттың, әр халықтың ішкі өз ісі. Толғағы жетті екен, оның жолына ешқандай көлденең тұрып, кедергі келтірер құдірет болмайды. Тарих дөңгелегін кері айналдырып көрген жоқ әлі ешкім, айналмайды да, ол дөңгелек кері. Сондықтан да,– деп барып ғалым тілші отырған жаққа тесіле қалды. Бұл кезде шешеннің езуіне кекесін күлкі орала қалғандай еді.– Сондықтан да, бейбітшілік сақтауды социалистік қоғам орнатумен шатастырмау керек. Тілші мырза, бүгін– ертең социалистік меншіктің артықтығын уағыздайды екенмін деп шалабаңызды шайқамай– ақ қойыңыз,– деп барып ғалым столда жатқан аспапты нұсқады.– Егер мынаны біздегі зерттеулер нәтижесімен жетілдіріп, қайта жасар болса, нағыз бейбітшілік сақшысы болғалы тұр ол. Қаласаңыздар бұның қалай жүзеге асатынын қысқаша айтып берейін, деп шешен толастап, залды шолып өтті.

	– Адам психикасында сөз – хабарламалардың мән– мағынасына сай түрліше түйсік тудырады. Мәселен, «соғыс» сөзінің этнонимін алайық. Бұл қай тілде айтылмасын мәдени деңгейі әрқилы ел адамы естімесін, сол заматта тудырар адам психологиясындағы әрекет табиғаты тектес, ортақ. Ендеше, «соғыс» аты адам санасына жеткен шақта, яғни оны естімеген кезде ми клеткасында өтетін химиялық процесс, соның салдарынан пайда болатын биологиялық тоқ шамасы, мұның тудыратын өріс табиғаты тектес, яғни биофизикалық ерекшелігінде ешқандай да айырма болмайды. Енді мынаған көңіл аударыңыздаршы, – деді ғалым тікелей өз тыңдаушыларымен ақылдасып.– Сіздер, мына біздер, яғни саналы ақыл иелері – қандай да бір істі бастамас бұрын алдымен оны ақылдан өткізіп ойластырып алмаушы ма едік?! Ақылда жетіліп піспей, әсте іс басталмайды ғой. Екінші сөзбен айтсақ, әрекет басталмай жатып, болашақ істің жоспары ойға оралған сәтте– ақ, адамның орталық жүйке жүйесі өзіне тән биоөріс тудырады. Енді жетілдірілген «Ақиқат формуласы» ғаламның тұс– тұсында ұшып жүрген Жер серігіне орнатылып, оған белгілі бір сөз этнонимі айталық «соғыс» яки осыған тектес адамзат ғұмырына жасалар опасыздық пиғыл тудыратын биоөрісті ғана шүбәсіз қабылдайтын құралды қоса орнатсақ, біз жасалар зұлымдықты әлі әрекетке айналмай тұрып– ақ сезетінімізге күмән келтіруге бола ма? Әрине, жоқ. Дер кезінде әшкереленген зұлымдық, соғыс індеті оған қарсы қолданылатын шараның пәрменділігінің кепілі емес пе?

	Егер осындай аспап арам пиғыл тудыратын биоөрісті қабылдап, оны дер кезінде дабыра етумен тынбай, сол заматта зұлымдық әрекеттің әлгі ми қабатынан өшіріп, оны адал ниетті адам санатына бейімдейтін программамен жабдықталса, адамзат алаңдап жатпай бейбіт өмір тіршілігімен айналыса беруі сөзсіз!..

	Майкл жанында отырған Оуэннің бүйірінен түртіп қалды.

	– Егер маған салса, ондай адамды бірден коммунист етіп шығарардай программа даярлар едім!

	Оуэн ризалық пішінмен күліп жіберді, тыңдайық дегендей Талғатов жақты мегзеп ым қақты досына.

	– Бұл айтқанымда,– деді ғалым тыңдаушылар арасынан сенімсіздік тудыратындай қимылды байқап, әлгінде айтқанын тағы да қайталап.– Бұл айтқанымда иненің жасуындай да фантастика элементі жоқ, тек зерттеу нәтижелерінен ғана туындаған ғылыми тұжырым. Ал мұның іске асу– аспауы мына отырған бәрімізге байланысты.

	Талғатов менің айтарым осы, ендігісін өздерің біліңдер дегендей алдындағы микрофонды өзінен әрі ысырып қойды да, залға үнсіз бас иіп, тыңдағанына алғысын білдіріп, орнына отырды.

	Зал гулеп кетті.

	Батыс елдер журналистері бастарын қағаздан алар емес, кітапшаларына үңілген күйі жазуды төпеп жатыр.

	Қазақстанның Сыртқы істер министрі орнынан тұрды. Ол микрофонды өзіне тақады. Зал ішінде дабыр, гуіл су сепкендей тына қалды.

	Министр сөзін төрағасына қарап тұрып бастады.

	– Бас секретарь мырза, кешеден бері Сізбен кездесу кезінде осынау аталмыш мәселе қақындағы біздің Үкіметіміздің ұстаған бағыты өзіңізге баяндалған еді. Қазіргі сәтте сол пиғылда екенімізді тағы да ескерте кеткелі тұрмын мен. Мынау Қазақстанның ресми мәлімдемесі, өзіңізге айтылған жайт осында толығымен көрсетілген,– деп министр қолындағы ал қызыл мұқабалы папканы Біріккен Ұлттар Ұйымының Бас секретарына табыс етіп болған соң, назарын залға аударды.

	– Мырзалар, жолдастар, Мәлімдеменің толық тексі осы конференция соңында Сіздердің қолдарыңызға тиеді және ол ертеңгі газетте жарияланады. Сонда да Мәлімдемедегі мына жайды атап өту қажет сияқты қазір.– Министр алдында жатқан «Ақиқат формуласы» аспабын қолына алды.– Дәл осы минуттан бастап АҚШ ғалымдарының біздің елге әкеп тапсырған мына аспап және академик Талғатов бастаған ғалымдардың алған зерттеу нәтижелері Біріккен Ұлттар Ұйымының қарамағына өтеді. Және академик Талғатов басқарған лаборатория ғылыми қызметкерлерін де осынау халықаралық ұйым қарамағына беру жөнінде үкімет ресми келісімін береді. Бұл ұсынысты АҚШ ғалымдары да қуана қабыл алып отыр.– Қазақ делегациясының басшысы Джон, Джейн, Оуэн, Кэйтс Майклдардың әрқайсысына көз тоқтатып қарап өтті. Олардың бәрі келісетінін тағы да растағандай бастарын изеп қойды.– Сонымен қатар біздің ел осынау халықаралық Ұйым жанынан «Бейбітшілік штабы» құрылса, ол Штаб соңғы дүние жүзілік соғыстың отын тұтатқан, фашистер ордасы болған Берлин қаласында, төрт Ұлы мемлекеттер бақылауына берілген төрт сектордың түйіскен жерінде орналасса деген ұсыныс та жасап отыр. Қазіргі таңда адамзат үшін бейбітшіліктен қымбат қазына жоқ. Қазақстан мұндай ұйымға қажет материалдық мұқтаждықтың бәріне тиісті көмегін аямайтынын ресми мәлімдейтінін сіздерге жеткізуді өзіме зор бақыт санаймын!

	Зал толқып кетті. Жұрт түгел орнынан тұрды. Сатырлаған алақан әлемді жаңғыртқандай зал ішін кернеп кетіп еді. Президиум түгел тік тұрып, совет делегациясы жаққа бет бұрып, дән ризалығын білдіріп қол соғып жатыр. Джейннің жүзі жайнап кеткен, балаша қуанып, әлсін– әлі достарының құлағына бірдемелер айтып, алақынын өршелене соғады. Джон Кэйтстің қолын қысып қояды. Оуэн Майклды жауырынға қағып үнсіз күлім қағады. Ал Майклдың назары совет ғалымы Талғатовтан таяр емес, олардың жанары кездесіп қалғанда «Сіз үшін! Дегендей американ ғалымы соғып тұрған алақанын айқастырып, құшырлана қысып, дән ризалығын білдірді.

	– Ханымдар, мырзалар! – деді Бас секретарь зал енді тыныштала бастағанда. – Мен, өз жеке басым Қазақстанның Сыртқы істер министрі ұсынысын толық қолдаймын және осы мәселе тұрғысында басқа да Ұлы мемлекет басшыларымен пікір алмастым. АҚШ президенті бұл мәселеге принципінде келісетінін білдірді.

	Майкл досын тағы да бүйірден түртіп қалды.

	– Келіспеске амалы қайсы!...

	– ...Басқа мемлекет басшылары өз тарапынан осынау игі істің сәтті басталып, нәтиже беруіне назар аударатынын мәлімдеді. – Бас секретарь қазақ делегациясы отырған жаққа бұрылды. – Министр мырза, сіздің Бейбітшілік штабы Берлинде орналасса, деген ұсынысыңызды Герман Федеративтік Республикасы басшылары қолдап, ресми келісімін де береді. Біз мұндай ұйымды «Азат Бейбітшілік штабы» деп атағалы отырмыз. – Төрағасы залға қарады. – Ханымдар мен мырзалар! Сіздердің атыңыздан, бүкіл прогресшіл адамзат атынан бүгінгі конференция жұмысының нәтижелі аяқталуына зор үлесін қосқаны үшін Қазақстан Үкіметіне зор алғыс айтқым келеді! Мына біздер бүгін – дәл осы минутта ықылым заманнан бері адамзаттың аңсаған бақытты дәуірдің туған Ұлы Күнінің куәгеріміз...

	Залдың ішін тағы да соғылған қол шапалақтау кернеп кетті. Жұрт тағы да орындарынан өре тұрды. Тұс– тұстан «уралаған» дауыстар да естілді. Джон әкесі отырған қатарға қарады. Әке орнынан тұрып қол соғып тұр екен. Жүзі мейрімге толы.

	Әке мен баланың қарашығы түйісе кетті.

	– Ұлым, ризамын... – Әке даусын сатырлаған алақан дыбысы жұтып қойды. Көз алдында қуаныштан гүл– гүл жайнаған ұлының бейнесі кенет бұлдырап кетті... Бұл кезде қарттың көзі жасқа толып кетіп еді.





