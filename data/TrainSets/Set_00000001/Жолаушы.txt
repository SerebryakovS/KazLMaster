	Кәрім Жұмағалиев

	Жолаушы



	(ПОВЕСІ)



	Болған оқиғаның ізімен

	(Адвокаттың қойын дәптерінен)





	Бүкіл өмірін заңгерлік қызыметтерге арнаған аяулы азамат, халық құрметіне бөленген, өз ісін терең меңгерген автордың қаламынан шыққан «Жолаушы» повесі бірден оқырманның жүрегін баурап алады. Оның басты себебі; заңгер өз мамандығын терең білуімен қатар қаламын жастайынан ұштаған жан. Оқырмандар Кәрім Жұмағалевтің ілгеріде жарық көрген «Өнерім-өмірім» атты жыр кітабын сүйсіне оқылуы да тегін емес.

	Автордың бұдан бұрын Республикалық газеттер мен журналдарда жарық көрген әңгімелері де елдің жадында жақсы сақталған.

	Жазушының шығармалары болған оқиғаларға негізделгендіктен, тілі көңілге қонымды, бояулары қанық. Сонымен қатар заңгерлік істегі көптеген сыры сыртадамға беймәлім жайлар айқындалып, шынайы суретімен оқырманды өзіне тартады. Кітап соңына дейін жалықтырмайды. Кітаптағы оқиғаның немен бітетінін білуге асығасың.

	Көпшілікке ұсынылып отырған бұл кітап өз оқырмандарын табады деген сенімдеміз.



	Өмір сүрлеуінде қателесіп сүрінген жандарға қол үшін беріп, заң жүзінен көмегін аямай жүрген адвокат әріптестеріме осы еңбегімді арнаймын.

	Автор





Адвокат Жомарт Азаматов


	Жасы 35-тер шамасындағы, орта бойлы, толықша денелі, қою бұйра сары шашын қошқар мүйіздеп желкесіне түйіп тастаған, көк көзінің жанары мөлдіреген тұздай, күннің ыстығына байланысты үстіне түрлі түсті жеңіл матадан кимано фасонды көйлек киген, сымбатты орыс әйлі заң кеңесшілігі кеңсесіне кірген бойы, жұмыс столдарында отырған төрт адвокатқа қарап аңырып тұрып қалды. Біраздан соң есін жинады ма, қолындағы әмиянынан бір тілдей қағазды алып, соған үңіліп;

	- Маған адвокат Азаматов керек еді. Ол кісіге қалай жолығуға болады-деп отырған төртеуіне қарады.

	Түрі бейтаныс болғандықтан ба, оған назарын аударып, бұрын- соңды кездестірмеген әйел екенін аңғарып,-іздеп келген адамыңыз мен боламын-деп, Жомарт өзінің жұмыс столының алдында тұрған орындыққа отыруын нұсқады да, не жағдаймен келгенін сұрастыра бастады.

	Әйел, келген шаруасының құпиялығына байланысты ма, әлде жұмыс бөлмесінде Азаматовтан басқа да отырған адвокаттардың көзінше шаруасын ашылып айтқысы келмеді ме, соларды көзімен бір шолып өтіп, «мыналардың көзінше айта берейін бе?»-деген ойын ашық айтпай сұраулы көзімен Жомартқа қарап үнсіз отырып қалды. Оны сезген Азаматовтың қызметтес әріптестері, келіншектің көз тоймайтын келбетін, күн тимеген аппақ тамағын, үлбіреген ерні мен жаудыраған көздерін Жомартқа қыйғылары келемей қызғаныштық танытып, әйелдің басынан аяғына дейін қызғушылық-қызғаныш көздерімен тінткілеп, «темекі тартып келейік» - деп бөлмеден шығып кетті. Олардың ойын сеген Жомарт «қыйсынсыз жерден көреалмаушулық жасамасаң қазақ боласың ба?» деген ойын білдіртпей, биязы қалпында, алдында отырған әйелге қарады.

	- Құлағым сізде айта беріңіз.

	- Менің аты жөнім Валентина Сергеевна Маратова. Мен Ғали Маратовтың келіні боламын. Сол кісінің ұлы Сапар Маратовтың әйелімін. Сізге мені Ғалекең жіберді. Ол кісіні мүмкін білетін боларсыз. Сізді атам Ғали Садықұлы жақсы таниды. Өзі денсаулығының нашарлауына байланысты келе алмай мені жіберді.

	Мен де cізді қызыңыз Гаухар, балаларыңыз Махан мен Сакен арқылы сыртыңыздан жақсы білемін.

	...Ғали Маратовты Азаматов жақсы білетін. Сонау 1970- жылдары Ғалекең Облыстық Кеңес атқару комитетінде жауапты қызымет істеп жүрген кезде Жомарт облыстық ішкі істер басқармасының ОБХСС бөлім бастығының орынбасары еді. Жұмыс бабына байланысты аудандық Кеңес атқару комитеттерінің халыққа автокөліктерді сату тәртібінің дұрыстығын тексеру үшін Ғалекеңмен бірге іссапармен талай рет облыстың аудандарына барғаны бар-ды. Сол жылдары автокөлікті сатып алу өте қиын болатын. Аупартком мен ауаткомның бірлескен бюро мәжілісінің қаулысы бойынша рұқсат алған адамдарға ғана сатылатын. Автокөлік сатып алам деушілер есепте тұратын. Ол есепке ерекше жұмыстарымен көзге көрінген, социалистік жарыстың озаттары енгізіліп, автокөлік марапаттау есебінде сатылатын.

	Кейінгі кезде Ғалекең зейнетке шыққан соң, денсаулығы нашарлап, науқастанып калған. Азаматовтан мүшел жас үлкендігі бар, Отан соғысының ардагері, өте мәдениетті, өмірдің ащы- тұщысын көп көрген, біреудің ала жібін аттамайтын, қолы таза, нағыз коммунист, халықпен тіл табысып сөйлесе білетін, туындаған мәселенің тағдырын сиырқұйымшақтатып созбай табанда шешетін азамат болатын.

	Жомарт, Ғалекеңнің ұлы Сапарды да жақсы танитын. Облыстық Ішкі Істер Басқармасында қылмысты іздестіру бөлімінің бастығы болып істеп жұргенде Сапар Алматыдағы милиция мектебін бітіріп келген бойда, оны өзіне инспектор етіп алған еді. Кейіннен Сапар Басқарманың күзет бөліміне ауысып капитан шенінде қызмет атқарып жүргенде кездесе қалса алдын кеспей, - жолдас полковник! - деп Жомартқа сәлем беріп тұратын. Жомарттың ұлдарының жолдастарының бірі еді. Бірақ, оның орыс қызына үйленгенін естіген емес-тін. Алдына келіп отырған Валентинаны бірінші көруі. Ғалекең, ұлы Сапарды жібермей келінін жіберіп отырғанына түсінбеді де, әңгімені сол ойының желісімен жалғады.

	- Сапар қайда, ол неге келмеді?

	Бұл сұрақты естісімен, Валентина жауап берудің орнына көзіне жас алып, өксігін баса алмай жылады. Оның жылағанына түсінбей, бұлар тегі ажырасып кеткен ғой деп топшылады.

	«Қобалжымаңыз бәрі орнына келеді» - деп жұбата бастады. Біраздан кейін Валентина қол орамалымен көзінің жасын сүртіп, әңгімесін сабақтады.

	- Сапарды қамап тастады, ол кәзір түрмеде отыр. Мені сол үшін Ғалекең сізге жіберді. Ол нақақтан қамалып жатыр. Сапарды түрлі-түсті метал қалдықтарын төрт Камаз автокөлігіне тіиеп Қырғызстанға апара жатқан жерінен ұсталды деген жаламен, облыс прокуроры қамауға алып, тергеуін облыстық прокуратураның аға тергеушісі Әділбеков деген жүргізіп жатыр. Сапарды қорғауға Сізден көмек сұрап келіп отырмын. - деді.

	Жомарт зейнетке шығып облыстық адвокаттар алқасының адвокаты болып қызмет жасап жүрген еді. Адвокаттардың арасында «адвокаттың ең бірінші жауы - қорғауына алған адамы». «Қорғауға туыстарың мен таныстарыңды алма» - деген қанатты сөздер бар. Оның себебі әр адвокат өзінің жұмыс қабілетіне байланысты, істейтін жұмысының ауқымының көлемін, күрделілігін ескеріп, заң көмегін сұрап келген адаммен келісім-шартқа отырып гонорар (істейтін жұмысының еңбек ақысын) тағайындайды. Адвокаттардың «арзан», «қымбат» қолдысы болады. Қымбат қолдысының тағайындаған гонорары арзан қолдыға қарағанда қымбатырақ болғанымен, оның істеген ісі де нәтижелі шешім береді. Кейіннен арзанқолдыдан сондай жұмысқа оның алған гонарарының мөлшерін білген қымбат қолды адвокатының қорғауыңдағы туыстары әлде таныстары өкпелеп жатады. Жомарт негізінде жоғарыдағы екеуіне де жатпайтын, гонорарды тек орта мөлшерде істеген еңбегінің көлемінде ғана тағайындайтын.

	Ғалекең келінін әдейі жіберіп отырғандықтан Сапардың қылмысты ісіне қатынасуға құқық беретін құжат-ордер алу үшін облыстық адвокаттар алқасының кассасына Валентинаға келісім шарт бойынша ақша төлетіп, Сапардың мүддесін заң жүзінде қорғауға Жомарт кірісіп кетті.

	* * *

	Облыстық прокуратураның жаңадан, кейінгі жаңалық құрылыс үлгісімен жуықта салынып біткен төрт қабатты ғимаратының есігінен кіріген Жомарт, оның көркемдігіне таңырқай қарады. Бұрын ішкі істер басқармасында істеп жүргенде облыстық прокуратураға жұмыс бабымен күн құрғатпай келіп тұратын. Ол кезде прокуратура бір қабатты, қамкесектен өрілген, төбесінде шатыры жоқ, Х1Х-ғасырдың ескерткіші сияқты тоқал тамда орналасқан еді. Жаңа салынған ғимарат әрі жарық, әрі таза екенін көрген Жомарт «елу жылда ел жаңа...» - деген осындайдан айтылған-ау деп, ойлаған ой жетегінде тергеуші Әділбековтың кабинетін іздеп алдыға жүрді.

	Бірінші қабаттағы № 9 саны жазылған, есіктің сыртында «аға тергеуші Әділбеков Хасен Байсалдыұлы» - деген әсемдеп көмкерілген жазуды көрді. Бөлменің есігін қағып кіргенде, жұмыс столының басында телефонмен сөйлесіп отырған орта бойлы, дене бітімі шымырлау келген, қалың қара шашын артына қайырған, кіші заң кеңесшісі (майор) шенінде прокурор қызметкерінің формасын киген түрі сұстылау жігітті көрген Жомарт, оның сөзін бөлгісі келмей ыңғайсызданып, ашылған есіктің тұтқасын ұстаған бойы тұрып қалды. Оны сезген аға тергеуші телефонмен сөзін бөлмей, қолымен нұсқап кіріңіз деген ишарат білдірді. Телефонмен сөйлесіп болған соң орнынан тұрып қолын ұсынып:

	- Хош келіп қапсыз жолдас полковник! - деп алдындағы қосалқы кішкене столдың жанында тұрған орындықты ұсынып, өзі қарама қарсы орындыққа жайғасты. - Бұрын прокуратураға жұмыс бабымен келіп жүргеніңіз болмаса, былайша ат ізін салмаушы едіңіз, жайшылық па? Келген шаруаңызды айта отырыңыз. - деп, өзін бұрыннан таныйтындай ыңғай білдіріп, кішіпейілдік танытып жатқан тергеушіге іштей риза болған Жомарт келген шаруасын бірден жайып салды.

	- Оныңыз рас, ішкі істер басқармасында істеп жүрген кезде жұмыс бабымен келіп тұратын едік. Зейнетке шыққан соң бет алды келе беру ыңғайсыздау болады екен. Дегенмен, зейнетке шыққаннан кейін де үйде жата алмай адвокаттық кәсіби қызметке орналастым. Сол адвокаттық қызмет бабымен алдыңа келіп отырымын. - деп Жомарт ордерін ұсынды. Ордерді оқып шыққан Әділбеков, сол жайдары қалпында үзілген әңгіме желісін қайта жалғастырды.

	- Иә, Маратов Сапарды қорғағалы келген екенсіз ғой. Дұрыс болған Жөке, зейнетке шықтым деп жата бермей адвокаттық қызметке кіргеніңіз. Денсаулық бар кезде жұмыс тәжрибесі мол, сіздердей ағалардың халыққа заң жүзінен көмек бергенін өз басым қолдаймын. Жаңа қызметіңіз құтты болсын! - деп тағы да қолын ұсынды.

	Бөлмеге кірген кезде түрі сұстылау көрінсе де «жылқы кісінешкенше, адам сөйлескенше» дегендей сөйлесе келе Хасеннің жүзі жылылау, ашық мінезді жігіт екен-ау деп ойлады Жомарт.

	...Хасен Әділбековті шамалап бұрын қайдан көрдім деп отырған Азаматов, оның сөйлеген сөзінің мәнері мен дауысының ырғағынан бірден тани кетті. Ол осыдан екі жыл бұрын Маңғыстау облысының Жаңа-өзен қаласында тергеуші болып қызмет істеп жүрген Жомарттың үлкен ұлы Маханның сәлемін айтып, өзі сол қалада прокурордың орынбасары болып істейтінін, еңбек демалысын алып ағайын туыстарына келгенін айтып танысқан болатын.

	- Хасен айналайын қызмет ауыстырып елге оралыпсың, қызметің табысты болсын, оның үстіне мына жаңа ғимаратқа көшіпсіңдер, ол да құтты болсын! - деп Жомарт жете танығанын сездіріп амандық саулықты сұрастырды.

	- Енді жұмысқа кірісе беріңіз. - деп тергеуші бір том болып тігілген қылмысты істі сейфінен алып Жомартқа берді. Тергеушінің жұмыс кабинеті Азаматовқа сондай бір түрлі ыстық көрініп, өмірінің өткен кезеңдерін еріксіз есіне түсірді.

	...Сонау 1953-жылдың шілде айында Алматы Мемлекеттік Заң институтын бітіріп заңгер мамандығын алды деген дипломға қоса облыстық прокуратурасына келешек қызметін жалғастыруға жіберілді деген жолдаманы қолына алған Жомарт облыс прокурорының бұйрығымен алаулаған албырт 23-тегі бойдақ жігіт жасында - аудандық прокуратураның тергеушілік қызыметінен бастады. Аудан прокуроры Тілеухан Қанаевтың қолдауымен тергеушілік қызметтің қыры мен сырын меңгергені көз алдынан өтіп жатты. Одан кейін Облыстық прокуратураға аға тергеуші, қалалық соттың халық судьясы, қалалық милициясының тергеу бөлімінің бастығы, облыстық ішкі істер Басқармасының қылмысты іздестіру бөлімінің бастығы, сол Басқарманың ОБХСС - бөлімінің бастығының орынбасары, аудандық милиция бөлімінің бастығы, Облыстық Мемлекеттік автоиспекциясының бастығы болған күндері іспен танысып отырса да ой елегінен өте берді. Кім білсін, қанша уақыт ойының көк дөненіне мініп өткен күндерінің ішін аралай беретінін, егер тергеуші Әділбеков үнсіздікті бұзбағанда.

	- Жөке, түскі үзіліс болды, тамақтанып келмейміз бе?

	Тергеуші орнынан тұрып жинала бастаған соң Жомарт та Сапар Маратовтың қылмыстық ісін тергеушіге қайтарып берді.

	* * *

	Облыстық түрменің алды ығы-жығы адамдарға толы. Олардың барлығы да қала тұрғындары. Ішінде қариялар да, жастар да, тіпті сәбилер де бар. Олар түрменің қақпасын торуылдап жүргендері, бүгінгі күн, дүйсенбі. Түрменің жұмыс кестесі бойынша қалалық милиция бөліміндегі қылмыс жасады деп уақытша ұсталғандарды прокурордың қамауға санкция берісімен осы үлкен түрмеге алып келетін күн.

	Таңсәріден тыным таппай жүргендердің негізгі мақсаты, сол қамауда жатқан әкесін, ағасын, інісін, жұбайын, баласын, қызын, енді біреулері туыстарын автозактан түсіріп жатқанда бір көріп, мүмкін болса тілдесіп қалу. Олардың ішінде Валентина Сергеевна Маратова да бар-ды. Оның негізгі ойы Сапарды бір көріп, сенің мүддеңді қорғауға әкеңнің қалауы бойынша адвокат Азаматов Жомартты алдық деп айту еді.

	Тамыз айы. Шаңқай түс. Төбеден құйылып тұрған күн сәулесінің ыстықтығы соншалықты, бір жерде сәл кідіріп тұрып қалсаң, үстіңе киген көйлегіңді тамыздық ретінде жағып жіберетіндей. Түрменің маңайында көлеңкелейтін бір түп тал да жоқ. Су сұраған бала, беті қолы күнге күйіп кеткен адамдар тек қана түрменің биік тас қамал-дуалының көлеңкесін жағалап паналауда. Ол арада да көп тұра алмайды, себебі түрменің кезекші надзирателі әлсін-әлсін шығып оларды қуалап тұрады.

	Бір сәт, түрменің сыртқы үлкен темір қақпасы ашылды да, аға сержант Қуғынбай Жолатпасов бастаған он шақты солдат киімін киген күзетшілер овчарка иттерін жетектеп шыға келді. Сол кезде көшенің қалтарысынан бұрылып түрмеге қарай, өзінің үйіне асығып келе жатқандай қамаудағыларды түрмеге әкеле жатқан автозакта көрінді. Жиналып күтіп тұрған жұрт оған қарай лап қойды. Оларды автозактың маңайына жолатпай күзетшілер иттерін арсылдатып жолдарын кесті. 15-16-дағы жас өспірім «әке-әке»- деп айқайлап олардан өтіп автозакқа барам деп ұмтылғанда, бір овчарка қабаған ит, тәпел бойлы солдатқа ырық бермей, арсылдап барып баланың шалбарының балағына жармасып жіберместен жұлқылаған кезде, әлгі жас өспірім артқа қарай ыршып түсті. Құдай сақтап иттің тісі бала денесіне дарымады, тек шалбарының балағының жартысы иттің аузында қалып қойды. Сол кезде елулер шамасындағы анасы жүгіріп келіп, өңі ақ шүперектей болып кеткен баласын бауырына қысып жылап, үшкіріп, басынан сипалап, күзетшілерді және Қуғынбайды қарғап сілеп жатты. Автозак ашық тұрған темір қақпадан ит жетектеген күзетшілердің қоршауымен бірге өтіп, қақпа жабылып көзден ғайып болды. Жиналған жұрт автозакқа жете алмай улап-шулап қала берді. Осының бәрінің ішінде жүрген Валентина Сергеевна неге келгені есінен шығып кеткендей бір жерде қалқиып қатып тұрып қалды. Біраздан соң есін жинаса маңайында бір адам жоқ бәрі кетіп қалыпты. Буын-буыны құрып әлсіреген Валентина Сергеевна үйіне әрең жетіп, есіктен кіре аяқ киімін шешуге де шамасы келмей, залда тұрған жұмсақ креслоға отыра кетті. Сәлден соң есін жинады. Жанына келіп таңырқап тұрған алты жасар қызынан су беруін сұрады...

	Автозакпен түрмеге әкелген, қолдары кісенделген 12-адамның ішінде Сапар да бар еді. Оларды бір-бірден түсіріп тар дәліздің қабырғаларына беттерін қаратып, өз ара сөйлестірмей тас еденге тізерлей отырғызып, әр қайсысының іс қағаздарын тексеріп түрме кезекшісі қабылдап жатты.

	Осы кезде, күзетші солдаттардың қабаған овчарка иттері бірінен-бірі асыра арсылдап қамаудағылардың жанын жегідей жерге тығып, естерінен тандырды. Ал, түрменің кезекші қызметкерлері мен күзетшілері иттердің үргеніне құлақтары - орыстың үрмелі музыкалық аспаптарының дауысына үйреніп кеткен музыканттарға ұқсап, бір әсерлі әуен тыңдағандай күй кешіп, өз қызметтерін атқара берді.

	Қамауға алынғандардың әрқайсысын жеке-жеке түрін түстеп, іс құжаттарын түгендеп болған соң, бір-бірлеп қолдарындағы киім- кешектері мен тамақтары салынған дорбаларын мұқият тексеріп, тамақтарын алып қалып, киімдерін қолдарына беріп, түрменің дәлізінің ең түкпірде орналасқан қараңғы тар бөлмесіне әкеліп қамады. Отыруға орын жоқ, тар бөлмеде 12-адам тік түрегеп тұрып қалды.

	Жарты сағат өткен соң бөлме ішіне түрменің бастығының орынбасары майор Серік Жақсылықов пен түрменің арнайы бөлімінің бастығы аға лейтенант Санақбай Бесбаев келіп кірді. Қамалғандарды дәлізге қайта шығарып, қаз-қатар тұрғызып тізім бойынша тағы да тексеріп біткен соң барлығын түрменің бөлектеу орнына жіберді де, түрме бастығының орынбасары Сапарды жеке қалдырып өзінің жұмыс кабинетіне алып келді.

	Кабинеттің есігін ішінен кілттеп жапқан Серік, Сапарды құшақтап бауырына қысып біраз тұрды. Құшақтары ажырасқан соң Сапарды диванға отырғызып, өзі де оның жанына жайғасты. Екеуі үнсіз бірталай отырды. Сөзді неден бастарларын білмеді. Екеуінің де есіне осыдан 11-жыл бұрын Алматыдағы милиция мектебін бірге бітіріп келіп, облыстық ішкі істер басқармасының қылмысты іздестіру бөліміне инспектор болып қызметке кіргендері, милиция мектебінде оқығанда екеуі бір топта, бір бөлмеде жатып, спорттың каратэ түрімен айналысып, талай жарыстарда жүлдегер болып жүргендері естеріне түсті.

	Үнсіздікті Сапар бұзып жіберді.

	- Орыстың «от суммы, от тюрьмы не зарекайся» деген мақалы басыма келеді-ау деген өңім түгіл, үш ұйықтасам түсіме кірмеген еді. Тағдырдың жазғаны шығар, аяқ астынан осылай болып қалды. - деді Серікке қарап.

	Өзінен екі жас үлендігі болғандықтан Сапарды бұрыннан «Шал»-деп атайтын әдетіне салып Серік:

	- «Шал» қазақта «кебін киген келмейді, кебенек киген келеді» деген. Көп ойлап қамықпа! Өмірдің ыстығы да, суығы да, күнгейі де, көлеңкесі де болады. Басыңа уақытша қолайсыз жағдай түскен екен, оған жасыма. Бәрі өткінші құбылыс. Өмірдің бар қызығы әлі алдыңда. - деп Сапарға жұбату айтты.

	Екеуі біраз әңгімелесіп отырып қалғанын сезген Сапар өзінің мұндағы жайын ойлап, досына қолқа салды.

	- Сенің бұл араға ауысқаның маған дұрыс болды. Енді «қонаққа» келді деп есептеп, қонақжайлығыңды көрсет.

	Серік бір аз ойланып отырды да, жұмыс столына барып, қағазға сызылған қамау камералардың схемасына үңіле отырып, сөз бастады.

	- Қазір түрмеде қамаудағы адамдардың саны көп, орын тығыз. Сені қайда орналастырсам екен? - Оны естіген Сапар мырс етіп күлді.

	- Онда сенің түрмең баяғыда Қошқарбаев ағамыз басқарған Алматының «Қазахстан» мейманханасынан да жайлы болды. Достарына ол ағамыз қашанда дұрыс орын табатын.

	- Тоқта, мен сені... - деп, Серік оң қолының сұқ саусағын көтерді де: - 54-ші камераға орналастырам. Ол төрт кісілік кішкентай бөлме. Онда ақша жеп қойған бас есепші Сәкен Есепбаев пен совхозың қойын жеп қойған шопан Ақан Қойшыбаев жатыр. Екеуі де преферансыны жақсы ойнайды. Деген сенің қолың. Баяғыда преферансыдан бізді ұтып шиедей қылушы едің ғой. Бірақ ана екеуінен байқа. Бас есепші өз алдына, ол есепке жүйрік, ал ана шопан қағаз таба алмаған кезде, құмға сызып ойнайтынның дәл өзі.

	Ақан бағып жүрген біраз қойын преферансаға ұтқызып жіберген ғой. «Облсоттың да талай соттары преферансыдан қойларымды ұтып алған. Соттай қоймас, шартты жаза беретін шығар» деп отыр дейді.

	- Екеуміздің жақындығымызды түрмеде қамауда отырғандар да, түрме қызметкерлері де білмегені дұрыс шығар. - деп Серік кезекші надзерателді шақырып алып Сапарды түрменің 54-ші камерасына жатқызуға жіберді.

	Соның артынша Серік телефон шалып Валентина Сергеевнамен сөйлесіп, Сапарды қарсы алғанын хабарлап, ойлап қам жемеуін өтінді. Жұбайын ойлап, қамығып отырған Валентина қиыншылық басқа туған кезде таныстарының кезігіп жатқанына іштей қуанып қалды.

	- Сапардың мүддесін қорғауға адвокат Азаматов Жомартты алғанымызды Сапарға айтарсың. Оны естіген Серік, Валентинаның көңілін сейілтіп қойғысы келді.

	- Азаматовтың басшылығымен Сапар екуміз де қызметті облыстық ішкі істер басқармасының қылмысты іздестіру бөлімінің инспекторы болып бастағанбыз, сол бөлімнің ол кісі бастығы болып істеген кезде. Қылмысты қалай ашудың қыр-сырына баулыған да сол ағамыз. Оның алдында тергеу бөлімін басқарған. Онда Валентина шүйіншімді берерсің, ол ағамыз Сапарды алып шығады.

	- Аузыңа май, астыңа тай мінгіземін шүйіншіңе.

	Жаңа ғана түрменің алдында сүреңсіз көріністен нәзік жүрегі жабығып отырған Валентина көңілденіп қалды.

	Шынында да аурудың бәрі көңіл күйге байланысты ғой. Түрме жақтан келгеннен бері қан қысымы көтеріліп мазасы болмай отырған Валентина Серіктің телефон шалғаннан кейін көңілі жадырап қан қысымы орнына түсті.

	- Все таки «Мир не без добрых людей » - деген рас екен ғой деп қуанғанынан көзінен шыққан ыстық жасы омырауына тамшылап жатты...

	* * *

	Түскі асты ішіп келген бетте бір томдық қылмыстық істі беріп жатып аға тергеуші Әділбеков қылмыстық істерді жүргізу Кодекісінің талабының тәртібі бойынша Азаматовқа қылмыстық істің беттерінің арасына қағаз қыстырып қойған жеріндегі құжаттармен ғана танысуға болатынын сыпайы түрде ескертті.

	Заң талабын орындау тергеушінің де адвокаттың да міндеті болғандықтан Азаматов сол қағаз қыстырылған жеріндегі Маратовқа қозғалған істің қаулысымен, оған арқау болған құжаттармен, Сапарды уақытша қамауға алу және оның жеке басын тінту хатамаларымен, облыс прокурорының Маратовты абақтыға қамауға санкция берген қаулысымен танысып, солардың керекті жерлерінен көшірмелер беруін сұрады. Хасен Байсалдыұлы қарсы еместігін білдірді.

	- Әлбетте, іс материалдарының белгіленген жеріндегі құжаттармен танысып болсаңыз, керек жерлерін өзіңіз қағазға жазып аласыз ба оған қарсылығым жоқ.

	Осыдан бастап екеуінің арасындағы қарым қатнастар қызмет бабында ғана жалғасып, тергеушімен адвокаттың арасындағы «теке тірес» басталып кетті. Тергеуші Әділбековтің мақсаты Сапар Маратовтың қылмыстық әрекетін әшкерелеп, дәлелдеу керек болса, ал адвокат Азаматовтың мақсаты Сапарды ақтап алып шығу. Болмаған жағдайда жасаған қылмысын сарапқа салып, дәлелдемелер жинап жеңілдету. Сүйтіп іс құжаттарымен ары қарай танысуға Азаматов кірісіп кетті.

	Қылмыстық істің ішіндегі; Кеден басқармасының облыстық прокурорға жолдаған хатына қосылып тіркелген; контрабандалық түрлі-түсті метал қалдықтарын ұстаған хаттамасы мен Маратов Сапарды сезікті ретінде уақытша қамауға алған, оның жеке басын тінту хаттамаларымен, сезікті ретінде берген жауабымен, алдын-ала тағылған айыптау қаулысымен және оның айыпкер ретінде берген жауабымен танысып, керек жерлерінен көшірме жасады.

	Азаматов қылмыстық істі аға тергеуші Хасен Байсалдыұлы Әділбековке қайтарып бере отырып, ұсталған контрабандалық түрлі-түсті метал қалдықтарының қай жерде сақталуда тұрғандығы туралы құжатпен таныстыруын сұрады.

	- Ол құжаттармен тергеу аяқталған кезінде танысасыз.

	Сұраған құжатпен неге таныстырмады деген күмән, Жомарттың ойының түкпірінде қалып қойса да, жаңадан басталған ара қатынастарын бұзғысы келмей, тергеушіден қайталап сұрамады. Негізінде заң бойынша ол талапты қабылдау керек еді. Неге тергеуші қытымырлық көрсетті, осында бір шикілік гәп бар-ау деген ойын Азаматов өзінің келешек іс жүргізу жоспарына кіргізіп, дәптеріне жазып алды да, астын сызып қойды

	- Келесі кездескенше аман сау болайық.

	Жомарт тез қимылдап, жедел қоштасып шығып кету арқылы тергеушіге іштей келіспеушілігін сездіргісі келмеген еді. Тергеуші де Жомарттың ренішін айтпай-ақ түсінгенімен, дәл сол кезде Азаматовтың сұраған құжаты қылмыстық істің ішінде жоқ еді. Себебі, төрт КамАЗ автокөліктері тиелген контрабандалық жүктерімен зым-зия жоғалып кеткен. Тергеу біткенше олар табылатын шығар деген ойымен «ол құжаттармен тергеу аяқталған кезде таныссыз»-дегені де сол еді.

	Жомарт облыстық прокуратура ғимаратынан шығып, облыстық Заң кеңесшілігіндегі өзінің жұмыс орнына келді. Маратов Сапарға ертең ерте түрмеге барып кездесіп, онымен егжей-тегжейлі жеке отырып әңгімелесіп, істің мән-жайын толық түсініп-білу мақсатында керекті сұрайтын сұрақтарын жұмыс жоспарына жазып, Жомарт жұмыс аяғында үйіне оралды.





Подполковник Жәдігер Сыздықов


	Түрменің надзирателі № 54-ші камерасына Сапарды алып келіп, есіктен кіргізгенде, камераның ішіндегі қамаудағы екі адам орындарынан тік турегелді. Аты жөндерін, қылмыстық кодестің қандай баптарымен қамауға алынғанын айтып, әскердегі жауынгерлерше қақшиып қатып тұрып қалды. Түрменің тәртібі солай.

	Төрт кісілік темір төсектің есіктен кірген бойда оң жақтағы екінші қабатындағы орынды көрсетіп, осында жатасың деп надзиратель камераның есігін сыртынан құлыппен жауып кетіп қалды. Сапар бұрын түрменің не екенін де білмейтін. Камераға кірісімен денесі мұздап, жүрегі лоблып, бостандықтан айрылғанын енді сезініп тұр. Екінші қабаттағы темір төсекке көтеріліп жатқысы келмеді. Төмендегі екі темір төсекте бас бұхгалтермен шопан орналасыпты. Олармен амандасып еді, бірақ олар үн қатпастан Сапарға сезіктене қарап, оның әр қыймылын қалт жібермей бақылаумен болды.

	Камераның ішінде; есіктен кіре берісте оң жақ бұрышында дәретке отыратын «параш», сол жақ бұрышында қаңылтырдан жасалған суға толы, беті жабылған үлкен құты тұр. Оның үстінде пласмассадан жасалған су ішетін бақыр. Камераның іші әктелмегеніне қанша уақыт өткені де белгісіз. Тас еден, тас қабырға, темір төсек, темір есік, оның ортасында тамақ бергенде ашылып жабылатын төрт бұрышты кішкентай темір тесік. Ол да сыртынан құлыпталған. Камераның терезесінің әйнектері күннің ыстығына байланысты болу керек түгелдей алынып тасталған, темір тормен мықтап қоршалған. Терезеден түскен жарық та әлсіз, бөлме ішін ала-көлеңкелеп, қараңғылап тұр. Терезенің әйнегі болмасада бөлменің ауасы тар, адамның дәретінің сасық иісі мүңкіп мұрынды жарады.

	Сапар кірісімен біраз түрегеп тұрып қалды. Төмендегі жатқан екеуі, үн-түнсіз төсектерінде жата берді. Отыр деп ысырылып Сапарға төменнен орын бермеді. Сапардың кім екенін білуге құштар болса да тым-тырыс мысық пен арбасқан жыланша үн қатпай, көздерімен мұны басынан аяғына дейін, өне бойын тінткілеумен болды. Сапарды жандарына әкеп салған «құлақ па ?»- деп ойлады.

	Сапарға берген екінші қабаттағы темір төсектің үстінде мақталары түтілген ескі көрпешемен жастыққа ұқсас бір көпшік және ескі кір сіңіп қалған төсек жапқыш жатыр екен. Оған жатуға жиіркенгенімен амалсыздан, басқа жастайтын көпшігін үстіндегі көйлегімен орап, секіріп мініп жата кетті.

	Құлазыған көңілі Сапардың еңсесін көтертпей, иығынан басып, денесін біресе қыздырып, біресе тоңдырып, ішкі сезімі өзінен алыстап бара жатқандай болды. Ол, дөңбекшіп екінші қабаттағы темір төсекті шиқылдатып оң жамбасына, содан кейін сол жамбасына аунай берді. Бір кезде шалқасынан жатып еді жүрегінің арғы түбінен еміс-еміс реніш дауыс; «Әй Сапар-ай, мен саған айтып едім ғой, «тек жүрсең тоқ жүресің»-деп. Сен тыңдамадың ғой. Жәдігер Сыздықовқа жолама деп едім көнбендің ғой, сондағы қолыңды бір-ақ сілтегеніңнен қорқып едім, енді жатысың мынау абақтыға қамалып»-деді. Оны естіген Сапардың қан қысымы лезде жоғарылап әп-сәтте өне бойын тер басып, буын-буыны құрып бара жатқандай күй кешті.

	Сәлден соң тері басылып, қатты соққан қан тамырлары бәсеңсіп, көңіл күйі орнына түскен Сапар жаңа ғана жүрегінің түбінен шыққан реніш дауыстың айтқанын тағы есіне алып, өзінің қателік жібергенін сезіп, өткен өмірінің иірім тұңғыйығына сүңги берді.

	...Бала кезінде ерке болып өсті. Анасы Балғын Табынбайқызы қаланың орталығында орналасқан үлкен «Әмбе-бап» универмагінің директоры, әкесі Ғали Маратов Облыстық Кеңес атқару комиетінің жауапты қызметкері болды. Сапар не кием, не ішем деген жоқ. Жалғыз ұл болғандықтан, айтқанының бәрі орындалып тұрды. Алматыдағы милиция мектебін бітіріп, әкесі Ғалидың абройының арқасында облыстық ішкі істер басқармасының қылмысты іздестіру бөліміне инспектор болып орналасты. Кейіннен майор шенін алу үшін сол Басқарманың Күзет бөліміне аға инспекторлық қызметке ауысты. Никитина Валентина деген қызға үйленді. Бір ұл, бір қызы бар. Осыдан екі жыл бұрын анасы Балғын дүние салды. Әкесі Ғали науқастанып өздерімен бірге тұрады. Әйелі екі баласы мен әкесін бағып, үй шаруашылығымен айналысады. Отбасында бас көтерер тек өзі ғана. Қызметіне мығым. Алты айдан кейін майор шенін алуға да уақыт келетін еді. Әттең, милиция подполковнигі Жәдігер Сыздықовтың қармағына байқаусызда қалай ілініп қалдым деп өкініп соны есіне алды.

	* * *

	Подполковник Сыздықовты қалалық милиция тергеу бөлімінің бастығы болып ісеп жүргенінен бастап Сапар танитын еді. Ол кезде Маратов облыстық қылмысты іздестіру бөлімінде инспектор болатын. Қызымет бабында кездесіп қалып жүретін. Кейінгі кезде Жәдігер Сыздықов облыстық ішкі істер басқармасының тәртіп сақтау бөлімінің бастығының орынбасары қызметіне ауысқан. Бірде, Жәдігер Сапарға телефон шалып кездескісі келетінін айтты. Сапар кездесуге қарсы болған жоқ. Уәде бойынша екеуі «Самал» мейрамханасында жұмыс аяғында кездесіп, түкпірдегі, ел көзінен оқшаулау столға жайғасты. Милиция формасын тастап екеуі де «штатский» костюм киіп келіпті. Даяшыға ішкілік пен тамаққа тапсырыс беріп, өткен кеткендерді естеріне түсіріп отырған кезде мойнын сорайтып «Астаналық» деген арақ соңынан қазы-қартадан жасалған «холодный закускасын» ерте келді. Даяшы тырс еткізіп арақтың тығынын ашты да екі рюмкаға құяиын деп жатқанда, Жәдігер рюмкаларды ысырып қойып, стол үстінде тұрған фужерлерге құй деді. Даяшы екі фужерға белбеу тұсынан асыра құйды да «ас болсын»-деп кетіп қалды. Жәдігер Сапарға тесіле қарап, екі алақанын ысқылап, фюжерге құйылған арақты қолына алып, көзін қысып, езуін тарта күлді.

	- Алып жіберейік.

	Екеуі сыңғырлата фужерлерін соғыстырып арақты тартып жіберді де, алдарындағы тұрған қазы қартаға бас салды. Ара кідіртпей екінші қайтара арақты құйып, ішіп те үлгерді. Күні бойы жұмыста жүріп келген Сапардың ішкі құрылысын екінші фужердегі арақ жылытып, ішек қарнын қыздырып аралап кетіп бара жатып рахатқа батырғандай болды. Көңілдері көтеріліп әңгімелері жараса түсті.

	- Ер кезегі үшке дейін-деген кәне, және бір алып қоялық- деп арақты үшінші рет құйған кезде шөлмектегі арақ таусылды. Сапар, «маған ендігі жерде арақ ішу артық болады» дегеніне қарамастан Жәдігер фужерін Сапардың фужеріне соғыстыра салысымен көмекейіне бірақ құя салды да, бір қазыны аузына салып жіберіп, арақты ішкісі келмей отырған Сапарға қарады.

	-Сен еркек емессің бе ?

	Сапар екі фужер араққа қызыңқырап қалса да, «еркек емессің бе?»-дегенге намыстанып, үшінші фужердегі арақты да тартып жіберді.

	Соның артынша буы бұрқырап қуырдақ та келіп қалды.

	Жәдігер Сапарға сұраулы көзмен қарады.

	- Мынаны 100-грамсыз қалай жейміз? Араққа қызыңқырап қалған Сапар батырсынып «давай» – деді.

	Даяшы екінші «Астаналықты» жетектеп алып келіп мойнын бұрап жіберіп фужерлерге тағы да белбеулерінен асыра құйып, еңкейіп тағзым етіп, оң қолын жүрек тұсына қусырып, шегіншектеп кетіп қалды.

	Енді араққа қызып алған Сапар «көсемсіп» сөйлегісі келіп фужерге қолын ұсына бергенде Жәдігер оның қолын ұстап, арақты қоя тұрайық, әңгіме бар, соны тыңда деп сөзін бастап кетті.

	- Кеңес Үкіметі тарқады. Әркім өздерінің жеке бастарының қамын ойлауда. Ал біз не істеуіміз керек ? Біз де бизнеспен айналысуымыз керек.

	- Бізде қандай бизнес бар?

	- Нарықты экономика болған кезде барлық жерде де бизнес болады. Оның көзін табуымыз керек. Мен саған соны айтайын деп шақырдым. Бірақ, ешкімге тіс жарып арамыздағы болған сөзді айтпайсың. Бизнесіміз оңай. Сен тыңда. Менің жүк таситын төрт КамАЗ автокөліктерім бар. Мен контрабандалық заттарды табамын, оны сол автокөліктерге артып саған тапсырамын. Сен соларға жолбасшы-«крыша» болып милиция формаңды киіп тиісті жеріне дейін жеткізесің. Соған көп мөлшерде менен еңбек ақы-«магарыш» алып отырасың. Жаның да қиналмайды, басың да ауырмайды. Осыған сен келісесің бе?

	- Менің жұмысым бар ғой, бастығым іздемей ме ?

	- Бастығың Шалбай Салмақовпен бұл әңгіме келісілген. Сенің істеген жұмысыңнан оның да алатын үлесі бар.

	Сапар не айтарын білмей отырып қалды. Алайда оның көп ойлануына Жәдігер мұрша берген жоқ.

	-Қуырдақ суып барады, кәне алып жіберейік. Ол фужерін көтеріп Сапармен соғыстырмай арақты өңешіне тағы да құя салды да, қуырдақтан асап-асап жіберіп, Сапарға фужердегі арағын көрсетіп, көзін қысып басын изеді. Арақтың қызуы ма, әлде Жәдігердің арбауы күшті болды ма, Сапар фужерді арақтан тез босатты.

	Соның артынша даяшы кішкентай құтығата құйылған сіркесумен, дөңгелете туралған пиязын табаққа салып, алты істікке шаншылған кәуәппен тағы бір «армян коньягін» алып келді.

	- Мына кәуәпті сіздерге Огенесиян Артош жіберді.

	Артош осы мейрамханада кәуәпші болып істейтін. Бір кездері кәуәпқа үстеме баға қосып сатқандығы үшін Артош қалалық тергеу бөлімінің бастығы болып істеген Сыздықов Жәдігердің алдында болып, «ебін тауып» әрең құтылған еді. Алдарына келген ыстық кәуәптің иісі олардың мұрнын жыбырлатып жібергені соншалық Жәдігер елпілдеп тұрған даяшыға арақты құй деді. Даяшы қолын кеудесіне қойып «құлдық»-деп арақты фужерлерге құйып кетіп қалды. Жәдігер Сапарға тағы да назарын аударды.

	- Бизнесіміз сәтті басталуы үшін алып қояиық.

	Арақ ішіп қызара бөртіп отырған Сапар қарсылық жасаған жоқ, бұл жолы фужеріндегі арақтың тамшасын да қалдырмай ішіп қойды. Істікке шаншылған кәуәпті қолына алып жей бастады. Сол кезде Жәдігер костюмының ішкі төс қалтасынан әмиянын алып, ішіндегі бір бума ақшадан 500 сомды Сапардың көзінше санап, оның костюмінің жанқалтасына тыға салды.

	- Бұл саған аванс. Еңбек ақың әр жол сапарға барып келгеніңде ерекше бұдан екі есе артық төленеді. Ол екінші шөлмектегі қалған арақты екі фужерге бөліп құйды да, бұған қулана қарады.

	- Енді сенің тілегіңді тыңдайық.

	Сапар кенеттен тілек айтуға сөз бергеніне не дерін білмей бір- аз ойланып отырып қалды. Жәдігердің қалтасына салған 500-сомын алмайын десе, ол аз ақша емес. Өзінің бір айлық еңбек ақысы 98- сом. Бұл берген авансасы жұмыс істеп бір айда табатын ақшасынан төрт есе көп. Әр жолсапарда 1000 сомнан алып отырса несі кетіп барады, он рет барып келсем су жаңа «жигули» автокөлігін алмаймын ба деген ой жылымға қарай жетеледі. Алайда, жүрегінің түкпірінен бір ренішті дауыс бас көтерді; «Әй сен Жәдігерге жолама, ақшасын қайтарып бер. Тек жұрсең, тоқ жүрерсің. Оған жолама! Жолама!»-деген ішкі дауысының байламына беки түсіп, көңілі құлазый берді. Адамның ішіндегі ойын көзінен байқайтын әккі Жәдігер де жанталаса Сапардың ішкі сырын теріс жолға қарай бұрып қалды.

	- Сапар сен не ойлап кеттің. Әлде қорқып отырсың ба ? Мен сені әдейі мейрамханаға шақырып мас қылып бизнеске қосылуға алдап-арбап отырғаным жоқ. Руымыз бір, туыс болғандықтан бизнестен түскен пайданы бірге көрейік деген шын ниетім. Бизнеске қосылмаймын десең оған зорлық жоқ. Бірақ, арамызда болған әңгімені тісіңнен шығарушы болма. Сенен басқа да милицияда істейтін жігіттер табылады. Онда авансымды қайтарып бер.

	Сапар да пенде емес пе? Құлқын шіркін қойсын ба? қалтаға түскен ақшаны қайтарып бергісі келмей, ішінедегі ренішті дауысқа қолын бір сілтеді.

	- Жәке ! Мені сезбейді дейсің бе ? Мен ақымақ емеспін. Сен туыс болған соң, бизнестен түскен пайданы басқа жегенше, мен жесін деп отырсың. «Алтау алауыз болса ауыздағы кетеді, төртеу тату болса төбедегі келеді»-дегендей бірігіп жұмыс жасауға дайынмын. Осы тосты, ағалық ақылыңнан айналайын, сен үшін алып қояиық-деп масайра көсем сөйлеп, тілегін айтып бітірді де фужердегі арақтың тамшысын қалтырмай тартып жіберді.

	Түн ортасынан ауа мейрамханадан шығып, Артош берген армян коньягін Жәдігер Сапарға беріп, көңіл күйлері көтеріліп үйлеріне қайтқандарын, Сапар түрменің темір төсегінің үстінде жатып есіне алды.

	«Иә, содан кейін не болды?» деді іштегі реніш дауыс.

	Содан кейін үш рет жолсапарға жолбасшы болып бардым. Бірінші жолы ұрланған ақ күрішті 4-Камаз атокөлігіне тиеп Қостанай қаласына апарып келіп 1200 сом алғанымды, екінші жолы 4-Камаз автокөлігіне тиелген ұрланған қойдың жүнін Шымкент қаласына жолбасшы болып апарып 1500-сом алғанымды, үшінші рет 4-Камаз автокөлігіне тиелген үрланған ұнды Қырғызстанның Ош облысына апарып келгенім үшін 2000-сом алғанымды өзің де білесің. Оны менен несін сұрайсың-деді іштегі дауысына.

	- Саған осымен болады «Ашыққаннан құныққан жаман»-деп айтып отыратын әкең Ғалекеңнің сөзін қайталап айтып, өзің милициясың, өзің ұрланған контрабандалық заттарды саудалауға атсалысқаның ұят емес пе, қойсаңшы дегенімде, енді қойдым деп едің, бірақ қоймадың. Құлқыныңның құныққаны емес пе сені қарабастырып абақтыға қаматқан-деп іштегі дауысы жүйкесін жегідей жеді.

	- Иә, мені қарабастырды, бәрі құлқынымның араны ашылып кеткен пендешілік қой. Қойшы енді мазамды алмай-деді іштегі реніш дауысқа. Мазасызданған Сапар темір төсекті шиқылдата оң жамбасына аударыла түсті.

	Сол кезде астыңғы төсекте жатқан екеуінің біреуі бұған;

	- Ей, дөңкиген пәле, саған не болды дөңбекшіп, темір төсегіңді сындырасың, шиқылдатпай тыныш жат, мазамызды алмай. Әкеңің үйінде жатқан жоқсың –деген дауысы Сапарды терең тұңғыйық ойынан суырып алып түрменің камерасында жатқанын есіне салды....

	* * *

	….Түн ортасы. Қала түнгі көрпесін жамылып маужыраған ұйқыға кеткен кез. Көшелерде адамдардың жүріс-тұрыстары да, көше толып жүрген автокөліктер де саябырлаған. Қаланың ауасы да, күндізгі абыр-сабыр өмірінен пайда болатын шаң-тозаңынан арылып, автокөліктердің иіс-қоңысынан тазарып, табиғаттың жан тербететін самал желімен, сіркіреген жауынынан кейін тыныстап, екінші күнді қарсы алуға дайындық жасап жатқандай. Үйлердің терезелерінен анда-санда жылтылдаған электр шамдарының әлсіздеу жарығы көрінеді. Қаланың шет жағындағы жеке «тоқал тамдардың» ауласынан иттердің «біз ұйқыда емеспіз, күзетте тұрмыз»-деп хабар бергендей өз әлдеріне қарай арсылдаған, шәңкілдеген дауыстары шығады.

	Қаланың көшелері мен түнгі ойын-сауық орындарында тәртіп сақтау мақсатында потрульдік жұмыстарын аяқтап келген милиция қызметкерлерінің жасаған жұмыстары жөнінде жазбаша мәлімдемелерін қабылдап, олардың ертеңгі патрульдік жұмыстарының бағдарламаларымен таныстырып демалысқа үйлеріне жіберілді. Ақ түсті «жигулидің» екі жақ қапталына «милиция»-деп жазылып белбеуі іспеттес өн бойына көк түсті бояумен сырланған белгісі бар автокөлігін жүргізіп келе жатқан милиция капитаны, оның жанындағы алдыңғы орындықта отырған милиция подполковнигі біріне-бірі үн қатпай, өздерінің жеке бастарының пайдасы үшін алдыда болатын кездесуді ұтымды түрде қалай өткізетіндіктерін ойлаған тұңғыйық ойларына сүңгіп қаланың солтүстік шығыс бетінде орналасқан «Жатақ»-деп аталатын мөлтек ауданға зырылдатып бет алып келеді.

	Солтүстік темір жол көпірінен өткен соң милиция подполковнигі «Жигулидің» рөлінде жабысып отырған милиция капитанына, алдағы болатын жұмысын межелеп тапсырма берді.

	- Барған үйде арақты аузыңа татып алма. Ертең жолсапарға шығып қалуың мүмкін.

	Оны естіген капитан жақтыртпаған сыңай танытып, жаурынын бір қиқаң еткізді де жауап қатпастан теріс қарап, автокөліктің газына басып, жылдамдықты үдете түсті. Жыланша ирелеңдеген асфальт жолды автокөліктің алысқа ұратын шамының жарығы сызғышпен сызып келе жатқандай көрініс берсе, су жаңа резенке дөңгелегінің сырылдаған дыбысы жүру жылдамдығымен жарыса берді.

	Олар көп ұзамай төбесі қаңылтырмен жабылып, көк сырмен боялған үлкен үйдің жанына келген кезде биік дуалдың көк түсті үлкен қақпасы ішіне қарай айқара ашылып «жигулидің» жарығы түн қараңқылығын қылышпен кесіп жібергендей аула ішінде тұрған қара түсті «Мерседес» автокөлігінің жанына келіп тоқтады.

	Алдымен «жигулиден» подполковник түсті. Автокөліктің жарығын сөндіргендіктен бе подполковник қараңғылыққа көзін үйреткенше біраз орнында тұрып қалды. Оған, дуалдың қақпасын ашқан ұзын бойлы жас жігіт сәлем беріп қолын ұсынды. Оны қараңғыда байқамады ма, әлде қолын алғысы келмеді ме, қолын бермей подполковник алдыға жылжыды. Осы кезде үйдің сыртқы есігі ашылып, үйден қасқабас, орта бойлы, қозы қарынды, жамылған шапанының етегін шалбарының ышқырына қымқыра қыстырған, қырықтың қырқасына шыққан жігіт ағасы шықты.

	- Денсаулық тілеймін «полковник жолдас»- деп тік тұрып қақиып қалды. «Полковник жолдас»-дегеніне марқайып қалған подполковник Жәдігер Сыздықов та, айтылған көтерме тілекті ұнатып қалды.

	- Аузыңа май, көңілің жай болсын, айтқаның келсін. Өзің де көп кешікпей капитаныңды алатын бол.

	- Құдай соған жеткізсін, жас болса келіп қалды, бізге капитан да жарап жатыр. Сіздің көлеңкеңізде жүре берсек те бізге жетіп жатыр ғой нағашы.

	«Жигулиден» түсіп келе жатқан капитанды көріп үй егесі оғанда жалпақтады.

	- «О майор жолдас» сағанда денсаулық тілеймін!

	Капитан шеніндегі Сапар Маратов оның жалпақтағанын жақтырмай ойындағысын төге салды.

	- Министрдің ролін атқарып біздің шенімізді қараңғы ауланың ішінде аузыңмен босқа орақ орып үлкейткенше тамақ дайын ба, соны айтып үйге кіргізсеңші.

	- Не сонша қарның ашып қалды ма? «Жақсы сөз жарым ырыс», «жақсының аузынан алғыс, жаманның аузынан қарғыс шығады»-деді үй егесі.

	Олардың сөздерін естіп тұрған Жәдігер осы кезде сөзге араласты.

	- Ыдырыстікі дұрыс «өсер елдің баласы бірін-бірі батыр дер, өшер елдің баласы бірін-бірі қатын дер»-деген. Майордың погонын иығыңа тақсаң артық болама-деп, жанындағы капитанға ақылын айтқандай сыңай танытты да, Ыдырысқа бұрылды.

	- Қонақтарың келді ме, мына «Мерседес» солардікі ме, өздері қрутой-ау деймін.

	- Қонақтар үшеу болып келіпті. Крутой екені көрініп тұр. Жолбасшы берсеңіздер екі есе, және «жылдамдығына» да төлейміз- деп отыр. Енді үйге кірейік, қалғанын өздерің сөйлесесіңдер.

	Дуалдың қақпасын ашқан ұзын бойлы күтуші жас жігіт жүгіріп келіп үйдің сыртқы есігін ашқан кезде, анау үшеуі шендеріне сәйкес бірінің соңынан бірі үйге кіріп кеткенде, аула ішінде тыныштық орнады.

	Үйге кірген подполковник пен капитанды көрісімен, төрде көрпешенің үстінде бір-бір жастыққа жантайып жатқан үш бейтаныс «қонақтар» орындарынан ұшып тұрып, қолдарын кеуделеріне қойып үшеуі де подполковник пен капитанға қолдарын беріп, бастарын изеп, жалпылдап сәлемдесіп жатты.





«Қасқыр»


	Түрме. Түн ортасынан ауған кез. Күндізгі түрме тіршілігі; тергеушілер мен судьялардың жауап алу кезінде қамаудағы адамдардың теке-тірес қайшылықтардан қажыған жүйкелерін маужыратып ұйқы басып, жандары жайбырақат жай тауып қалың ұйқыға кеткен кез. Абақтыда қамауда жатқандардың бәрі күндізгі сан-сапран өмір тіршілігінен түс көру әлемін аралап саяхат жасағандай түрменің ішінде тыныштық орнаған.

	Алақандай ғана құрқылтайдың ұясындай көлемі 3х4 метірлік түрменің 54-ші бөлмесінің оң жағындағы екінші қабаттағы темір төсекте шырт ұйқыда шалқасынан жатқан Сапар Маратов демін ала алмай тұншығып бара жатқандығынан оянып көзін ашты. Кеудесіне атқа мінгендей қонжиып отырған алпамсадай біреу жұлқынуға да шамасын келтірмей, екі қолмен тамағын сығымдап қылқындырып жатқанын көрді. Өңі ме, әлде түсі ме? Қараңғыда оның кім екенін білмесе де жаны ұстараның жүзінде тұрғанын сезген Сапар бір сәт барлық күшін жыйып алды. Оң қолының қырымен үстіндегі бейтаныс адамның иегінің астындағы тамағының сол жақ ұйқы безінің тұсынан, сарт еткізіп каратэ әдісін қолданып ұрып жіберді. Кенеттен ұйқы безінен соққы алған үстіндегі адамның қылқындарған екі қолы Сапардың тамағынан ажырап шалқая бергенде, бос жатқан сол аяғымен әлгі адамның шалқайып бара жатқан басынан Сапар теуіп кеп жіберді. Қатты соққы алған үстіндегі «алпамса» екінші қабаттағы темір төсектен гүрс етіп еденге сылық түскен кезде, басы парашқа тиіп оның қаңылтыр қақпағы ұшып кетіп, салдыр еткен дыбыс бөлме іші түгіл тыныштық орнаған түрменің дәлізіндегі кезекші надзирателге де естілді. Сол кезде параштың ішіндегі толып тұрған адамның қыйы мен жеңіл дәреті еденге төгіліп, камераның ішіне сасық иіс жайылып жатқандардың қолқасын алып кетті.

	Бірінші қабаттағы төсекте ұйтап жатқан Сәкен орнынан тұрып, еш нәрсеге түсінбей қараңғыда сипалап жүріп электір шамын жағатын түймесін басып жарықты жаққанда, жерде серейіп, аузынан қан ағып жатқан, камераға осыдан 2-3-сағаттай бұрын келіп, екінші қабаттың сол жақтағы бос темір төсекке орналасқан, әлі таныса қоймаған алпамсадай адамды көрді. Не болғанына түсінбей аң таң болып, жанындағы төсекте қорылдап ұйықтап жатқан Ақанды оятты. Одан кейін екінші қабатта жатқан Сапарға қарап еді, оның қаттырақ дем алып, өңінің өзгеріп кеткенін көріп бақырмен су әкеліп ұсынды. Сол кезде камераның тамақ беретін кішкене темір тесігін ашқан түрменің кезекші надзирателі кіші сержант Күзетбаев іштегілерге айқай салды.

	-Бұл не салдыр, параш төгілген бе сасып кетті ғой?

	Түрме надзирателі Күзетбаев есіктің тесігінен қараған кезде аузынан қан ағып жатқан адамды көре алмады, үйткені екінші қабаттан тар бөлменің есік тұсына құлаған «алпамса» табалдырық бойында ұзынынан сұлап жатқандықтан, ол көрінбейтін еді. Камераның ішіндегілерден жауап болмаған соң есіктің тесігін жауып кетіп қалды.

	Үнсіз аузынан қан ағып жатқан «алпамсаны» Сәкен мен Ақан әрең сүйреп бөлменің ортасына әкеліп жыртылған көйлегін шешіп, бетіндегі, аузындағы қандарын жуа бастады. Сол кезде екінші қабатта жатқан Сапар басын көтеріп аузынан қан ағып жатқан адамның кеудесінде қасқырдың басы салынған таңба суретін, одан төмен «Қасқыр»-деп қара тушпен жазылған жазуды көрді.

	«Қасқыр» өзінің ауыр денесімен еденге құлағанда басы парашқа тиіп, басынан жарақат алғандықтан ба, әлде Сапардың ұйқы безінен соққандығынан ба аузынан аққан қан тоқтамай, тынысы тарылып дем алуы нашарлай бастаған соң Сәкен мен Ақан камераның есігін тарсылдата қағып түрменің кезекші надзирателін шақырды. Кезекші надзиратель кіші сержант Күзетбаев есіктің тесігінен аузынан қан ағып жатқан адамды көріп, ішкі телефонмен «дабыл қағып» кезекші түрме дәргерімен қосымша тағы да басқа корпустан үш надзирателдерді алып, бесеу болып камераның есігін ашып ішке кіріп келді. Келгендердің сұрағына, Сәкен салдыр еткен дыбыстан және бөлме ішіндегі жайлап кеткен сасық иістен ұйқыдан оянғанын, одан соң электр шамын жағып Ақанды оятқанын айтты. Ақан да Сәкен де «Қасқырдың» өзі жатқан екінші қабаттағы темір төсегінен қалай құлағанын білмейміз деді. Сапар болса түк білмегендей болып ұйықтап жатқандай болды. Түрме надзирателі кіші сержант Күзетбаев оны оятты. Ұйқсын аша алмағандай болып Сапар көзін сипалап, бөлме ішіндегі толып кеткен адамдарды көріп таңырқаған сыңай білдірді. Күзетбаев Маратовтан мынау қалай құлады деп еденде жатқан адамды көрсетті.

	-Менен тергеуші жауап алып, камераға кеш оралдым. Менің жанымдағы екінші қабаттағы бұрыннан бос тұрған темір төсекте теңкиіп теріс қарап біреу жатыр екен. Оның кім екенін, біздің камераға қашан келгенін де білмеймін. Оның кім екенін мүмкін Сәкен мен Ақан білетін шығар. Өзім жауаптан шаршап келіп жатысымен қатты ұйықтап кетіппін. Оның қалай құлағанын білмеймін. Бұрын көрген адамым емес, бұл кім өзі?- деп назирателдің сұрағына сұрақпен жауап берді.

	«Қасқырдың» дем алысының нашарлауына байланысты дәрігер бастаған төрт түрме надзирательдері оны көтеріп камерадан алып кетті.

	Сапар бұл кезде есін жиып, өзін қылқындырғанның түрі таныс, бірақ қайда қалай кездестіргенін есіне түсіре алмай, өткен өмірінің елестерін қуып жатып, сасық иіс қолқасын жарып бара жатқанына қарамастан ұйықтап кетті.

	«Ұйқы жау», «адам тозаққа да, үш күннен кейін үйреніп кетеді екен»-деген осы да...





Бірінші кездесу


	Қамаудағы Маратов Сапар Ғалиұлымен кездесуге облыстық прокуратураның аға тергеушісі Хасен Байсалдыұлынан алған рұқсат жолдамасымен өзінің адвокаттық куәлігін түрменің кезекшісіне көрсетіп, Жомарт түрме кеңсесінің екінші қабатында орналасқан арнаулы бөлімге көтерілді. Кезекші қыз рұқсат қағазды мұқият тексеріп, адвокат Азаматовты бұрынан танитындығына қарамастан куәлігіндегі фотосуретіне назар аударып, оның бет әлпетіне маңғаздана үңіліп қарады.

	- Танымай қалдыңыз ба, әлде өзгеріп кетіппін бе?-деді Жомарт уақытын алып тұрғанына қынжылғанын білдіріп.

	- Жарғы бойынша тексеру міндетіміз. Оны өзіңіз де кезінде талай талап еткеніңіз есіңізде болар жолдас полковник. Қағыта жауап қайтарған кезекші қыз, 54-камерада қамауда жатқан Маратов Сапармен кездесуге берілген рұқсат қағазына қолын қойып, штампасын басып берді. Соны алысымен төмендегі тергеу камерасына бет алып бара жатқан Жомартты артынан естілген таныс дауыс еріксіз тоқтатты.

	- Жолдас полковник!

	Жалт қараған Азаматов жанына жақындаған түрме бастығының орынбасары ішкі істер қызметкерінің майор формасын киген Серік Жақсылықовты көрді.

	- Бұдан былай «жолдас полковник» емес, «жолдас адвокат» - дегенің дұрыс болатын шығар. Әр қызметті, берілген атымен атаған жөн болар.

	- Менің өзіме «жолдас адвокат» дегеннен «жолдас полковник» деген өте жақын екенін жасыра алмаймын. Кейбіреулер зейнетке шыққан полковниктерді «бывший полковник»-деп атап жатады. Оған мен қарсымын. Себебі, полковник деген шен Москвадағы Одақ Министрінің бұйрығымен берілген. Зейнетке шығару бұйрығында полковник деген шені алып тасталсын деген сөз жазылмаған. «Бұрынғы бастық» («бывший начальник»)-деп айтуға болады. «бұрынғы полковник»-деген қате. Полковник шенін сіздер маңдай терлеріңізді төгіп жүріп алған офицерлік үлкен шен деп есептеймін. Тіпті Алла Пугачева да «настояший полковник» «нағыз полковник» деген өлеңіне қосып құрметпен атайды полковниктерді. Оның үстіне Алматыдағы милиция мектебін Сапар Маратов екеуміз бітіріп келгенде, бізді өзіңіз басқарған «убойный отделге» инспекторлық қызметке алып, қылмысты ашудағы не бір шым шытырман тәсілдері мен әдістерін үйретіп, қанатымызды қақтырып ұшырғаныңыз есімнен кетпейді.

	- Шамасы Сапармен кездесуге келдіңіз-ау. Жауабын күтпестен төмендегі кезекші бөлмесіне бірге барып, надзирателге 54-камерада қамауда жатқан Маратов Сапарды кешіктірмей адвокат Азаматовқа алып келуді тапсырып, қош айтып кетіп қалды.

	Кезекші бөлмесінен тергеу камерасына баратын тар дәліздің тас қабырғасымен тас едені, мүңкіген сасық иісі мен ыза тепкен ызғарына қоса, меңіреу қараңғылығы адамға зәрін төгіп тұрғандай. Бұрынғы тергеу бөлімі мен қылмысты іздестіру бөлімінде істеп жүрген кезінде түрмеге жұмыс бабымен талай келгенде, осы дәліздің зәрлі екенін қалай байқамаған. Бұған кірген адамның оңайшылықпен шығуының өзі де неғайбыл. Иә, кеше өзі тәрбиелеген Сапар осы түрмеге түсемін деген ойы болып па еді? Тағдырдың жазуымен енді онымен кездесуге, сөйлесуге бос тергеу камерасын іздеп, дәліздің бойымен екі жағындағы орналасқан тергеу камераларының есігін бірінен соң бірін Жомарт ашып келеді. Бәрі бос емес. Бірінде тергеушілер айыпкерлермен, тағы бірінде адвокаттар қорғауындағы адамдарымен жұмыс жасап жатыр. Рет санымен есігінде жазылған 13-деген жазуы бар тергеу камерасы бос екен. Соған кіріп қолындағы партфелін темір столға шегеленген кір тақтайдың үстіне қойғысы келмеді ме, оның жанындағы орындыққа қойды. Тыңдағыш құрал тетіктері қойылған ба деп сезіктенген ойымен камераның ішін көзімен іздеп, тінткілей бастады. Мұнда да тас қабырға, тас еден. Темірден жасалған жазу столы мен екі темір орындықтары да еденге бекітіліп тасталған. Төрдегі кішкене терезе де темірмен торланған, форточкасы ашық болғанмен камера ішінде ауа жеткіліксіз. Қапырық. Жазу столының оң жақ астынғы бұрышында тосыннан керек болған кезде кезекші надзирателді шақыруға арналған электір түймесі бекітілген. Ол түймені де қолымен сипалап тексерді.

	Сапармен әңгімені неден бастарын ойланып отырғанда камераның есігі ашылып надзиратель Сапарды алып кіріп, оны қалдырып рұқсат сұрап кетіп қалды. Адвокат та, қылмыскер де бір- аз үн түнсіз отырып қалды. Кірген бетте Сапар бұрынғы бастығы Жомартты көріп сасып қалды ма, сәлем бергісі келсе де үні шықпай міңгірлеп, басын төмен салып отырып қалды. Жомарт болса кешегі жайнап жүрген Сапардың мүсәпір күйге түсіп қалғанын көріп ішінен оны аяп кетті. Қапқара бұйра шашын ұстарамен алып тастағандықтан басы сопиып, қоғаштау көрінді. Реңі де жүдеу, көзінің түбінде қалың ой жатқандай. Мені түрмеден шығарып алуға көмегіңіз бола ма деген үміт оты да көзінде шала жанып тұрған сияқты.

	Үнсіздікті Азаматов бұзып жіберді.

	- Сапар саған не болған басыңды салбыратып, сәлеміңді де дұрыс бере алмадың ғой. «Ерді кебенек ішінде таниды»-деген атадан қалған сөз бар. Көтер басыңды. Мен бұрынғы бастығың болғанмен, кәзіргі қорғаушыңмын. Адвокаттық қызметте жүргенімді естіген әкең Ғалидың тапсырмасы бойынша әйелің Валентина келіп сені қорғауға менің көмегімді сұрады. Жасқанба, бірақ шындықты айт. Шындық арқылы ғана сені қорғауға жол табылады-деді Жомарт.

	«Шыныңды айт»-деген сөзбен Азаматов өмірге келген күннен бастап ауызданған ба? Қылмысты іздестіру және тергеу бөлімінің бастығы болып істеп жүргенде қылмыскерлерге «шыныңды айт» деуші еді. Кәзіргі кезде адвокат болса да «шыныңды айты» қалай деп ойлаған Сапар бірден ашылып сөйлемеді.

	- Мен қылмыс жасаған жоқпын. Мені нақақтан қамап отыр. Мен ешқандай түрлі-түсті металдар қалдықтарын артқан КамАЗ автокөліктеріне жолбасшылық жасаған жоқпын. Бұл маған жабылып отырған жала-деп, сезікті ретінде, одан кейін айыпкер ретінде тергеуде берген жауаптарын қайталады.

	- Бұл айтып отырған жауаптарыңды тергеу материалдарымен танысқанда түгел оқып шықтым. Оған қосып аларың жоқ па?

	Тағы есіңе саламын. Мен айыптаушы емес, сенің қорғаушыңмын. Шындықты айтпасаң, сенің маған сенбегенің. Сенің өтірігіңе басымды изеп мақұлдап отырсам сен маған қалай сенесің. Ойлайсың ғой, істің мән-жайына түсінбеген адам, өтірігіме сеніп, қалай мені қорғай алады-деп. Оның рас. Шындықты айтпасаң мен сені қорғай алмаймын. Ол туралы кәзірден бастап екеуміз келісіп алуымыз керек. Сен шындықты айтқан кезде, соны сараптай отырып сені қорғауға ақылдасып, жол табуымыз мүмкін. Оған менің күмәнім жоқ. Бір жағынан сенікі де дұрыс. Ойлауың мүмкін, шындықты айтсам бұл тергеушіге айтып қойып масқара болармын деп. Қорғаушылық қызметтің де сан алуан жолдары бар. Заң талабы бойынша қорғауындағы адамның сеніп айтқан фактілерін, оның рұқсаты болмайынша адвокат еш уақытта жарыққа шығармауы керек. Сондықтан маған сеніп сенің шындығыңды айтқаныңды қалар едім. Өзің де білесің бірге жұмыс жасаған кездерімізде өтірікке алданып жұмыс жасамағанымды. Мен сені зорламаймын, келесі кездескенге дейін ойланғаның дұрыс болар-деп Жомарт Сапарға ақылын айтты.

	Азаматовтың бұл сөздеріне Сапар сенерін де, сенбесін де білмей дел-сал күйде болды. «Шындығыңды айт»-деген сөзді адвокаттан күтпеген еді. Өзінің мүддесін тергеу барысында адвокат Азаматов қорғайды деген Серік Жақсылықовтың сөзін естігенде, сенімсіздік көңілін жайланған болатын. Қылмысты ашу жолында өмірін сарп еткен адам, енді қалай қылмыскерді қорғай алатынын мыйына сыйдыра алмаған. Оның үстіне келе салысымен «шыныңды айты» несі? Қорғаушы деген қылмысыңды мойындама деуші еді ғой деген ойы Сапарды тығырыққа тіреп не айтарын білмей, тағы да күмілжи жауап берді.

	- Мен қылмыскер емеспін. Маған жала жабылып отыр. Соны анықтауға көмектесеңіз екен.

	Сапардың үнсіз, ішіндегі тығылып жатқан сезіктенген ойын дүрбімен көргендей, оның іштей қиналып ашық сөйлескісі келмей отырғанын сезген адвокаты, оған қосымша сұрақтар қойып қыйнағысы келмеді. Бірінші кездесуден бастырмалатып сұрақтың астына алуға болмайтынын сезіп, жеке қалып ойлансын деп түйді.

	- Келесі кездескенше қабырғаңмен ақылдас. Ойлан. Әкетіп бара жатқан қылмыс жасаған жоқсың. Шындық әр қашанда ерте ме, кеш пе орнын өзі табарын білесің. Тергеушіге қандай жауап берсең өз еркің, ал мені алдаймын дегеніңе мен көне қоймайтынымды өзің баяғыдан білесің. Есіңде болсын «өлсең де шындықты айтып өлсең тыныш жатасың» деген қағиданы ұмытпа. Әзірге сенің жауабыңа қанағаттанбайтынымды өзің де сезіп отырған шығарсың.

	Жомарт кезекші надзирателге Сапарды тапсырып, түрмеден шығып жұмыс кеңсесіне оралды. Бірінші Маратовпен кездескен әсерін сараптап әліптің артын күту керек деп шешті.

	Түскі үзілістен кейін Жомарттың кеңсеге кіргені сол еді кезекші адвокат, сізді телефонға сұрап жатыр деп Азаматовқа телефонның құлағын ұстата салды. Телефонның арғы жағынан аға тергеуші Әділбековтың дауысы естілді.

	-Ертең сағат он кезінде түрмеде Маратов Сапарды алты куәмен таныту тергеу амалын жүргізіп және олармен беттестіреміз. Соған сіз түрмеге барып қатнасуыныз керек.

	-Уақытынан қалмай барамын жолдас тергеуші.





Қырғызстаннан келген қонақтар


	Маратов қорғаушысымен кездесіп камераға келген соң өңі бұзылып, көңілі құлазып, мазасызданып, бей-жай қалде үн-түнсіз екінші қабаттағы төсегіне жатып ой тұңғыйығына тағы да батып, қалай түрмеге түсіп қалғанын есіне түсірді.

	...Бәрі МАИ инспекторы аға лейтенант Ыдырыстың үйіне барған түннен басталған болатын. Үйге кірісімен Ыдырыстың үш бейтаныс қонақтармен амандасып, жайғасып отырысымен Ыдырыс Жәдігердің оң жақ тізесіне тақау, төрде отырған қасқабас, қарны қазандай, жас шамасы елудің ішіндегі қонағын, менің кіші қызым Жаңылдың атасы, туған құдам Темірбай Төреқұлов деп таныстырды. Қырғызстанның астанасы Бешкек қаласында тұрады, сондағы үлкен темір балқыту заводтының бас инженері. Одан кейінгі оның жиені, сол заводтың экспедитірі Тауыпкел Тәуекелов, шет жақта отырған құдамның немере інісі Қосшыбай-деді. Қонақтарға Ыдырыс келгендердің аты жөндерін, қызымет орнындарын, тіпті милициялық шендеріне дейін тәпкіштеп айтып таныстырды.

	Жәдігерден сөз қалсынба, қонақтардың қал жағдайларын, ауыл аймақтарының амандық саулықтарын сұрастырып жатқан кезде буы бұрқырап алдарына жаңа сойылған қойдың етінен пісірілген майлы қуырдақ та келіп қалып еді. Дастарқанның басына шәймен бірге қонақтарға сәлемін берейін дегендей «Астаналық» деп бүйірінде әшекейленіп жазылған «ақаңдардың» үшеуі келіп, қаз- қатар тұра қалып, дастарқанның түрін жайнатып жіберді. Тамақ та желінді, арақ та ішілді, әңгіме де айтылып жатты.

	Шәйдің дастарханы жиналып, үйдегілердің бәрі бір-бір жастықты қолтықтарының астына қысып алып, аяқтарын созып, жамбастап жатып, тағы да әңгімеге кірісті. Бұл жолғы әңгіме қонақардың келген шаруалары туралы болды. Әңгімені Ыдырыстың құдасы Темірбай бастаған еді. Ол Жәдігер Сыздықовқа аса назарын аудара отырып сөз сабақтады.

	- Жәке сізбен танысқаныма өте қуаныштымын. «түрі келгеннен түңілме» деген қазақтың мақалы, қырғызда да бар. Түріңіз келісімді, ішіңізге бір облыстың байлығы сыйып кететіндей азамат екенсіз. Құдай барлығын өзі жақтырған құлына бере салады ғой. Жас болсаңызда Алла Тағала Сізге чоң звания, чоң қызмет беріпті. Өзіңді көріп ішпей, жемей тойып отырмын.

	Ол көзінің қиығымен бөлмеде отырғандардың бәрін бір сүзіп өтті.

	Бұл сөзді естіген Жәдігер таңқы танауын оданда жоғары көтеріп, ішкен арақтан шиқандай болып қызарған бетін, қарнына жауып қойған үлкен сүлгіні алып сүрткілеп, Ыдырыстан тағы бір жастық сұратып алып, қолтығының астындағы жастығының үстіне салып кеудесін көтере Темірбайға қарап;

	- Құлағым сізде-деді тағыда мақтау, мадақтау сөз дәметкендей.

	Төреқұловқа керегі осы еді. Бір кездескеннен адамды қас қабағынан танитын талайды көріп, талай адамдармен қарым қатынаста болған, адамның сөз әлпеті мен қыймылына қарап мінез- құлқын лезде түсінетін әккі қырғыз, пополковниктің мақтан сүйгіштігін сезіп, сөзін ары қарай жалғап кетті.

	- «Төскейде малымыз, төсекте басымыз қосылған» қазақ- қырғыз бөлінбейтін бір туысқан ел екенімізді ертеден ата- бабаларымыз айтып кеткен. Шынында да солай. Оның үстіне Ыдырыспен Құдай қосқан құда болдық. Ол арқылы өзіңізбен танысып отырмын. «Су сұрай келсең шелегіңді жасырма» деген қырғызда мақал бар. Айып болмаса келген шаруамызды айта отырайын. Кеңес үкіметі тарқап жеке-жеке тәуелсіз мемлекет болып кеттік. Арамыздағы экономикалық қарым қатынастар мүлдем үзілді. Баяғыда аты бүкіл Кеңес Одағына жайылған Бешкектегі темір балқыту заводын жекешелендіріп алған едік. Енді соған шикізат, түрлі-түсті метал қалдықтарын таба алмай басымыз қатып жүр. Сіздердің облыстарыңызда «Тайқоңыр»-деген әскери құрамда біз іздеп жүрген заттарымыздың қалдықтары бар деп естігенбіз. Құдам Ыдырысқа телефон шалып қабарласқанымда ол тек сіздің қолыңыздан келеді деген еді. «Күріштің арқасында күрмек су ішеді дегендей» соған қол үшін берсеңіз деп келіп отырмыз.

	Жәдігер жауап қатпады. Арада біраз үнсіздік пайда болды. Ол, өзінің бағасын көтерердегі үнсіз қатып қалатын әдетіне басты. Ыдырыс болса құдасы Темірбайдың алдында ыңғайсыздау жағдайға тап болғанын айта алмай дөңбекшіп, біресе сол жамбастап, одан соң оң жамбастап қолтығының астындағы жастығын умаждай берді.

	Әккі Жәдігер қырғыздарды өз айтқанына көндіріп алу үшін әңгімені алыстан орағыта бастап, кінәні Ыдырысқа қарай аударып жіберді.

	- Бүйтіп дөңбектегенше құдаларыңның шаруасын бұрынырақ айтпадың ба? Аяқ астынан ол заттарын қалай тауып береміз. Бұрынырақ айтқанда іздестіріп тауып қоятын едік. Сенің нағашыларыңа тартпағаның осындай жерде білініп тұрады.

	«Қасықты ас ішерде...іздейсің»-деп бөлме ішінде біраз уақытқа созылған үнсіздікті бұзып жіберді.

	Ыдырыс та бүк түсіп жатқан аяғын созып, басын көтерді.

	- Нағашы қателік менен болды, осындайда тығырықтан шығарып жіберетін жолын табатыныңыз бар еді гой. Ол да жыланның аяғын көрген қу емес пе, өзіне түскен салмақты жиендік жолмен Жәдігерге оңай-ақ аудара салды.

	Енді нағашысы салмақтана отырып сөз бастады.

	- Жолы табылады ғой. Ол үшін әскери бөлімнің жанындағы ауылдарға бару керек. Ондағы тұрғындардың жинаған түрлі түсті метал қалдықтарын өздері бізге келіп алушыларыңыз бар ма деп сұрау салғанда оның бағасы екі есе арзанға түсер еді ғой. Ал қәзіргі дүниені нарық билеген заманда олардан затты біз сұрасақ бағасын жоғарылатып жіберетіні сөзсіз. Мен соны ойлап отырмын. Жаңа ғана танысқан құдамызға сұраған затын екі есе бағаға көтеріп бергеніміз ұят-ты. Өзің де білесің ол ауылдағы тұрғындардың күн көрістері сол ұрлап-жырлап жинаған метал қалдықтары, деп тағы да үндемей қалды.

	Темірбайлардың өте асығыс екенін осында келерінің алдында телефон арқылы Ыдырыстан естіген Жәдігер одан ары қуланып, бұрынғыдан да бағасын асыра түсті.

	- Онда былай істейік. Егер, уақыттарыңыз тығыз болмаса, құдаларыңыздың үйі бар және біздің аулға да қыдырып, от ала келген адамдарға ұқсамай бір жұмадай жатсаңыздар, олармен хабарласып бағасын арзанға түсіріп беруге әрекет жасайын-деп Темірбайға қарады.

	Жәдігердің сөзін естіген Темірбай шабына шоқ басып алғандай тыз ете қалды.

	- Е..е.. қоқи Жәкесі-ау, уақытымыз өте тығыз. Заводымыз тоқтап тұр. Оның үстіне Өзбекстаннан бізге берілген тапсырыстың күні өтіп барады. Соған осы түрлі-түсті метал қалдықтарынан ерітіп жасайтын тетіктер істелмей жатыр. Сондықтан оның бағасына, нарқына қарамаймыз. Оның үстіне өздеріңізді де ренжітпейміз.

	Құдалығымыз бір басқа, қызметтеріңіз бір басқа, еңбектеріңіздің ақысын да төлейміз.

	Осы кезде дастархан жайылып үйме табақ ет те келіп қалды. Құдаға бас тартылып, оның жанындағыларға да сыбағылары беріліп, «ақаңдарда» лықылдап рюмкаларға құйылып не бір жақсы-жақсы тілектер айтылып отырыс қыза түскен кезде Темірбай Жәдігерге қарап бір әңгіменің шетін шығарды.

	- Баяғыда-деп әңгімесін бастап кетті.

	-Баяғыда бір өзбек, бір қазақ, бір қырғыз үшеуі «Жұмаққа» кірмекші болыпты. «Өзбек өз ағам»-дейтін ақкөңіл қазақтан, «қырғыз қайда жүр көрінбейді ғой» деп сұрапты. Сонда қазақ өзбекке «қырғыз Жұмақтың терезесінен сығалап жүр»-деп жауап беріпті. «Ә, онда сығалады дегенше ол қызыңды ұрайын қырғыз кірді десеңші» депті өзбек. Сол сияқты Жәке біз де ол метал қалдықтарын тиеп әкететін автокөліктеріміз жоқ. Енді автокөліктерді де тауып беріңіздер. Оның да бағасын ренжітпей төлейміз. Біз ол жақтан автокөлік алып келмеген себебіміз, олардың нөмірлері қырғызстандық болған соң жолда МАИ, милиция тоқтатып әуре қылады ғой деп ойладық.

	Сауданың бәрі өз ойлағанындай шешілетінін байқаған Жәдігер де сөз бұйдаламай еліп ете қалды.

	-Төрт КамАЗ автокөлігі жете ме? Олардың қорабынан асырмай түрлі-түсті метал қалдықтарын басып, оның үстіне ірі қара мал терілерін тиеу керек. Ол терілерді өткізетін жер табасыздар ма?-деп Жәдігер қонақтарға қарады.

	Сөзге араласпай отырған экспедитор Тауыпкел Тәуекелов осы арада елгезектік танытты.

	- Ол жағынан қам жемеңіз. Ірі қара малдың терісіне де ақша төлейміз, оны Бешкектегі Бұлғары завотына өткіземіз. Маған тері сататын жер болса құлаққағыс бол деп сол заводтың Терлікбай деген эспедиторы өтінген болатын. Жәке, бұл ақылыңызды бұдан кейін еске сақтап жүретін боламын. Автокөліктердің жол құжаттарына мал терісін тасымалдау деп толтырсақ таптырмайтын ақыл болды- деп қуанып қалды.

	Терісі де, темірі де өтетін болып, көлігіне де жұмыс табылған Жәдігер қырғыздардың аузына Сапардың қызметін де салып берді.

	- Құдалар сығалап жүріп Жұмаққа кірді деген осы болды ғой. Енді жолбасшы бер дейтін шығар деп отыр едім, одан Құдай сақтады.

	Темірбай мырс етіп күлді де, ойын бүкпесіз ашық айтты.

	- Соны сұрағалы отыр едім, өзіңіз айтып қалдыңыз ғой. «Сый қылсаңыз сыпыра қылыңыз»-дегендей, еңбектеріңіздің ақысын төлейміз. Жалғыз бұл емес «көрген жерде ауыл бар» деп келіп тұрамыз.

	Сол кезде Жәдігер Ыдырысқа қарап, әдейі не дер екен дегендей тағы бір қулығының құлағын қылқитты.

	- Жарайды, міне құдаңыз Ыдырыс жолбасшылық етеді. Өзі МАИ инспекторы деп, оған сынай қарап қойды. Ыдырыс шоршып түсті.

	-Мені студенттердің құрылыс бригадасын жырақтағы шопандар ауылына бастап баруға бекітіп қойған. Ертең ертемен екі автобуспен жолға шығамыз.

	Жәдігер өз жоспарының сәті келіп тұрған соң бұдан ары сөзді созғысы келмеді.

	-Онда мына капитан жолдас сізге жолбасшылық етеді-деп Жәдігер жанында тың тыңдап, жұмған аузын ашпай, аузы тамақтан босамай отырған Сапарға қарады.

	Сапар Жәдігердің қырғыздарды мақтамен бауыздағандай ебін тауып уысында ұстағанына іштей қайран қалды.

	Дастарханға бата беріліп, қолдарын жуып, барлығы үйден далаға шықты. Темірбай мен Жәдігер қораның түкпір жағына барып біраз күбірлесіп, сөйлесіп қайтып келді. Қонақтармен қоштасып, екеуі «жигулиге» отырып үйлеріне бет алып келе жатқанда автөкөліктің сағатына назарларын аударып еді, таңғы 4-тен 15- минут кеткен екен.

	Жолда келе жатып Жәдігер қалтасынан бір бума ақша алып, соның 1000-сомын санап Сапарға берді.

	-Барып келген соң 4000-сом тағы аласың. Қырғыздар қалталы екен. Бірақ жолсапардан тезірек қайт. Одан келе салысымен Омбы қаласына жүресің. Өзбекстаннан келетін қонақтың иномарка автокөлігінің бензин құятын багінің ішіне арнайы жасалған темір қорапқа тығылған 17 кг. геройынды апарып тапсырасыңдар. Оған тек өзіңе ғана 17 мың сом береді.

	Осы сөзді есіне алған кезде Сапардың құлағы шыңылдап қан қысымы тағы көтеріле бастады. Төсегін шиқылдата бір аунай бергенде, ішкі дауысы тағы да безектеп берді.

	-Құдай сақтады демейсің бе ? Сен сол героинды алып бара жатқаныңда ұсталсаң не болар едің? Бір мың сомға сатылып жатысың мынау, түрменің тар сасық бөлмесінде. Ыдырыс пен Жәдігердің сенімен ісі жоқ. Олар айранын ішіп, сен шелегін жалап қалдың. Тым болмағанда олар түрмеге саған бір рет те келген жоқ қой. Сен бір бума ақшадан бір мың сом алғаныңа мәз болдың. Артыңда ауру әкең мен әйелің, екі балаң қалды. «Мен 4-Камазға жолбасшылық жасған жоқпын дейсің». Оған кім сенеді. Мына шұнақ құлағыңның өзі сені ұстап береді. Ертең-ақ жолда кездескен МАИ, кеден инспекторлары сені танып мойыныңа қояды. Тым болмағанда шыныңды адвокатыңа неге айтпайсың? Онымен неге ақылдаспайсың? Ол мүмкін сені арашалап алып қалатын бір жолын табатын шығар-деп Сапардың мазасын алып, есінен тандырды. Сапар түтігіп, өне бойы мұздап, суық тер денесін әлсіретіп, жанын қоярға жер таппай, өкініші өзегін өртеді...

	* * *

	Ертеңінде тергеушімен келісім бойынша Жомарт түрмеге келді. Түрме кезекшісі Жомартты көріп, тергеуші Әділбековтің №8-ші тергеу камерасында күтіп отырғанын айтты. Есіктен кіре бергенде, бөлменің оң жақ қабырғасындағы ұзын орындыққа қатарласа отырған Сапардан басқа үш бейтаныс адамдарды көріп, тергеушінің таныту жөнінде тергеу амалын жүргізейін деп отырғанын айтпай-ақ түсінді.

	Адвокат Азаматовқа тергеуші Әділбеков әдеп сақтап орнынынан тұрып сәлемдескен соң, таныту тергеу амалын жүргізуге даярлық жасап жатқанын, оларға құқықтарын түсіндіріп, жанындағы прокурор-криминалистке таныту барысын киноға түсіруге құралдарының дайындығын сұрады. Куәлердің барлығы көрсетілген төрт адамның ішінен Сапарды танып, төрт КамАЗ автокөлігінің құжаттарын көрсеткен осы. Ол сол кезде милиция капитаны формасында болды. Оның ерекше белгісі оң құлағының «шұнақ» екені көздеріне таңбадай басылғандығынан таныйтындарын айтты. Қысқасы Сапарды үш МАИ үш Кеден инспекторлары, барлығы алты куә мүдіртпей таныды. Тергеуші Әділбеков таныту тергеу тәсәлін жүргізіп, ол туралы хаттама толтырды. Прокурор- криминалист киноға түсірді. Жоғарыда таныған алты куәләрмен Сапардың арасында беттестіру жүргізілді.

	Тергеуші келесі күні Маратов Сапарға айып жариялап айыпкер ретінде жауап алатынын адвокатына айтып, түрмеден шығып өзінің жұмыс орнына кетті.





«Жолаушы»


	Тергеуші мен куәлер кетісімен түрменің тергеу камерасында жеке қалған адвокат Жомарт Азаматов пен Сапар Маратов жүргізілген таныту мен беттестіру тергеу амалдарынан кейін не істерін білмей, бір-біріне сөз айтудан қалып үнсіз отырып қалды. Жомарт болса енді тығырыққа тығылған Сапарды қалай алып шығудың амалын іздестірумен ойға батып отырса, Сапар алты куәнің танығаны былай тұрсын, олардың беттестіруде берген жауаптарының шындығын іштей мойындаса да, беттестіруде «мен, мен емеспін», сол куәләрдің жауабын қуаттамаймын деп берген жауабының шындыққа жатпайтынын енді түсінгеніне назаланды. Осы уақытқа дейін адвокатына да өтірік айтып келгеніне өкініп, осының алдында өзінің ішкі дауысы «...тым болмағанда шыныңды адвокатыңа неге айтпайсың? Онымен неге ақылдаспайсың? Ол мүмкін сені арашалап алып қалатын бір жолын табатын шығар»- дегені Сапардың қан қысымын көтеріп, құлағын шыңылдатып тағы да мазасын алды. Жұрттың бәрі мендей ашық ауыз дейсіңбе, кім көрінгенге сене беретін. Жәдігер мен Ыдырыстың құтылып өзінің тұтылып отырғаны есіне түсіп, күрсініп Жомартқа қарай берді.

	Жомарт өмірде көпті көрген, біреудің қателігін тез түсініп, өзін өзі тежеп баса қоятын мінезіне салып, дауысын жұмсартып, жымыйып Сапарға қарап елжірей сөйледі.

	-Білемін ойлап отырған ойыңды, айтпай-ақ түсініп отырмын. Ертең саған Қазақ ССР Қылмыстық Кодекісінің 4-бірдей бабымен айып тағып сенен айыпкер ретінде жауап алады. Сонда сен 4-КамАЗ автокөлігіне жолбасшылық жасамадым, МАИ, кеден инспекторларына сол автокөліктердің жол құжаттарын көрсеткен жоқпын деп мойындамайсың ба? -деп тергеушінің ертеңгі беретін сұрағын қойды.

	Сапарды моншаға түсіп шыққан адамдай тер басып кетті. Адвокаты Жомартқа қарауға беті жоқ, төмен қарап, анда санда ұры мысықтай, көзінің астымен қарап қойып сөйлеп кетті.

	-Осы уақытқа дейін өтірік айтып келгеніме сізден кешірім сұраймын. Сол 4-КамАЗ автокөлігіне түрлі-түсті метал қалдықтарын тиеп, үстін ірі қарамал терілерімен жауып Қырғызстанға алып бара жатқан жерімнен ұсталдым. Бірақ, мен қашып үлгердім-деп, одан ары қарай Жәдігермен қалай кездесіп қанша рет жолбасшы болып жүргенінің түгін қалдырмай айтып берді.

	Азаматов үнсіз Сапардың сөзін бөлместен, оның айтқанын толық тыңдап отырды да орыстың атақты адвокаты Плеваконың «для защиты все средства хороши»-деген сөзі ойына түсті.

	-Ашығын айтайын. Бұл қылмысты жасағаныңды сезікті ретінде берген жауабыңда мойындамасаң да, өзіңің ішкі дауысың айтпақшы қылмыс жасағаның рас екенін екеуміз ғана білеміз. Ал енді, әрекетіңде қылмыс белгісі болса да одан еш кім, не мемлекет, болмаса жеке адам зиян шеккен жоқ. Солай ма? Сүйте тұрса да тергеу орны сені қамап соттамақшы болып, заңды қонышынан басып өздерінің заңсыз қамауға берген санкциясын жақтау үшін қызмет бабын заңсыз пайдалануда. Қазіргі жинақталған іс материалдарына қарағанда тіпті қылмыс оқиғасы да болмаған. Оған дәлел төрт КамАз-ға тиелген контрабандалық жүктер жоқ болып кеткен. Ол туралы құжаттарды бізге көрсетуден бас тартып отыр. Кеден инспекторының контрабандалық түрлі-түсті темірлерді ұстадық деген хаттамасындағы айғақты заттар мүлдем жоқ. Олай болса қылмыстың объектісі де жоқ. Соған байланысты қылмысты іс мүлдем қозғалмау керек еді. Тергеу орны қызбалықпен қылмыстық істі заңсыз қозғап, сені заңсыз қамауға алып отыр. Осының бәрін көре тұра қорғауымдағы сен, қарадан қарап отырып сотталып кетуің мүмкін. Адвокаттың заң бойынша саған өтірік айт деп ақыл айтуға қақысы жоқ. Бірақ, көпе көрнеу сені қайткен күнде дәлелдемесіз соттатамыз деген тергеу орнының әрекетіне біз де қарама қарсы іс әрекет жасасақ, оның айыбы жоқ. Заңның шеңберінен сәл ауытқу ойыма келіп тұр. Заңда жазылмаған, бірақ «қорғауыңдағы адамды ақтауға бар мүмкіншілікті пайдалан» деген адвокаттарда қанатты қағидалы сөз бар. Сенің бұл қылмыстан құтылуға бір ғана жолың бар. Сен енді Түркістан қаласына бір әйелмен кездесуге бара жатқан төрт КамАЗдың алдындағы «мерседес» автокөлігінде отырған «жолаушы» ғана боласың. Жолшыбай отырған «мерседес» көлігіндегілердің сұраулары бойынша жолда тоқтатқан МАИ, Кеден қызметкерлеріне автокөліктердің жол құжаттарын көрсеттім дейсің.

	Сапар Жомарттың сөзін түсінбесе де, қорғаушусының өзін құтқарудың амалын ойластырып отырғанын сезді. Сондықтан толық түсінбегенін жасырмады.

	-Түркістан қаласында қандай әйелге баруым керек?

	-«Ымға түсінбеген, дымға түсінбейді» деген. Сен бір әйелді табасың. Сенімен жүріс жүріп жүрдім деп бекітетін. Сол әйел Түркістан базарынан киім-кешек сатып алып, сауда саттық жасап жүретін болады да күйеуінен жасырын сені Түркістанға шақырады- мыс. Сен соған бара жатқан боласың. Тек гәп сондай жауап беретін әйелді табу қажет.

	Енді әңгіменің мән-жайына түсінген Сапар сәл ойланып отырып сөзін жалғастырды.

	-Менің Маржан деген жиен қарындасым бар. Ол өте сұлу және өте өткір, жігерлі, олай деп жауап беру оның қолынан келеді. Соған Валентина арқылы жолығып сөйлесу керек екенін айтты.

	* * *

	Түскі үзіліс кезінде Валентина Маржанмен және оның күйеуімен кездесіп, Маржан куә болуға келісімін берген соң Азаматов түрмеге келіп Сапарға облыстық прокурордың атына арыз жаздырды.



	Облыс прокуроры

	п.Қ.Қайсаровке



	Абақтыда қамауда жатқан сезікті Маратов Сапар Ғалиұлынан



	Арыз

	Мен, Сізге осы арызым бойынша төмендегі жағдайды хабарлаймын. Бірақ, бұл арызымды өте құпия ретінде қабылдауыңызды өтінемін, Онда жазғандарым елге құлақтанып кетсе, бір емес екі жанұялылардың да ажырасып кетуі мүмкін. Соған байланысты осы уақытқа дейін мен 4-КамАЗ автокөліктерінің алдындағы «мерседестің» ішінде болған жоқпын деп мойындамай келдім. Шындығында Түркістан қаласына бармақшы ниетіммен жолшыбай кетіп бара жатқан сол «мерседеске» отырған едім.

	Осы қалада бір әйелмен жүріс жүрдім. Ендігі жерде сол жеке бастарымыздың құпиясын сіздің алдыңызға ашпауға амалым қалмады. Оныңда күйеуі милиция қызметкері майор шенінде. Кейінгі кезде ол әйел жүрісті басқа қалада жасайық, себебі күйеуім сезіктенетін болды деді. Ол әйел Түркістан қаласына барып киім- кешектерді арзанға сатып алып, біздің қалаға әкеліп қымбатқа сатып бизнеспен айналысатын. 1-тамызда ол Түркістан қаласына поезбен кетер алдында маған 2-тамыз күні17-сағатта Түркістан қалаксындағы «Түркістан» мейманханасының алдында күтетінін айтты.

	Менің денсаулығымның нашарлауына байланысты дәргердің «жұмысқа жарамсыз» деген қағазы бар еді. Оны семьям білмейтін. Капитан шеніндегі өзімнің милиция формамды киіп қызмет бабымен жолсапарға барамын деп әйеліме айтып тәңертең үйден шығып Түркістанға баратын үлкен жолдың қаладан шыға беріс жердегі автокөліктерге жанармай құятын бекетіне келіп, сол арадан жолшыбай автокөлікке отырып кетпекші болдым. Май құятын бекетте «мерседес» автокөлігі, нөмірі Қырғызстандық бензин құйып алып жатыр екен. Мені Түркістанға дейін ала кетесіздер ме дедім. Олар үш адам екен. Менің милиция формамды көріп қуанып кетті. Ірі қара мал терісін төрт КамАЗ автокөліктеріне тиеп алып келе жатыр едік, жол бойы МАИ, Кеден қызметкерлері тоқтатып есімізді шығарды деді. Мені алдыңғы орындыққа шофердің жанына отырғызды. Қалған екеуі артқы орындыққа жайғасты. Жолда МАИ, Кеден қызметкерлеріне құжаттарды сіз көрсетіңізші деп бір папканы беріп қойды. Облыстың шеткі «Жаңаболған» бекетінде төрт КамАЗ дың жүктертін тексере бастады. Түрлі-түсті метал қалдықтары Камаздардың қорабының бетіне дейін, оның үстіне ірі қарамал терілері тиелгенін көріп, қорқып, сол жерден қашып кеттім. Менің түрлі-түсті метал қалдықтарына еш қандай қатынасым жоқ. Заттарымен ұсталған 4-КАМаз автокөліктері тиелген жүгімен, жүргізушілерімен сол кеден бекетінде қалып қойған. Бар кінәм тек жолшыбай көлікке отырғаным.

	Менімен жүріс жүрген әйелдің аты жөнін, жұмыс істейтін жерін осы арызма жазбай отырмын, себебі бұл арызым сіздің қолыңызға тигенше талай адам оқуы мүмкін. Өзіңіз шақыртсаңыз, болмаса тергеушіге толығымен айтып беремін. Ол әйелдің аты жөні, тұрғын орныны өте құпияда сақтауды сізден өтініп, сұраймын.

	Абақтыда қамаудағы С. Мұратов

	« 03 » қырқүйек 1994-жыл.



	Адвокат Жомарт Азаматов осы Сапардың арызын түрменің кеңсесінің журналына тіркетіп, шығыс санын жаздырып, сол күні облыстық прокуратураның кеңсесіне апарып қолма-қол тапсырды.

	* * *

	Ертеңінде келісім бойынша тергеуші Әділбеков пен адвокат Азаматов түрменің тергеу камерасында Маратов Сапар Ғалиұлымен тағы кездесті.

	Әңгіме желісі қысқаша қайрылды. Тегеуші жазу машинкасына басылған бір парақ қағазды Сапардың қолына ұстата беріп;

	-Мынау сізге айып тағу туралы қаулы, оқып танысқан соң қолыңызды қойыңыз-деді.

	Сапар Қазақ ССР Қылмыстық кодекісінің төрт бабымен айып жариялаған тергеушінің қаулысымен танысып, оны адвокаты Азаматовқа берді.



	Қ А У Л Ы

	айыпкер ретінде жауапқа тарту туралы.

	4-қырқүйек 1994-жыл.

	Облыстық прокуратурасының аға тергеушісі Әділет кіші заң кеңесшісі Х.Б.Әділбеков №05751103120341 санды қылмыстық істі қарап

	А Н Ы Қ Т А Д Ы М;

	Маратов Сапар Ғалиұлы облыстық ішкі істер Басқармасының Күзет бөлімінің аға инспекторы болып қызметін істеп жүріп өз қызмет бабын асыра пайдаланған. Тергеуде әзірше аты жөндері анықталмаған Қырғызстан азаматтарымен өзара сөз байласқан. Контрабандалық түрлі-түсті метал қалдықтарын төрт КамАЗ автокөлігінің қорабына тиеп, оның үстіне қара мал терілерін бүркемелеп жауып милиция капитаны формасын киіп жолбасшы болған. Жол бойы МАИ мен Кеден қызметкерлеріне жалған жасалған автокөліктердің жолсапар құжаттарын көрсетіп отырған.

	«Жаңаболған» кеден бекетінде 2-тамыз 1994-жыл жергілікті уақыт бойынша 15-сағат 25 минутта ұсталған. Тексеру барысында төрт Камаз автокөлігінің қораптарына толтырылған контрабандалық түрлі-түсті метал қалдықтары табылған. Олардың үстіне көзбояу ретінде ірі қарамалдың терілері тиеліп жолсапар құжаттарында тек тері деп көрстіліп, түрлі-түсті метал қалдықтарын жасырып жазбаған. Төрт Камаз автокөліктеріндегі түрлі-түсті метал қалдықтарын өлшеген кезде барлық салмағы 8-тонна метал қалдықтары болғаны анықталып, оған айғақты адамдардың қатысуымен хаттама толтырылған. Құжаттарды, қара түсті «Мерседес» мемлекеттік нөмірі ФУ-89-69-ASF автокөлігінен түсіп келіп милиция капитаны шеніндегі формасын киген Маратов кеден қызметкерлеріне көрсеткен. Сол төрт Камаз автокөліктерінің қораптарында контабандалық түрлі-түсті метал қалдыдықтары табылған кезде С.Ғ. Маратов кінәсін мойындамау мақсатында қашып үлгерген.

	Маратовтың бұл жасаған қылмыстары үш МАИ, үш Кеден қызметкерлерінің таныту және беттестіру хаттамаларымен, істегі басқа материалдарымен толық бекітіледі.

	Жоғарыдағы көрсетілгендер негізінде және Маратов Сапар Ғали ұлына айып тағу үшін жеткілікті негізде қажетті дәлелдемелер жинақталды деп және Қазақ ССР ҚІЖК-ның 159,164 баптарын басшылыққа ала отырып,

	Қ А У Л Ы Е Т Т І М

	Маратов Сапар Ғалиұлына Қаз ССР ҚК-ның 64, 143, 144, 148- баптарындағы көрсетілген қылмыс бойынша айып тағылып және бұл туралы оның өзіне қолхатпен жариялансын.

	облыстық прокураткрасының аға тергеушісі әділет кіші заң кеңесшісі;

	Х. Әділбеков



	Қаулымен таныстым айыпкер

	С, Маратов



	Қорғаушы;

	Ж. Азаматов.



	« 04 » тамыз 1994-жыл.

	Айыптау қаулысымен таныстырып қол қойдырған соң тергеуші Әділбеков Маратовқа айыпкердің құқығымен таныстырып, айыпкер ретінде жауап алу хаттамасына Сапардың анкеталық мағлұматын толтырып болған соң оған кезекті сұрағын қойды.

	-Сізге тағылған қылмысты мойындайсыз ба?

	Маратов бір-аз үнсіздіктен кейін, төмен салып отырған басын көтеріп тергеушіге тіке қарады да, жауабын бере бастады.

	-Тағылған қылмысты мойындамаймын. Мен оны жасаған жоқпын. Бірақ, тері тиеген төрт ҚамАЗ автокөлігінің алдында жолбастап отырған «Мерседеске» отырып Түркістан қаласына бара жатқаным рас еді. Оны мойындаймын.

	Тергеушіден бұрын адвокат Азаматов түк білмеген адамға ұқсап;

	-«Мерседес» автокөлігінде болғаның рас па?-деп тосыннан аң- таң болғандай жай білдірді. Бұл жағдайды алдын-ала Сапармен келісілгенін тергеушіге сездірмей.

	Тергеуші де бұндай жауапты Маратовтан күтпеген еді. Сондықтан «Мерседестің» ішінде қалай болғынын толық айтуын сұрады.

	Тергеушінің сұрағына Маратов сұрақ пен жауап қайтарды.

	-Кешегі менің Облпрокурордың атына жазған арызым Сіздің қолыңызға әлі тимеген бе ?

	-Ол қандай арыз, ол арызыңды мен неге білмеймін-деп тағы да түсінбегендей болып Азаматов Маратовқа қабағын шыта қарады.

	-Жомарт ағай сізден кешірім сұраймын, ол арыздағы жазғаным өзімнің жеке басымның, бір келіншекпен арамыздағы жігітшілік жолымның құпиясысы болған соң ұялып, сізге айта алмап едім-деп Сапар күмілжіді. (Кеше Жомартпен Сапардың арыз жазған кезде тергеушінің алдында өздерін осылай ұстайтындарын келіскен еді. Енді бүгін тергеушінің алдында сахнада ойнаған әртістердей екеуі де өтіріктің қыйуын келтіре түсті).

	Әділбеков айыпкер ретінде жауап беретін Маратовта беті ашылмаған әлі де талай сыр барын енді аңғарғандай, оны мұқият тыңдауға ықылас танытты.

	-Кәне жігітшілік құпиялығыңды айта отыр, қорғаушың екеуміз тыңдайық –деп темекісін тұтатып, оның көк түтінін ішіне тартып, аузы мен мұрнынан будақтата шығарып, Маратов не айтар екен дегендей ойланып отырып қалды.

	-Мен оны айтармын. Бірақ, менің және менімен жүріс жүрген келіншектің, жеке бастарымыздың құпиялығының сақталуын сіздерден өтінемін. Егер құпиялық сақталмаса екеуміздің арамыздағы жағдай оның күйеуінің, менің әйелімнің құлағына тисе, екі отбасының ажырасуы сөзсіз. Сондықтан сол келіншектің обалына қалам ба ?-деп ойланып бұл жағдайды осы уақытқа дейін айтпай келгенім де сол еді-деді Сапар, тергеушімен адвокатына кезек-кезек жалтақтай қарап.

	Тергеуші Маратовтың жалтақтап сенімсіздік білдіріп отырғанын түсініп, сөзін бастап кетті.

	-Айыпталушы ретінде жауап беріп отырғаның болмаса, заң жүзінен толық хабардар екеніңді білемін. Облыстық ішкі істер Басқармасынан жасаған қызметің туралы толық анықтаманы сұратып алдырғанмын. Бұрын қылмысты іздестіру бөлімінде, кәзіргі адвокатың Азаматовтың басшылығымен инспектор болып не бір шиеленген талай қылмыстардың түйінін шешкендеріңді де білемін. Конституция бойынша адамның жеке басының құпиялығын ешкім де, ешқашан да, жария етуге қақысы жоқ. Онымен қоса тергеу амалдарының құпиялығын тергеуші мен адвокаттың да айыпкердің рұқсатынсыз жария етуге заң жол бергізбейді. Құпиялық толық сақталады. Оны өзің де білесің, сондықтан сескенбей айта бергенің жөн.

	-Адамның жеке басының құпиялығы мұқият сақталсын-деп Конституцияда жазылғаны бір басқа. Бірақ, сол заң кейде орындалмай қағаз бетінде жазулы күйінде қалатыны да өмірде кездесіп жатады ғой-деп Маратов ауыр күрсініп, сенімсіздік танытқандай сыңай көрсетіп үнсіз отырып қалды.

	...Тергеуші айтқандай кәзіргі адвокаты, бұрынғы ОІІБ-ның қылмысты іздестіру бөлімінің бастығы Азаматовтың басқарумен талай ауыр қылмыстардың бетін ашқан сәттері көз алдында сағымға ұқсап өтіп жатты. Аумалы төкпелі өмір-ай, кешегі полковник бүгін адвокат, кешегі қылмысты іздестіру бөлімінің жедел өкілі бүгін айыпкер, түрмеде отыр. Ертең тергеуші кім боларын бір Құдай біледі де деп ойлап отырған Сапардың ойын адвокаты Азаматов бұзып жіберді.

	-Тығылмақ ойнаған баладай болмай не айтайын деп отырғаныңды жасырмай айт. Жеке басыңның құпиялығы қатаң сақталатыны заң мен бекітілгенін жаңа ғана тергеуші түсіндірді-деп Азаматов Маратовтың сенімсіздік білдіріп отырғанына шыдай алмағандай сыңай білдірді.

	-Басқа түскен, баспақшыл-дегендей түрмеге түскен адам әр нәрсеге сенімсіздікпен қарайды екен. Мен кешегі Облыстық прокурордың атына жазған арызымда ол келіншектің аты жөнін жазбап едім. Енді жауап беруге дайынмын.

	Тергеуші Әділбеков Маратовтың айтқан жауабын толық тыңдап алып, енді жауабыңды өз қолыңмен жаз-деп қаламды Сапарға ұсынды.



	А Й Ы П К Е РД Е Н Ж А У А П А Л У Х А Т Т А М А С Ы

	4-қырқүйек 1994-ж.

	Облыстық прокуратурасының аға тергеушісі әділет кіші заң кеңесшісі Х. Әділбеков Қазақ ССР ҚІЖК-ның 163,164 баптарының талаптарына сәйкес төмендегі аты аталған азаматтан айыпкер ретінде жауап алдым.

	Жауап алу сағат 10-30 минутта басталып, сағат 12-15-минутта аяқталды.

	Аты жөні; Маратов Сапар Ғалиұлы Туған жылы; 12 наурыз 1961-ж.

	Тұрған жері; Ауэзов кошесі 14

	Жұмыс орны; ОІІБ, күзет бөлімінің инспекторы Жанұясы; Әйелі, екі баласы бар.

	Ұлты; қазақ

	Азаматтығы; Қазақ ССР азаматы. Соттылығы; бұрын сотты болмаған Әскерге міндеттілігі; міндетті

	Үкімет силықтары; жоқ.

	Туыстарының шет елде барлығы; жоқ



	Қазақ ССР ҚІЖК-ның 160-бабының тәртібіндгі айыпкерге құқықтары толығымен түсіндірілді.

	Айыпкердің қолы; С. Маратов

	Маған Қазақ ССР ҚК-ның 64, 143, 144, 148-баптарымен тағылған айыпты толығымен мойындамаймын. Айыпкердің қолы ; С.Маратов

	Тағылған айыпты мойындамайтыным туралы төмендегіше жауап беремін : Мен ОІІБ-ның күзет бөлімінде инспектор болып қызмет істеймін. Жұмыс орнында жағымсыз мінез көрсеткен жоқпын. Алаулаған жастықтың ырқына көніп осы қалада бір әйелмен жүріс жүрдім. Оның да күйеуі милиция қызметкері, майор шенінде. Кейінгі кезде ол әйел жүрісті басқа қалада жасайық, себебі күйеуім сезіктенетін сияқты-деді. Ол әйел Түркістан қаласына барып киім-кешектерді арзанға сатып алып, біздің қалаға әкеліп үстіне баға қосып сатып, бизнеспен айналысатын. 1-тамызда ол Түркістан қаласына поезбен кетер алдында маған 2-тамыз күні сағат 17-де «Түркістан» мейманханасының алдында кездесейік деп шақырды. Ол бір люкс бөлмесін алып қоятын болды.

	Мен больничный лист алған болатынмын. Оны семьям білмейтін. Капитан шеніндегі өзімнің милиция формамды киіп қызмет бабымен жолсапарға барамын деп тәңертең үйден шығып Түркістанға баратын үлкен жолдың қаладан шыға беріс жердегі автокөліктерге жанармай құятын бекетіне келдім. Май құятын бекетте «мерседес» автокөлігі нөмірі Қырғызстандық бензин құйып алып жатыр екен. Мені Түркістанға дейін ала кетесіздер ме дедім. Олар үш адам екен менің милиция формамды көріп қуанып кетті. Ірі қара мал терісін тиеп алып келе жатыр едік, жол бойы МАИ, Кеден қызметкерлері тоқтатып есімізді шығарды деді. Мені алдыңғы орындыққа шофердің жанына отырғызды. Қалған екеуі артқы орынға жайғасты. Жолда МАИ, Кеден қызметкерлеріне құжаттарды сіз көрсетіңізші деп бір папканы беріп қойды. Облыстың ең шеткі «Жаңаболған» кеден бекетінде біздің артымызда келе жатқан төрт КамАЗ автокөліктерін тоқтып тексере бастады. Тексеру барысында КамАЗдардың қорабына ірі қара мал терілерінің астына жасырын тиелген түрлі-түсті контрабандалық метал қалдықтары табылды. Соны көріп мен қашып кеттім. Барлық болған жағдай осы. Ол төрт Камаз автокөліктерінің мен жолбастаушысы болған жоқпын. Түрлі- түсті метал қалдықтарын қай жерден, кімдерден тиеп алғанын білмеймін. Бұл қылмысқа менің қатынасым жоқ.

	Сұрақ;- Сізбен Түркістан қаласында кездеспек болып уәделескен келіншектің аты жөнін, тұрғын орнын, қызмет істейтін жерін білесіз бе ?

	Сапар селк етіп шошынған ыңғай білдіріп;

	-не одан жауап алайын деп отырсыз ба? Онда құпияның бәрі ашылмағанда несі қалды. Мейлі айтайын-деді сәл ойланғандай болып.

	-Ол келіншектің аты Маржан, фамилиясы Сарқытова, базарда сауда жасайды. Тұратын адресін білмеймін. Маржанды ұялы телефоны арқылы тауып алуға болады. Оның телефон нөмірін хаттамаға жазбауды өтінемін-деп бір кішкене ақ қағазға Маржанның ұялы телефонының нөмірін жеке жазып берді.

	Сұрақ; Жауабыңызға басқадай қосып аларыңыз жоқ па ?

	Жауап; басқа қосып аларым жоқ. Хаттама өз қолыммен жазылды дұрыс.

	С.Маратов.



	Адвокат;

	Ж.Азаматов



	Тергеуші;

	Х. Әділбеков.



	Жауап алып болған соң тергеуші Әділбеков түрме ғимаратынан шығып өзінің жұмыс орнына кетті.Жомарт пен Сапар тергеу камерасында қалып біраз әңгімелесті.

	-Қалай ойлайсың Сапар? Екеуміз қылмысты іздестіру бөлімінде істеп жүрген кезімізде тергеуші алған хабарды алсақ, онда біз де Маржанды сұраған болар едік, дұрыс па?

	-Иә, жауап алар едік.

	-Одан кейін не істер едік?

	-Сонымен болды емес пе?

	-Жоқ, одан кейін Қырғызстандағы «мерседестің» иесін іздемейміз бе?

	-Оны тергеуші қайдан табады?

	-Кеден инспекторының рапортында және оның жасаған хаттамасында «Мерседестің» нөмірі тайға таңба басқандай жазулы тұрған жоқ па? Соны тергеуші іздеп барып тауып алса, оның иесі, Маратов бізге «жолбастаушы» және «крыша» болып, жол бойы автокөліктердің жалған құжаттарын МАИ, Кеден қызметкерлеріне көрсетіп отырған. Оған біз, сол қызметіне пәленбай ақша бергенбіз десе, сенің де, Маржанның да жауабы далада қалмай ма? Соған байланысты Маржанға өтірік жауап бердің деп қылмысты іс қозғауы да мүмкін ғой?

	-Онда не істейміз?- деп Сапар шошып кетті.

	-Соның алдын алып, қырғыздарға барып сөйлесетін, сені Түркістанға дейін «жолаушы» ретінде бара жатқан адам еді деп жауап бергізе алатын, туыстарың мен достарыңның ішінен жібі түзі біреуі бар ма?

	Біраз ойланып отырған Сапардың есіне Дамир деген досы түсті.

	-Менің Дамир деген досым бар. Оның қолынан келеді. Ол мен десе жанын да береді. Екеуміз әскерде екі жылдай бірге болғанбыз. Ол Бешкекке барып қайту жол қаражатын да өзі табады, тек Қырғыздардың мекен жайын Ыдырыстан сұрап алып, қандай жауап беру керегін түсіндіріп айтып жіберсеңіз болды-деп Дамирдің телефонын адвокаты Жомартқа жазып берді.

	-Сен адам жұмсауға үйреніп қалыпсың ғой-деп Азаматов Сапарға күле қарап қалжыңдады.

	-Жомарт аға, мен сізге өле-өлгенше қарыздармын. Бұл жақсылығыңызды ешқашан ұмытпаймын. Мен сізді жұмсап отырғаным жоқ. Енді шындығымды айтайыншы. Мен Сізге басында сенімсіздік жасағаныма кешірім сұраймын. Өмір бойы тергеу бөлімінің бастығы, ОУР-дың, ОБХСС-тың, МАИ-дың бастығы болып қызмет істеген адам қалай қорғаушы болады деп ойлап сеніңкіремегенім де рас еді-деді Сапар.

	-Сапаржан мен, сенің әлгі аттарын атаған қызметтерден басқа да қалалық соттың судьясы, аудандық милиция бөлімінің бастығы да болғанмын. Оны сен білмейді екенсің ғой. Түсінсең сол қызметтерде істеп жүрген кезде, біз де елді қорғадық. Сондағы тәжірибем кәзіргі адвокаттық кәсіби қызметіме көп көмегін тигізіп жүр. Мысалы, біз қылмысты іздестіру бөлімінде істемегенде Маржанды осы іске куә ретінде қосу, тіпті Дамирді алдын-ала Бешкекке жіберу де ойымызға келмеген де болар еді. Кейбір құқық қорғау орнында қызмет істеп зейнетке шыққандар адвокаттық қызметке бармаймыз деп арланып, кеудесіне нан пісіреді. Адвокаттық қызмет өте қызықты, жолын тауып істесең. Заң жөнінен көмек беріп, тергеушілерден айлаңды асырып қорғауыңдағы адамды ақтап алып шықсаң, ол да шеберлік емес пе? Адамның нағыз адам болып өмір сүруі, оның біреуге керек болуы. Соны ұмытпағайсың.





Камерадағы преферанс


	Тергеуден Сапар өзінің жататын № 54 камерасына күндегіден көңілді оралды. Ол бұрынғы бастығы, кәзіргі адвокаты Азаматовтың ойда жоқ жерден жол тауып кеткеніне және тергеушінің алдында жауап бергенде екеуінің сахнада спетакль ойнағандай ымы-жымын білдіртпей жібергендеріне қайран қалды.

	Камераға кірген Сапар, Ақан мен Сәкеннің бейтаныс бір жас жігітпен қарта ойнап отырғандарының үстіне тап болды. Сапарды көрген жас жігіт орнынан тұрып өзін Жеңіс Сарсенов-деп таныстырды. Сапардың үнсіз тұрып қалғанын пайдаланып жылпос Ақан, Жеңіске,

	-Алдыңда тұрған сенің екінші қабаттағы төсектөс көршің Сапар Маратов деген ағаң болады-деді.

	Сапар сол үндемеген күйі екінші қабаттағы темір төсегіне көтерілді. Тергеушімен арасындағы жауап алу кезіндегі өзінің берген жауабын ой елегінен өткізіп жатты. Адвокаты Азаматовтың қырғыздарға адам жіберіп тергеушіден бұрын алдын алу керек екендігін айтқанына іштей риза болып жатты. Баяғыда, Жомарттың басқаруымен жұмыс істеп жүргенде, не бір із-түзі жоқ ашылмайтын қылмыстарды ашуға жан-жақты, алдын-ала жоспар жасап, тәкпіштеп түгін қоймай ерінбей тексертіп белгіз адамдардың жасаған қылмыстарын ашу әдісі, Жомарттың адвокаттық қызыметінде де әлі қалмағанына Сапар іштей қайран қалды. Сонда да тергеуші «ат терлетіп» барып қырғыздардан жауап алуға барады дейсің бе?-деген ойы да қатарласа жарысып жалғаса берді. Дегенмен Жомартікі «сақтықта қорлық жоқ»-деп алдын алайық дегені дұрыс қой. Дамирдің Бешкек қаласына барып ол жұмысты бітіретініне күмәні болмады. Одан кейін есіне жиен қарындасы Маржан түсті. Бұйығы емес. Көркі де сымбатты. Жалындай жанып тұрған айтқанынан қайтпайтын мінезі болса да кім біледі, тергеушінің алды қиын ғой, дұрыс жауап бере ала ма, жоқ па ?-деген ойы да Сапарға маза бермей жатты.

	Осы кезде камераға жаңа келген жас жігіттің, Ақанға ренжіген көтеріңкі дауысын құлағы шалып қалды.

	-Сіз қартаны дұрыс жүрмедіңіз. «Из далека семака» деген преферанс ойынының ережесін сақтамадыңыз. Крестің «королін» жүрдіңіз. Оны Сәкен аға крестің тұзымен басып алды. «Тоғыз қарғаға» ойнап ортада отырған Сәкен ағаның қолындагы кресінің «дамасын» ойнатып жібердіңіз. Олай жүрмегенде Сәкен ағаның кресінің «дамасы» ойнамай «тоғыздан» бір ұсталып отыр еді. Болмаған күнде «вист» демей «пас» деп маған ашып бергенде Сәкен аға ұсталатын еді. Әлде, сіз Сәкен ағаға әдейі көмектесіп, жаңа келген деп мені шетке шығарып отырсыз ба?-деген дауы Сапардың ойын бөліп жіберді. Ақан да қызарақтап, қарсы дау айтып жатыр.

	-Сен соңғы қолсың, неге «пас»-деп маған қартаңды ашып бермедің?

	-Мен неге «пас» деп қартамды сізге ашып беруім керек, менің қолымда қарға көзірдің «Тұзы» бар, міндетті түрде өзімнің үлесімді алуға сенімім мол боп отырғанда?

	Ал, Сәкен қолындағы крестің «дамасы» ойнайтынына көзі жетіп, есеп-қисабының дұрыс болатынына рақаттанып жымиып, миығынан күліп үнсіз отыр.

	Екінші қабаттан осының бәрін көріп жатқан Сапар,

	-Жігіттер бұл не дау?

	Соны естіген Жеңіс орнынан ұшып тұрып, шағына бастады.

	-Сапар аға, Ақан ағанікі дұрыс емес қой, ол Сәкен ағаға көмектесіп отыр. Қолында крестің «марияшы» отырса бір сәрі, неге ол бірінші жүрісті ортада ойнап отырған ойыншыға крестің «королін» жүреді, қолында крестің тұзы жоқ екенін біле отырып. Неге басқа «мастіден» жүрмеді. Егер қолында крестің «королі» мен

	«дамасы» отырса онда «королін» жүргеніне дау айтпас едім. Төрелігін айтыңызшы Сапар аға.

	-Бұл ойнап отырғандарың не ойын?-деді Сапар білмегенсіп.

	Жастығына қосымша қызбалығы да бар Жеңіс жылдамдата сөйлеп кетті.

	-Бұл преферанс деген ойын. Бұны дүние жүзінің халықтары бірінің тілдерін бірі білмесе де, ережесін білсе ойнай береді. «Пас», «Вист», «Мизер» деген сөздерді білсе болды. Бұл «ақсүйектердің» ойнайтын ойыны. Шын ойыншылар, Ақан аға сияқты қартаның жүрісін біле тұра әдейі Сәкен ағаға көмектескені үшін, ондай ойынбұзардың үстіне 32-айып пұлын жазып қояды.

	-Жарайды «ақсүйегім» қартаны үлестір, қарта үлестіру сенің кезегің-деп Ақан қыршаңқы тілімен Жеңісті түйреп алды.

	-Неге мен қарта үлестіруім керек, ойынның ережесін бұзғаныңыз үшін айып ретінде үстіңізге айып пұлды жазбасаңыз да, қартаны қайта сіз үлестіріңіз-деді Жеңіс, Ақанға.

	Сапар ойнап отырған жазу кестелеріне қараса Ақан мен Сәкеннің үстеріне айып пұл жазылмапты да, ойындары да; Ақанда - 72, Сәкенде -48 ұпай жазылып, Жеңіске жазған вистеріде едәуір екен. Ал Жеңістің үстіндегі айып пұлы 24, ойынының не бәрі 40, вистері де мардымсыз екен. Анау екеуі бұрыннан сыбайлас болған қулар, әмпей-жәмпей болып Жеңісті ұтылысқа түсіріп отыр екен.

	-Бұл ойындарыңды мен онша білмеймін. Бағанадан бері «күліс» ойнап жатыр екен десем, сендердің мына жазуларыңа түсінбедім. Баяғыда «Кинга» деген ойынды бір-екі рет ойнап көргенім бар. Оның да жазуын түсінбеген соң қойған едім. Ал сол «кингада» штрафной деп қартаны қайта үлестіртіп жатушы еді. Ақан айыпты болса қартаны қайта үлестіргені дұрыс болатын шығар-деді Сапар преферанс ойынына түсінбегенсініп. Бір жағынан Жеңіске жаны ашып. Оған Ақан қарсы дау айтты.

	-Сапаржан преферанс ойынынан түк түсінбесең, оған билік айтудың керегі не ? Үйренгің келсе түс жанымызға. Өзіңді «қартаның шуллері» қылып үйретіп жіберейік.

	Сапар үнсіз екінші қабатта жатып, олардың ойынын төбелерінен қарап бақылап жатты. Үшеуінің де қолындағы қарталар Сапарға анық көрінеді. Ойын барысында Сәкен мен Ақан біріне бірі көмектесіп Жеңісті үстіне шығара бергісі келетінін анық байқады. Бір кезде Жеңіс «мизерден» 1- рет ұсталып бұрынғы 24-ке 40-ты қосылып, үстіне барлығы 64- айып пұл жазылды. Оның ұтыс ойыныны осы кезде 112-ұпай болып жазылғанын көрген Сапар төсегінен секіріп түсті.

	-Жігіттер ! Ұйықтатпадыңдар ғой. Ақан ағамыз жаңа мені осы ойынға үйретемін деп еді. «Кингадан» қиын емес шығар. Кәне мені де ойынға қосыңдар.

	-Сен тұра тұр, мына ойын біткенше. Ойынның бітуіне аз-ақ қалды. Бірақ, қартаны ақшаға ойнаймыз. Ақшаң бар ма?-деп жылпостығын тағы білдірді желөкпе Қойбағаров.

	«Сенің осы мінезің ғой бағып жүрген қойларыңды қартаға ұтқызып жібергенің. Әттең! Сол қой бағып жүрген кезіңде кездеспедің ғой, отарыңның жартысын ұтып алатын. Мен саған ақшаның «көкесін» көрсетейін»-деген ойын айтуға аз-ақ қалған Сапар, дереу сабырлық жасап өзінің ойын сыртқа шығармай ішіне еріксіз іркіп қалды.

	Есепбаевта үн жоқ. Баяғы үндемес қалпы. Жеңіс қана қуанып қалды.

	-Келіңіз Сапар аға, қартаны мен үлестірген кезде қолым босайды, сол кезде үйретуге көмектесем. Сіз қартаны үлестіргенде менің қолымды қарап отырасыз деп жанынан орын беріп жалпылдап жатыр.

	Жеңістің жанына жайғасқан Сапарды екі айналымға дейін ойынға қоспады. Сол кезде «мизер» ойнаған Ақан төрт рет ұсталып төбесіне 160 айып пұл ды жазып алып, қызарақтап қалды.

	Осы кезде қарта үлестіру кезегі Жеңіске келгенде Сапар қартаға қол салды.

	-Кәне Сен үшін мен таратайыншы, мыналар мені ойынға қоспай қойды ғой деп, олардың келісімін күтпестен қартаны алып өзінің қол ілестірмей «қарта жасайтын» әдісін қолданып қартаны үлестіріп Жеңістің қолына «мизердің» қартасын шығарып берді. Қалған екеуі Жеңісті «мизерден» ұстамақ болып дәмеленді. Жерден қызылайырдың «королі мен тұзы» шыға келгенде, анау екуі кәне- кәне-деп жәмпеңдесіп бірінің қолын бірі көре бастады. Жаңағы қызылайырдың «Тұзы мен королі» Жеңістің қолындағы қызылайырдың 7,9.10,және валетінің үстіне келіп сиып кетті де, қалғандарыда ұсталмайтын 7-лік пен 8-діктен құралған қарталар болғандықтан «мизер голубой»-деп, жабатын қартаны өздерің таңдап жабыңдар деп қолындағы 12-қартасын Жеңіс ортаға тастай салып, бұрынғы 112-і ойынына сегізді қосып, өзінің ойынын бітіріп, қалған 32 ұпайды өз пайдасына Ақанның ойынынан алып, оған 320 висті бірақ жазды.

	Жеңіс тыныш отырмай, көңілденіп, мақтанып Ақанның жүйкесіне тие бастады.

	-«Күлген күле жетеді, артынан қуа жетеді»-деп аталарымыз жарықтық бекер айтпаған ғой. Ойнаған соң, батыл ойнау керек қой. Қартаға да жүрек керек. Немене, сіздер сияқты отырам ба? Ойнаған соң мақтанып қарсыласыңды бұқтырып ойнау керек.

	Ақанның кезекпен үлестірген қартасын қолына ала берген кезде ортада отырған Сәкен «пас» дегенін естіген Жеңіс одан ары көзі жайнап, шаттана дауысын көтере сұрады.

	-Жүріс кімнен?

	-Жүріс менен деген Сәкеннің дауысы сенімсіздеу шықты.

	-Сапар аға, мынаны қараңыз 10 ойын ғой мынау, жүріс басқа жақтан болсада Ә...ә... !-деді дауысын көтеріңкі созып.

	Сапар Жеңістің қолындағы қартаға қараса, қартаның әр түрінен Тұз бастаған королі мен дамылары қостаған 9-қартаға қоса боптың Тұзы жеке дара отыр екен. Сапар Жеңіске қарап өтірік аңқаусыды.

	-Не істеу керек, бір взятка да бермеу керек пе?

	-Иә, солай Сапар аға.

	-«Кинга» ойынында бірде взятка бермейтін қарта ғой мынауың, ал преферансыңда оны білмеймін. Сапар, аяғының ұшымен байқатпай Жеңістің аяғын түртіп қалып, ойна деген ишарат білдірді.

	-Орыстар «смелость города берут»-дейтін. Бала кезімде асық ойнағанда «тәуекел тәйке тұрғызады»-деп асықты үйіргенде не «алшы», не «тәйке» түсіретін едім. «Бүк» пен «шікті» ешқашан асық ойнағанда түсіріп көргенім жоқ. «Тәуекел түбі желқайық, мінесіңде өтесің»-деп аталарымыздың айтқаны осындай мен сияқты қайратты жігіттерге жігер беру үшін айтқан ғой. Мен отырам ба мына ағаларым сияқты. Ойнасаң осылай ойна, жігерленіп, мақтанып, шаттанып. Ойнаған соң осылай қыздырып ойнау керек қой. Тәуекел жүріс бөтен жақтан болса да «көзір жарияламай-ақ он ойынын ойнаймын».

	Анау екеуі, Жеңістің арқаланғандығынан сасыңқырап қалды.

	-Ой сен алдымен жердегі екі қартаңды алып барып айтсаңшы. Бірақ қапыда қал ма? Cодан кейін ашып тексереміз-деп жарыса жамырай сөйледі.

	-Сіздер мені кім деп отырсыздар, ал сіздерге қасарысқанда сол жердегі екі қартаны алмай-ақ, міне ашып берем, ал ұстаңдар енді- деп Жеңіс қолындағы он қартасын ашып ортаға тастай салды.

	Үндемес Сәкен шыдай алмады.

	-Мынауың ұсталмайтын қарта ғой, бағанадан не мыжып отырсың.

	-Мен мыжып отырғам жоқ, Сіздердің жүйкелеріңізді құрту үшін дәмелендіріп отырғаным ғой. Сүйтті де Жеңіс қолына қаламын алып, Ақанның ойынынан 16 ұпайын алып, оның ойнын бітіріп, жауып тастап, тағы да оған 160 висті қонжитты.

	Сәкеннен қалған 24 ұпайын алып, оған 240-висті де жазып тастады.

	-Ойнаған соң осылай бұрқыратып ойнау керек қой. Босқа қарап отырам ба?

	-Мына Сапардың төмен түсіп, Жеңістің жанына отырғаны пәле болды ғой-деп Ақан Сапарға тиіскісі келді.

	-«Ұялған тек тұрмас»-деген Ақан аға, Сапар ағаның не жазығы бар. Ол сіздердің жабылып мені ұтып алам деген арам қара ниеттеріңнен ғой. «Аққа, Құдай жақ»-деген, менің қолымның жүріп кеткені сондықтан. Көп сөйлемей қартаны таратыңыз, қарта үлестіру кезегі сізге келді деді Жеңіс, Ақанға.

	Жеңістің қолына қартаның шыға бергенін, енді оны ұталмайтынын сезген, есебін ішінен білдіртпей санап отыратын Сәкен қашқалақтай бастады.

	-Бұл ойынды осымен қояйық. Сапарды да қартаға үйретейік, өзі сұранып келді ғой, ол да қосылсын. Бағанадан бері отырып қалды.

	«Өле жегенше бөле жейік»-демекші төртеумізде бірге отырып ойнайық.

	Ақан болса «жынынан айрылған бақсыдай», бағанағы Сапарға «бұл ойынды бітірейік, сен тұра-тұр» дегенін қайталап айта алмай, есеңгіреп отырып қалды. Оның үстіне Жеңіс Ақанды одан ары тұқырта түсті.

	-«Батырдың батырына кездессең, тақымында ойнарсың» дегендей, қартаны өзінің ережесін сақтап ойнамасаң қарсыласыңның тақымында болатыныңызды сезген де боларсыз. Соны жаста болсам ескерткенім артық емес шығар.

	Түрмеде отырғандардың сарғайып уақыт өткізе алмайтындығынан әркім әр нәрсемен айналысатыны ежелден қалыптасқан. Біреулері қарта ойнаса, біреулері намазға жығылады, енді біреулері өлең шығарады, ән шығарады деген сияқты тағысын тағы уақыт өткізу үшін ермек жасап жатады. Міне енді абақтының

	№ 54-камерасында тағдырларының тоғысуымен отырған төртеуі преферанс ойнауға кірісіп кетті.

	Сапар болса ойынға шынайы ниет білдірді.

	-«Бір» десем қарғадан, «Екі» десем крестен, «үш» десем боптан, «төрт»-десем қызылайырдан және көзірді өз еркіммен тағайындап алты алуым керек екен ғой. «Жеті, сегіз, тоғыз, он»-десем сонша алуым керек екен ғой. Ал «мизер» десем түк алмауым түсінікті болды. Бұл ойынның «Кингадан» көп айырмашылығы жоқ екен. Бірақ, жазуына көмектесіп отырыңдар-деді.

	-Жазуына қам жеме, ортамызда бас есепшіміз отыр. Оныңда жазған жазуына еңбек ақы ретінде ақша төлеуді ұмытпаңдар-деп қағытты Ақан.

	-Ойынды дұрыстап ойнасаңыз болды, жазуын өзім жазам-деп Жеңіс, Ақанның қағытпа сөзіне жауап қайтарды.

	Басында «қателік жіберіп» отырған Сапар кештен бастап, түннің ортасына дейін төрт партия ойнап үшеуінде шиедей қылып сыпырып алды. Бірақ, ол үшеуінен ақша алмады. Ақшаның орнына күнделікті қарта ойнағанда ең көп ұтылғанымыз сол күнгі ішетін ас- тағамды дайындайтын болайық. Одан аз ұтылғанымыз асты ішіп болған соң аяқ-табақ, кесе шәйнекті тазалап жуатын болайық. Одан кейінгі ұтылғанымыз камераның тазалығын сақтайтын болайық- деді. Мұны естіген үндемес Сәкен Ақанға қарап таңданысын жасырмады.

	-Сен шынында да прәдәр екенсің. Бір кеште Сапарды «қартаның шуллері» қылып шығардың. Соны естіген барлығы жамырай күліп, бір біріне «қайырлы түн» айтысып, маужырап ұйқы әлемінің құшағына кіріп, жүйкелері жай тауып, камераның ішінде мүлгіген тыныштық орнады.





Куә Сарқытова Маржан


	Тергеуші Әділбеков түрмеден келіп, өзінің жұмыс кабинетіне кіре қол сағатына қараса, оның тілі 15-тен 32-минут кеткенін көрсетіп тұрғанын байқап, дереу телефон құлағын алып Маржан Сарқытованың ұялы телефонының нөмірін тере бастады. Телефонының қоңырауы барып тұрсада арғы жағынан ешкім жауап бермеді. Біраз уақыттан кейін ұялы телефонынан сыңғырлап күлген әйелдің дауысы естілді.

	-Алло! Алло! Маржан Сарқытовамен сөйлесуге болама екен- деді тергеуші. Сыңғырлаған күлкісін тия қойған әйел дауысы күлкіден де әдемі естілді.

	-Бұл кім екен?

	-Облыстық прокуратурасының аға тергеушісі Хасен Әділбеков.

	-Иә мен Маржан Сарқытова.

	-Сіз облыстық прокуратурасының ғимаратының бірінші қабатындағы 9-шы кабинетке төрт жарымның кезінде келуіңіз керек болғандықтан телефон шалып отырмын.

	-Не туралы ?

	-Оны келген соң білесіз. Ол телефонмен айтатын жұмыс емес.

	-Мені жұмыстан босатпайды ғой.

	-Келе беріңіз, шақыру қағазын жазып беремін.

	-Мүмкін жұмыс туралы құжаттар керек болса ала барайын-деді, Маржан не туралы шақырғанын біліп тұрса да, өтірік білмегенсіді.

	-Жұмысыңыз туралы әзірше ешқандай құжаттың керегі жоқ. Өзіңіздің жеке басыңыздың төл құжатын ала келуді ұмытпаңыз және айтылған уақыттан кеш қалмауыңызды ескертемін-деп Хасен телефонның құлағын орнына қойды.

	... Есікті әдеппен сыртынан қағып, сәл ашып, кіруге рұқсат сұраған ұзын бойлы, денесіне жабыстыра киген қызыл, шолақ көйлегінің иығынан асыра жинамай жайып жіберген ұзын қолаң қара шашы, келіншектің аққұба өңін ашып, сұлулық салонынан жаңа шыққандай қалпында тергеушінің жұмыс бөлмесіне кіріп келген бойы қол сағатына қарап,

	-Мені осы № 9-шы кабинетке телефон соғып шақыртып еді, кешігіп қалған жоқпын ба? деді.

	Тергеуші кірген келіншектің дене бітімін ұнатып қалды ма, әлде оның түрегеп тұрғандағы сұлу келбетіне көзі қызықты ма, оған отыр деп айтпай, өзінің жұмыс орындығынан көтерілмей, келіншектің басынан аяғына дейін көзін алмастан қарап отырып қалды.

	Келіншектің сұңғақ бойына жарасқан тығыршықтай денесі, тырс-тырс етіп келте көйлегіне симай тұр. Мөлт-мөлт еткен қарақат көзін төңкеріп, күлімдеген жүзі мен сызыла сөйлегені, адамды дәметтендіріп, көзге көрінбейтін бір күш сиқырлағандай еріксіз өзіне тартады. Сапар неге ынтызар болып жүр десем, оған тұрарлық, көркіне көз тоярлық келіншек екен-деп түйіндеді тергеуші.

	Сәлден соң есін жыйып алған Хасен отырыңыз деп алдындағы қосалқы жазу столының оң жағындағы орындықты нұсқады.

	-Сіздің аты жөніңіз кім?

	-Маржан Сарқытова.

	Маржанның мысы басып кетті ме, тергеуші ыңғайсызданып сөзді неднен бастарын білмеді.

	-Мен облыстық прокуратураның аға тергеушісі Хасен Әділбековпін. Жүргізіп жатқан қылмыстық іс бойынша сіздің бір құпиялық сырыңызды сұрайын деп едім.

	- Әркімнің құпия сыры болатыны табиғи нәрсе. Ол қандай құпия сыр екен тергеуші жолдастың көңілінде жүрген.

	Маржан сыпайы наздана күлімдеген кезде, екі езуінен сәл жоғары бетінде пайда болатын сүт үйірімі мен екі көзінен шашылған нұр сәулесі от боп жанып келіншектің түрін тым әсемдеп жібергені соншалық, Хасеннің жүрегін елжіретіп, ерекектік сезімін электр тоғы ұрып жібергендей болды.

	Хасен ойда жоқта, табан астында, қапылыста пайда болған сайтан сезімін тиып тастап, бойын тез жиып алды.

	«Бұл қалада орысша өскен келіншектердей емес, өткір де от шашып тұрған көзі адамның іші баурына кіріп кететіндей болып, бір кездескен адамын өзіне еріксіз тартатын сиқыры бар сияқты екен»- деді тергеушінің ішкі дауысы.

	«Неде болса бұған сұрақты төтесінен қой»-деді тағы да әлгі ішкі дауыс.

	Айналмалы креслода біресе солға, біресе оңға бұрылып әткеншек тепкендей болып отырған тергеуші тез тұрып, Маржанның жанына келді.

	-Сіз, Түркістан қаласының мейманханасының алдында кімді, қай кезде күткеніңіз есіңізде ме?

	Маржанның бетіне тесіле, сұстана қарады, әлі де айрыла қоймаған сайтан сезімінен құтылғысы келіп.

	Тосыннан қойылған сұраққа Маржан селк етіп, беті дуылдап қызарып, бағанадан бері күлімдеп тұрған бетінің реңі сұрғылт тартып;

	-Кімді ишаралап отырғаныңызға түсінем. Оның кім екенін өзіңіз біліп отырып маған суыртпақтап, жұмбақтап, кекете қойған сұрағыңызға мен жауап беруден бас тартамын. Түркістанда ма, басқа жерде ме кімді күтетінімде сіздің шаруаңыз болмасын. Ол менің жеке басымның құпиясы. Тергеуші болсаңыз да менің жеке басымның құпиясына қол сүғуыңызға заң бойынша қақыңыз жоқ. Ол айтып отырған адамыңыздың маған бір тиынға да керегі жоқ. Сөзінде тұрмайтын жігітті иттің етінен жек көремін-деді Маржан.

	-Сіз білесіз бе, ол кәзір қайда отырғанын?

	Оның қайда отырғанынында менің шаруам жоқ. Егер басқа сұрағыңыз болмаса...онда...деп Маржан орнынан тұруға ыңғайлана бергенде, тергеуші қылмыстық істің ішіндегі Сапардың облыс прокурорының атына жазған арызын ұсынды.

	-Мына арызбен танысыңыз.

	Арызды оқып шыққан Маржан, тергеушіге бұрылып не айтарын білмейтін адам сияқты үнсіз тұрып қалды. Сәлден кейін Сапардың арызын қайтарып беріп жатып, орындыққа қайта отырып, төмен қарап, басын қолымен сүйеп тергеушіден кешірім сұрап, сөзін жалғастырды.

	-Сізден кешірім өтінемін. Сапардың қамалып жатқанын естімедім. Оны Түркістан қаласына шақырған мен едім. Мен шақырмағанда, ол мүмкін абақтыға қамалмаған да болар еді. Бәріне мен кінәлімін. Мен үшін ол қамалып жатыр. Егер, сіз біздің жеке бастарымыздың құпиялығын тергеу кезінде сақтасаңыз мен шындықтың бәрін айтайын-деп тағы да үнсіз отырып қалды.

	Хасен Маржанның сөзін бөлмеді. Не айтар екен, артын бағайын деген ойымен өзінің жұмыс столына отырып, Маржанның қайтарып берген Сапардың арызын қылмыстық істің арасына салып қойды.

	Төмен қарап отырған Маржан басын көтеріп алды да, қолын бір сілтеп, тәуекелге бел буған адамдай әңгімесін бастап кетті.

	-Болары болды, бояуы сіңді. Мен үшін Сапаржан қамалып жатқандықтан, арамыздағы құпия мейлі сақталсын, мейлі сақталмасын шындықты айтайын. Көп болса отбасымыз бұзылып мен күйеуімнен ажырасармын. Тағдырдың жазуы солай болған шығар-деп ауыр күрсініп тағы да төмен қарап отырып қалды.

	Тыныштықты тергеуші Әділбеков бұзды.

	-Сабыр етіңіз. Жеке бастарыңыздың құпиялығын сақтамауға заң жол бермейді. Сіздердің ара қатынастарыңыздың құпиялығын жария етуге тергеуші болсам да менің қақым жоқ. Ол тек сіздердің жеке бастарыңыздың құпиясы емес, ол тергеудің де құпиясы. Сондықтан қымсынбай шындықты айта беріңіз.

	Маржан әңгімесін жалғастырды.

	-Сапар екеуміздің кездесіп жүргенімізге екі жылдан асып барады. Бірақ, осы уақытқа дейін екеуміздің арамыздағы ләззәт сезімімізді, құпия қылығымызды ешкімге сездірмей келдік. Кейінгі кезде менің күйеуім, Сапармен менің көшеде кездесіп қалып әңгімелесіп тұрғанымды үш-төрт рет көріп қалыпты. Соның бірінде біздің тым жақын екендігімізді сөйлескен сөзіміздің ұшығын естіген бе, әлде қимыл қылығымыздан байқап қалған ба, бірде ас бөлмесінде екеуміз тамақ ішіп отырғанымызда маған сұрақты төтесінен қойды.

	-Сапармен жиі кездесетін болып жүрсіңдер ғой, менің көзіме «шөп салып» жүрген жоқсың ба?

	Тосынан күтпеген сұраққа мен не айтарымды білмей қысылып, бетім дуылдап қызарып кетіп «сезікті секіреді»-дегендей біраз үнсіз тұрып қалдым да, ашуға бастым.

	-Немене? Сен осы уақытқа дейін менің біреумен жүріс жүргенімді көрдің бе? Айрандай ұйып отырған отбасымызға бүлік салайын деп отырсың ба? Ұялсаңшы мына өрімдей өсіп келе жатқан екі ұлымыздан! Сапармен бір екі рет көшеде кездесіп қалғаным бар. Ол сенің майор шенін алғаныңмен мені құттықтаған еді. Енді сенің жолыңды қуып өзінің де майор шенін алатын қызметке ауысқанын айтқан. Немене? Маған көшемен жүруге болмай ма? Оған тиым салайын деп пе едің? Жұмысқа ауамен ұшып бар дейсің бе?-деп отыра қалып жылып жібердім де, өзіне жармастым.

	-Сенің тапқан таянғаның отбасын асырауға жетіп тұрса мен күн ұзағына базарда қаңғып, күнге күйіп жүрмес едім. Екі ұл болса күннен күнге өсіп келеді. Соларды тамақтандырамын, киіндіремін, қатарынан кем болмасын деп, жұмыс істеп жанталасып жүргенімді өзің көріп жүріп маған пәле жабасың. Көшеде кездескендердің бәрінен қызғана берсең бұдан былай отбасын құрып тұруымыз қиынға соғатын шығар-деп жылап, ентігімді баса алмай киіне бастадым.

	Күйеуім не айтарын білмей сасып қалды.

	-Маржан мен сені сондай жақсы көремін ғой, сені өте сүйгендігімнен пайда болған қызғаныш қой. Кешір мені, енді бұндай әңгімеге қайтып оралмайық. Ренжіп қалдың ба жаным?-деп мені құшақтап бетімнен сүйіп, сыртқы киімімді шешіндіріп бәйек болды да қалды.

	Мен құтылып кеткеніммен қүйеуімнің алдында өтірік айтқаныма қатты қиналдым. Содан кейін көңілімнен біразға дейін қобалжу кетпей қойды. Күйеуімді аядым. Оның мені шын сүйетіні рас. Өзімді өзім кінәләп, өзіме өкпелеумен болдым. Енді, бұдан былай қарай Сапардан қол үзуге, ашыналық нәпсіден мүлдем арылу керек деп шештім. Ол үшін ұстамдылық етуім қажет қой-деп ойлануда болдым.

	Бірақ, Сапар да ұялы телефоныма маза бермей, кездесейік деп қоймады. Өзімді тоқтатуға қаншалықты тырысқаныммен де, оны көргенде көңілім соған ауып дәрменсіз қалге түсе бердім.

	Адам, зинақор дертіне кіріптар болғанда, өзін меңгере алмайтын дәрежеге жетеді екен. Оның телефоннан дауысын естігенімде еріксіз жан елітерлік ләпсім қозып, тек соны қанағаттандыру үшін Сапармен болуды ойлап, беймазалық қалге тап болып, сабыр-тағатым нақа таусылып, ашыналық бейнемен оған көрінуге дайындалып, төсек қатынас нәпсісіне тұтқын болам да қалам.

	Жас кезімде жеңгелеріміздің «Ойнас оттан ыстық»-деп айтып отыратынына мән бермеуші едім. Міне сол басыма келді. Сапармен кездескенде санаулы секунт, минуттардың ішінде не бір ғажайып әлеміне кіргендей боламын. Одан алатын ләззәтімді айтып жеткізу сөзбен қиын-дей беріп, Маржан екі қолымен бетін басып тергеушінің алдында шынын айтам деп сырын айтып қойған адамдай ұялған сыңай білдіріп тағы да үнсіз қалды. Тергеуші менің өтірік айтқаныма сеніп отыр ма екен деген ойының жетегінен айрыла алмай, оған байқатпай көз қиығын тастады.

	-Шындықты айтқанның айыбы жоқ-деп келіншектің қылығына қызығып, елтіп қалған тергеуші -айта беріңіз-деді.

	Маржан болса бір қызарып, бір ағарып, ұялғансып, сәлден соң сабасына түскендей болып сөзін жалғады.

	-Ақыры Сапарға деген ләпсімді тоқтата алмадым. Ол да маған жан-тәнімен құштар екенін айтып қоймады.

	Күйеуім енді секем алмасын деп Сапарды Түркістан қаласының «Түркістан» меймаханасына шақырған мен едім. Бәріне мен кінәлімін. Ол, сол жолы келмей қалды. Мен болсам мейманхананың люкс бөлесін алып оны екі күндей күттім. Содан кейін Сапарға өкпелеп енді қарасында көрмеймін деп одан көңілім қалып еді. Сүйтсем, ол бейшара мен үшін түрмеге түсіп қалған екен ғой.

	Маржан ауыр күрсінді де «Ләпсісін тия алмаған отқа жығылады, не сотқа жығылады»-дегеннің кері келіп Сапар нақақтан сотталатын болды ғой. Менің күйеуімнің обалы жібермеген де оны- деп ауыр күрсініп сөзін аяқтады.

	Маржанның айтқан сөздерін естіген Хасеннің де жігіттік ләпсісі қозып, құлағына дейін қызарып кетті.

	Тергеуші Әділбеков жоғарыда айтқан Маржанның сөзін, куәден жауап алу хаттамасына толығымен жазып, оның қолын қойдырды

	-Жұмысыңызды істей беріңіз, құпияңыз толығымен сақталатынына күмәнданбаңыз, керек болып қалсаңыз тағы да шақыртып аламыз-деп Маржанды жіберді.

	Соған карамастан кетерінің алдында Маржан тергеушіден, оның айтқан жауабы біреудің құлағына шәлкес шалынбасын деп, қиылып тұрып сұрап, хош айтысып кетіп қалды.

	* * *

	Хасен Маржанның жауабына сенерін де, сенбесін де білмей отырып қалды. Сенбейін десе мына Сапар мен Маржанның араларындағы құпия сырлары өзінің басынан да өткен.

	...Иә, сол қалай болып еді деп, өткен өмірінің тарихи құпиялы хикаяларының парақтарын ақтара отырып, сондағы қомақай ләпсісіне еріп кетіп жүрген кезінде, әйелінің қапылыста оны ашынасымен ұстап алып масқарасын шығарғаны есіне түсі. Сол кездегі аудан прокурорының Хасенге айтқан ақылы есіне түсті.

	-Сен екі нәрседен сақтан, біріншісі «өңешіңді» тыйып жүр, екіншісі «шалбарың ауын» ұмытпай түймелеп жүр-дегені есіне түсіп еріксіз өзінен-өзі мырс етіп күліп жіберді. Ер жігітті қор қылатын да осы екеуі екенін, ал Сапарды ішпей жемей түрмеге отырғызғаны да осының екіншісі емес пе деген ойын, телефонның зарлаған үні бөліп жіберді. Телефонның құлағын көтергенде «Сізді облыс прокуроры шақырып жатыр»-деген референт қыздың дауысы естілді.

	Ол екінші қабатта орналасқан қабылдау бөлмесіне кіргенде референт қыз «Сізді күтіп отыр»-деп прокурордың жұмыс бөлмесінің есігін көрсетті.

	Есікті ашып кіргенде, атшапырымдай кең кабинетінің ең төрінде үлкен жұмыс столында отырған облыс прокурор Қайсаров, алдындағы қосалқы столының орындығын нұсқап тергеуші Әділбековті салқын қабылдап, түрмеде қамалып жатқан Маратовтың арызы бойынша тексеру қортындысын айтуын сұрады.

	Әділбеков Қайсаровқа Маржан Сарқытовадан жауап алған хаттамасын ұсынды. Онымен толық танысып шыққан прокурор өзінің ішкі күдігін жасыра алмады.

	-Мына жауапқа қарағанда Маратов контрабандистердің жолбасшысы емес, жол жөнекей «жолаушы» болып шықпасына кім кепіл? Әлде бұл адвокат Азаматовтың «ход конемі» емес пе екен. Оған қалай қарайсың Әділбеков жолдас? Онымен қоса төрт Камаздағы түрлі-түсті метал қалдықтарын да, ол автокөліктерді де, жүргізушілерін де таба алған жоқсың. Осы ісің соттан өте қояр ма екен?

	-Адвокат Азаматовтан сезіктенбеймін. Бар пәле КамАЗдарға тиелген түрлі-түсті металдардың табылмауында болып тұр. Соған байланысты қылмыстың объектісі жоқ-деп жүрмесе? Айып тағылғанша Маратов сол автокөліктерде болған жоқпын деп мойындамай келді. Оны алты куә танып, олар оның болғанын беттестіру жүргізгенде мойнына қойып берді. Содан кейін жолшыбай кетіп бара жатқан «Мерседес» автокөлігіне мініп Түркістанға бара жатыр едім бір келіншекпен кездесуге деп, сіздің атыңызға арыз жазды. Оны айыпкер ретінде қосымша берген жауабында тағы бекітті. Оның жауабын мына келіншек те бекітіп отыр. Енді кеден инспекторының рапортында жазылған

	«Мерседестің» нөмірі бойынша оның егесін тауып, одан жауап алу керек. Бір ұстасақ осы арадан ұстаймыз. Ол үшін Бешкек қаласына Қырғызстанға жолсапармен бару керек.

	Облыс прокуроры Қайсаров біраз ойланып отырды да, телефон шалып бас есепшіні шақырып алып, Әділбековке Қырғызстанның Бишкек қаласына бес күнге жолсапармен баруға құжаттарын дайындап ақша беріңіз деді де, тергеушіге; -ертеңгі поезбен жүретін болыңыз-деп бұйырды.

	* * *

	Адвокат Азаматовтан тапсырма алған Дамир Москва-Бишкек 18-санды жүрдек поезының екі кісілік жайлы жұмсақ 10-шы вагонының 6-шы купесінің 12-ші орнына орналасып, Қырғызстанның астанасы Бишкек қаласына жол тартып, Шымкент қаласын артқа тастап кетіп бара жатты...

	* * *

	Облыстық прокуратураның ғимаратынан шыға салысымен Маржан адвокат Азаматовқа ұялы телефонынан қоңырау шалды.

	-Жомарт аға, менің жұмыс орныма келіп кетесіз бе ? Мен Сіздің жұмысыңызға барғым келмей тұрғаны. Онда милицияда істеген менің күйеуімді және мені де жақсы танитын адвокаттар баршылық, солардың көзіне түскім келмейді-деген дірілдеп шыққан қобалжулы дауысын естіген Жомарт алаңдап қалды.

	-Маржан, тыныштық па? Дауысың маған ұнамады. Қазыр барамын. Ол столының үстіндегі қағаздарын жинастырды да, кезекші адвокатқа өзінің уақытша болмайтынын ескертіп үлгерді.

	-Біреу сұрай қалса кешікпей келеді деп айтарсың деп, тез жиналып жұмыс орнынан шығып кетті.

	Келген Жомартты көрісімен Маржан, өзінің орнына көмекші қызды қалдырып, мұны ішке шақырды.

	-Аға мына жаққа келіңіз. Жомартты өздерінің кішкентай ғана, дүңгіршікке жалғас, тап-таза ас бөлмесіне шақырып орындыққа отыруын сұрады да, бөлменің есігін жауып, өзі сол тар бөлменің ішінде тоқтамастан арлы берлі жүре берді. Тоқшәйнекке су құйып шәй қойды да, бағанағыдай қобалжулы дауыспен, -ой ағай!-деп екі қолымен бетін басып ас столының жанындағы орындыққа отыра кетті.

	-Маржан айналайын, бірдеңені бүлдіріп алдың ба ? Әлде саған тергеуші жауап алу кезінде дөрекілік мінез көрсетті ме?

	-Жоқ ағай. Менен тергеуші жауап алды. Жауабымды өзіңіз айтқандай дұрыс бердім. Ол жағынан қам жемеңіз-деді Маржан.

	-Онда неге қобалжып отырсың ? Дегенмен бірдеңені бүлдіргенсің ғой ?

	-Жоқ ағай ! Мен өмірімде өтірік айтып көрмеген едім. Анам осы уақытқа дейін өтірік айтпа деп зарлап отырады. Сол анамның алдында күнәлі болдым ғой. Күйеуім екуміздің сүйіспеншілігімізде шек жоқ бола тұра, күйеуімнің көзіне «шөп садым» деп өтірік жауап бергеніме, іштегі өкінішім жанымды күйзелтіп тұрғаны. Екеуміздің татулығымыздан отбасымыздың түтінін түзу шығарып, екі ұлымызды адалдыққа, өтірік айтпауға тәрбиелеп отырып, өтірік жауап бергеніме жүрегім бей-жай болып, кешке үйге қалай барам, қолымдағы атам мен енемнің бетіне қалай қараймын деп мазам кетіп, тіпті жұмыс істеуге де қолым бармай, Сізге телефонмен қоңырау шалғаным да сол еді. Соны айтты да Маржан үндемей отырып қалды.

	Маржанның жан күйзелісін байқаған Жомарттың да дегбірі қашты. Алайда ол мұнысын жас келіншекке сездірмеуге тырысты. Қайта оны мықты болуға қайрады.

	-Айналайын Маржан қызым! Әке-шешең өзіңе дұрыс тәрбие бергендігі осы қобалжыған, тергеушіге өтірік жауап бердім деп мазаң қашып тұрғанынан, және жаңағы айтқан сөздеріңнен де білініп тұр. Саған өтірік айтқызған мен кінәлімін. Менің барлық ойым түрмеде отырған нағашы ағаң Сапарды құтқарып, түрмеден шығарып алу үшін сені өтірік айтқызуға мәжбүрледім. Сенің бұл арада ешқандай анаңның, күйеуіңнің, атаң мен енеңнің, екі ұлыңның, тіпті өскен ортаңның алдында кінәң жоқ. Өтірік айтып жақыныңа көмектескенің үшін жаратушы да сені кешірер. Өзіңді берік ұстап енді қобалжыма-деді де, Жомарт жауап алу барысы қалай өткенін сұрады.

	Тоқшәйнектің сарқылдап қайнаған суын пәрнекке құйып, оған үнді шайын демдеп, бұқтырып, қою сүтпен араластырып қызыл- күрең түстес шайды Жомартқа құйып бере отырып, Маржан өтірік жауабын нағашысы Сапарды түрмеден шығарып алу үшін, күйеуінің алдын-ала келісімімен бергенін және өзін қалай тергеушінің алдына ұстағанын толығымен айтып берді.

	-Тергеуші де мені «жеңіл жүріспен» айналысып жүрген әйел ме деп ойлады ма, әлде менің дене бітімім мен бет әлпетім оған ұнап қалды ма, мені көзімен ішіп жеп қоятындай сыңайын танытқандай сияқты болып көрінді маған. Ер адамдардың бәрі де ләпсісін тия алмай ма деп ойлап қалдым. Жомарт Маржанның сөзін бөліп, оған өзінің қарсылығын білдірді.

	-Ер адамдардың барлығы бір қалыптан шыққан деген ойың дұрыс емес. Оған Маржан да оңай келісгісі келмеді.

	-«Етегіне намаз оқып жүрген» ер адамдар кемде-кем шығар. Тіпті олардың кейбіреулері көшеде кетіп бара жатқаныңда, жаныңнан өтіп бара жатып, артына бұрылып тұрып «сүзеген бұқаша» қарайтынын қайтерсің?

	Жомарт Маржанның сөзіне күліп, жауап қайырды.

	-Жаратушы Алла-Тағала әйелдерді сұлу етіп жаратқан. Еркектер олардың сұлулығына елтіп, масайрап, аңсап жүрсін деген- ғой. Маржан айналайын, сенің көркіңе көз тоймайтын болған соң жігіттер қарайды да. Оған сен мақтануың керек. Жарайды қызым енді тағы қандай жауап бергеніңді үтір мен нүктесіне дейін айтып жалғастыр. Ол маған жұмыс жүргізу үшін өте қажет. Берген жауабыңды мен толық білуім керек.

	Маржан тергеушіге берген жауабын тәкпіштеп айтып, күйеуінің «сенімсіздігіне» қалай бетін қайтарғанын, оған дүрсе қояберген жерін толығымен айтқанда, оны тыңдап отырған адвокат ішек-сілесі қата күлді.

	-Маржан, сен нағыз актриса екенсің ғой. Мына қалпыңмен өнер институтын бітірмей-ақ, театрда қандай роль берсе де орындайтын түрің бар-ау.

	Жомарт риза болғанын білдіріп, орнынан тұрып кетуге ыңғайланғанда Маржан іштегі күдігін көлденең тартты.

	-Жомарт аға, сізге көп рахмет, жұмыстарыңыз көп болса да маған келіп, қобалжыған көңілімді басып, ақыл бергеніңізге. Тергеушіге жауап бердім. Ертең мені сотқа шақырып жауап алса, елдің арасында Маржан «жүріс жүреді» екен, күйеуі қандай жақсы жігіт. Соған қарамастан күйеуінің көзіне «шөп салып жүр» деген «аяғы ұзын өсек» сусулдап, піш-піштеп ел аралап кетіп, абыройымды айрандай төкпей ме?

	-Бұл қылмыстық іс сотқа жетпей қысқартылуы мүмкін. Егер сотта қаралатын болса, заң талабы бойынша өтініш жазып, сот талқылауын жабық есікте қарауды талап етемін. Оған күдіктенбе. Ол заң талабы. Сенің «құпия өміріңді» ешкімнің де жариялауға қақысы жоқ. Жомарт хош айтысып шыға бергенде Маржан аса бір қылықты қалыппен оған өтінішін білдірді.

	-Жомарт аға, қажет болған жағдайда телефон арқылы хабарлассам, мазамды алды-деп ренжімейсіз бе?

	-Ол не дегенің? Айналайын Маржан қызым, уақыттың ерте кешіне қарамай хабарласа бер-деп хош айтысып Азаматов жұмыс орнына беттеді.

	Жомарт жолда келе жатып Маржанның, өзінің отбасына, ата- енесіне адалдығына, туысқа көмек беруге әр-қашанда дайын тұратындығына, өжеттігіне риза болды. Оның бәрі тәрбие ошағының дұрыстығынан-ау деп топшылады.

	* * *

	Кезекеші надзиратель Сапар Маратовты түрменің әкімшілік үйінің екінші қабатына көтеріп, түрме бастығының орынбасары Серік Жақсылықовтың кабинетіне алып кірді. Надзирателді қайтарып жіберісімен Серік жұмыс столының орындығынан тұрып, екі қолын артына ұстап тұрған Сапардың жанына келді.

	-Түсір қолыңды, несіне менің алдымда екі қолыңды артыңа қайрып ұстап тұрсың.

	Сапарды құшақтап, кеуде қабыстырып амандасып болған соң, жұмсақ диванды нұсқап өзі оның жанына жайғасып қал жағдайын сұрай бастады.

	-«Адам үш күннен кейін тозаққа да үйренеді екен»-дегендей түрменің заңына да үйрендім. Жатқан камерадан шығарда надзиратель «руки за спину»- деп ақырып қалатын болған соң, екі үш реттен кейін оған айтқызбай-ақ қолымды артыма ұстайтыным, әдетке айналды. Ауылдағы қариялар «қолыңды артыңа ұстама, ол жаман ырым»-деуші еді, оның несі жаман деуші едім. Сүйтсем түрмеге түсіп қаласың деп айтпай-ақ «жаман ырым»-екенін ескерткені екен ғой. «Басқа түскен баспақшылдың» жағдайымен күн өткізудемін.

	Сапар осылайша Серіктің қал жағдайын сұраған сұрағына ұзағынан жауап қайырды.

	-Мен он күндей Алматыға жолсапармен барып қайттым. Айтпақшы сен жатқан камераға мен жоқта, менің орнымда қалған түрменің құпиялық тәртібін қадағалайтын аға инспектор лейтенант Жалғасов, баяғыда өзің қылмысты іздестіру бөлімінде инспектор болып істеп жүргеніңде кісі өлтіріп, кассаны тонап қашып кеткен редцедевист Талғат Сағатовты жалған аты «қасқырды» жатқызыпты. Сол «қасқыр» екінші қабаттағы темір төсектен құлап, басынан ауыр жарақат алып облыстық аурухананың жан сақтау бөлімінде жатыр. Ол қалай құлап жүргені туралы толық мағлұмат жоқ. Өзі ес түссіз жатыр, сөйлеуге тілі келмейді. «Ескі досыңның» қалай құлап жүргені туралы не білесің. Сен де сол камерада жатасың ғой. Серік, басын төмен салып тыңдап отырған Сапарға сұраулы көзімен қарады. Сапар болса «қасқыр» туралы хикая енді есіне түсіп, сол өткен күндерінің елесін аралаған оның ойы жалғаса берді.

	...Сапардың осыдан тоғыз жыл бұрынғы облыстық ішкі істер басқармасының қылмысты іздестіру бөлімінде инспектор болып істеп жүрген. Қаланың шет жағына орналасқан селикаттан кірпіш жасайтын үлкен заводтың кассасын тонаған. Автогенмен сейфін бұзып 120000-сомды алып, түн қараңқылығын пайдаланып күзетшіні пышақтап өлтіріп кеткен туралы қылмысты ашу үшін арнайы топтың мүшесі болғаны есіне түсті.

	Қылмысты ашу оңайға соқпады. Оқиға болған жерден қылмыскердің бас бармағы мен алақанының ізі алынған болатын. Сол ізді Кеңес Одағы бойынша

	Москвадағы дактиласкопиялық орталыққа жіберген еді. Сарапшылар оқиға болған жерден табылған қол таңба, алты рет сотталған, сот үкімі бойынша редцедевист болып танылған Талғат Сағатовтікі деген тұжырымын берді. Ол

	«қасқыр» деген жалған атпен қылмыскерлер қауымына танымал. Қылмыс болардан бір ай бұрын Кемеров қаласындағы аса қауыпты қылмыскерлерді ұстайтын колониядан жазасын өтеп бостандыққа шыққан адамдікі-деген және оның суреті қосылған жазбаша хат келген болатын. Сол фотосуретте оның кеудесінде тісін ақситып тұрған қасқырдың басы қара туш пен салынған таңба. Оның астында

	«ҚАСҚЫР» деп жазылған екен. Соған байланысты Сапар заводттың кассиріне сол суретті басқа да суреттермен бірге көрсеткенде, кассир әйел оның суретін бірден таныған. Ақша ұрланардан бір күн бұрын кассаның ақша беретін кішкентай терезесіне келіп, бір адамды іздеп жүргенін айтқан. Оның киген сары түсті көйлегінің алдыңғы түймелері қарнына дейін күннің ыстығына байланысты түймеленбегендіктен кеудесінде қара туш пен тісін ақситып тұрған қасқырдың суреті бар екенін аңғарып қалғандығын және сол күні кешке ол бейтаныс адам көршісінің үйіне кіріп бара жатқанын айтқан болатын.

	Ақыры «қасқыр» кассирдің үйінің көршісінің рулас ағайыны екенін, сол үйде екі күн қонақ болып касса ұрланған түні Саратов қаласындағы бұрынғы әйеліне кеткенін де Сапар анықтаған. Соған байланысты Саратов облыстық ішкі істер Басқармасына «қасқырдың» бұрынғы әйелінің аты жөнін, тұрғын орнын көрсетіп жедел сұраунама жіберген. Саратовтан «Қасқырдың» ұсталып, оның сумкасының ішінен 100000-сом ақша табылғаны туралы жедел хат алған. Жанына екі милиция қызметкерін алып Саратовтан Талғат Сағатовты облыс орталығына алып келген. Жолшыбай «Қасқыр» Сапарға 100000-сомды алып, оны босатуын сұраған. Оған Сапар көнбеген. Сонда «Қасқыр» «тірі жүрсем сенің өлімің менің қолымнан болады»- дегені Сапардың есіне енді түсіп, мырс етіп күлді де Серікке камераның ішінде болған оқиғаны толығымен айтып берді.

	-«Бұл жалған дүние қанша кең болғанымен, сонша тар болады» деген орыстың мақалы осындайдан айтылған-ау. Мен түрмеге түсемін, онда бір камерада «Қасқырмен» кездесемін деген өңім түгіл үш ұйықтасам түсіме кірмеген еді. Сенімен бірге милиция мектебінде оқып жүргенде каратэ әдісін үйреніп, бір неше жарыстарда жүлдегер болғанымыздың маған себі тиді. Каратэнің ұйқы безінен ұратын әдісін білмегенімде, мен ол дүниелік болып кететін едім. Бұл жарық дүниеде әлі де көретін жарығым бар екен- деп сөзін аяқтады Сапар.

	-Иә, каратэнінің әдісін дұрыс қолданғансың. Оны қолданбағанда «Қасқыр» сені қылқындырып өлтіретін еді.

	«Қасқырдың» денсаулығы өте нашар. Аман қалған жағдайда да, ол кемтар-мүсәпір болып қалады.

	-Бұны прокуратураның тергеушісі естісе, маған тағы қылмыстық кодекістің кісі өлтіруге әрекеттенген, болмаса кісіге ауыр дене жарақатын салған деген баптары бойынша айып тағып жүрмей ме?-деген күдігін Сапар да жасырмай айтты.

	Оның бұл сөзіне Серік:

	-Ол сені қылқындырып өлтірейін деп жатқанда қарап жатуың керек пе? Тіпті заң жолымен қарағанда да сенікі дұрыс болып шығады.

	-«Аузы күйген үріп ішеді»-деген ғой менікі. Ол тергеушінің құлағына тисе «Сыныққа сылтау таппай отырғанда»-деген сияқты, түрмеден шығармауға сылтау таппай отырғанда «сенің заң жолыңды қоншынан басып» оны да маған айып ретінде тақса, сотталып кете барам да, деген ойындағы күдігін Сапар тағы да жасырмады.

	-Сен тіпті қорқақ болып кетіпсің ғой. Бұл жағдайды екеумізден басқа ешкім білмейді. «Қасқыр» екінші қабаттағы темір төсектен өзі құлап түсті деген тексеру комиссиясының қортындысы шықты. Мен де солай ойлап едім. «Қасқыр» қарап жүрмей, тағы бұрынғы бір қылмысына куә болған адамды өлтіріп, сол бойынша қамауға алынып отыр. Сенен де кегін алу үшін өлтірмекші болған ғой, бәріне бір жаза аламын деген ойымен. «Итке, ит өлім» деген орыстың мақалы бар. Ит сияқты адамға, иттің өлімін берсін. Сен бұл жағдайды айтпағаныңда мен де білмейтін едім. Маған сенбей отырсың ба? Бұл жағдай тіс жарып ешкімге айтылмайды.

	-Менікі, саған да айтуын айтып қалсам да «сақтықта, қорлық жоқ» деген ғой-деп Сапар ойланып отырып қалды.

	-Ал, «Қасқырды» осымен тоқтатайық. Енді өзіңнің жағдайың қалай болып жатыр? Серік әңгіме ауанын басқа арнаға бұрды.

	Сапар өзінің «жолаушы» болғаны туралы хикаясын басынан аяғына дейін бірін қалтырмай айтып берді. Қорғаушы Жомарттың тауып кеткен әдісіне Сапар мен қоса Серік те риза болды.

	-Үйден хабар алмағаныма біраз уақыт болды. Біздің үйден хабар-ошарың бар ма?

	Сапар сұраулы көзімен Серікке қарады.

	-Ой ұмытып барады екенмін ғой-деп Серік ішкі телефонның құлағын көтеріп түрменің кезекшісіне жеделдете тапсырма берді.

	-Түрменің алдында күтіп тұрған Маратова Валентина деген әйелдің түрмеде жатқан күйеуі Маратов Сапармен кездесуге сұраған арызын маған алып келіңізші.

	Көп кешікпей кезекшінің әкелген Валентинаның арызына «рұқсат етемін» деген бұрыштама соғып, қолын қойып, «кездестіруді ұйымдастырыңыз»-деп түрменің кезекшісіне Сапарды ертіп жіберді.

	Абзал азамат, қимас досының «дүние қоңызға» қызығып түрмеде қамалып жатқанына қапаланды. Ондай жағдайға бармауға өзінің де ішкі сезімін шыңдай түсті.

	** *

	Тергеуші Әділбеков облыс орталығынан Москва-Бешкек 18- санды жүрдек поезының төрт кісілік купелі вагонына отырып Қырғызстанның астанасына баруға жолсапарға шықты.





Дамир Бішкекте


	Бұдан бір күн бұрын Дамир мінген Москва-Бешкек № 18-ші жүрдек поезы Бешкек қаласының теміржол вокзалына келіп тоқтаған кезде «10-шы вагоннан түскен Дамир деген жолаушыны вокзалдың анықтама бюросының жанында екі жігіт күтіп тұр»- деген дауыс ұлғайтқыш аппаратурасынан екі-үш рет хабарландыру берді. Дамир вокзалдың анықтама бюросының жанына келгенде, оны күтіп алушылар «Мерседес» автокөлігіне отырғызып Ыдырыстың құдасы Темірбай Төреқұлұлының үйіне алып келді.

	Темірбайға құдасы Ыдырыс осыдан бір күн бұрын телефон шалып поезбен Дамирдің арнайы тапсырмамен кетіп бара жатқанын, оны қарсы алып, айтқан шаруасын мұқият тыңдап, орындауды сұраған еді.

	Енді міне Дамир қырғыз туысқандардың жайылған дастарқанының дәл төрінде қонақ болып отыр. Аман саулықты сұрасып, дайындалған асты ішіп болғаннан кейін Дамир келген шаруасын айтуға кірісер алдында Темірбаймен қонақ бөлмесінен тұрып, жеке «қоржын» бөлмесіне кіріп есігін жауып сөз бастады ;

	-Ыдырыс құдаңыз сізге сәлем айтып, мына сәлемдемені беріп жіберді-деп дәкеге оралған бір бума ақшаны Темірбайдың қолына ұстата салды. Оған түсінбей аң-таң болған Темірбай сұраулы көзімен қонағына қарады. Оны сезген Дамир мән жайды түсіндірді.

	-Бұл ақша сіздің түрлі-түсті метал қалдықтарын сатып алған ақшаңыз. Төрт Камазға тиелген заттарыңыз шекарада ұсталғанын өзіңіз жақсы білесіз. Соның ақшасын сізге қайтарып отыр. Ендігі сөзімізді Тауыпкел мен Қосшыбайдың қатнастарымен жалғастырғанымыз жөн шығар. Сөйтті де, екеуі «қоржын» бөлмесінен қонақ бөлесіне қайтып оралды.

	Тауыпкел мен Қосшыбай «қоржын» бөлмесінен көп кешікпей оралғандардың бет әлпеттерінен «қонақтың» бір құпия шаруамен келгенін іштерінен сезсе де, үндеместен сыр білдірмей соңын бақты.

	-Уақыттың тығыздығына байланысты келген шаруамды айта отырайын-деп Дамир отырғандардың назарын өзіне аударып алды да сөзін жалғастырды.

	-Сіздердің түрлі түсті метал қалдықтарын төрт Казмаз автокөлігіне тиеп әкеле жатқандарыңызда шекарадағы Кеден қызметкерлері ұстағанын өздеріңіз білесіздер. Оққағарларыңыз бар екен. Сол жерде хаттама толтырып абар-сабыр болып жатқан Кеден қызметерлерінің «ашық ауыздығын» пайдаланып қашып үлгердіңіздер. Бірақ, олар сіздердің «Мерседес» автокөліктеріңіздің нөмірін жазып алып қалыпты. Сол жолы ұсталған болсаңыздар біраз әуреге түсетін едіңіздер. Ал, жолбасшы болып, сол төрт Камазды алып келе жатқан милиция капитаны Сапар Маратовты ұстап абақтыға қамап, тергеу жүргізіліп жатыр-деген Дамирдің сөзін естіген Қосшыбай шоршып түсті.

	-Астапралла! Сапарға обал болған екен.

	-Жә ! Несіне обал ! Оның бастығы Жәдігер бізді де алдап соқты ғой. Даладағы күресіннен жинап алған түрлі-түсті метал қалдықтарын үш есе бағаға көтеріп берді. Оның үстіне Камаз автокөліктерін бергеніне де қаншама ақша алды. Жолбасшы етіп Сапарды бергеніне және жылдамдығына деп тағы да қосымша ақша алғаны естеріңнен шығып кетті ме ? Жолбасшы, «крыша» боламын деген Сапарыңның да қолынан ешнәрсе келмей ол да қашып кетті. Сатып алған жүктеріміз қайда кетті, қанша шығынға баттық-деп, қанын ішіне тартып сазарған бойы Тауыпкел барлық ренішін бірақ ақтара салды.

	-Сен оттамай отыр. Міне сол ақшаларды қайтарып беріп жіберіпті –деп Темірбай қалтасынан дәкеге оралған бір бума ақшаны алып, Тауыпкелге зілдене қарап, ақшаны қайта қалтасына салып қойды.

	-Енді бізден Сапарға қандай көмек қажет. Қаражат жағынан ба?

	Әлде басқа да жолы бар ма? Темірбай Дамирға қарады.

	-Менің келген басты шаруам да сол еді. Біз сіздерден қаражат сұрап келіп отырғанымыз жоқ. Сапар Түркістан қаласына жеке басының шаруасымен сіздердің автокөліктеріңізге отырып бара жатқан жолаушы едім. Сіздерге, ол қаладан шыға беріс жердегі жанармай құятын бекетте кездесіп, Түркістан қаласына жолшыбай ала кетесіздер ме деп сұрағанда, сіздер оның үстіндегі киген милиция формасын көріп «бізді жол бойы МАИ мен Кеден қызметкерлері ұстап есімізді шығарып келеді»-деп «Мерседестің» алдыңғы орындығына отырғызып қолына автокөліктердің құжаттарын беріп, жолшыбай тексеру кездесе қалса көрсетерсіз деген еді деп жауап беріп отыр. Біздің ойымызша тергеуші келіп сіздерден сұрай қалса соның жауабын бекітсеңіздер болды.

	Дамир сөзін аяқтамастан-ақ;

	-Олай жауап берсек бізді де қылмысқа тартпай ма?-деп әккі- экспедитор Тауыпкел іштегі қорқынышын сыртына шығарды.

	-Ой! Сенің де көлеңкеңнен қорқып жүретінің-ай. Тәуелсіздік алған Қырғызстан өз алдына, Қазақстан өз алдына мемлекетпіз. Одан несіне қорқамыз. Бар бұйымтайларың осы болса, солай жауап береміз, оған қам жемеңіздер. Темірбай көпті көргендігін танытып, әңгімені қысқа қайырды.

	Қырғыз-Қазақ бір туысқанбыз деп си-сияпаттарын көрсетіп сол күнгі Бешкек-Москва 17-ші жүрдек поезының 10-шы екі кісілік жайлы вагонына билет алып Тауыпкел мен Қосшыбай қалай күтіп алса, солай Дамирді құшақтарына қысып, кеуде қабыстырып шығарып салды.

	* * *

	Тергеуші Хасен Әділбековті жолсапармен облыс орталығынан Бішкек қаласына алып келе жатқан 18-ші, Дамирді Бішкек қаласынан облыс орталығына алып қарама-қарсы бағытта жүріп келе жатқан 17-ші санды екі жүрдек поезы түнгі сағат бірдің кезінде Жамбыл станциясына келіп тоқтаған кезде Хасен де, Дамир де, бір- бірінен хабарсыз шырт ұйқыда жатыр еді.

	** *

	Ертеңінде Дамир барған шаруасын орындап облыс орталығына келіп түскен кезде, тергеуші Әділбеков Бішкек станцисына келіп, таксиге отырып кетіп бара жатты...





Тергеуші Әділбеков Бішкекте


	Қырғызстанның астанасы Бешкек қаласында бұрын Хасен болмаған еді. Қала жасыл желекке бөленген. Азанғы таза ауа Бішкек қаласын табиғат саясына бөлеп тастағандай. Алматыдан басталатын Қарт Алатаудың созылған сілемі Бішкек қаласын қоршап, алақанына салып аялап тұрғандай. Қала түнгі демалыстан кейін, күндізгі тіршілігін жаңа бастап, жұмысқа бара жатқан шаһар халқы автобустың аялдамаларында қоғамдық көліктерді күтудегі көріністері жаңа басталған тағы бір күннің өмірін жандандырып жібергендей көзге ерекше көрініс беріп тұр. Көшелердің асфальт жолдарын су сепкіш автокөліктері жуып айнадай етіп тазалап тастаған. Қала Хасенге өте таза болып көрінді.

	Хасен сағатына қараса жұмыс уақытының басталуына әлі бір сағат бар екенін аңғарып такси жүргізушіге қаланың дұрыстау бір мейманханасына апаруын сұрады. Таксист «АлаТоо» мейманханасының алдына келіп тоқтаған соң, әкелген таксидің пұлын төлеп Хасен мейманхананың бір кісілік бөлмесіне орналасты.

	Жуынып-шайынып, мейманхананың буфетінен тамақтанған соң жататын бөлмесіне қайта оралды. Қалалық телефон жүйесінің анықтама бюросы арқылы Қырғызстан Бас прокуратурасының тергеу Басқармасының бастығының телефон нөмірін сұрап алып, оған телефон шалды.

	-Бас покуратураның тергеу басқармасының бастығы Сәмен Бадыров тыңдап тұр-деген кеңсе тәртібіне қалыптасқан ресми дауыс Хасеннің құлағына саңқ ете түсті. Оны күтпеген ол біраз үнсіз тұрып қалды. Телефон құлағынан, -Сізді тыңдап тұрмын-деген әлгі дауыс қайталанды.

	-Сіз кешіріңіз, мен Қазақстаннан жолсапармен келген облыстық прокуратурасының аға тергеушісі Хасен Әділбековпін. Қызмет бабымен сізге жолығайын деп едім, қашан қабылдай аласыз?

	-Қазақстаннан келген әріптестерімізді уақыт пен санаспай сіздің қалауыңызға байланысты қабылдаймын.

	-Бішкек қаласына бірінші келуім еді, Бас прокуратураның қай жерде орналасқан мекен-жайын айтып жіберсеңіз, уақыт өткізбей барайын.

	-Сіз қай жерге тоқтадыңыз соны айтыңыз. Мен сізге Ф-28-35- ГДЖ деген жеңіл автокөлігін жіберейін. Соның шофері сізді алып келеді-деп тергеу басқармасының бастығы қонақжайлылық пейіл танытты.

	Манас көшесіндегі Бас прокуратураның ғимаратының екінші қабатында орналасқан тергеу басқармасының бастығының кабинетіне Хасен кіргенде, кең бөлменің қақ төрінде орналасқан үлкен жұмыс столында отырған чоң денелі, жасы қырықтың шамасындағы, прокурорлық әділет аға кеңесшісі шені бар формасын киген қырғыз жігіт орнынан тұрып Хасенге қарсы жүріп, күлімдеген бойы қолын ұсынып, жылы шырай білдіріп, бөлменің оң жағындағы екі жұмсақ креслоны нұсқап екеуі қатар жайғасты.

	Қазақ-Қырғыз дәстүрі бойынша амандық саулық сұрасқан соң, Хасен іссапармен келген жұмысын Сәмен Бадыровқа толық айтып түсіндірді. Орнынан көтерілген Бадыров, жұмыс столына барып ішкі қабарласу аппаратының тетігін басты да, арғы жағындағы адамды өзіне шақырды.

	-Маған келіңізші.

	Арада екі-үш минут өтпей бөлмеге кіріп келген жас қырғыз жігітін Бадыров, Хасенге тергеуші Арман Қайратов деп таныстырды. Соның артынша Қайратовқа, басқа жұмыстарын қоя тұрып, Әділбеков Хасеннің келген шаруасын бітіруге тікелей көмектесуге тапсырма берді. Сол жұмысты бітіргенше арнайы бір автокөлікті екеуінің қарамағына бөліп берді. Хасеннің қолын алып, жұмыс барысында кедергілер кездессе хабарласарсыз деп, визиткасын беріп жұмыс бөлмесінен шығарып салды.

	Тергеуші Арман Қайратов жас шамасы жиырмадан жаңа асқан жалындап тұрған жас жігіт. Өте әдепті, мәдениетті, өз жұмысына іскер маман екендігі білініп тұр. Бішкек қалалық мемлекеттік автоинспекциясының автокөліктерді тіркейтін бөліміне шұғыл түрде-«қара түсті «Мерседес», мемлекеттік нөмірі ФУ-89-69-ASF автокөлігі кімнің атына тіркелген» деген жазбаша сауалнама жіберді. Сол күні МАИ-дан қолма-қол жауап та алынып үлгерілді. Жауап хатта аталған «Мерседес» Бішкек қаласының тұрғыны Темірбай Төреқұловтың атына тіркелгені және оның тұрғын орны мен үйінің телефон нөмірі көрсетіліпті.

	Темірбай Төреқұловты тауып, одан жауап алу қиынға соқпады. МАИ-дың берген телефоны арқылы Төреқұлов Бас прокуратураға шақырылды. Темірбайдың берген жауабында Қазақстанның «Тайқоңыр» ауылына барғанын. Сол жердің тұрғындарынан өзі басинженер болып істейтін темір балқыту заводына керекті түрлі- түсті метал қалдықтары мен ірі қара мал терілерін сатып алғанын. Оларды төрт Камаз автокөліктеріне тиеп Фрунзе қаласына әкеле жатқанын. Жол бойы оларды МАИ мен Кеден қызметкерлері ұстап әурелеп естерін шығарғанын. Облыс орталығынан шыға берістегі жанармай құятын бекетінде милиция капитанының формасын киген бір жігіттің Түркістан қаласына ала кетіңіз деп өтініш айтуы бойынша «Мерседестің» алдынғы орындығына отырғызғанын. Оларды «Жаңаболған» деген кеден бекетінде ұстап хаттама толтырып жатқанда Темірбай жанындағы екі жігітімен төрт Камаз автокөліктерін тиегген жүгімен тастап кетіп қалғанын. Милиция капитаны сол жерде қалып қойғанына дейін айтып жауап берді.

	Арасында тергеуші қитұрқы сұрақтарын да көлденең тартты.

	-Ол милиция қапитанның аты жөнін, қызмет орнын, тұратын мекен жайын білесіз бе және Түркістан қаласына нендей шаруамен бара жатқанын айтқан жоқ па?

	-Қызмет орнын, тұратын мекен-жайын, білмеймін. Аты Сапар. Мерседеске отырған соң танысқанымызда ол өзінің атын Сапар-деп таныстырды. Сол кезде сапарымыз оң болады екен, сені Құдай кездестірген шығар дегені ойында қалғанын, фамилиясын бімейтінін, қандай жұмыспен бара жатқанын айтпағанын, бірақ «Түркістан» мейманханасының алдына сол күні кешкі сағат 5-ке дейін жету керек екенін айтқанын. Онымен қоса милиция капитанындағы формасы болғандықтан мерседестің алдыңғы орындығына отырғызып қолына жүк тиеген төрт КамАЗ автокөліктерінің құжаттары салынған папканы беріп, жолда тексеріс болса көрсетуін сұрағанын. Сапардың денелі, ұзын бойлы жігіт екенін және оның оң жақ құлағының жартысы жоқ, шұнақ екенін де айтып берді.

	Тергеуші Әділбеков тағы да қосымша сұрағын қойды.

	-Жүк артқан төрт КамАЗ автокөліктерінің жүргізушілерінің аты жөндерін, тұратын жерін толығымен айтып беріңізші?

	Төреқұловтың оған да жауабы дайын екен.

	-КамАЗ автокөліктерін үлкен трасса бойында тоқтатып, Алматыға бос бара жатқандықтан ақша төлеп, келісіп, жүгімізді тиеп алып келе жатыр едік. Олардың аты жөндерін, тұрғын орнын білмеймін. Оның бізге қажеті де жоқ еді, олардың алдында біз өзіміздің «Мерседесімізбен» жол бастап келе жатқан едік.

	-Камаздардың қораптарында ірі қарамал терілерінің астында түрлі-түсті метал қалдытары тиелгенін милиция капитаны Маратов білді ме? Сідер оған ол туралы айттыңыздар ма?

	-Оған біз ол туралы айтқамыз жоқ. Біреулер жолда тоқтата қалса мынаны көрсетерсіз деп папкаға салынған арттағы Камаздардың жолда жүру құжаттарын бердім. Маратов ол құжаттарда «ірі қарамал терілері» деп жазылғанын оқып көріп, Қырғызстанда мал терілері жоқ па деп сұрады. Оған біз жауап бермей әңгіме желісін басқа жаққа бұрып жібердік. Үлкен трассаға шыққан соң артта отырған Тауыпкел екеуміз ұйықтап кетіппіз. Шеткі кеден бекетінде тоқтатқанда бірақ ояндық.

	Тергеуші айналдыра жағалатып қойған сұрағынан түк шықпаған соң, ойындағы негізгі сұрағын тікелей қойды.

	-Маратов Сапар сіздердің контрабандалық жүктеріңізді жолбасшы болып Қырғызстанға дейін алып бара жатқанына қанша ақша төледіңіздер?

	Тергеушінің бұл сұрағын естіген Темірбай селк етіп, түрі бұзылып «Құдай сақтасын» деп жауабын жалғастырды.

	-Сапарды біз жолбасшы етіп ақша төлеп алғамыз жоқ. Ол облыс орталығының шеткі жағар май құятын бекетінде кездесті. Жолшыбай Түркістан қаласына ала кетесіздерме деген соң және оның үстіне киген милиция капитанының формасын көріп, оны «Мерседеске» отырғызып алдық. Оның түрлі-түсті метал қалдықтарын әкеле жатқанымызға ешқандай қатынасы жоқ және оны білмейді де. Біз оған ақша бергеніміз жоқ. Біз оны автокөлігімізге отырғызғанымыз, жолшыбай оның милиция формасын кигенін көргендер тоқтатып тексермейді ғой деп ойладық. Бірақ, ол ойымыз орындалмады.

	Осы жағдайды өзімен бірге болған Қосшыбай Әлиев пен Тауыпкел Тәуекеловтердің көргендерін де айтты. Қажет болған жағдайда Қосшыбай Әлиевті телефон шалып щақырып алуға болатынын білдірді. Тауыпкелдің жолсапармен ОШ облысында жүргенін, оның оншақты күннен кейін келетінін айтты. Негізінде Тәуекелов жолсапармен ешқайда кетпеген болатын. Оған сенімсіздік көрсеткен Темірбай жолсапарда жүр деп айта салған еді.

	Төреқұловтан жауап алынып жатқанда телефон арқылы Қосшыбай Әлиев те прокуратураға шақырылды. Ол айна қатесіз Темірбай Төреқұловтың жауабына ұқсас жауап берді. Жолсапрада жүрген Тауыпкел Тәуекеловтың қашан келетіні туралы анық мағлұмат болмағандықтан одан жауап аламын деп күтіп жатудың қажеті жоқ деген ойымен тергеуші Әділбеков, Қосшыбай Әлиев пен Темірбай Төреқұловтың жауаптарын алумен ғана шектелді.

	Тергеуші Хасен бес күнге алған жолсапарының орнына келген жұмысын бір күнде бітіріп, екінші күнгі № 17-ші «Бишкек-Москва» жүрдек поезының 9-шы вагонына отырып қайта қайтты.

	* * *

	Поезының 9-шы вагонының төрт кісілік 5-ші купесінде Хасеннен басқа Москваға кетіп бара жатқан орта жастағы ерлізайыпты қырғыздар мен жасы 60-тан асқан қария отырды. Ол қарияның қырғыз әлде қазақ екенін Хасен басында айыра алмады. Ерлізайыптылардың билеттері бойынша біреуінің орны төменде, екіншісінікі жоғарыда болғандықтан, сол орындарына олар жайғаса бастады. Хасеннің орны төменде, ал қарияның орны екінші қабатта болып шықты. Қарияның жасы 60-тан асса да Хасенге жүріс тұрысы ширақ, шарт қимылдайтын болып көрінді. Дегенмен, жасынан үлкенді силап өскен Хасен төменгі орнын қарияға ұсынып, өзі екінші қабаттағы орынға орналасытынын айтты. Соны естіген қария қуанып қалды.

	-Айналайын атам қазақ «түрі келгеннен түңілме»-деуші еді. Орныңды бергеніңе рахмет. Шұғыл жедел хат алып Қазақстанда тұратын немерем үйленіп соның тойына бару үшін вокзалға келіп билет алайын десем, төменгі орындар сатылып кетіпті. Алам десеңіз жоғарғы орын бар деген соң, бірдеңе етіп жетермін-деп осы орынды алып едім. «Ер азығы жолда, бөрі азығы түзде» деген ғой. Міне қарағым, Құдай өзіңді кездестіргенін қарасаңшы. Тәрбиелі жерден шыққаның көрініп-ақ тұр. Адам шет жерде жүрген соң елді, туған жерді сағынады екен. Мен 19-жасымда Москваға барып МГУ-дің биология факультетін бітіріп жолдама мен осы Қырғызстанға қызметке келіп тұрып қалдым. Жасым қазыр пайғамбар жасынан асты. Үйлі баранды болдым. Екі жыл болды зайыбымды о дүниеге аттандырғаныма. Үлкен ұлым Қырғыздың Ғылым Академиясында лауазымды қызметте, өзімнің орнымды соған бердім. Соның қолында тұрамын. Бір қыз, бір ұлым туған жерім Қазақстанда Ақтөбе қаласында тұрады. Өзім зейнеткермін сол балаларға қыдырып, өзімнен тараған ұрпақтарымды сағынып, маңдайларынан бір искегенімнен артық маған дүниенің керегі жоқ деп Хасенге риза болғандығынан ба ағынан жарылды.

	-Қарағым мына шал сұрақ беріп бір көргеннен есімді шығарды деп жүрме, қай туған боласың деді назарын Хасенге аударып.

	-Кіші жүздің төртқара деген руынан боламын.

	-Уа бәрекелді! «Аһ, Құдай» екенсің ғой. Бәрекелді, бәрекелді мен де төртқара руынанмын деді-қария қуанып. Хасен де қария да бір жақын туысын тауып алғандай көңілдері жадырап шүйіркелесіп қалды.

	Орындарына жайғасқан ерлізайыпты қырғыздарыдың бір купеде келе жатқанын Хасен мен Қария қызу әңгімеге айналысып бір сәт ұмытып кеткен де еді. Олардың әгімелерін қырғыз жігіті бөліп жіберді.

	-Кешіріңіз, қателеспесем сіз Қызғыз ССР Ғылым Академиясының Биология Институтының директоры Академик Байболов Тәңірберген Еркінұлы емессіз бе?

	-Қателескен жоқсыз, өзіңіз кім боласыз?

	-Қырғыз Мемлекеттік Университетінің биология факультетінің деканы Абдразақов Асан Қабылұлы. Жанымдағы зайыбым ол да сол Унивеситеттің химия факультетінің аға оқытушысы Ұлмекен Сабырқызы. Екеуміз де Москваға, мен докторлық, Ұлмекен кандидаттық минумумді қорғауға сапар шегіп бара жатырмыз. Құдай қаласа жолымыз болады екен. Жолсапарға Академик Тәңірберген ағамызбен бірге шығыппыз деп зайыбына бұрылып, екі алақанын ысқылап, ысқылап жіберіп, -жай дастарханыңды-деді аса бір қуанышты кейіппен.

	Сол-ақ екен дастархан да жайылды. Сусындардың әр түрінен ішіліп купенің ішіндегілердің қызу әңгімелері жалғасын тауып жарасып кетті. Олардың сұрағына Хасен өзінің прокуратурада аға тергеуші екенін айтқысы келмей, бір үлкен заводттың инженерімін деп таныстырды. Осы Бішкек қаласындағы темір балқыту завотына керекті темір тетіктеріне тапсырыс беруге келгенін айтты. Ішілген «сусындардың» қызумен түннің ортасына дейін отырып, әр кім өздерінің орындарына орналасып, демалуға жатты.

	Хасеннен басқалары жастыққа бастары тиісімен ұйқы әлеміне кіріп кетті. Бұл болса қылмыстық істің материалдарын ой елегінен өткізіп ұйқысы қашып, мазасы кетті....

	Хасеннің сеніп келгені «мерседестің» иелері Маратов Сапар олардың жолбасшысы ретінде келе жатқанын айтама деп дәметкенінен түк шықпады. Олардың жауаптары бойынша Маратов жол жөнекей жолаушы болып шықты. Маржан Сарқытованың жауабын негізінен бекітіп отыр. Енді не істеу керек?. Маратов Сапардың жаубы мен Төреқұлов, Әлиевтердің жауаптары бірін-бірі бекітіп тұр.... Әлде прокурор Қайсаровтың... «осы адвокат Азаматовтың «ход конемі емес пе?»-дегені есіне түсті. Кім біледі. Ол да мүмкін. Азаматов оперативтік жұмыс пен көп айналысқан. Оның алдында тергеу бөлімінің бастығы да болған. Айласын асырып алды артымды орағытып жүрген жоқ па екен? Мүмкін прокурор Қайсаровтың айтқаннының да жөні бар шығар деген ой Хасенді шахмат ойынындағы «ход конем жасап мат» қылатындай жан жаққа тартқылады. Бірақ, Азаматов Бішкек қаласына Хасеннің баратынынан хабарсыз. Маратов түрмеде жатыр. Азаматов болса облыс орталығынан еш қайда шыққан жоқ. Хасен Бішкекке жүретін күні түске дейін Азаматов пен түрмеде Маратовтан жауап алғанда бірге болды. Түстен кейін өзінің ешкімге айтпай Бішкек қаласына жүріп кеткенін сараптап Азаматовтан күмәнданғаны дұрыс емес екенінін ойлаған ойынан алып тастады.

	Хасен оң жамбасынан сол жамбасына аунап түсті де тағы бір кенеттен келген ойы оған маза бермей ұйқысын қашыра берді. Ол ой оны жетектеп, шекарада ұсталған төрт КамАЗ автокөлігінің үстіндегі жүгімен із түзсіз жоғалып кеткеніне алып келді.

	...Иә, кеден қызметкері С. Ұйықтамасов шекарада ұсталған контрабандалық түрлі түсті метал қалдықтарын тиеген төрт КамАЗ автокөлігін облыстық Кеден Басқармасына апарып өткізуге алып келе жатқан жолда, бірінші КамАЗ автокөлігінің кабинасынан ауысып подполковник Жәдігер Сыздықовтың «Жигули» автокөлігіне ауысып отырған. Төрт КамАЗ автокөліктерінің жүргізушілеріне артымыздан келерсіңдер, қалаға кіреберіс кеден бекетінде күтіп аламын деп озып кеткен. Сол төрт автокөлік жүгімен қайда кеткені белгісіз, құмға сіңген судай жоқ болып, осы күнге дейін із-түзсіз хабарсыз кетіп отыр.

	Осы автокөліктер жүгімен табылмай кетсе Маратов Сапарға қызмет бабын жеке бас пайдасына пайдаланған, қызмет бабын асыра сілтеген, түрлі-түсті метал қалдықтарын контрабандалық жолмен жолбасшы болып алып бара жатқан деп арнайы қаулы шығарылып тағылған айып бекітілмей кетуі мүмкін. Оның үстіне ең соңғы үміттері де жоққа шығып Маратов Сапар тек «жолаушы» болып қалайын деп тұр. Онда Маратовты қылмыс жасады деп сотқа берген күннің өзінде де, ол сот залынан ақталып кетуіне ешбір кепілдік жоқ екенін екшелеген ой өрісі Хасеннің мазасын қашырды.

	Облыстық Мемлекеттік автоинспекциясына жоғалған төрт КамАЗ автокөліктерінің тіркеудегі мемлекеттік нөмірлері арқылы ол автокөліктер қай мекеменің, не болмаса қандай адамның атына тіркеліп, олардың тұрақ орнын көрсетіп анықтама беруін сұраған жазбаша сауалнамасына да жауап келмеді. Хасеннің есіне сол түсті де, қалаға келген соң соның жауабын алу қажет екенін ойына бір түйіп қойды.

	Осы көліктерді табу жөнінде облыстық ішкі істер басқармасының қылмысты іздестіру бөліміне арнайы жазба түрде тапсырма беру туралы және кеден инспекторлары Б. Қырағыбаев, С. Ұйықтамасов, подполковник Жәдігер Сыздықовтан жауап алу керек екенін іштей жоспарлап, соларға қоятын сұрақтарын топшылап жатып, әбен талықсып таң қылаң бере Хасен ұйқы әлеміне кіріп кетіп, сәл тыныстады. Ұйқтап жатса да мыйы дем алмай жұмыс істеумен болды. Көрген түсінде де жоғалған КамАЗ көліктерін іздестіріп жалғастыра берді. Біресе МАИ қызметкерлері мен бірге тік ұшаққа мініп аспанға көтеріліп, бірде шым шытырық жерлерді аралап іздестіруде болды. Қайдан пайда болғаны белгісіз, бейтаныс бір адам «іздеп жүрген КамАЗдарыңның қайда тұрғанын білем, жүріңдер деді де, «міне іздеген КамАЗдарың тұрған жеріне келдік»- деді. Хасен «Камаздар тұрған жерге келдік» деген түсіндегі сөзді естіп қуанып кетіп оянса, жанында вагонның жолсерігі «келдік» деп Хасенді оятып тұр екен. Хасен бір аунап түсті де, көріп жатқан түсін ары жалғастырғысы келіп, көзін қайта жұмып «КамАЗдардың қай жерде тұрғанын» іздемек болды. Төменгі орындағы Академик ағасының «баурым-Хасен түсетін жеріңе келіп тоқтадық»- деген сөзі Хасеннің ұйқысын шайдай ашып жіберді....

	* * *

	Жолсапардан келген күні Хасен үйінде дем алды. Ертеңінде жұмысына барды. Маратовтың қылмыстық ісін алып екінші қабатта орналасқан тергеу бөлімінің бастығы Макенов Фазылдың кабинетіне көтерілді. Макенов тергеуші Әділбековтің қылмыстық іс бойынша баяндамасын тыңдап болғаннан соң облыстық прокурордың тергеу барысын қадағалайтын бірінші орынбасары Бақтыбаев Сабырға барып тергеудің барысы жөнінде хабарлама жасады. Үшеуі біраз ақылдасып Маратов Сапарға тағылған айыптың дәлелдемелері жеткіліксіз екендігін және қандай тергеу амалдарын жүргізу керек екенін баяндау үшін облыстық прокурор Қайсаровке барды. Тергеу барысымен танысқан облыс прокуроры Қайсаров тергеуші Әділбековке біраз шүйілді. Осы уақытқа дейін жүгімен жоғалған төрт КамАЗ автокөліктерінің жүргізушілерін таппағанын. Олардан жауап алмағанын. Сүйтіп уақытты өткізіп алғанына және облыстық МАИ-дан ол автокөліктерінің тіркеуде бары, жоғы туралы мәліметті әлі күнге дейін сұратып алмағанын. Автокөліктерді ұстаған кеден қызметкерлерінен және облыстық ішкі істер басқармасының қоғамдық тәртіпті сақтау бөлімінің бастығының орынбасары милиция подполковнигі Сыздықовтан ол жаққа қалай барғаны, оның бұл іске қатысының бары-жоғы туралы жауап алынбағаны жөнінде қатты кейіді. Егер Маратовтың қылмысы бекітілмей, ол абақтыдан босаған жағдайда Әділбековтің тергеушілік қызметімен хош айтысуына дейін айтып, қатаң ескерту жасады.

	Содан кейін тергеу бөлімінің бастығы Макенов пен өзінің бірінші орынбасары Бақтыбаевқа да қатаң сындар мен ауыр-ауыр сөздер айтты. Ақыры облыс прокуроры Қайсаров алдында отырған үшеуіне де, бір жұманың ішінде Маратовтың қылмыстық ісінің тергеуін бітіріп сотқа жіберуге тапсырма берді.

	* * *

	Тергеуші Әділбековтің жазбаша сұраунамасына облыстық МАИ бөлімінен келген жауап хатында төрт КамАЗ автокөліктеріне тағылған мемлекеттік нөмірлер облыстық МАИ бөлімінде тіркелмегендігі және ол нөмірлер қолдан жасалғандығы туралы көрсетіліпті.

	Куә ретінде сұралған кеден инспекторы Қырағыбаев төрт КамАЗ автокөліктерін түрлі түсті метал қалдықтарын контрабандылық жолменен әкетіп бара жатқан жерінен ұстап акт жасағанын. Сол ұсталған автокөліктеріне кеден инспекторы Ұйықтамасовты отырғызып облыстық Кеден басқармасына апарып тапсыру үшін жібергенін. Автокөліктердің жүргізушілерінің төл құжаттары мен жол құжаттарын оларға қылмыстық іс қозғалмайынша тәркілеп алуға құқы жоқтығынан өздеріне қайтарып бергенін де айтып жауап берді.

	Куә ретінде сұралған кеден инспекторы Ұйықтамасов әріптесі Қырағыбаевтың жауабын бекіте отырып, подполковник Сыздықов жолда оларды қуып жетіп «қалай келе жатырсыңдар» деген сұрағына төрт КамАз-дың да бірнен соң бірі қалыспай келе жатқанын. КамАЗдардың шоферларына қалаға кіре беріс жердегі кеден бекетінінен күтіп алатынын айтып, олардан озып Сыздықовтың «жигули» автокөлігіне отырып кеткенін. Қалаға кіре беріс жердегі кеден бекетінде Сыздықовтың автокөлігінен түсіп қалғанын. Төрт КамАЗ автокөліктерінің із-түзсіз жоғалғанын айтып жауап берді.

	Куә ретінде сұралған облыстық ішкі істер басқармасының қоғамдық тәртіпті сақтау бөлім бастығының орынбасары Ж.Сыздықов Жаңаболған ауданында қызмет бабымен жолсапарда болып қайтып келе жатып кеден мен МАИ бекетінде контрабандалық жүк пен ұсталған төрт КамАЗ автокөліктерін көргенін. Кеден инспекторы Қырағыбаев ұсталған автокөліктерді жүгімен облыстық Кеден Басқармасына бір инспекторды қосып жіберсем қайтеді деп одан ақыл сұрағанын. Ол жағын өздерің білесіңдер дегенін. Сүйтіп төрт КамАЗ-ды бір кеден инспекторы жолбасшы болып облысқа алып кеткенін. Жолда оларды артынан қуып жетіп тоқтап, алдыңғы КамАЗ-дың кабинасында отырған кеден инспекторынан олардың қалай келе жатқанын сұрағанын. Сол жерде кеден инспекторы Ұйықтамасов жерге түсіп, оның жеңіл автокөлігіне отырғысы келіп сұрағанын. Ол мініп келе жатқан «жигулидің» артқы екі орны бос болғандықтан оған қарсылық көрсетпегенін. Кеден инспекторы төрт КамАЗ автокөліктерінің жүргізушілерін шақырып алып, оларды қалаға кіреберістегі кеден бекетінен күтетінін айтқанын, сүйтіп кеден инспекторы оның көлігіне отырып, қалаға кіре беріс жердегі кеден бекетінде түсіп қалғанын. Кеден қызметкерлерінің жұмыстарына араласпағанын, олардың жұмыстарына қатынасы жоқ екенін айтып жауап берді.

	* * *

	Облыстық прокуратураның аға тергеушісі Әділбеков өзінің өндірісіндегі қылмыстық істің материалдарын қайталап қарап Маратовқа қылмыстық кодекстің төрт бабымен айып тағылғанымен, оның әрекетінде сол қылмыстардың белгілері бар екенін бекітетін бір де-бір дәлелдеме болмағандықтан не істерін білмей басы қатты.

	Біріншіден, Маратовқа тағылған «қызмет бабын бас пайдасына пайдаланды» деген айыпты бекітетін бір де-бір куә, не болмаса тіпті бір құжат қылмыстық істің матералдарының ішінде жоқ.

	Екіншіден, «Қызмет бабын асыра сілтеді» дейтін айыпты бекітетін, оның төрт КамАЗ автокөліктеріне тиелген контрабандылық заттарды жолбасшы болып басқарып алып бара жатыр дегені де бекітілмеді. Маратов «жол жөнекей жолаушы» болып шықты. Оны Маржан Сарқытова, Темірбай Төреқұлов пен Қосшыбай Әлиевтердің жауабы толық бекітіп тұр.

	Үшіншіден, Төрт КамАЗ автокөліктеріне тиелген түрлі-түсті метал қалдықтарын контрабандалық жолмен әкетіп бара жатқандарға Маратовтың қатынасы бар дейін десе, ол автокөліктер тиеген заттарымен із-түзсіз жоғалып табылмай отыр. Осы контрабандалық заттарды алып бара жатқандарға Маратовтың қатынасы болу мүмкін деген, тек күдік қана. Шындығы шешілмеген күдік айыпталушының пайдасына шешіледі деген заң қағидасы Маратовтың жағында.

	Осының барлығын баяндауға Маратовтың қылмыстық ісін алып тергеуші екінші қабаттағы облыс прокуроры Қайсаров Сағымбай Қайсарұлының кабинетіне көтерілді. Қабылдау бөлмесінде біраз уақыт күтіп, кезегі келгенде Әділбеков прокурордың кабинетіне кірді.

	Тағылған қылмысқа Маратовтың қатынасы жоқ деген тергеушінің баяндамасын аяғына дейін тыңдауға сабырсыздық жасап Қайсаров ішкі телефон арқылы қабылдау бөлмесіндегі хатшы қызға өзінің бірінші орынбасары Бақтыбаев пен тергеу бөлімінің бастығы Макеновті тез шақырып келуді бұйырды. Шақыру бойынша келген екеуі тергеуші Әділбеков отырған қосалқы столға жайғасып отыра бергенде, прокурор Қайсаров орнынан түрып үшеуіне сұстана қарады. Қайсаровтың мінезіне бұрыннан қанық алдында отырған үшеуі де орындарынан ата түрекелді.

	Екі қолын артына ұстап кабинеттің ішін адамдап өлшегендей арлы берлі үнсіз жүрген облыс прокуроры шалт бұрылып түрегеліп тұрған үшеуіне бірдей шүйлікті.

	-Тәртіптен мүлде жұрдай болғансыңдар. Берілген тапсырмаға немқұрайды қарайсыңдар. Бір жұма болды Маратовтың қылмыстық ісінің тергеуін бітіріп сотқа жіберіңдер дегеніме. Оның орнына мына тергеушің Маратовтың әрекетінде қылмыс белгісі жоқ деп ұялмай, қызармай алдыма келіп отыр. Бұл тергеуші ме әлде қорғаушы ма? Қайдан тапсаңдар одан табыңдар жүгімен жоғалды деген төрт КамАЗ аватокөліктері мен олардың жүргізушілерін. Маратовтың қылмыстық ісін үш күн ішінде сотқа жіберетін болыңдар. Осының бәрін қадағалауды тікелей саған тапсырамын деп өзінің бірінші орынбасары Бақтыбаевқа қарады.

	Содан кейін тергеуші Әділбековті кабинетінен шығарып жіберіп Бақтыбаев пен Макеновті алып қалып, екеуін де бір-аз қуырды.

	-Немене сендерде субординация деген болмай ма? Неге тергеуші екеуіңнен асып, баса көктеп маған кіріп келіп Маратовтың әрекетінде қылмыс белгісі жоқ деп менен шүйінші сұрайды.

	Макеновке бұрылып одан ары зіркілдеді.

	-Неге қызмет бабыңды пайдалана білмейсің? Тергеуші маған кірерден бұрын, алдымен саған барып істің мән-жайын баяндап, одан кейін екеуің Бақтыбаевқа барып, істі жан-жақты талқыламайсыңдар ма? Тергеуші бірден маған кіріп мәселені өзі шешетін болса, онда сенің керегің не? Өзіңнің қарамағағыңдағы тергеушілерді қадағалай алмасаң сенің орныңа Әділбековті қоятын шығармыз. Бұдан былай мұндай жағдай қайталанбайтын болсын. Қарамағыңдағы тергеушілеріңді тәртіпке шақыратын болыңыз. Сіз боссыз!

	Кабинетінде жеке қалған өзінің бірінші орынбасары Бақтыбаевқа да жетесіне жетерлік ескертулер айтылды.

	-Сіз менің бірінші орынбасарым емессіз бе? Мен Маратовты қамауға санкция береді екенмін. Ал, сіз тергеудің барысын қадағалаудың орнына жайбрақат немқұрайдылық жасап отырсыз. Әлде қылмысы жоқ деп Маратовты абақтыдан босатып, қамауға санкция берген мені мұқатқыңыз келетін әрекетіңіз бар ма деген ойымды да жасырғым келмейді. Бірімізге біріміз сеніп жұмыс істемесек, онда екуміз де орнымызды босатқанымыз жөн шығар. Бақтыбаевқа тесіле қарап үнсіз отырып қалды.

	Бақтыбаев ақтала бастады.

	-Сізді мұқатайын деген ой менде мүлдем болған жоқ. Алайда оның сөзін Қайсаров бөліп жіберді.

	-Мен саған сенімсіздік тудырып отырғаным жоқ. Тергеу жұмыстары нашарлап бара жатқанын сезгендігімнен айылыңды тартып, тізгініңді тежеп ұста дегенім ғой деп сағатына қарады.

	-Обкомға баруым керек. Маратовтың қылмыстық ісінің тергеу барысын тікелей өзің қадағалайтын бол. Сөз осымен бітті дегендей ол орнынан тұрды.

	* * *

	Жұмыс орнына қайтып оралған тергеуші Әділбеков Облыстық Ішкі Істер Басқармасының қылмысты іздестіру бөлімінің бастығына телефон шалды. Жүгімен жоғалған төрт КамАЗ автокөліктерді іздестіру туралы жазбаша берген сұраунамасына жауап күтіп отырғанын айтты. Оған қылмысты іздестіру бөлім бастығы, іздестіру жұмыстарының жедел түрде жүріп жатқанын, бірақ осы уақытқа дейін нәтижесіз екенін көрсетіп жазбаша жауап хатына қол қойып жібергенін айтты.

	Хасен Байсалдыұлы жастайынан жазықсызды жазалама. Ақиқаттың ақ туын жоғары ұста. Сүрінгенді жебе. Бүлінгенді қолыңнан келсе бүтінде. Жазықты мен жазықсыздың таразысын тең ұста. Қылмыстыны заң жолымен тезге сал. Кінәсізді - кінәләма. Тексерген ісіңнің ақ қарасын әділдікпен айыра біл. Адам тағдырына немқұрайды қарама-деп тәрбиленгендігінен, қолына алған істі күнделікті жұмыс тәжірибесінде байыптап жан-жақты сараптап әділ шешуге әдеттенген.

	Маратов Сапардың қылмыстық ісін жүргізу басында Хасенге оңай сияқты көрінген. Маратовтың «мен жол жөнекей жолаушы едім» деп облыс прокурорының атына жазған арызынан кейін істің мән-жайы мүлдем басқадай бетбұрыс алған сияқты. Оған да басында мән бергісі келмеген-ді. Бірақ, Сарқытова Маржанның жауабы мен қырғыз ағайындардың жауаптары Хасенді көп ойландыратын болды. Себебі оған қылмыстық іс бойынша кезек күтіп тұрған екі шешімнің бірін таңдау қажет екені есінен шықпады.

	Біріншісі, Маратовтың әрекетінде қылмыс белгісін бекітетін дәлелдеменің жоқтығы.

	Екіншісі, прокурор Қайсаровтың барлық мүмкіншілікті жасап Маратовтың қылмыстық ісін сотқа жіберу керек деген тікелей талабы.

	Бірінші шешімге келсе Маратовты түрмеден босату керек. Онда облыс прокурорына адамды заңсыз қамады деп сөз келері хақ. Дәл солай бола қалса прокурор Қайсаров айтқандай Хасен «тергеушілік қызыметімен хоштасуы» мүмкін. Қызметінен хоштаспаған күнде де әкімшілік жаза алатындығы анық.

	Екінші шешімді таңдап қылмыстық істі сотқа жіберсе Маратов дәлелдеменің жоқтығынан сот залынан ақталып кетіп, оның ұшығы заңсыз адамды қылмысқа тарттың деп өзіне тиуі, тіпті қылмыстық жауапқа тартылып кетуі де мүмкін екендігі Хасеннің мазасын қашырды.

	Маратов Сапардың тағдырына немқұрайды қарауға болмайтынын да ойлаумен болды. «Немқұрайдылық-адамның жандүниесінің жалаңаштануы»-деп орыстың қара сөз шебері А.Чеховтың айтқанын әр қашан есіне сақтайтыны Хасеннің ойына тағы да оралды. Әділдік жолымен шешім қабылдауды жөн көрді. Сүйтіп, қылмыстық істің ішіндегі жиналған материалдардың үтірі мен нүктесіне дейін түк қалтырмай күні бойы қарап, оқып ой елегінен өткізді. Тым болмағанда оны қылмысқа тартып, айыптау қортындысын жазып, сотқа жіберуге бола ма деп дәметкенінен бір кішкене ілгішек дәлелдеменің ретін таба алмады.

	Жұмыс мерзімінің аяқталғанына едәуір уақыттың өткенін, бөлме сыпырушы әйелдің келгенінен байқаған Хасен, қағаздарын жинастырып, екі шешімнің біреуін таңдауды ертеңгі күннің еншісіне қалдырып үйіне қайтты.

	Ертеңінде тергеуші Әділбеков барлық жүргізілген тергеу амалдарының қортындысы бойынша Маратов Сапар Ғалиұлының әрекетінде қылмыс белгісін бекітетін дәлелдемелердің жоқтығын негізге алды. Ары қарай оның қылмыс жасағанын бекітуге арнап жүргізетін тергеу тәсілдері мен амалдарының таусылғанын ескерді. Соған байланысты қылмыстық істі өндірісінен қысқарту және Маратов Сапарды абақтыдан босату туралы қаулы шығарды. Бір томдық

	Маратовтың қылмысты ісіне қаулыны тігіп, кеңсе меңгерушісіне журналға тіркетіп, тергеу бөлімінің бастығы Макеновтың қолына апарып беру үшін өткізді.





Сылдыр сөз, сыпсың өсек.


	Мұндай хабар тез тарайтыны белгілі. Облыстық прокуратураның қызметкерлерінің арасында кенеттен көтерілген, жолындағы тау-құздарды бұзып, өзімен алып кететін құйындай, неше түрлі ыбыр-сыбыр алып қашпа сөздер гуілдеп кетті. Осындай кезде өсектің өрті лапылдап жанып, оның жалынына шалынған қызметкерлер үшке бөлінетіні қашаннан өмірде жиі кезесетіні сияқты, облыстық прокуратура ғимаратының ішінде сыбыр-сыбыр сөздер мен сымсыз сыпсың өсектер құлашын жайып кетті.

	Біріншілері, облыстық прокурорға жағымпаз-жандайшаптар. Олар тіпті тергеуші Әділбеков Маратовтан үлкен мөлшерде пара алыпты-мыс. Тергеушілік қызметімен хоштасса да, алған парасының мөлшерінің көптігінен қызмет істемей-ақ, біраз өмір сүруге жарайды екен деген өсек сөздерді қоздырды.

	Екіншілері, Әділбековке жандары ашитын қызметтес жолдас- жоралары. Олар, Хасеннің, біреудің ала жібін аттамайтынын, қолының таза, басындағы миының қатты істейтінін, әр қылмыстық істің тергеуін ақиқатына жеткенге дейін әділдік пен шиеленген түйінін байыппен шешетінін білетін болғандықтан, бірінші топтағылардың пара алды деген өсектеріне сенбейтіндер. Екінші топтағылар Әділбековтің қамын ойлап жаны ашитындар.

	Осы екі топтағылар көшеде, дәлізде, тіпті қызмет бөлмелерінде кездесе қалған кезде өз пікірлерін ашық анық айтпаса да, сырт бейнелерінен, қас-қабақтарынан қай топта екендері сезіліп қалып жүрді.

	Үшіншілері, жоғарғы екі топқа да қосылмай «бадрақ көз, сен тимесең мен тимейіннің» тонын жамылған, тасада тығылып жатып тас ататындар. «Ұры ит соқ-соқ, қай жеңгенің менікі»-деп қызметтерінен айрылып қалмау үшін келешекке өздерінше болжам жасап отыратын «тоғішерлер» тобы. Екі топқа да сөз тастап, олардың әр қайсысының ішіндегі ойларын көздерінен таныйтын, өсектің отының көрігін басып, үрлеп, қыздырып, сол өсекті базар- вокзал басына жеткізіп, соларына масайрап отыратындар. Олардың қолдарынан еш нәрсе келмесе де, жоғарыдағы екі топтың қайсысы жеңсе де, соған мәз болып өз ұпайлары түгелдігіне телміріп отыратындар тобы.

	Осы бірінші мен үшінші топтағылардың «қолдары қанданып, ауыздары майланып» Әділбековтің тағдыры немен бітеді деген ойларын өрбітумен болғаны соншалық, қызметтері өз жайларына қалды. Кабинеттерінің есіктерін ашып қойып, шыбынның ызыңынан хабар алатындай, дәліздегі дыбыстардың бәрін тыңдап отыратын болды.

	Тергеуші Әділбековтің әділ шешім шығарған қаулысы облыстық прокуратура бойынша үлкен «сенсацияға» айналды. Тіпті облыстық прокуратурасының ішкі шеңберінен шығып, ілезде өсек лебі соққан желге жеткізбестен бір тәулік болмай жатып қарапайым қала тұрғындарын аралап кете барды.

	Бұл «сенсациялық хабармен» үшінші топтың «жұмысты жедедел жүруінің арқасында» адвокат Жомарт Азаматов та құлағдар болды.

	* * *

	Үш жікке бөлінген облыстық прокуратура қызметкерлерінің тергеуші Хасен Әділбековті шұғыл түрде жедел (оперативтік) жиналысқа салып, оны «іреп-сойып, ертоқымын алып, жүгенін сыпырып жіберетін шығар» деген үміттері орындалмады....

	Бір том болып тігілген қылмыстық істі қолтығына қысып кабинетке кірген Макенов пен Бақтыбаевты көрген облыс прокуроры Қайсаров Маратовтың қылмысты ісінің тергеуін бітіріп сотқа жіберуге айыптау қортындысын бекіту үшін қол қойдыруға алып келген ғой деп ойлап, оларды күлімсіреп жылышырай қарсы алды.

	-Тергеуші Әділбековтің өзі неге келмеді.

	Жауап берудің орнына Макенов үндемей, жасқаншақтап, төмен қараған күйі Маратовтың қылмыстық ісін қысқарту және оны абақтыдан босату туралы тергеуші Әділбековтың шығарған қаулысын Қайсаровқа ұсынды.

	«Қылмыстық істі қысқартып, абақтыдан босату туралы ҚАУЛЫ»-деген жазуға көзі түсіп кеткен Қайсаров жаңағы бетіндегі жайдарлы жайма шуақ күлімдеген маскасын сыпырып алып, лезде салқын қабақ, сұсты, қатыгез маскасына ауыстырып, орнынан тұрып, анау екуін «көзімен ішіп-жеп», оларға тосыннан не айтарын білмей біраз үнсіз, қып-қызыл боп, ыза кернеп тұрып қалды.

	Үнсіздікті тергеу бөлімінің бастығы Макенов бұзып жіберді.

	-Әділбеков қылмыстық істі қысқарту қаулысын Қылмыстық Іс Жүргізу Кодекісінің тергеушіге берілген құқын бекітетін баптарының негізінде шығарған. Қылмыстық іс бойынша жинақталған материалдардың ішінде Маратовты айыптайтын бір де бір дәлелдеме жоқ – дегені сол екен, Қайсаровтың дауысы тым қатқыл шықты.

	-Жап аузыңды! деп қолын Макеновке бір сілтеп жұмыс креслосына отыра кетті.

	-Бір де бір дәлелдеме жоқ деп айтуға қалай аузың барып тұр. Сендер қылмыскерлердің қылмысын тергейтін тергеушілер емес, қылмыскерлерді қорғайтын қорғаушыларсыңдар. Қарамағыңда бір қора тергеушілер отырып қалайша дәлелдеме жоқ дейсің. Осындай болмашы кіші-гірім қылмысты дәлелдей алмасаңдар несіне тергеу бөлімінің бастығымын деп дардай болып, ұялмай қызармай еңбек ақы алып отырсың-деп Макеновке шүйілді.

	Бақтыбаев, прокурордың алдындағы қосалқы столда басын төмен салып, бір сөз айтсам маған да дүрсе қоя берер деген ойының жетегіне еріп үнін шығармай отыр.

	Қайсаров электр қоңырауының түймесін басып, есіктен кірген хатшы қызға тапсырма берді.

	-Тергеуші Әділбековті шақыр.

	Прокурордың дауысы орыстың шіркеуінің қоңырауындай шаңқылдап қатты шықты.

	Есіктен кірген тергеуші Әділбековтің сәлеміне отырғандардың еш біреуі де жауап берген жоқ және оған отыр деп айтпаған соң кабинеттің орта шеніне келіп тік тұрып қалды.

	-Сен кімсің сонша қылмыстық істі қысқартып, менің қамауға берген санкциямды бұзатын. Ол, Әділбековті атып жіберуге оғы жоқ тапаншаның ұңғысына ұқсас көзімен сұстана қарады.

	-Мен сіздің қамауға берген санкцияңызды бұзып тұрған жоқпын. Қылмыстық іс бойынша Маратовқа айып тағып істі сотқа жіберетін дәлелдеме болмағандықтан қылмыстық істі қысқартып, оны абақтыдан босату туралы шығарған қаулыны бекітуіңізді сұрап тұрымын.

	-Міне, Макенов бастаған тағы бір «қорғаушының» сөзін қара. Сен қорғаушы емессің тергеушісің ғой, неге сол дәлелдемелерді таппайсың-деді прокурор.

	-Дәлелдеме табу үшін сіздің тапсырмаңыз бен Бішкекке де барып келдім. Одан еш нәрсе шықпады. Төрт КамАЗ контрабандалық жүгімен жоғалып кетті. Ол туралы облыстық ішкі істер басқармасының іздестіру бөліміне жазбаша сұраунама бердім. Олар іздестіріп жатырмыз. Әзірге табылмай тұр-деп жазбаша жауап жіберді. Тергеудің барлық амалдарын жасадым. Өзіңіздің атыңызға Маратов «жолаушы» едім деп арыз жазды. Оның ол арызы тергеу материалдарымен бекітіліп отыр. Сондықтан істі қысқартудан басқа амал қалмады. Ертең сот залынан Маратов ақталып кетсе, оны заңсыз қылмысқа тартың деп мені қылмыстық жауапқа таруы мүмкін-деді Әділбеков.

	-Естідіңдерме мынаның айтып тұрғанын. Сендерді адвокатураға жіберіп, Азаматов бастаған адвокаттарды сендердің орындарыңа отырғызу керек деп, кекету сөзін үшеуіне тигізе айтты прокурор Қайсаров. Кекету сөзді айтуын айтса да, тергеушінің айтып тұрғанының жөні бар. Маратов сот алдында ақталып кетсе, онда мәселе насырға шабатынын ішінен мойындап тұрса да, ол ойын бүгіп қалып, сыртқа шығармады.

	-Сен боссың бара бер деді Әділбековке қарап.

	Әділбеков бөлмеден шығып кеткен соң, біраз үнсідіктен кейін, Қайсаров адында отырған өзінің орынбасары мен тергеу бөлімінің бастығына сұстана қарады.

	-Облыстық және қалалық прокуратураның барлық қызметкерлерін шақырып жедел жиналыс жасап, осы іс бойынша тергеуші Әділбековті тыңдап, оған әкімшілік жаза беруіміз керек, басқа да қызметерлер мүндайды келешекте жасамас үшін.

	Бағанадан үндемей отырған Бақтыбаев, басын төмен салып, жасқаншақтанып, дауысын әрең шығарды.

	-Сағымбай Қайсарұлы деп міңгірлеп сөзін бастап кетті. Жедел жиналыс жасап Әділбековті бұл қылмыстық іс бойынша тыңдап, басқа да қызметкерлерді құлақтандырғанның қажеті жоқ сияқты. Әділбеков жедел жиналыста да жаңағы айтқан сөзін қайталайды. Біздің көзімізге айтпағанмен оны құптайтын да қызметкерлер табылады. Олар елге жаяды. «Қазаннан қақпақ кетсе, иттен ұят кетеді» демекші, әзірге жабулы қазанның бетін ашпайық. Онсызда осы прокуратура қызметкерлерінің арасында алып қашпа өсек сөздердің күңкілі бар сияқты. Дәл кәзір қылмыстық істің ішінде Маратовқа тағылған қылмыс жалаңаш болжам, нақты дәлелдемелер жоқ. Ол іс бойынша Маратов жол жөнекей жолаушының ролін атқарып тұр. Түрлі-түсті метал қалдықтарын тиеген төрт КамАЗ автокөліктері жүргізушілерімен ізсіз жоғалып кеткен. Күндердің күнінде сот алдында Маратов ақталып кететін болса, мәселе үлкен насырға шабуы мүмкін. Сондықтан Әділбековтің шығарған қаулысын бұзып, осы істі жібі түзулеу, бір тергеушінің өндірісіне беріп, тергеуін тезірек бітіріп істі соттың қарауына жіберу дұрыс па деп ойлаймын. Онымен қатар басқа тергеуші істі тексерген кезде Әділбековтің «бұл іске мүдделі болды ма?» деген сұраққа жауап та табылып қалуы да мүмін. Әзірге Әділбековке осы қылмыстық істің тергеу мерзімін созып жіберді деген сылтаумен арнайы бұйрық шығарып әкімшілік жаза тағайындаған жөн бе деген ұсынысым бар. Оған қалай қарайсыз?

	Тергеушімен өзінің бірінші орынбасарын тыңдаған соң ашуы сабасына түсіп, райынан қайтып Қайсаров Бақтыбаевқа бұрылды.

	-Сенің айтқаныңның да жөні бар шығар, Әділбековтің шығарған қаулысын бұзуға қаулы шығарып оны өзің бекітіп, қылмыстық істің тергеуін басқа тергеушіге беріңдер.

	Содан кейін Макеновке бұрылып, осы іс бойынша тергеу уақытының мерзімін созып жібергені үшін деп Әділбековке қатаң сөгіс жариялап және істің тергеу барысын қадағаламағаның үшін деп өзіңе ескерту жариялау туралы менің атымнан бұйрықтың жобасын жазып алып кел деп тапсырма берді.

	Сол күні түс ауа облыстық прокурордың орынбасары Бақтыбаев тергеуші Әділбековтің милиция капитаны Маратовтың үстінен қозғалған қылмыстық ісін қысқартып, оны абақтыдан босату туралы шығарған қаулысын, тергеу амалдары толық жүргізілмей ерте шешім қабылданған деген сылтаумен өзінің атынан қаулы шығарып бұзды. Аталған қылмыстық істің тергеуін ары қарай жүргізу үшін облыстық прокуратураның аға тергеушісі Шегебаевтың өндірісіне берді.

	Облыс прокуроры Қайсаровтың бұйрығымен тергеуші Әділбековке қатаң сөгіс, тергеу бөлімінің бастығы Макеновке ескерту жарияланды. Сүйтіп прокуратураның қызметкерлерінің арасында лапылдап от болып жанып тұрған өсек-аяңдары бықсыған қолаңтаға айналып, ол су сепендей ілезде өшіп, басылып қалды.

	Облыс прокурорының аталған бұйрығы қандай құпиялық түрде шығарылғанымен, гу-гулеп қала мен аудандардағы құқық қорғау мекемелеріндегі қызметкерлерінің арасын аралап кете барды. Cүйтіп, «Ел құлағы елу»-деген қазақтың мақалы өмірден алынғандығын бекіткендей болды. Прокуратураның үшінші тобындағы қызметкерлерінің үздіксіз жүргізген «жұмыстарының» нәтижесінде бұл хабар адвокат Азаматовқа да, түрмедегі Сапарға да сымсыз телефон арқылы келіп жетті.





Тергеуші Қали Шегебаев


	Аға тергеуші Шегебаев Қали Дәуренбайұлын адвокат Жомарт Азаматов бұрыннан, олыстық ішкі істер басқармасының қылмысты іздестіру бөлімінің бастығы болып істеп жүрген кезінен бастап білетін. Қали ұзын бойлы, сымбатты, жасы 40-ты алқымдаған жігіт. Тергеуші болып біраз жылдан бері істейді. Бастықтарға жағымпаздығы жағынанан алдына жан салдырмайды. Кейде шаш ал десе, бас алатын да мінезі бар. Тергеу жұмысына сауатты болғанымен бастықтар не айтса соны жасауға тырысып, олардың көңілдерінен шыққысы келіп, ақ нәрсені бастықтар қара десе, заңды қоншынан басып қара деп дәлелдеуге өте «шебер» тергеуші. Өзінің ұстап отырған бағытын бастықтардың қас-қабағына қарап тез өзгертіп, бастықтарға жағымпазданып, ыңғайын тауып жұмыс баспалдағымен жоғарылап қалалық прокуратураның қатардағы тергеушілік қызметінен облыстық прокураткраның аға тергеушілігіне дейін көтерілген.

	Маратовтың қылмыстық ісінің тергеуін Шегебаевқа берді дегенше, ол қылмыстық істі сотқа қайткен күнде де жібереді деп есептеді Жомарт. Себебі тергеуші Шегебаев прокурор Қайсаровтың тапсырмасын өлсе де, тірілсе де орындайтына күмән келтірмеді. Осыны ойлаған Жомарт тергеуші Шегебаевтың алдын алып, түрмеге барып қорғауындағы Сапар Маратов пен кездесуді жөн көріп, түрмеге келді.

	...Тергеу камерасының есігінен кірген бойы Сапар амандық саулықты сұрай салысымен қорғаушысы Жомарттан оның қылмыстық ісін неге басқа тергеушіге бергенін сұрады.

	-Оны қайдан білдің ?

	-Түрменің арнайы бөлімі шақырып, -тергеушің өзгерді- деп бір қағазға қол қойдырды. Бар білгенім енді менің ісімнің тергеуін Шегебаев деген жүргізеді екен. Ол тергеушімен таныстығыңыз жоқ па ?

	-Менің естуімше Хасен Әділбеков қылмыстық ісіңді қысқартып, сені абақтыдан босату туралы қаулы шығарыпты. Оған келіспеген облыстық прокурордың бірінші орынбасары ол қаулыны бұзып, қылмыстық істің тергеуін ары қарай жүргізу үшін аға тергеуші Шегебаевқа тапсырыпты. Оны сен білуің мүмкін. Ол қалалық прокуратурада қатардағы тергеуші болып істеген. Әділбековтің шығарған қаулысымен таныстырған жоқ. Заң бойынша ол қаулынмен таныстыру керек еді. Ол қаулыны қылмыстық іске тікпеуі де мүмкін. Қалай болғанда да, негізінде іс біздің пайдамызға шешілуі тиіс. Өзің заң біле тұрсаң да саған айтайын деп келгенім, есіңде болсын, Шегебаев менің қатынасымсыз сенен жауап алып жүрмесін. Егер жауап алам деген жағдайда адвокатымды шақырыңыз, онсыз жауап бермеймін деуің керек. Негізінде, тергеуші Шегебаевтан сақтан. Одан ойда жоқ жерден әр нәрсені күтуге болады. Онымен қоса өзіңмен бірге камерада жатқандардан да сақтанғаның дұрыс болар. Ол жағын өзің жақсы білесің ғой-деді Сапарға қорғаушысы .

	-Айтпақшы Дамир не бітіріп келіпті?

	-Дамир аман есен барып келді. Бішкектегі қырғыздар сені мен Маржанның жауабын бекітеміз деп уәде беріпті. Сол қалаға Әділбеков те барып келгенге ұқсайды, үйткені төрт-бес күндей іздеп таба алмадым. Оның жұмыс телефоны да мүлдем жауап бермей қойды. Әділбековтің қылмыстық ісіңді қысқартуының да себебі содан шығар деп топшылаймын. Енді мен кетейін. Тергеуші Шегебаев келіп қалса сезіктеніп жүрер. Екеумізде тергеушінің ауысқанын білмеген болайық.

	Сапарды түрменің кезекші офицеріне өткізіп хош айтысып түрмеден шықты. Жомарт өзінің жұмыс кеңсесіне келе жатып осыдан жеті жыл бұрын бір қылмысты істің тергеуін Шегебаевтың жүргізгені ойына түсті. Сол ойының жетегінде келе жатып қалай жұмыс орнына тез келіп қалғанын аңғармады.

	* * *

	Өзінің жұмыс кабинетінде Маратов Сапардың қылмыстық ісінің материалдарымен танысып отырған аға тергеуші Қали Шегебаевтың көзі істің ішінде тігулі тұрған Жомарт Азаматовтың атына берілген адвокаттық ордерге түсіп кетті. Зер салып қараса, «Осы ордер адвокат Ж.Азаматовқа тергеу барысында Маратов Сапар Ғалиұлының құқығы мен мүддесін қорғауға берілді»-деп жазылыпты. Соны оқысымен кенеттен Шегебаевтың көңіл-күйі лезде бей-жай болып, денесі мұздап, маңдайынан суық тер шыға келді. Өз көзіне өзі сенбегендей, тергеуші әлгі ордердегі адвокаттың фамилиясын іздеп қайта үңілді. Иә, Жомарт Азаматов. Ол қашаннан бері адвокат болған деген ойы оны осыдан жеті жыл бұрынғы бір оқиғаны есіне түсірді. ...Сол оқиға қалай басталып, қалай аяқталып еді? Қали ол оқиғаны ойына алғысы келмесе де, Азаматов деген ордерде жазылған фамилия еріксіз оның ойын жетектеп сол оқиғаға қайталап алып келе берді.

	...Қаланың шетіндегі ескі бұзылған үйдің ішінен бір адамның мәйіті табылған. Оқиға болған жерге облыстық милицияның қылмысты іздестіру бөлім бастығы полковник Азаматов пен бірге сол кездегі қалалық прокуратурасының тергеушісі болып істеп жүрген кезінде барғаны есіне түсті. Тергеу барысында мәйіттің денесіне он үш жерден пышақ салынып қатыгездікпен өлтіргендігі анықталды. Қылмысты ашуға жедел жұмыс тобына Азаматов бастаған қылмысты іздестіру бөлімінің екі жедел іздестіру өкілі мен тергеуші Шегебаев кіргізілген. Бұл топты басқару бұйрық бойынша тергеуші Шегебаевқа жүктелген болатын. Тергеуге белсене кіріскен Шегебаев жауап алған куәлердің ішінен біреуін сезікті ретінде ұстап, қамап, соған айып таққан еді. Азаматовтың бұл адамның қылмысқа қатынасы болмауы мүмкін дегеніне қарамастан, қылмыскердің тағылған айыпты мойнына алмай алиби жариялағанын толық тексермей, істегі жиналған дәлелдемелер жеткілікті деп ісін сотқа беріп, соттатып жіберген.

	Кейіннен Азаматов бастаған оперативтік топ сол өлген адамды өлтірген нағыз қылмыскерді ұстап, мәйіттің денесіне жарақат салған пышағына дейін тапқан. Қылмыскер жасаған қылмысын мойындап, не себепті оны өлтіргені туралы жауап беріп, түрмеге қамалып, сотталған. Соған байланысты бұрынғы сотталған адам түрмеден босатылған болатын.

	Нақақтан сотталған адамның арызы бойынша тергеуші Шегебаев қызметінен аластатылып, оның үстінен қылмысты іс қозғалған. Жоғары жақта бір үлкен лауазымды аталас ағайынының көмегімен ақшадай көп шығынға батып, әрең дегенде оның үстінен қозғалған қылмыстық іс қысқартылып, қайтадан сол ағайының «арқасында» тергеушілік қызметке орналасқан. Өзінің ұстараның жүзіндей жылпылдайтын, жағымпаздығы мен жең ұшынан қол шығара отырып жол табатын әрекетінің арқасында облыстық прокуратурасының аға тергеушілігіне дейін көтерілген.

	Шегебаевтың бастықтар берген тапсырманы заңсыз болсада орындап, өзіне тапсырылған іс бойынша жеке пікірін айта алмайтын осалдығы бар еді. Соны біліп алған бастықтары қыйсыны келмейтін жұмыстарды осы Шегебаевқа тапсыратын. Сапар Маратовтың қылмыстық ісінің тергеуін оған тапсырғанда, бастықтардың алдында тағы да бір көрініп қалғысы келіп, бел шешіп кірісуге дайындалып іс материалдарымен танысып отыр еді.

	Енді міне арада жеті жыл өтен соң тағдырдың жазуымен Азаматов пен Шегебаев әріптесі емес қарсыласы ретінде адвокаттық қызметі арқылы кездеспекші. Неге екені белгісіз Жомарттың қорғаушы болып іске қатынасуынан Шегебаев сескенетін сияқты. Оның үстіне қылмыстық істің материалдарының ішінде Маратовты қылмысқа тартуға іліп алар дәлелдемелер жоқ болып тұр. Төрт КамАЗ автокөліктері тиелген контрабандалық заттармен зимзия, із- түзссіз қайда кеткені белгісіз. Сол контрабандалық заттарды жолбасшы болып Маратов апара жатыр деуді де бекітетін айғақтар жоқ. Істегі материалдар бойынша Маратов жол жөнекей жолаушы болып тұр. Айып жариялап істі сотқа жіберсе соттан ақталып кетпей ме деген басына үйірілген ойы тіпті есінен тандырып жіберді. Ол ақталып кетсе өзі жауапқа тартылмай ма? Жоғарыдағы аталас ағайыны лауазымды қызметімен хош айтысқан. Кәзіргі кезде жеке кәсіпкер болып, ауылда жүр. Ол ағайы да өзін теспей сорғаны есіне түсіп кетіп, Қалидың өне бойы тітіркеніп, суық тер денесін тағы да басып кетті. Себебі аталас ағайыны «анаған берем, мынаған берем» деп сұраған ақшасын тамыр-таныстары мен туыстарынан қарызға батып жинап берген еді. Осы уақытқа дейін сол қарызға алған ақшаларының біразын қайтарып бере алмай жүр. Осының бәрін ойлаған тергеуші көзін жұмып біраз отырды да, Маратовтың қылмыстық ісін ашық тұрған сейфінің ішіне лақтырып жіберіп, есігін құлыптап жауып, тамақтануға түскі үзіліс уақытын пайдаланып үйіне келді.

	Түскі тамақты да Қали дұрыстап іше алмады. Өне бойы мұздап, денесінде діріл пайда болып, тамаққа тәбеті соқпады. Оны сезген әйелінің-неге тамақты ішуге зауқың соқпай отыр-деген сауалына жалтарып, «қан қысымым көтеріліп кеткен бе, мазам болмай отыр» деп, орнынан тұрып, екінші бөлмедегі жұмсақ диванға жайғасып жатты. Маратовтың қылмыстық ісінің тергеуін қалай жүргізу туралы келешек жұмыс бағдарламасын ойлаумен болды. Облыстық прокурордың тергеу барысын бір жұманың ішінде бітіріп, айыптау қортындысын жазып, сотқа жіберу туралы тапсырмасы есіне түскен кезде, селк етіп орнынан атып тұрды. Қол сағатына қараса түскі үзіліс уақыты аяқталып қалыпты. Дереу киініп жұмысына келісімен Азаматовтың ордерінде жазылған телефон номіріне қоңырау шалды.

	-Алло, адвокатура ма екен?

	-Иә, адвакатура тыңдап тұр-деді әйел дауысы.

	-Маған адвокат Азаматов керек еді.

	-Кім сұрап тұр деп айтайын.

	-Облыстық прокуратурадан аға тергеуші Шегебаев телефонға шақырып тұр деңізші.

	Телефонның арғы жағынан,

	-Алло, алло, Жомарт Азаматов тыңдап тұр-деген құлаққа жағымды қоңыр дауыс естілді.

	-Жөке сәләмәтсізбе, телефон шалып тұрған мен аға тергеуші Қали Шегебаев қой.

	-Қалижан, ой айналайын сәлеміңді алдық. Көп болды көрмегелі. Қалай балалар мен келіннің дендері сау ма? Ағайын туыстар аман ба? Аға тергеуші болып қызыметің өсіпті, құттықтаймын. Жастардың қызмет бабында өскеніне қуанамын. Дұрыс болған сендер «базарға жаңа бара жатырсыңдар, біз болсақ базардан қайтып келе жатырмыз». Жаңа қызметіңе табыс тілеймін. Менің мұнда жұмыс істеп жүргенімді қалай тауып алдың. Бірақ, тергеуші деген бәрін де табады ғой. Оны да біз басымыздан өткізгенбіз. «Құлан құдыққа құласа, құлағында құрбақа ойнайды»- дегендей зейнеткерлікке шығып адвокаттың нанын жеп жатырмыз деді Жомарт.

	-Жөке, өзіңізді «Құдыққа құлаған құланға» теңемеңіз. Сіздің жұмыс тәжірибеңіз, біліміңіз бен іскерлігіңіз қандай жұмысты болса да түбін түсіріп істейтініңіздің куәсі болған адамның бірімін. Қалай балалар мен жеңгейдің дендері сау ма? Немерелер өсіп жатыр ма? Сіздің белді, беделді адвокат екеніңізге мен шүбәләнбаймын. Естіп жүрміз, әлден-ақ атағыңыз бен атыңыз елге жайылып жатыр.

	-Оны қайдан біліп қойдың, тек топшылап айтып отырсың-ау?

	-Жоқ, алдымда Маратов Сапар Ғалұлының қылмыстық ісі жатыр. Соның тергеуін жүргізуді облыс прокуроры маған тапсырды. Сол істің ішінде сіздің атыңызға берілген ордерді көріп қуанып қалдым-деді тергеуші Шегебаев, адвокат Азаматов не дер екен деген ойымен қолпаштап.

	-Ол қылмыстық іс аға тергеуші Әділбековтің өндірісінде еді ғой? Жомарт жорта білмегенсіді.

	-Тергеуші Әділбеков бұл қылмыстық істің тергеуін жүргізуден шек-тее-тіілл-діі- деп, дауысын нығарлап созып жіберді. Ол, бұл қылмысты істің тергеуін қысқартып, Маратовты түрмеден босатуға қаулы шығарғанын қа..йй..терр..сіі..ңң..-деп мырс етіп мұқата күліп, сөзін ары жалғастырды. Сол қаулыны облыс прокуроры бұзып, істің тергеуін ары қарай жүргізуді тікелей маа-ғған тап-с-ыы-рр-ды –деді Шегебаев, үлен шегені қарағайдың бұтақты жеріне кішкентай балғамен қаққандай дауысын соза шіңкілдетіп, өзінің дәрежесін көтере түсті. Тергеудің уақыты өтіп бара жатуына байланысты бір жұманың ішінде тергеуін бітіруім керек. Ертең тығыз бір тергеу амалдарын осы іс туралы жүргіземін. Ал, арғы күні түрмеге барып Маратовқа қайтадан айып жариялау қаулысымен таныстырып, айыпкер ретінде жауап аламын. Соған арғы күнгі сағат 10-да келіңіз-деп, бұйрық бергендей, қоштаспай сөзін бөліп Шегебаев телефонның құлағын құндағына қоя салды.

	Тергеуші Шегебаев телефон арқылы сөйлескен сөздерін есіне қайтадан түсіріп, сараптай бастады. Маратовтың қылмыстық ісінің тергеуін маған берді-деп қана қойуым керек еді. Неге Әділбековтің істі қысқарту туралы қаулы шығарғанын айттым. Прокурор ол қаулыны іске тікпеңдер деген еді ғой. Тергеудің аяқталуына байланысты істің материалдарымен танысқанда, ол қаулыны іске тіркеу керек деп адвокат Азаматов талап-тілек беруі де мүмкін. Әділбековті мұқатып, өзімнің дәрежемді көтермей-ақ қойғаным дұрыс еді. Әй, осы әдетімнен қалай құтыламын-деп өзіне өзі риза болмай өкініп, орнынан тұрып жұмыс бөлмесінің ішінде қолын артына қойып арлы-берлі адымдап жүре бастады. Азаматов ақмақ емес. Асты үстіме түсіп, әйелім мен бала-шағамды, туған туыстарымның жағдайын сұрап жалпылдап жатқанын қарашы. Сыр білдірмейді. Тіпті қызыметіңмен құттықтаймын, жемісті болсын-деп қояды. Қу ғой, қу! Қайдан құдай айдап тағы онымен кездестірді. Үндемей жүріп ол әлі үйдей пәлеге жолықтырады. Сен байқа, Азаматовтан араңды қашық ұста, одан сақтанғаның жөн болады деп- өз өзіне ескертті.

	Адвокат Азаматов болса Қали Шегебаевтың әлі өзгермегеніне, өзінің дәрежесін көтеріп, біреуді мұқататын мінезінен айрылмағанын аңғарып, Әділбековтің істі қысқарту туралы қаулы шығарғанын Қалидың өзі айтқаны дұрыс болды деп түйіндеді.

	Сүйтіп, тергеушімен адвокаттың қарама қайшылығы, іштей арбасуы басталып кетті. Бірақ, екуі де ол қайшылықтарын сырттарына шығармады.

	* * *

	Адвокат Азаматов телефон арқылы сөйлескенін бітірген соң Шегебаев тергеу амалдарын неден бастап жүргізуі мүмкін деп ойланып қалды. «Ертең бір тергеу амалдарын жүргіземін»-деді. Бірақ, ол қандай тергеу амалын жүргізетінін айтпай ішіне тығып қалды. Әлде төрт КамАЗдың жүргізушілері табылды ма? Қосымша жауап алуға қырғыз ағайындарды шақыртты ма? Мүмкін Маржанды шақырып, қорқытып қайта жауап алар ма екен? деген сан-саққа жүгірген ойларын сараптап біраз отырып қалды.

	Баяғыда, Шегебаевпен адам өлімі туралы бірге тергеу жұмыстарын жүргізгенде оның әйел көрсе есінен танып қалатыны есіне түсіп кетті. Ол ертең Маржанды шақырып қосымша жауап алуы да мүмкін деген ойына тоқтап, Маржанды алдын ала ескертіп қойған жөн шығар деген шешімге келді.

	Жұмыс аяғында орталық базардағы Маржанның сауда жасайтын дүмбіршегіне келді. Жомартты көрген Маржан әкесін көргендей қуанып жалпылдап амандасып қал жағдайын сұрап болған соң, Жомарттың жабырқау түрін көріп, абыржып қалды.

	-Ағай, тыныштық па ? Кешкілік уақытта келіп қалыпсыз?

	-Қорықпа айналайын, жайшылық. Көптен бері көрмеген соң жолшыбай соғып кетейін дегенім, деп қал жағдайларын сүрастыра бастады.

	Маржан орнынан тұрып шәй мәзірін жасайын деп кішкентай ас бөлмесіне беттеді.

	-Айналайын Маржан шәй қояиын деп әуре болма. Жұмыс аяғында кешікпей үйге қайтатын әдетім бар. Себебі, үйдегі шешең кешкі асты дайындап немерелерді тамақтандырып, мені асыға күтіп отырады. Менсіз жалғыз өзі тамақ іше алмайды, «Айран сұрай келсең, ыдысыңды жасырма»-дегендей келген болмашы шаруамды айта отырайын. Сапардың қылмыстық ісінің тергеуін ары қарай жүргізу үшін басқа тергеушіге беріпті. Сені қайта шақырып жауап алуы мүмкін. Ол тергеушінің фамилиясы Шегебаев деген. Бұрын қызмет бабында талай кездескенмін. Оның көрікті әйелді көрсе есінен танып қалатыны бар. Шақыра қалса ара қашықтығын ұстағаның жөн болады. Дегенмен бала емессің ғой, оның әлпетіне қарап, «тамырын» ұстап көргенің де дұрыс болар. Сол үшін мына диктофонды ала келдім. Араларыңда болған әңгімені жазып алуға. Жомарт қалтасынан кішкентай диктофонды алып Маржанға ұсынып жатып, оның тетіктерін қалай қосып, қалай ажыратуын бірнеше рет қайталап көрсетті. Мен кеткен соң, өзің жеке отырып өзіңнің сөздеріңді жазып, өшіріп, қосып, ағытып дағдылан деп, қош айтысып кетіп қалды.

	«Тағы шақырып жауап алуы мүмкін» деген сөзді естісімен Маржан біраз ойланып отырып қалды. Бұрынғы тергеушіні не үшін ауыстырғанын Жомарт ағадан сұрамағанына өкінді. Бірақ, оның қажеті қанша деген ойы алдыңғы ойын бөліп жіберді. «Көрікті әйелді көрсе есінен танып қалады» деген сөз ойына түсіп мырс етіп күліп жіберді. ««Тамырын» ұстап көрген дұрыс шығар»-деп Жомарт ағасының айтқаны «артис» бол дегені ғой деп топшылады да, тағы жымиды. Ал, «ара қашықтығыңды ұстарсың» дегені, тергеуші тегінде «жылтыр» жігіт болғаны ғой деген ой келді. Маржанның осындай ойы жалғаса берер ме еді кім білсін, кенеттен «мынау қосатын, мынау ажырататын, мынау таспасын ашатын, мынау дыбыс жазатын тетіктері» деген Жомарт ағасының дауысы бөлме ішін жайлап кетпегенде. Жомарт ағасы қайтадан қайтып келген бе деп аң-таң болған Маржан, қолында ұстап отырған диктофонның қосатын тетігін байқаусызда басып қалыпты. Диктофон таспасына жазылған Жомарт ағасының дауысы екен саңқылдап тұрған. Маржан ойлаған ойларын жинап тастап, диктофонға өз сөзін жазып өшіріп, жазып өшіріп қайталап, диктофонның тетіктерін меңгеріп алды.

	* * *

	Қали қылмысты іспен танысу барысында Маратов Сапардың облыс прокурорының атына жазған арызы мен Сарқытова Маржанның куә ретінде берген жауабын оқып отырып, олардың тән құмарлық ара қатнастарына қызығып кетті. Әсіресе Маржанның жауабындағы; «...Сапар екеуміздің жасырын тән қатынасын жасап жүргенімізге екі жылдан асып барады». «...арамыздағы ләззәт сезімімізді, құпия қылығымызды ешкімге сездірмей келдік».

	«...Сапармен құпия кездескенде санаулы сикунд, минуттардың ішінде не бір ғажаиып әлеміне еніп, содан нәр алып, құмарым қозып, жүрегім лүпілдеп, ләпсім қанып, жаным жай табады. ...

	Сондай құмарлық ләпсімді басатын кездердегі алатын ләзәтімді сөзбен айтып жеткізу қиын...Ақыры Сапарға деген шынайы қызығушылық құмарымды тоқтата алмадым....Түркістан қаласының «Түркістан» мейманханасына шақырған мен едім... Адам ашына дертіне кіріптар болғанда, өзін меңгере алмайтын дәрежеге жетеді екен. Оның телефоннан дауысын естігенімде еріксіз жан елітерлік нәпсім қозып, тек аңсаған ләпсімді басып, қанағат алу үшін сонымен ғана болуды ойлап, беймазалық қалге тап болып, сабыр- тақатым нақа таусылып, ашыналық бейнемен оған көрінуге дайындалып, нәпсіге тұтқын болам да қалам...»-деген сөздерін, көз алмай қайталап құныға да, қызыға да, қызғана да оқи берді, оқи берді.

	Бір сәт Сапар мен Маржанның жасырын жүрген құпия қылықтарын көз алдына елестеткен тергеушінің бойы ысып, қаны басына шапшып, Маржанмен өзі қатынас жасап отырғандай күй кешіп, дем алуы жиілеп, тынысы тарыла берді. Бойын кернеген құмарлық шегіне жетіп, ішінде үлкен жарылыс болғандай күй кешті. Әлден соң есін жиған Қали Маржанның жауабына қайта үңілді. Қарашы; «Ләззәт сезімімді, құпия қылығымды....» дейді-ау, «санаулы секун ішінде содан нәр алып, жүрегім лүпілдеп, құмарым қанып, жаным жай табады. ...Сапраға деген ләпсімді тоқтата алмадым» дейді-ә..ә..ә... Оны шақырып бір көру керек. Мүмкін онымен мен де.... Менің қай жерім Сапардан кем? Бой десе бой, ой десе ой, түр десе түр бар. Осы уақытқа дейін талай қыздар мен келіншектердің «сауабын» алдым. Ал, бұл келіншек сайқал ма, әлде сайтан ба? «Көру керек, көру керек» деп түйіндеді де, Маржанның жауап алу хаттамасындағы жазылған ұялы телефонының сандарын өзінің ұялы телефонымен тере бастады. Маржанның телефонына қоңырау барып тұрса да, оны еш кім көтермей, сәлден соң телефон қоңырауы ағытыла берді.

	-Қап деп Қали орнынан тұрып шылымын тұтатып, жұмыс бөлмесінің ішінде арлы-берлі жүріп, біраздан соң енді орындығына отыра бергенде ұялы телефонының дауысы зарлап қоя берді. Телефонның тыңдайтын тетігін қосып құлағына апара берген кезде, арғы жағынан бір әйелдің құлаққа жағымды, сыңғырлаған дауыс естілді.

	-Алло, менің телефоныма қоңырау соққан кім екен?

	-Тыңдап тұрмын, сіз кім боласыз-деді Шегебаев.

	-Жоқ, мені іздеп қоңырау салған сіз болсаңыз, алдымен өзіңізді таныстырғаныңыз жөн шығар. Бірден әйел затының аты мен жасын ер адам сұрамайды дегенді білмейсіз бе?

	Әйелдің сылқылдаған күлкісі Қалидың көңілін үйіріп алды.

	-Ол ескертпеңіз де дұрыс. Өзімді таныстырып қояиын. Қали Дауренбайұлы Шегебаев, облыстық прокуратураның аға тергеушісімін. Жұмыс бабымен танымайтын адамдарға да телефон шалатын кездеріміз болып тұрады. Сіз кім боласыз?

	-Аға тергеушімін-деп жүрегімді ұшырып жібердіңіз ғой. Атым Маржан фамилиям Сарқытова.

	-Иә, сізге телефон шалған мен едім.

	Тегеуші Шегебаев біраз сөзін жалғастырмай ойланып үнсіз тұрып қалды. Қай уақытқа шақырсам екен деген ойын топшылап, бұл келіншекті жұмыс аяғына шақырып «көрейін» деген жаман ойымен сөзін жалғастырды.

	-Сіз жұмыс аяғында, кешкі жетілер шамасында облыстық прокуратураның 13-бөлемесіне келіңіз.

	-Менің істеген қылмысым жоқ сияқты еді. Қандай жағдаймен шақырып отырғаныңызды білуге бола ма екен ?

	-Мен сізді ойнауға шақырып отырғаным жоқ. Куә ретінде Маратов Сапардың қылмыстық ісі бойынша қосымша жауап алу керек. Соған айтқан уақыттан кешікпей келіңіз-деді Қали дауысын қаталдатып.

	-Маратовтың ісін аға тергеуші Әділбеков жүргізіп жатыр еді ғой...деген сөзінің арғы жағын айтқызбай Қали Маржанның сөзін бөліп жіберді.

	-Обыы..лы..сс.. пр..роо..кур..оррыы ол қылл..ыымм..ысс..тыық.. іі..сс..тіі Әділбековтен алл..ыы..п маа..ғғанн.. тап..сс..ырр..дыы..-деп дауысын нығарлап созып, дәрежесі Әділбековтен жоғары екенін Маржанға көрсеткісі келді.

	Жомарт ағаның дер кезінде айтқан ақылы мұндай жақсы болар ма, шындығында да, тергеуші Шегебаевтың «жылтыр» екені білініп тұр. «Жылтыр» болмаса ол мені неге жұмыс аяқталған соң, кешкі «жетіге» шақырады деп Маржан секем алды.

	-Кешірерсіз Қали Дауренбайұлы. Менен тергеуші Әділбеков жауап алған болатын. Сол жауабыма қосарым да, аларым да жоқ. Жұмыс күні аяқталған соң сағат кешкі жетіде сізге бара алмаймын. Менің де жолдасым құқық қорғау саласында қызмет істейді. Оның үстіне қартайған атам мен енем, екі балам бар. Жұмыс аяғында кешікпей үйге барып соларға тамақ жасауым керек. Егер тығыз керек болсам, жұмыс уақында шақырыңыз. Маржан да дауысын қатайтып жіберді.

	Шегебаев Сарқытованың бұл сөзіне ашуы келіп қалса да, оның заңнан хабары бар-ау деген ой түйді.

	-Олай болса ертең сағат оннан қалмай келіңіз деді де ұялы телефонын жауып қойды.

	-Қарашы бұл келіншектің дандайсуын. Шақырған уақытқа келмеймін дейді. Бірақ, жұмыс уақыты біткен соң куәдән шақырып жауап алуға, өте қажетті жағдайда болмаса заң тоқтау салады. Мен Әділбеков емеспін. Көресіңді көрсетемін ол келіншекке деп іштей кіжінді. Қарашы-ей өзін, үйде енем мен атам, екі балам бар дейді. Маратовпен жүріс жүргенде олардың бар екені есінен шығып кеткен бе? Маратов пен жүріс жүргеніңді күйеуіңе айтамын десем өзіңнен өзің «уысыма» түспейсің бе? Сен келіншек менен құтыла алмайсың. Ісім сенімен болсын-деген оның ойын столының үстінде тұрған телефонның безілдеген қоңырау дауысы бөліп жіберді.

	-Алло, алло тыңдап тұрған аға тергеуші Шегебаев.

	-Қалеке, Маратовтың қылмыстық ісіне байланысты сіздің берген тапсырмаңыз бойынша түрменің жедел құпиялық жұмыс жасайтын уәкіліне тапсырма берілді-деген облыстық ішкі істер басқармасының қылмысты іздестіру бөлім бастығының дауысы естілді.

	-Рахмет, уақыттың тығыздығына байланысты тездетіп қортындысын жазбаша бергеніңізді өтінемін-деді де Шегебаев телефонның құлағын құндағына қойды.





Ақан Қойшыбаев бостандықта


	Сотқа шақырып кеткеннен кейін Ақан Қойшыбаев, сол күні түрменің 54-ші камерасына қайтып оралмады. Камерада жатқандар оның келмегенін жақсылыққа ғана жоруда болды. Ертеңінде кезекші надзирателмен келген Ақан, сот үкімі бойынша, оған екі жыл мерзімінде шартты жаза берілгенін, қамаудан босатылғанын айтты. Соған байланысты қоштасып, камерада қалған киім кешегін алуға келіпті.

	Ағаштан жонып жасалған сырлы тостақанын өзімен бірге жатқан бас есепші Сәкенге, сырлы ағаш қасығын Сапарға, зажигалкасын Жеңіске бермеші болды.

	-Мені ұмытпай жүрулерің үшін, ескерткіш ретінде, сендерге осыдан басқа берерім жоқ-деп ұсынған кезде, екінші қабаттағы темір төсегінде жатқан Сапар бірден қарсылық білдірді.

	-Пейіліңе рахмет. «Түрмеде, ауруханада киім кешегің мен ыдыс- аяғыңды қалтырып кетсең, олар қайтадан сені сонда шақырып тұрады»-деген үлкендерден қалған ырым-сөз бар. Сондықтан киім-кешегің мен ыдыстарыңның бірін қалтырмай алып кеткенің жөн болады. Егер оларды үйіңе апарғың келмесе, түрменің сыртына шығысымен отқа жағып жібергенің дұрыс. Құдайым енді сені түрменің маңайына жолатпасын. Мен, ырым етіп сенің төмендегі босаған төсегіңе жатайын. Алла, жар болып сенің жолыңды беріп, тезірек түрмеден шығар ма екенмін.

	Сапар жоғарғы төсектен түсіп, төмендегі Ақанның төсегіне жайғаса бастады.

	-Айналайын, ақ көңілді Ақаным-ай! Сенің түрмеден босағаныңның өзі бізге ескерткіш және қуаныш. Айтуға да сөз таппай тұрмын. Сапардың айтқаны дұрыс. Ата-бабаларымыздан сөз қалған ба? Еш нәрсеңді де тастамай түгел алып кет. Сенің жолыңды бізге де берсін. Тек өзіңмен бостандықта кездесейік-деп Сәкен Ақанды қыймастықтан құшағына қысып біраз тұрды.

	Барлығынан жасы кіші, бұзақылық жасап түрмеге қамалғадықтан оны еркелетіп «тентегім» деп аталған, екінші қабаттағы төсегінде малдасын құрып отырған Жеңіс Сәрсенов, менің де кезегім келді-ау дегендей төсегінен қарғып түсіп, Сәкеннің құшағынан енді босаған Ақанды бас салып құшақтай алды.

	-Қамаудан бостандыққа шыққаныңмен құттықтаймын. Сенің жолыңды бізге де беретін болсын. «Түрмедегі мен кемедегінің жаны бір»-деген нақыл сөз бар. Біраздан бері, жанымыз да, ойымыз да, тілегіміз де бір жерден шығып жүргенін білесің. Мен алғашқы осы камераға келгенімде Сәкен аға екеуің қосылып, қулық жасап, преферансадан мені жүндей түтіп, шиедей қылғандарың әлі есімде. Сапар ағаға рахмет. Ол болмағанда маған қарта ойынында күн көрсетпейтін едіңдер. Бостандыққа шыққан соң жайлауыңа барып үш күн, үш түн преферанс ойнауға жазссын. Соттар ғана сенің қойларыңды ұтып ала ма? Біз де бір екі қойдан ұтып алайық деп қалжыңдап, Ақанның бетінен сүйіп, сүйіп алды.

	-Бостандыққа тезірек шығыңдар. Менің жайлауыма келіңдер. Сендер келгенде дүркіретіп той жасаймын. Құнан қой емес, құнан өгіз, байтал емес, бесті айғыр соямын. Болмаса тістеріңе жұмсақ жабағы сойып, етін жегізіп, сорпасын ішкізіп қонақ етемін. Жабағының терісіне орап тастаймын, түрменің иісі мүлдем кету үшін. Түйенің терісінен жасалған күбіде піскен сап-сары майы қалқыған қымыз ішкіземін. Бұндай жағдай курортың мен санаторииіңде де болмайды-деді Ақан.

	«Болды енді, кетейік» дегендей ишарат білдірген надзиратель Ақанның қолтығынан ұстап тартыңқырап еді, Ақан надзирателдің қолын қағып жіберді.

	-Тартыңыз қолыңызды, мен бостандықтағы адаммын-деп түрменің камерасында көздері жаутаңдап, қалып бара жатқан үшеуін қыймай, кезек-кезек құшақтап, киімдерімен ыдыстары салынған дорбасының аузын буып, иығына ілген бойы, камераның есігінен шығып бара жатып, қолын көтеріп, «жайлауда күтемін»-деп Ақан көзден ғайып болды.

	Ақан кетісімен камераның ішін мүлгіген үнсіздік пен тұңғыйық қараңғылық басып кетті. Жаңа ғана Ақанмен қоштасар кездегі үшеуінің де қыймастық ыстық ықыластары су сепкендей басылып, әр қайсысы өздерінің төсектерінде үнсіз жатып, мүсәпірлік қал кешті. Ойлаған ойларының түбіне жете алмай, адамға ең керекті бір сағыныш сөзді іздеумен болды. Ол «БОСТАНДЫҚ» деген адамға ауадай қажет, асыл сөз еді. Сол сөзді біле тұрса да, соған қолдарын жеткізе алмай арман құшағында кете барды...

	Олардың ойларын камераның ашылған есігінің шиқылдаған дауысы бұзып жіберді. Ашылған есіктен кезекші надзирателдің жетегіне ілескен жас шамасы 35-тер шамасындағы еңгезердей біреу камераға кіріп келді. Жатқан үшеуі надзирателді көріп, аты жөндері мен қылмыстық кодекстің айып тағылған баптарын айтып орындарынан ұша түре келді. Келген еңгезердей адам Маратов деген фамилиясын айтқан Сапарға тіке көз алмастан қарай берді. Надзиратель кетісімен «еңгезер» (жаңағы келген адам) «Святое место пусто небывает»-деп қолындағы дорбасы мен куртқасын екінші қабаттағы бос тұрған темір төсекке лақтырып жіберді де, Сәкенді итере-митере ығыстырып, төмендегі оның төсегіне отыра кетті.

	...Осыдан жарты сағат бұрын ол түрменің құпиялық жедел жұмыстар жүргізетін бөлімінің аға инспекторы лейтанант Жалғасовтан 54-камерада жатқан Маратов Сапардың жасаған қылмысын анықтауға, құпиялық жолмен оны әңгімеге тартып, шынын айтқызуға «ақылы құлақ» ретінде тапсырма алып жатқан еді. Енді міне, камераға кірген кезде Сапардың фамилиясын естісі мен одан көз алмай қарай бергені де содан еді. Өзін еркін ұстаған «ақылы құлақ» Сәкеннің төмендегі төсегіне отырып қарсысындағы төсекте жатқан Сапарды қайтсе де шынын айтқызып, жасаған қылмысын ашуға жол тауып, «жедел жасаған жұмысының» ақысына қомақты «еңбек ақы» аламын деп ойланып отырып қалды.

	Жоғарғы қабаттағы темір төсекте жатқан Жеңіс;

	-Немене сен әкеңнің үйіне келгендей, рұқсат сұрамай біреудің төсегіне отыра кеттің-деді «еңгезерге».

	-Сен оттамай жайыңа жат. Түрме менің туған үйім. Қайда отырғым, қайда жатқым келеді, ол өз еркімде. Мен ешкімнен рұқсат сұрамаймын. Түкпірде тығылып отырған Сәкенге ол дүрсе қоя берді.

	-Быстро, собирай свои шмутки, лез на верх. Подай мне мои вещи. Теперь это будет мое место деп Сәкеннің төсекорнын ысыра бастады.

	-Сен қайдан келген құбыжықсың деп жоғарыдан Жеңіс секіріп жерге түсіп, Сәкеннің төсек орнын қайтадан жая бастады.

	-Щенек, ты еще меня незнаешь. Көрсетем саған құбыжықты. Ол Жеңістің жағынан тартып жіберді. Күтпеген жерден шапалақ жеген Жеңіс мысықша ыршып оң аяғымен «еңгезердің» ішінен теуіп-кеп жіберді. Аяғы қатты тидіме «еңгезер» ішін ұстап сәл бүкшиіп демін ала алмай тұрып қалды.

	Жоғарғы төсегіне көтеріле берген Жеңісті «еңгезер» шалбарының ышқырынан ұстап алып, жұлқып жерге түсірді. Екеуі бірімен-бірі жағаласып жатты.

	Бағанадан бері үндемей жатқан Сапар, -Хватить, кончайте «балаган» деді.

	-Я Вам покажу «балаған» и где раки зимует. Всех зарежу деп үстіндегі көйлегін дыр еткізіп жыртып жіберді де, Жеңістің жағасынан ұстай алып, оны тамағынан қылқындыра бастады. Жеңістің демі тарылып, көзі алайып бара жатқанын көрген Сапар орнынан тұрып, «еңгезердің» ту сыртынан, қақ желкесінен оң қолының қырымен карэтэ әдісін қолданып, бар күшімен салып кеп жіберді. Кенеттен қатты соққы алған «еңгезердің» қолы Жеңістің тамағынан босап, параш жақтағы бұрышқа ұшып түсті. Кесек денесі парашқа сәл-ақ тимей қалды. Параштың ішіндегі адам дәреті төгілуге аз-ақ қалды. Қатты соққыдан тас еденге бетімен құлағандықтан, сол жақ беті мен сол жақ мұрынының еттері сыдырылап қалып, қанталап кетті. Содан «еңгезер» есін жинай алмай еденде жатып қалды. Болған жағдайды көріп шошып кеткен Сәкен мен Жеңіс Сапардың артына тығылды. Сәлден соң Сапар Жеңіс пен Сәкенді сабырға шақырды.

	-Қорықпай орындарыңа жата беріңдер, бірақ түнде сақ болыңдар.

	Біраз уақыт тас еденде жатқан «еңгезер» есін жиып, бетіндегі, мұрнындағы жараланған жерлерін, жыртылған көйлегімен сүрткілеп, үн-түнсіз жыны қағылған бақсыдай жоғарғы темір төсекке көтеріліп жата кетті. Камераға келер алдында түрменің инспекторының кабинетінде лейтенант Жалғасовтан «за смелость» деп сұрап, закускасыз ішкен 200-гр. арағы буынына түсіп кетті ме, әлде қатты соқыдан алған денесі мен жарақатының ауырғанынан ба, басы жастыққа тиісімен қорылға басып, ұйықтап кетті.





Шегебаевтың шектен шығуы


	Жомарттың ойлаған ойы қате кетпеді. Жас кезінен бастап қолға алған жұмысын бағдарлап, алдын алып отыратын әдеті осы жолы да көмегін тигізді. Тергеуші Қали Шегебаевтың Маржан Сарқытованы шақырып жауап алуы мүмкін деген ойымен дер кезінде Маржанға жолығып, оған тергеуші Шегебаев туралы анықтама беріп, ескертіп, диктофонын тастап кеткені де дұрыс болды.

	...Диктофонды кеудесіндегі екі анарын жауып тұратын лифтигінің астынғы жағына орналастырған Маржан, облыстық прокуратурасының ғимаратына кірісімен, бірінші қабаттағы 13-ші бөлменің алдына келіп, жан-жағына қарап, дәлізде жүрген адамдардың жоқтығын пайдаланып, блузкасының кеудесін сәл төмен түсіріп, диктофонның жазатын тетігін қосып, омырауын түзеп, есікті қағып кабинетке кірді. Кабинеттің ішінде түрегеп сөйлесіп тұрған, прокуратура қызметкерлерінің формасын киген екі жігітті көрді.

	-Кешіріңіздер, мені сағат онға, осы кабинетке тергеуші Шегебаев шақырып еді.

	Жанындағы капитан формасын кигенге, маңғаздана тіл қатты екіншісі.

	-Жақсы ол туралы кейін уақыт тауып сөйлесейік-деп жіберді де, майор формасын кигені жұмыс креслосына барып отырды.

	-Аға тергеуші Қали Дауренбайұлы Шегебаев мен боламын. Сіздің аты жөніңіз кім болады? Ол алдындағы қосалқы столдың жанындағы өзіне жақынырақ тұрған орындықты нұсқап, отырыңыз деп ишарат білдірді.

	Тергеушіге тым жақын тұрған орындыққа отыруға бір жағынан диктофонымды біліп қояма деген сезіктенген ой келсе де, жақын отырғаным да дұрыс-ау, диктофонға сөздеріміздің анық жазылу үшін деген ойы алдыңғы сезіктенгенінен көрі басымырақ болды.

	-Мен, Маржан Сарқытова боламын.

	Ұсынған орындыққа отыра берген, күлімсіреген келіншекке Қали қызыға да, қызғана да қарады.

	Қызығатыны, алдында отырған келіншектің көрік-келбеті, биік таудың шың құз тастарының арасында өсіп тұрған жалғыз талшық- нәрлі гүлге ұқсайды. Құдайым-ау, мұндай да көркіне көз тоймайтын әйел затын жаратады екен-ау. Бұл келіншекті бұдан бұрын бұл қалада неге кездестірмегенмін. Әлде бұл келіншек басқа жақтан келді ме екен деген ойын сейілту үшін,

	-Сіз осы қалада көптен бері тұрасыз ба? Әлде басқа жақтан келдіңіз бе?

	-Осы қалада туып, ер жетіп, тұрмыс құрып жүріп жатырмын.

	Маржан қысқа ғана жауап берді.

	-Бұдан бұрын сізді кездестірмеппін, содан кейін сұрап отырмын.

	Маржан өзінің сыбызғыдай сыңғырланған күлкісіне салып, тергеушіге сұраулы көзімен жымия қарады.

	-Қызық екен. Бұдан бұрын мені кездестірмеппін дегеніңізге қарағанда, сіз осы қаладағы келіншектерді шетінен танитын болғаныңыз ғой тегі. Енді мені де тізіміңізге кіргізіп қояиын деген ойыңыз бар ма? Маржан тағы да сылқылдап күлді. Күлкісінің соңында жымиған кезде, екі езуінен жоғары бетінде пайда болатын сүт үйірім, Маржанның түрін тым сұлулап жібергенін көрген Қалидың Маржанға деген тән құмарлығы құтырып сала берді.

	Жұмыс өз алдына қалып, ішкі дүниесі астаң кестең болған Қали Маржаннан көзін алмады. Недеген көркем жаратылыс. Аққұба жүзіне иығынан асыра жайып жіберген қара қалың шашы толқынданып, қаз мойнын жауып, тек күн тимеген аппақ тамағы ғана көрінеді. Құлағына таққан, салбыраған алтын сырғалары күнге шағылысып үлбіреген тамағына, теңіздің айдын бетіне түскен күн сәулесіндей шапақ атып, қараған адамның құмарын қытықтап тұрғандай. Бет пішіні табиғатынан сұлу жаратылғандықтан опа, бояулар жағылмаған. Тағлымы тәккәппар суретші болса да, бұндай бет пішіннен еш кемшілік таба алмайтындай. Кеудедегі қос анарының әр қайсысы сапар кесенің үлкендігіндей, киген ақ блузкасына симай, керіп, жыртып жіберетіндей. Екі анарының ортасы біріне-бірін қостырмайтын биік таулардың терең сайындай төмендеп блузкасының омырауының ішіне кіріп жоқ болып кеткен. Маржан сәл қозғала қалса, кеудедегі екі анары дір етіп үзіліп кететіндей. Жұп-жұмыр ақ білектері сәбидің денесіндей бұртыйып тұр. Қарны мүлдем жоқ, бір уыс сияқты қыпша белі мен былқылдаған бөксесі, жұп-жұмыр аяқтары, сұңғақ ұзын бойына жарасып, ертегіде кездесетін қордың қызындай елестейді.

	Қали сөзін неден бастарын білмей келіншектің алдында, дәрменсіз күй кешті.

	Кызғанатыны, қалайша бұл келіншек Маратов Сапардың қолына түсіп қалған. Сапармен қызымет бабында біраз жыл бұрын, бірнеше рет кездескені Қалидың көз алдына Сапарды елестетті. Келіншек қызығатындай Сапардың түгі жоқ. Бойы мен көлденеңі бірдей. Қарны қазандай. Фигурасы да келіспеген. Соған байланысты қандай киім кисе де үстіне қонбайды. Түр десең түр жоқ. Бет әлпеті бес гектар, жылан бауыр трактор жүріп өткендей. Таңқы танау ербиген, еріндері дүрбиген. Құлағын айтсаңшы, құлағын. Оң құлағы шұнақ, түбінен жоқ, аш қасқыр жеп қойғандай.

	Ойпырмай, өмір-ай, қалтарыс, қатпар-қатпар ойлы шұңқырларың көп қой. «Мына қордың қызы» соған қалайша ғашық болып жүр? Сапардың жанына мені қойса, мен одан он есе артық емеспін бе? Маған бұл келіншек неге қарамайды. Тіпті көзін де салмайды. Жалған өмір-ай, мына келіншек біз сияқты жігіттің сұлтанын көрмей, Сапар сияқты көзге көрінбейтіндерге ғашық болады. Әділдік, тепе-теңдік бар ма бұл жалған дүниеде деген ойымен Қали басын шайқағанын өзі де байқамай қалды. Кабинетте біразға дейін үнсідік орнады.

	Тергеушінің көз алмай өзіне қарап отыранынан Маржан сезіктене бастады. Неге тергеуші шақырған шаруасы туралы сұрақ қоймайды? Әлде диктофонымды сезіп қалды ма? Әлде маған қызыққан, өзінің еркектік құмарлық ойы бар ма екен ? Маржанның ойын Шегебаевтың сөзі бөлді.

	-Шынымды айтсам, сұлулық келбетіңіз кенеттен көңіліме ұялағаны соншалық, сізден көзімді ала алмай, бір сөз айтуға батылым бармай, дел-сал болып, дәрменсіздік күй кешіп отырмын. Оны естіген Маржан өз қылығымен оны одан ары арбай түсті.

	-Жауап алам деп шақырған барлық келіншектерді көріп, дәрменсіз болып қала бертініңіз қыйын екен деген қалжың сөзін айтып, сылқылықтап күліп тергеушінің жігіттік нәпсісін одан ары қоздырып жіберді.

	Тергеуші орнынан тұрып Маржанның қарсы алдындағы орындыққа келіп отырды да, өлеңдетіп кетті.

	-Нағыз сұлу әйел табу-

	Бүкіл еркек атаулының арманы.

	Нағыз сұлу әйел үшін қажет кезде жан қыю,

	Бұл-жігіттік кодекстің жазылмаған тармағы, деп қосалқы столдың үстіне қойып отырған Маржанның қолын ұстамақ болған кезде, Маржан қолын тез өзіне тартып алды.

	-Сіз ақынсыз ба, жаңағы айтқан өлең жолдарын өзіңіз шығардыңыз ба? деп жорта таңдандағандай болды.

	-Бұл өлең жолдары сізге қызығушылығымнан, құштарлығымнан, басқа адамға қимайтындығымнан табанда пайда болды.

	Маржан тағыда сықылықтап күлді.

	-Сіз айтқан өлең жолдарын Мұхтар Шақановтың «Әйелдерге» арнап жазған өлеңінен оқығаным бар еді. Осы өлең шумағын Шаханов сізден көшіріп алды ма екен, әлде сіздің жүрегіңізден жарып шыққан өлең жолдары егіздің сыңарындай өмірге кездей соқ екінші рет пайда болды ма екен? деп бұрынғысынан бетер ұзақ күлді. Маржанның бұл Мүхтар Шақановтың өлеңі деген сөзін естіген, Шегебаевтың беті, аршылған қызылшадай болып қызарып кетті.

	...Иә, бұл Мұхтар Шақановтың өлеңі еді. Қали оны жаттап алып қыз-келіншектерге айтып, олардың кейбіреулерінің жүректерін Шахановтың осы бір ауыз өлеңмен жаулап алатын. Бірақ, онысынан осы жолы түк шықпады. Маржанның да поэзия саласындағы кітаптарды көп оқитынын сезген ол, енді тағы бір жаттап алған өлеңін айтқысы келді.

	-Өмірде сөзердің де егізі кездесетіні бола береді. Әлгі мен айтқан өлең шумақтарын Шахановтың өлеңі дедіңіз. Мұхтар екеуміздің ойлаған ойымыз бір жерден қатарласа шығуы мүмкін. Сүйтіп өлеңіміз де, егіздің сыңарындай ұйқасы мен мазмұны да бірдей болған шығар. Мен Мұхтар Шақановпен таласа алмаймын. Дегенмен сізді ұнатып қалғаным соншалық, өзіңізге арнап бір-екі ауыз өлеңді табанда шығарып, поэзия жанырынан құр қол емес екенімді дәлелдегім келіп тұр.

	Қали біраз ойланған болып, оң қолының сұқ саусағын жоғары көтеріп, тағы да бір жаттанды өлеңін айтып жіберді.



	-Екі анарың кеудеңде дірілдеген,

	Нұрын шашып көзіңіз күлімдеген.

	Еріксіз жүрегімді жаулап алдың,

	Қор қызындай сұлулық түріңменен-деп,



	тағы-да ойланып тұрғандай боп, жаттанды өлеңінің екінші шумағының жолдарын жалғастырды.

	-Сұлулық мүсініңнен айналайын,

	Айналайын деп сені аймалайын.

	Рұқсат етші, иіскеп тамағыңнан,

	Құшақтап құмарымды қандырайын.

	Сорғылап тіліңменен ерініңді,

	Ләззәт алып, есіңді тандырайын-деп,



	Маржанға екі қолын созып ессіз көбелекше тұра ұмтылды.

	Маржан орындығынан ұшып тұрып, кабинеттің шығатын есігіне қарай ыршып түсті де, түсін суытып, қабағын түйіп, дүрсе қоя берді.

	-Сізге не болған, ұят емес пе? Мені не үшін шақырдыңыз? Әлде мені жүріс жүргіш әйелге теңеп тұрсыз ба? Осы қылығыңызды прокурорға кәзір шағым жасаймын деп есіктің тұтқасына жармасты.

	Өзінің жұмыс орындығына келіп отырған Шегебаев дауысын қатайтып, оны тоқтатты.

	-Куә-Маржан Сарқытова отырыңыз орындығыңызға.

	Маржан орындығына келіп отырған соң, тергеуші Шегебаев дауысын зілдене шығарып, өзінің қызметтік бейнесіне ауысты.

	-Немене? Облыс прокурорына менің әрекетіме шағымданам деп отырсың. Арамызда болған әңгімені немен бекітесің. Сенің қандай дәлелің бар. Тым болмағанда бір куәң де жоқ. Өзің ақымақ болып қаласың. Прокурор жүріс жүретін саған сене ме? Өзінің қызметкері маған сене ме? Соны неге ойламайсың? Маратов Сапармен жүріс жүргенің өтірік пе? Менің Маратовтан қай жерім кем? Түр десең түрім бар. Бой десең бойым бар. Ой десең ойым бар. Қызыметім де Маратовтың қызметінен әлде қайда жоғары екенін біле отырып сонша неге бағаңды өсіріп, қырланасың? Сендей келіншектің талайын көргенмін. Сен де менен қашып құтыла алмайсың. Ол бірден «сізден», «сенге» көшті.

	Тергеушінің мына сөзін естіген Маржанның өне бойы дірілдеп, қан қысымы көтеріліп басына шауып, ашуынан екі көзіне келген жасын тия алмады.

	-Қаншама келіншекті көрсеңіз көрген шығарсыз, бірақ сіздің түріңіз де, бойыңыз да, ойыңыз да, Сапардың тырнағына да тұрмайды. Я ненавижу Вас-деді қатуланып.

	Орындығында шалқайып отырған Шегебаев, одан сайын маңғаздана түсті.

	-Күйеуіңнің кім екенін анықтап, одан сенің Маратовпен жүріс жүретініңді білесің бе деп жауап аламын. Сенің тергеудегі берген жауабыңды күйеуіңе оқытамын. Керек болса екеуіңнің араңа беттестіру жүргіземін. Содан кейін сенің күнің не боларын білесің бе? Соған жеткізбегенің дұрыс шығар! Ойлан келіншек! Сен, маған көнбегенде қайда барам деп отырсың-деп кекте мырс етіп күлді.

	Тергеушінің кекете күлген күлкісіне ызаланған Маржан да қатуланып алды.

	-Сіз қызмет бабыңызды пайдаланып мені жүріс жүруге мәжбүрлегеніңізді прокурорға шағымданамын. Оған дәлел де табамын. Күйеуіме айтпақ түгіл, бастығыңа айтып қырып аларсың мені.

	Ашуланған бойы орнынан тұрып Шегебаевтың кабинетінің есігін тарс еткізіп жауып, облыстық прокуатурасының ғимаратынан шығып, Маржан артына қарамастан жүре берді.

	** *

	Жұмыс жағына келе жатып Маржан адвокат Азаматов Жомарттың ұялы телефонының санын өзінің ұялы телфонынан тере бастады. Сәлден кейін «Абонент байланыс аясынан тыс жерде» деген саңқылдаған дауысты естіп, телефонының құлағын жаба салды. Жұмыс орнына келген Маржанның көңілі бей жай болып жұмысқа қолы бармады. Көмекші сатушы қыздың «мазаңыз болмай тұр ма апай?» деген сұрағына Маржан «қан қысымым жоғарылап тұрғаны, жұмысты өзің істей бер» деп ас бөлмесіне кіріп кетті. Бөлмеге кірген бойы диванға отырды да тергеушімен араларындағы болған сөздерін есіне түсірді. Шегебаевтың іс әрекеті ойына түскен кезде «қандай оңбаған адам» деген сөзді дауыстап айтып қалғанын өзі де сезбей қалды. Сол дауысынан өзі селк етіп, біреу естіп қойған жоқ па?-дегендей жан жағына жалтақтай қарады. Бөлмеде жалғыз отырғаны есіне түсіп ойын ары қарай жалғастырды.

	Сапарды қорғап қалу үшін жауап беруге келіскен кезде, Маржан мұндай жағдайға тап боламын деп ойламаған еді. Енді келісімін бергеніне өкініп отыр. Адвокат Азаматовты да ішінен жек көріп қалды. Ол болмағанда келісімін бермеген де болар еді. Азаматов есіне түскен соң, оның ұялы телефонына қайталап қоңырау cоға берді. Бірақ, «байланыс аясынан тыс жерде» деген дауыс телефонының құлағынан қайталанып тұрды. Бір сәт, тергеушінің «күйеуіңнен жауап алам, оны мен өзіңді беттестірем. Ойлан келіншек... Сен менен қашып құтыла алмайсың» деген сөздері есіне түсіп, мазасы қашып, өзін қоярға жер таба алмайтындай қалге жетті. Тергеуші мені «жүргіш» әйел деп ойлады ма? Өлеңдетіп мені көндірмекші болды-ау, тіпті Мұхтар Шақановтың өлеңін де өзім шығардым дегені есіне түсіп, өзінен-өзі ішек-сілесі қатып күлкісін тоқтата алмай отырған кезде ұялы телефонының қоңырауы зарлап қоя берді.

	Телефонының тыңдайтын тетігін қосып алло...алло, дей беріп еді, арғы жағынан –Маржан-деген адвокат Азаматовтың дауысы естілді.

	-Жомарт аға қайда жүрсіз-деп Маржан жылап жіберді.

	-Сот процесінде болып едім, саған келе жатырмын.

	Есіктен кірген Жомарт, Маржанның түрін көріп шошып кетті.

	-Не болды?

	Маржан өксігін баса алмай тергеуші Шегебаевпен болған әңіменің біресе басын, біресе аяғын шатастырып айта берді. Маржанның айтқан сөзіне түсіне алмаған Азаматов өзіне керекті дәлелді сұрады.

	-Диктофонға араларыңдағы болған әңгімені жаздың ба?

	Тек сол кезде ғана есіне диктофон түсіп, Маржан теріс айналып блузкасының ішіндегі диктофонды алып адвокат Азаматовтың қолына ұстата салды.

	Жомарт сонау ОУР-дың бастығы болып істеп жүрген кезінен бастап жан жолдасындай болып кеткен диктофонын қолына ала салысымен үйреншікті әдеті бойынша тетіген қосып жіберіп тыңдай бастады. Диктофонға Шегебаев пен Маржанның арасында болған сөздері басынан аяғына дейін анық жазылыпты. Азаматовпен Маржан екеуі демдерін шығармай диктофондағы сөздерді басынан аяғына дейін мұқият тыңдап шықты.

	-Маржан айналайын, тағы бір қомақты іс атқардың. Жарайсың. Шегебаев енді біздің қолымызда. Мұрнын тескен тайлақтай болады. Сен несіне жылап отырсың. Осыдан кейін жыласа Шегебаев жыласын. Жомарт ағасы Маржанды жұбатты. Маржанның да көңілі орнына түсіп, түрі жайнап кетті.

	-Жомарт аға, диктофоныңыздағы Шегебаевтың өлеңдеткен жерін қайта қосып жіберіңізші деп күлімдей сұрады. Диктофон қайта қосылды. «Нағыз сұлу әйел табу-бүкіл еркек атаулының арманы-деп басталып...Құшақтап құмарымды қандырайын, Сорғылап тіліңменен ерініңді, Ләззәт алып есіңді тандырайын»-деп аяқталатын өлең жолдарын оқыған Шегебаевтың саңқылдаған дауысы кішкене бөлме ішін жайлап кетті. Оны естіген екеуі көздерінен жас аққанша күлкіге кенелді. Сәлден соң Маржанның түрі бұзылып, іштегі ренішін жайып салды.

	-Қандай ұятсыз адам. Мен заң орындарында қызмет істейтіндерді нағыз әділ, ешкімге қиянат жасамайды ғой деп ойлаушы едім. Енді мүлдем түңілдім.

	Диктофонды қалтасына салып жатып Азаматов Маржанға басу айтты.

	-Ол ойың қате. Заң орындарындағы қызметкерлер өте әділ, адамға қиянат жасамайды. Бес саусақ бірдей емес. Шегебаев сияқтылар өмірдің қай саласында болса да кездесіп қалады. Шегебаевтан қорықпа. Ол енді сенің күйеуің былай тұрсын, өзіңді де шақырып жауап алмайды. Керек болса өзіңнен кешірім сұратамын.

	-Кешрімінің керегі жоқ. Ендігі жерде оны Құдайым көрсетпей- ақ қойсын.

	-Абыржымай жұмысыңды істей бер деп Маржанмен хош айтысып Азаматов жұмыс орнына беттеді.

	* * *

	Есіктен кірген Азаматовты көрген заң кеңесшілігінің кезекші адвокаты, -міне келді деп тыңдап отырған телефонның құлағын стол үстіне қойды да, Жомартқа телефонды суқ саусағымен көрсетіп, - сізді іздеп жатыр деді. Жомарт телефон тұтқасын құлағына тосуы сол екен, -жолдас Азаматов-деген тергеуші Шегебаевтың дауысы естілді. Ол амандық саулықты сұрамады. Бірден сұраққа көшті.

	-Сіз куә Сарқытова Маржанның күйеуінің аты мен фамилиясын, жұмыс істейтін жерін, хабарласу телефонын білмейсіз бе?

	-Жайшылық па?

	-Сарқытованың жауабында Маратовпен жүріс жүргенімді күйеуім сезіктенген еді деген жері бар. Сол туралы күйеуінен жауап алайын деп едім.

	-Одан жауап алуды заң тәртібі көтермейтін шығар. Конституцияның талабы бойынша әр адамның жеке басының құпиялығы, оның келісімінсіз жарияланбауға тиіс делінген ғой.

	-Оны жариялайын ба, жарияламаймын ба менің құзырымда. Тергеуді жүргізу маған тапсырылған. Маратовтың қылмыстық ісі менің өндірісімде. Сіз оны жақсы білесіз. Сондықтан қандай тергеу амалдарын жүргіземін ол менің еркімде. Сіз оған араласпаңыз!

	-Қалеке менің алдыма сол куә Сарқытова келіп, сіздің оған жасаған қыянатыңызға байланысты облыс прокурорының атына арыз жазып беріңіз деп отыр. Мен өзім де сізге арыз жазар алдында телефон шалып ақылдасайын деп едім, өзіңіздің телефонмен хабарласқаның дұрыс болды.

	-Мен, не істеппін сонша Сарқытоваға, ол пәле жабуы да мүмкін. Арызды қайда жазам десеңіздер өз еріктеріңде. Менің үстімнен не үшін арыз жазбақшы?

	-Мені шақырып алып, қызмет бабын пайдаланып қорқытып өзімен жүріс жүруге мәжбүрледі деп отыр-дейді.

	-Оның қандай дәлелі бар екен. Ол күйеуі біліп қояды деп маған пәле жауып отырған шығар. Қали қарқылдап күлді.

	-Қалеке! талай қылмыстарды ашуда өзіңмен бірге жұмыс істедік. Саған Сарқытованың бір пәлесі тиіп кетеме деп алдын ала өзіңмен сөйлесейін дегенім ғой. Оның дәлелі жеткілікті екен.

	-Жо..л..л..д.а..а.с Аз..за..ма..тов! Сарқытованың еш қандай дәлелі жоқ. Мені орынсыз қорқытам деп ой..ла..ма..ңыз!

	Көмекейіне қорғасын құйғандай Шегебаев даусын соза діңкілдеді.

	Шегебаевтың «қорқытам деп ойламаңыз» деген сөзіне шыдамы таусылған Азаматов та әңгіменің төтесіне көшті.

	-Ал дәлел керек болса тыңдаңыз-деп жақындатып қойған телефонның құлағына дикофонның тетігін қосып жіберді. Шегебаевтың тыңдап отырған телефонның құлағынан, өлең жолдары мен Сарқытоваға айтылған өзінің дөрекі сөздері саңқылдап естіліп жатты.

	Диктофондағы жазылған сөздерін тыңдатып болғаннан кейін Азаматов телефон тұтқасын құлағына тосқанда, арғы жағынан тергеуші Шегебаевтың жалынышты дауысы естілді.

	-Жөке, уақыт тауып, оңаша жерде кездесейікші.

	Осыдан сәл бұрынғы оның мен-менсіп, кеудесін көтеріп, өзінен басқа адамды менсінбей дөрекі сөйлегені қас қағымда желге ұшқандай жоғалып кеткеніне Жомарт «аңдамай сөйлеген, ауырмай өледі» деген мақал осындайдан өмірге келген-ау деп қайран қалды..





«Құлақ»


	Таң қылаң берген ала көлеңке уақытта, түрме кезекшісі әр камерның есігінің тұсындағы дәлізінде орнатылған элетр қоңырауының тетігін түрменің кезекші бөлмесінде орнатылған орталық электр жүйесіне қосып жібергені сол еді, әтештің таңғы шақырған дауысымен таласа электр қоңырауы зарлап, түрменің ішін күңірентіп жіберді. Үйреншікті әдетке айналған, осы зарлы қоңырау дауысынан оянған түрме тұрғындары бостандыққа шығуға үміттерін үзбей, тағы жаңа бір күннен жақсылықтың нышанын күтіп, орындарынан тұрып, киіне бастады. 54-ші камераның ішінде түнеп шықан төртеудің үшеуі орындарынан тұрып тіршілік қамына кірісіп те кетті. Екінші қабаттағы темір төсекте жатқан, өткен күні келген «еңгезер» орнынан тұрмай бүк түсіп жата берді.

	Түрменің кезешілерінің ауысуына байланысты қамауда жатқандарды қабылдап алу үшін бүгінгі кезекшілікке түскен түрме қызыметкерлері тексеру, қабылдау жұмыстарын тәңертеңгі сағат 8- ден бастады. 54-ші камераға кірген кезекшілермен бірге, түрменің жедел құпиялық жұмыстарын жүргізетін бөлімінің инспекторы лейтанант Жалғасов та келді.

	Жаңа қабылдап алушы түрме кезекшісі екінші қабаттағы темір төсектен тұрмай жатқан адамды көріп, оның жанына барып, неге жатырсың деп жұлқылап тұрғызды.

	-Аты жөнің кім қылмыстық кодекстің қай бабымен айыпталып отырсың?

	-Сапалақов Бекет Зарипович, контрабандалық товарды жолбасшы болып апара жатырсың деп нақақтан айып тағып отыр деді, сол жақ бетін бүркемелеп. Оны естіген Маратов Сапар, осы менің жаныма салынған «құлақ» емес пе екен деп іші бүлк ете түсті. Бірақ, ол ойын ешкімге сездірген жоқ. Соңын бағайын деп ойлады.

	-Түс жерге, бетіңе не болған сенің?

	-Түнде төсектен ұйықтап жатып құлап түсіппін, бетімді құлағанымнан жаралап алдым.

	Оның сол жақ беті қанталап кеткені былай тұрсын, сол жақ көзі күп болып ісіп, жұмылып қалыпты.

	Бағанадан бері үндемей тұрған лейтенант Жалғасов кезекші надзирателге бұрылды.

	-Тексеру бітіп, кезекшілікті қабылдап алған соң түрменің дәргеріне апарарсың деді де, Сапалақовқа тесіле қарап, «ым» қақандай болды. Оның «ымын» Сапардан басқа камерадағылардың біреуі де байқаған жоқ.

	Келген кезекшілер мен лейтенант Жалғасов камерадан шығып кетісімен, «еңгезер» өз-өзінен қарғана бастады.

	-Бүкіл өмірім түрмеде өтетін болды. Бұрын әртүрлі қылмыс жасағаным үшін төрт рет сотталып едім. Соңғы рет қамаудан босағаныма бес-ақ ай болып еді. Жетпейтін, жеткізбейтін қу дүниенің құйрығынан ұстаймын деп тағы қамалып отырмын. Сапалақов өмірден түңілгендей болып, жанындағы үшеуіне барлай қарады.

	-Қандай қу дүниенің құйрығын ұстамақ болдың? деді Жеңіс Сәрсенов.

	-Бір аталас ағайым төрт КамАЗ-ға тиелген күрішті Өзбекстанға алып баруға көмектес деп 2000 сом берді. Сол ақшаға қызығып келісіп едім. Бірақ, жолымыз болмады. Ең шеткі кеден бекетінде ұсталып қалдық. Қапталған куріштің ішінде алтыннан жасалған сақина, сырға, білезік мойынға тағатын алқа сияқты бұйымдар табылды. Енді міне қамауда жатырмын. Соған қапаланып кеше сендердің мазаларыңды алғаныма кешірім сұраймын деп, мүләйімсіп рұқсат сұрап төменгі қабаттағы Сәкеннің төсегінің шетіне отырды.

	Сапалақовтың әңгімесін үнсіз тыңдап отырған Сапар, оның «құлақ» екеніне күмән келтірмеді. Айтып отырған «легендасы» Сапарға тағылып отырған айыппен бірдей. Мені аңқау, әлде түкке түсінбейді дей ме екен? Тым болмағанда «құлаққа» басқа «легенда» табу керек еді гой. Бұл «құлақты» менде пайдаланып қалайын деген ойымен, қарама-қарсы отырған Сапалақовқа қарата бұл да қорғаушысы үйреткен «ертегіні» соғып жіберді.

	-Сен 2000 сом ақша алып ұсталып отырсың ғой. Істегеніңді мойныңмен көтересің. Мені айтсаңшы, мені. Құдай мені қара бастырайын дегенде сол күні асығып, өзімнің жеке басымның шаруасымен жолшыбай көлікке мініп Түркістанға дейін жету үшін капитан шеніндегі милиция формамды киіп алып едім. Сүйтіп, Қырғызстанға төрт КамАЗ-ға ірі қара мал терісін тиеген атокөліктерінің алдында жол бастап бара жатқан «мерседеске» мініп кетіп бара жатқанымда деп кеден қызметкерлері ұстағаны жөнінде толығымен айтып берді.

	Камерада отырғандардың бәрі үнсіз отырып қалды. Сәкен мен Жеңіс осы уақытқа дейін Сапардың милицияда істейтінінен хабарсыз еді. Сәлден кейін Сапар әңгімесін қайта жалғастырды.

	-Төрт КАмАЗ-дың қорабына толтырып түрлі-түсті металдарды, оның үстіне бүркемелеп ірі қара малдарының терісін тиепті. Ол туралы мен ештеңе білмеймін. Тіпті олардың жүргізушілерін де білмеймін. Соларды қалаға әкеле жатқанда кеден инспекторының салақтығынан төрт КамАЗ автокөліктерінің жүргізушілері, тиелген жүктерімен қалаға келмей қашып үлгеріпті. Ал енді сол автокөліктер қайда деп маған пәле жауып отыр. Мүмкін сенің де күріш тиеген төрт КамАЗдарың солар шығар. Оларды сен білесің бе? Мүмкін біреуінің аты жөнін, тұратын орнын білетін шығарсың? Әлде көліктердің нөмірлерін білесің бе? Сапар Сапалақовқа қарап жалына сұрағандай болды.

	-Мен алдыңғы КамАЗдың кабинасында отырдым. Ақша алған соң ептеп наркота-героин сатып алып, құмарымды басып маужырап ұйықтап кетіппін. Оянсам ломка началась. Сондай жағдайда болғандығымнан жанымдағы жүргізушінің атын да сұрамаппын. КамАЗдардың нөміріне де қарамаппын-деп Сапалақов сасқалақтап өтірік жауабының басын әрең құрады.

	-Шынымды айтсам сен сотталасың. Үйткені сен 2000 сом алып қойдың. Милицияда істейтін, жолаушы ретінде жолшыбай автокөлікке мініп бара жатқан мені қамап, соттайын деп отырғанда, сен мүлдем сотталасың.

	Сапар Сапалақовтың көзінен көзін алмай «сен құлақсың ба?» деген ойымен тесіле қарады. Анау болса тайқалақтап тура қарай алмай «құлақ» екенімді сезіп қойдыма деп сезіктене, сескеніп басын төмен салды.

	Сапалақовтың көзінше Сапардың «ағынан жарылып» өзінің не үшін қамалып отырғанын айтқан себебі, тексеру кезінде лейтанант Жалғасовтың надзирателге Сапалақовты сағат 11-де дәргерге апар дегені және оған тесіле қарап «ым» қақанын байқап қалған Сапар, Сапалақовты лейтенант Жалғасовтың «құлағы» деп топшылаған.

	«Ым» қаққан себебі, сағат 11-ге дейін Сапардың ішіндегі «сырын тартып, біліп кел» дегені ғой деп ойлады Сапар. Енді міне «құлақ»- Сапалақов соның бәрін лейтенант Жалғасовқа айтып барсын деген ішкі есебі еді. Егер Сапалақов «құлақ» болатын болса сағат 11-де кеткенінен қайтып оралмайды деген ойын түйіндеді.

	Сағат 11-де кезекші надзиратель Сапалақовты киімін киіндіріп, қол дорбасын қолына беріп дәргерге барасың, мүмкін түрменің ауруханасына жатқызатын шығар деп алып кетті.

	Сапалақов кеткен соң камерада қалған үшеуі бір-бірімен сөйлеспей ұзақ уақыт жатты. Үнсіздікке шыдамайтын «тентек»- Жеңіс, Сапар аға деудің орнына:

	-Сапар Ғалиевич, сіз бұдан бұрын милицияда істейтініңізді, милиция капитаны екеніңізді неге айтпадыңыз?

	-Немене, шүйіші сұрауым керек пе еді сендерден. Өзімнің ақымақтығымнан қамалып жатқанымнан мысым құрып, ұялып айтпай жүрдім.

	-Онда неге Сапалақовтың көзінше барлығын айттың-деген Сәкен Есепбаевтың сұрағына, Сапар жатқан орнынан тұрып, төсегіне отырып, қарсысында жатқан оған, өзі сезген жайды жайып салды.

	-Оны «құлақ» есебінде маған салып отыр. Сондықтан оны жұмсағандарға менің тергеуде берген жауабымды бекіту үшін айтып барсын деп, ол «құлақты» мен де пайдаланып қалғым келді.

	-Оның құлақ екенін қайдан біліп қойдың?

	-Мен біраз жыл облыстық қылмысты іздестіру бөлімінде аға инспектор болып істедім.

	Біріншіден, кешегі оның келгендегі әректінен.

	Екіншіден, күнде кезекшілермен тексеруге келмейтін лейтенант Жалғасовтың келуінен.

	Үшіншіден, Жалғасовтың Сапалақовқа тесіле қарап «ым» қаққанынан, бірақ оны сендер сезген жоқсыңдар.

	Төртіншіден, оның контрабандалық заттармен ұсталдым деген «легендасы» маған тағылған айыпқа сәйкес келуі.

	Бесіншіден, осы айтқандарымның шындығын бүгін толық білеміз. Егер ол «құлақ» болса, енді қайтып бұл камераға оралмайды, себебі менен алатын мәліметтерді алып кетті.

	-Сапар аға деді «Тентек», жаңа ғана сенімсіздік келтіргенінен ұялып.

	-Кеше Сапалақовты бір ұрғаннан қалай ұшырып түсірдіңіз?

	Сонда қандай әдіс қолдандыңыз?

	-Мен жас кезімнен бастап каратэ спортымен айналысамын. Милиция мектебінде оқып жүргенде талай Республикалық жарыстарға қатнасып жеңімпаз атанғам. Мына құлағым шұнақ болып қалғаны соның салдарынан деп оң құлағын көсетті. Каратэнің ұру әдістері өте көп. Бір ұрғаннан адамды ол дүниелік етіп жіберуге де болады. Каратэ жөнінен бірінші дәрежелі спорт шеберімін және жаттықтырушымын. Сапар қасындағы жатқандарға өзі туралы толық айтып берді.

	Сол күні Сапалақов камераға қайтып оралмады.

	-Сапар ағаның айтқаны тура келді. «Құлағымыз» қайтып оралмады ғой. Біз деген ауылда өскен аңқаумыз, «құлақ-сұлақ» дегеннен қабарымыз жоқ. Тіпті өзімізді де қорғай алмаймыз. Кеше Сапалақов мені қылқындырып өлтіретін еді Сапар аға болмағанда- деп Жеңіс ағынан жарылды. Сәкен үнсіз басын изеді де, «Қасқырды да» ұрып құлатқан сен емессің бе?-деген күмәнді ойын айтпастан Сапарға сұраулы көзімен қарады. Оның үнсіз сұрағын Сапар сезседе жауап қатпады. Ол туралы «тентек» Жеңістің білмегені де дұрыс болды. Ол білгенде Сапардан ашықтан-ашық сұрайтын еді. Сонымен, «Қасқыр» туралы «жабулы қазан жабуымен қалды.»

	Осы кезде камераның есігі ашылып, кезекші надзиратель келіп тергеушінің шақырғанын айтып Сапарды камерадан алып шығып бара жатқанда Жеңіс пен Сәкен «жолың болсын» деп камерада үнсіз тұнжыраған күйде қала берді.





Сыраханада


	Телефон арқылы өзінің диктофонға жазылған саңқылдаған дауысын естіген Шегебаев, телефонның құлағын қолымен басып, алдында басқа бір қылмыстық іс бойынша куә ретінде жауап алып отырған адамға «кабинеттен шыға тұр» деп айтуға шамасы да келмей, қолын ербеңдетіп, есікті көрсетіп, ымдап кабинеттен шығарып жіберген соң, жалғыз өзі қалып телефонды ары қарай тыңдай берді. Диктофондағы жазуды тыңдап болғаннан кейін, телефонның құлағын құндағына қойып, «масқара»-деп екі қолымен басын қапсыра қысып, төмен қарап, екі шынтағын жұмыс столының үстіне қойып отырып қалды. Моншадан шыққан адамға ұқсап өне бойын тер басып кетті. Осы кезде есікті қағып жаңағы шығып кеткен адам кіруге рұқсат сұрады. Оған «кете беріңіз» деп қолын бір-ақ сілтеді. Түкке түсінбеген ол кабинеттен шығып жүре берді.

	-Өмір бойы өзіңді, басқа адамдардан артық санайтын өркөкірек мінезіңді, көрінген әйелге жабысатын қатынқұмарлығыңды қоймадың. Жаттап алған бір екі ауыз өлеңіңді айтып, қатын көрсең жабыса қаласың. Тергеушілік қызметтен бір құлап, қарызданып, қауғаланып қайта жұмысқа тұрдың. Облыстық прокуратураның аға тергеушілік қызметіне жуықта орналасып, аузың аққа жаңа ғана тиіп еді. Енді диктофондағы сөзіңді прокурор естісе не боласың. Прокурорға арыз жазардың алдында өзіңмен сөйлесейін деген Азаматовты тыңдаудың орнына, көкірегіңді көтеріп, Сарқытованың қандай дәлелі бар деп, оған ырық бермей дөрекі сөйлеп тастадың. Сені бұдан бір құтқаратын адам, сол-адвокат Азаматов. Мүмкін арызды жазып жатқан да шығар. Неге отырсың, хабарласпайсың ба онымен-деді Қалидың ішкі дауысы.

	Салы суға кеткендей болып отырған Шегебаев ішкі дауысына, - сенікі де дұрыс-ау, деп тез есін жиып, телефонның құлағына жармасып, адвокатураның телефонының сандарын тере бастады.

	-Алло, алло, маған адвокат Азаматов керек еді.

	-Ол кісі жаңа бір әйелге арыз жазып берем деп жүрген. Сұрап тұрған кім екен-деді әйел дауысы.

	-Мен облыстық прокуратурадан, аға тергеуші Шегебаев.

	-Қазір қарайын, басқа бөлмеде арыз жазып отыруы мүмкін.

	Тасам шақырайын.

	-Қайтсеңізде тез шақырыңызшы.

	Сәлден соң, телефон трубкасынан -алло, алло тыңдап тұрған адвокат Азаматов-деген дауысты естісімен Шегебаев аптыға, асыға сөйлеп кетті.

	-Жөке, бұл тағы да мен Шегебаевпын ғой, сізбен өте тығыз түрде жолығуым керек болып тұр.

	-Қашан, қай жерде?

	-Уақытыңыз болса осы қазір, түскі үзіліс те болып қалыпты, қалалық орталық саябақтағы сыраханада.

	-Сарқытованың арызын жазуды бастап едім, соны жарты сағат көлемінде бітірісімен барайын.

	-Жөке, ол арызды жазбай қоя тұруға болмай ма? Ақылдасатын өте тығыз шаруа бар еді.

	Шегебаевтың дауысы жалынышты шықты.

	-Қали айналайын, жайшылық па? Өте тығыз шаруа болса барайын.

	-Өте тығыз шаруа еді.

	* * *

	Өз ойының әсерімен келе жатқан Жомарт қаланың дәл ортасында орналасқан орталық саябаққа кіргенін де байқамай қалды. Жасыл желекке бөленген саябақтың ішіндегі, табиғаттың әдейілеп тартқан тартуындай неше түрлі гүл бағына оралған әсем көріністерді көріп, «ойпырмай жұмыс-жұмыс деп, табыйғаттың мына сыйлығына келіп жұбайыммен неге дем алмаймын» деген ойының жетегінде келе жатып, балалық шағы есіне түсіп кетті.

	...Бірде, мектепте бесінші класта оқып жүрген кезінде әдебиет сабағынан беретін мұғалімінің үйге берген тапсырмасы; ««Жаз» деген Абай аталарыңның өлеңін кім жаттап келді» деп сұрағанда, ол бірінші қолын көтергендіктен мұғалімі, «кәне Жомарт сен айта қойшы» дегенде, орнынан атып тұрып, жаттаған өлеңін зуылдата жөнелді.

	«Жаздың күні шілде болғанда,

	Көк орай шалғын бәйшешек,



	Ұзарып өсіп толғанда»-деп бастап кеткені тілінің ұшына оралды. Сонда партада жанында отыратын, тұлымы жалпылдаған сары қыз, «сен де ақын боласың ба?» деп сұрағаны есіне түсіп, оның таңырқай қарағаны көз алдына елестеді. Иә, сол қыздың аты кім еді деп ойланса да, есіне түсре алмады. Содан бері 50-жыл өтіп кетіпті- ау. Өмір-ай десеңші, білінбей жылжып өте береді екен ғой деп келе жатқанда «Ұмітхан» деп дауыстап жіберді. Иә, оның аты «Үмітхан» деді, жоғалтқан бір затын тауып алған балаша қуанып.

	-Жөке! деген тосыннан шыққан таныс дауыс, қызықты балалық шағының ішін аралап жүрген, тәтті ұйқыдағы көріп жатқан түсінен оны біреу оятып жібергендей болды. Жалт қараған кезде, саябақтың ішіндегі сырахананың алдында Қали Шегебаевтың күтіп тұрғанын көрді.

	Екеуі бір-біріне қолдарын беріп жалпылдасып, аман- саулықтарын сұрасып жатқанымен, іштегі жақтармайтын қарама қайшылықтарын сырттарына шығармауға тырысты. Дегенмен, телефон арқылы диктофондағы жазуды Қалидың тыңдағанына бір сағат болмай, оның ұнжырғасы түсіп кеткенін Жомарт бірден байқады. Екі иығы салбырап, бет шырайы да жұқарып, сүзек ауруынан тұрған адамның бетіндей болып қалыпты. Бойын тік ұстап, кеудесін кере жүретін Қали, бүкірейіп қалған сияқты. Телефонмен сөйлескен кездеріндегі өркөкіректігін біреу табан астында оның бойынан жұлып алып тастағандай, тым сыпайы болып қалыпты. «Мен тергеушімін»-деп қай жерге барса да бірінші болып алдыда жүретін Қали мәдениеттілік көрсетіп, екі қолын жайып сырахананың «қонақ бөлмесінің» есігін өзі ашып, «кіріңіз Жомарт аға»-деп Азаматовқа жол берді.

	«Қонақ бөлмесінде» басқа ешкім болмады. Бұларды танитын, білегіне сүлгісін іліп алған даязшы жүгіріп келді. Ішетін, жейтін тағамға тапсырма беріп жатып, Қали өркөкірек қалпына қайта түсті.

	-Үстімізге басқа адам кіретін болмасын!-деді даязшыға, түсін лезде сұстандырып.

	-Құп болады, басқа адам кіргізбейміз-деп даязшы қолын кеудесіне қойып, басын еңкейтіп, жорғалаған бойы бөлмеден шығып кетті.

	Ол кетісімен екеуі біраз үнсіз отырып қалды. Не тығыз шаруа екенін Жомарт сезсе де, түк білмегендей әңгіме бастады.

	-Қали айналайын, тыныштық па? Мені шақыратындай қандай өте тығыз шаруа болып қалды. Әлде Маратовтың қылмыстық ісін қысқартып, түрмеден босатайын деп жатырсың ба? Соған сүйінші сұрағалы отырмысың? Оған сүйіншім дайын-деді Қалиға күлімсірей қарап.

	-Жомарт аға-деді бұрынғы «Жөке»-дейтінінің орнына.

	...Баяғыда, бір жолдасына Жомарт қалың қалай дегенде «Ешкіні апа-деп, текені жезде деп күн көріп жатқан ғой»-дегені есіне түсіп

	«Жомарт аға» деуін қарашы мынаның деп ішінен Қалидың жылпостығына таң қалды.

	Осы кезде тапсырыс берген буы бұрқыраған, жаңа піскен алты істікке шаншылған кәуап пен екі шыны саптаяққа құйылған мұздай суық «Жигули» сырасын, кішкене шыны сауытқа құйылған сірке езіндісін, майдалап туралған шыны тәрелкеге салынған пияз бен нанды даязшы екеуінің алдарына столға әкеп қойып, кетіп қалды. Суық сырадан бір сіміріп «Уһ»-деп демін алған Қали, мүләйімси отырып сөзін бастды.

	-Жомарт аға, қатынқұмарлық мінезім мені қара бастырды. Оны өзіңіз де сезіп отырған шығарсыз. Содан құтқаратын тек сіз ғана деп ойлап, сізден көмек сұрауға келіп отырмын-деп Жомартқа тура қарай алмай, көзінің астымен ұрлана қарады. Жомарт оның жалынышты күйін көріп аяп кетті.

	-Ол қолымнан келе қояр ма екен. Сарқытова мені іздеп келіпті. Саған қатты ашуланған болу керек. Облыс прокурорының атына арыз жазып бер деп болмай отыр. Өзің білесің адвокат көмек сұрап келген адамға арыз жазудан заң талабы бойынша, бас тартыуға болмайды. Жаңа өзің телефон шалғанда ол жанымда отыр еді. Түскі үзілістен кейін келіңіз деп қайтарып жібердім. Сенікі де дұрыс болмаған. Оның күйеуін шақырып жауап алып онымен беттестіремін депсің. Негізінде, Маратов пен Сарқытованың арасындағы жеке бастарының құпиялығын жариялауға қақың жоқ еді. Тегі келіншекке қызығып кеткен түрің бар-ау. Оны қорқытып көндірмек болғансың-ау. Сенің алдыңдағы тергеуші Әділбековке прокурор Қайсаровтың өзі олардың жеке бастарының құпиялығын сақтаңдар, жария етпеңдер деген еді. Соны саған телефон арқылы айтайын деп едім. «Тергеуді жүргізетін мен. Құпияны жариялаймын ба, жарияламаймын ба, ол менің құзырымда. Сіз кіріспеңіз» деп бой бермей қойдың ғой.

	Жомарт әңгімесін жайлап айтып отырып-ақ, Қалиды мақтамен бауыздағандай қалге жеткізді.

	-Енді не істеймін? Егер оның арызы Қайсаровтың қолына тисе «сенген қойым сен болсаң, күйсегеніңді ұрайын» дегендей мәселе қыйынға соғады ғой.

	-Не істер дейсің! Көп болса «піштіріп» жіберер. Жомарт орайы келіп тұрғанда өркөкірек Қалиды оңдырмай бір түйреп алып, мырс етіп күлді.

	-Сізге күлкі. Менің жағдайыма түсініңізші. Диктофондағы жазу елдің құлағына тисе мен не боламын? Масқара боламын ғой. Ақылыңызды айтыңызшы.

	-Сен өзің ақын екенсің ғой. Өлеңдерің де әп-әдемі. Ол өнеріңді бұрын неге жарыққа шығармай жүргесің.

	-Қойыңызшы Жомарт аға. Маған ақындық қайдан келсін. Әр жерден оқыған өлеңдерді жаттап алып айтып жүрмін де.

	-Диктофонға жазылған бірінші ауыз өлең шынында да Мұхтар Шахановтың өлеңі ме еді?

	-Ит білсін. Бір журналдан оқып, жаттап алып едім. Мүмкін Шахановтың өлеңі шығар. Оны маған Сарқытова айтты ғой. Жомарт аға мені мазақтамай, ақылыңызды айтып көмектесіңізші. Ол келіншекті диктофон беріп әдейі біреу жіберіп отыр деп ойлаймын. Соның кім екенін сыртынан жорамалдаймын, бірақ дөп басып айта алмаймын-деп Қали сұраулы көзімен Жомартқа қарады.

	-Қали, сен менен күдіктеніп отырған жоқсың ба?

	-Жоқ Жомарт аға! Ол не дегеніңіз? Сізден күдіктенсем көмек сұраймын ба? Қали, Жомарттан шын күдіктенгенін сезіп қойды ма деген ойын білдіргісі келмей ақталып бақты.

	-Байқауымша Сарқытова өте қу және заңнан да түсінігі бар әйел сияқты. Ол менің өзіме арызды қалай жазу керек екенін тәкпіштеп айтып отыр.

	-Өткен күні мені жұмыстың аяғында сағат 19-ға кабинетіме кел, жауап алам деп шақырды, оған мен бармадым. «Ойы бұзық бұқа, ұрғашы бұзаудың қасында жатады» деген мақал ойыма түсіп жаныма диктофон салып бардым деп отыр. Сенен қатты зәбір көрген сияқты. Егер облыс прокуроры тиісті шара қолданбаса, Бас прокурорға дейін шағымданбақшы ойы бар. Шегебаевтай адам заң орнында жұмыс істемеу керек дегенге дейін айтып қалды. Ақыл сұрап отырсың ғой, шыныңды айтшы, сен оны күш көрсетіп кабинетіңде зорлайын деген жоқсың ба? Жомарт одан ары Қалиды тығырыққа тығуға жақындатты.

	-Құдай сақтасын деп ыршып түсті Қали. Ондай ойым да іс әректім де болған жоқ. Ол пәле жауып отыр.

	-Сарқытова олай деп айтып отырған жоқ. Бірақ, диктофонның жазуының ішінде бірнеше жерлерінде қатты тасыр-тұсыр еткен дыбыстар жазылып қалыпты. Егер Сарқытова мені күштеп зорламақшы болды десе жәңағы қолайсыз тасыр-тұсыр дыбыстар жанама дәлелдемелер болып қалуы да мүмкін. Соны өзіңе алдын-ала ескертіп отырғаным ғой.

	Жомарттың бұл сөзін естіген Қалиды қорқыныш билеп, түрі бұзылып, «бөрі жоқ деме дөң астында, пәле жоқ деме табан астында» дегендей «табан астында пәлеге» ұшыраған қалде үнсіз отырып қалды.

	Қалиға сыра да, тамақ та батпады. Мүсәпірлік қалге түсіп отырғанын көрген Жомарт оны тағы да аяп кетті. Аяған ойын, осыдан бір сағат бұрынғы Қалидың телефон арқылы «Оның құпиялығын жариялайын ба, жарияламаймын ба менің құзырымда. Тергеуді жүргізу маған тапсырылған. Маратовтың қылмыстық ісі менің өндірісімде. Сондықтан қандай тергеу амалдарын жүргіземін ол менің еркімде. Сіз оны жақсы білесіз. Сіздің онда шаруаңыз болмасын» деген өркөкірек дөрекі сөздері су сепкендей басып тастады.

	Үнжырғасы түсіп, басын төмен салып отырған Қали, сәл үнсіздіктен кейін, басын көтеріп Жомартқа тіке қарап, тығырықтан құтылатын бір әдіс тапқандай көзі жайнап,

	-«Жөке»-деді, бағанадан бері мүләйімсіп «Жомарт аға»-деп айтып отырғанын жоғалтып алғандай.

	-Маған, ненің құны тұрса да Сарқытованың диктофонға жазған касетасын алып беріңізші. Болмаған жағдайда, диктофонды қателесіп қосқан болып касета таспасындағы жазуды өшіріп тасаңызшы-деді бұйрық бергендей. Қалидың бұл әрекеті Жомартқа ұнамағаны соншалық, ренішін бірден сыртқа шығарды.

	-Қали! Сен мені сырақанаға шақырып, бір кружка сыраға сатып алып қылмысқа итермелейін деген ойың бар-ау сірә? Олай ойласаң қателесесің. Мені ешкім сатып алған емес. Мен ешкімге сатылмаймын да. Басында көмек сұраған соң мүмкіншілігі туып жатса көмектесейін деген ойым болып еді. Енді байқап отырмын, сен тіпті насырға шауып мені қылмыс жаса деп отырғаның тіпті орынсыз. Айтқаныңды істей алмаймын. Сарқытова ақымақ әйел емес. Маған диктофонды қолыма бермей өзі қосып отырды. Диктофондағы саған телефон арқылы тыңдатып отырған касетасы көшірмесі екен. Оның түп нұсқасы өзінде сақтаулы.

	Жомарт даязшыны шақыртты да тапсырма берген сыра мен тағамдардың құнын өзі төледі.

	-Қали айналайын, басқадай шаруаң болмаса мен тұрайын, түскі үзіліс уақыты аяқталып қалды. Сарқытова да келіп күтіп отырған шығар.

	Екеуі үн-түнсіз сырақанадан шығып келе жатқанда Қали аянышты түрімен Жомартқа сұраулы көзімен қарады.

	-Жомарт аға, «суға кеткен тал қармайды» деген ғой. Артық айтсам кешіріңіз. Сізден басқа мені құтқаратын ешкім жоқ. Тым болмағанда Сарқытоваға менің үстімнен арыз жаздырмаңызшы. Сізден соны жалынып сұраймын. Керек болса Сарқытовадан кешірім сұрайын.

	-Арыз жазудың керегі не, жастықпен тергеуші Шегебаев бір қателік жіберген шығар, оған кешірім жасамайсың ба деп Сарқытоваға айтқан едім. -Кешірім түгілі Шегебаевтың қарасын көргім де келмейді. «Я ненавижу его» деп қоймады. Сенің көңіліңді қыйғым келмейді, тағы да Сарқытовамен сөйлесіп көрейін.

	-Өмір бойы қарыздармын Сіздің алдыңызда Жомарт аға. Қали қолын Жомартқа ұсынып, жұмысына баратын жолға бұрылды. Екеуі қол алысқан соң жұмыстарына қарай екі айрылып кете барды. Сәлден соң Жомарт артына бұрылды. Басын төмен салып, басқан аяғының астына қарап, ұнжырғасы түсіп, салбыраған Қалидың сұлбасы көз ұшында кетіп бара жатты...

	* * *

	Кабинетіне кірген Қалидың қолы жұмысқа бармады. Ебін тауып адвокат Азаматовты көндіремін ғой деген ойынан түк шықпады. Жаңағы сыраханада екуінің арасындағы әңгіменің қалай басталып, қалай біткенін есіне түсірді. Бір қателігім , Жомартқа диктофонның касетасын қанша тұрса да алып бер, болмаса касетадағы жазуды өшіріп таста дегенім дұрыс болмады деп түйіндеді. Сонымды Жомарт қылмыс жасауға итермеледі деп түсініп, ашуланып қалды-ау сірә. Оныкі де дұрыс. Мен олай айтпауым керек еді. Жомартқа қалай жасасаңызда арыз жазбауға Сарқытованы көндіруге көмек беріңіз деуім керек еді. Бірақ, хош айтысып қолымды бергенде солай деп айттым ғой. Ол ойланып отырып қалды.

	Диктофонды Сарқытоваға берген Азаматов па деген ойынан да Қали әлі де айрыла алмады. Егер, диктофонды Азаматов берген болса, ол прокурордың атына Сарқытованың арызын жазып беруі мүмкін, ал диктофонды ол бермеген болса, онда Сарқытованы арыз жазбауға көндіруі де мүмкін. «Ұят болды-ау» деген Қалидың дауысы қатты шығып кетті. Иә, ұят болды. Азаматовты сыраханаға жалынып-жалбарынып өзім шақырып, ішіп-жеген сыра мен тамағымыздың ақшасын оған төлеткенім шынында да ұят болды-ау. Мен есімнен танып қалғамын ба деп темекісін тұтатып ұзақ ойланды.

	Стол үстіндегі тұрған телефонның зарлаған қоңырау дауысы Шегебаевтың ойын бұзып жіберді. Телефонның екінші жағынан тергеу бөлімінің бастығы Макеновтың дауысы естілді. Ол Маратовтың қылмыстық ісінің тергеу барысы туралы облыс прокурорының бірінші орынбасары Бақтыбаевтың мәлімет сұрап жатқанын айтты да, Қалидың жауабын күтпестен телефон құлағын кенеттен қоя салды. Макеновтың дауысы қатқылдау шыққан сияқты болды Қалиға. Ол менің жауабымды күтпей неге телефонды ажыратып жіберді? Әлде оның жанында Сарқытова отыр ма екен? Болмаса Азаматов Сарқытовамен болған әңгімені бастығы Макеновке телефон арқылы жеткізді ме екен? деген сан-саққа жүгірген ойы, қуса да жеткізбеді. Маратовтың қылмыстық ісін сотқа жіберу керек деген бастықтарының тапсырмасы мен Сарқытова арасындағы сөздері диктофонға жазылғанынан туындаған келеңсіз жағдайдың екі ортасында қалған Қали есінен танды. Не істерін білмей дел-сал күйге ұшырады. Біріншісін ойласа «арба сынатын» сияқты. Екіншісін ойласа «өгіз өлетін»-дей болып көрінді оған.

	Тығырықтан шығу үшін, ол не де болса бастықтарының тапсырмасын орындау керек деген шешімге келіп, сейфінен Маратовтың қылмыстық ісін алып, бастығына барып баяндамақшы болып орнынан тұра бергенде, телефон тағы да безілдеп қоя берді. Бастығы шақырып жатыр ма? Оның жанында Сарқытова отыр ма? деген ойымен телефонның құлағын көтермей, қаңтарылып тұрып қалды. Телефон қоңырауы үздіксіз шырылдай берген соң Қали жайлап телефонның құлағын көтеріп, тың-тыңдаған адамша үнсіз тұрған кезде,

	-Алло, алло-деген Азаматовтың дауысы естілді.

	-Жомарт аға, мен Шегебаевпын ғой тыңдап тұрған.

	-Қали айналайын, арызды жазбауға Сарқытованы көндірдім деген Жомарттың дауысын естіген Қали қолындағы Маратовтың қылмыстық ісін стол үстіне тастай беріп, отыра кетті.

	-Жомарт аға, мен сізге қарыздармын. Бұл жақсылығыңызды өмір бойы ұмытпаймын.

	Телефонмен сөйлесіп болғаннан кейін Қалидың көңілі жай тауып, Азаматовқа іштей рыйза болды. Сарқытоваға диктофонды Жомарт бермеген екен. Мен одан сезіктенгенім пендешілік деп ойлаған Қалидың көңілі бұлттан шыққан күндей, әп сәтте жарқырап шыға келді. Шіркін адамды артқа сүйреп, бейшаралық мүшкіл қалге түсіріп, жүйкені құртып, мазаңды қашыратын да, адамды алдыға сүйреп, ақыл қосып, бақытты өмір силайтын да, тек көңіл ғой деп ойлады ішінен. Қас қағым уақыт ішінде, көңілі сәйгүлікке мініп алғандай жігерленіп, асқақтап, қолына Маратовтың қылмыстық ісінің тізгінін қайта ұстағандай болған Қали бастығының кабинетіне көтерілді.

	* * *

	Тергеу бөлімінің бастығы Макенов, есіктен кірген Шегебаевқа қарамады. Тұнжырап отырған қалпында, сазарған бойы мұрнының астынан мыңғырлады.

	-Маратовтың ісін қашан бітіресің? Осы қылмыстық істі сотқа жібермесең болмайды.

	Шегебаев іс бойынша дәлелдемелердің жоқ екенін айтып, ақтала бастады.

	-Сен де Әділбековті жақтап отырған түрің бар-ау. Жүр Бақтыбаевқа барып қылмыстық іс бойынша қандай тергеу амалдарыңды жүргізгеніңмен басқа да мән-жайларын түсіндіресің- деп орнынан көтерілді.

	Облыстық прокурордың тергеу жұмысын қадағалайтын бірінші орынбасары Бақтыбаев, есіктен кірген екуін жұмыс столының алдындағы қосалқы столға отырғызып;

	-Кәне айыптау қортындыны жаздың ба? Оны бекітуге әкелдің бе?-деп қолын созды, қылмыстық істі бер дегендей ишарат білдірді.

	-Сабыр Бақтыбаевич, бұл айыптау қортындыны жазбақ түгілі іс бойынша дәлелдемелер жоқтың қасы деп отыр. Бүның да аузына Әділбеков түкіріп қойған сияқты-деді тергеу бөлімінің бастығы Макенов.

	-Мен еш нәрсені білмеймін. Әділбеков, мені жазықсыз әкімшілік жазаға тартты деп Бас прокурорға арыз жазып жіберіпті. Ол арызына өзінің шығарған қылмыстық істі қысқартып, Маратовты абақтыдан шығару және менің сол қаулыны бұзғаным туралы қаулылардың көшірмелерін қоса жіберіпті. Бас прокурордың мамандар бөлімінен осы туралы жазбаша хабарлама сұрап және тергеу Басқармасынан Маратовтың қылмыстық ісін феллегер почтасы арқылы тез жіберіңдер деген сұраунамасы келіп түсті. Сондықтан ертеңнен қалдырмай Маратовтың ісін сотқа жіберу керек. Ол қылмыстық іс сотқа кетті деп бас прокуратураға жедел хат жіберілді. Шегебаев понял, давай дуй деп Бақтыбаев дауысын көтере бұйыра сөйледі.

	Шегебаев еш нәрсе айтуға бата алмай міңгірлеп тұрып қалды.

	-Сен неге міңгірлеп тұрсың, Сабыр Бақтыбаевичтің айтқанын естіген жоқсың ба? деп Макеновте қыстырылды.

	-Маған қылмыстық істі сотқа осы қалпында жібер деген жазбаша нұсқау берулеріңізді сұраймын-деді Шегебаев, көзін аяғына киген түфлиінің басынан көтермей, тиісті заң талабының өзін әрең сұрады.

	-Қара мынаны! Жазбаша нұсқау бермесек, қылмыстық істі қысқартпақсың ба? Есіңнен шығып кетті ме, қалай тергеушілік жұмысқа қайтадан орналасқаның. «Жаман атқа жал бітсе, жанына торсық байлатпас»-деген. Мынаған жал бітейін деген екен-деп Бақтыбаев Макеновке қарады.

	-Болды уақытты өткізбеңдер. Боссыңдар. Ертең Маратовтың қылмыстық ісі, айыптау қортындысын бекітуге менің столымда жататын болсын.

	Екеуі Макеновтың кабинетіне кірген соң Шегебаев бастығынан тағы да нұсқау сұрады.

	-Фазыл Макенович, маған осы қылмыстық істің дәлелдемелері болмаса да сотқа жібер деп нұсқау жазып беріңізші.

	-Сотқа істі жібер деген Бақтыбаев. Жазбаша нұсқауды содан ал. Бастықтармен тайталасқан қызметкердің күні не боларын білесің ғой. Байқа сен де Әділбековтің кебінін киіп жүрме. «Бастыққа қарсы келу, желге қарап жеңіл дәрет алумен бірдей»-деген қағыйданы білмеуші ме едің. «Шегебаев понял, давай дуй»-деді Бақтыбаевтың сөзін қайталап, мырс етіп кекету күлкісіне салған Макенов те сөзді қысқа қайырды.

	* * *

	Шегебаев Макеновтің кабинетінен шығып өзінің жұмыс орнына келген соң не істерін білмеді. Бақтыбаев істі сотқа жібер деп талап етіп отыр. Бірақ ол туралы жазбаша нұсқау бергісі келмейді, енді не істеймін деп ойланып, өзіне сөз келмейтін жол табу керек екенін іздеп отырған кезде, оның ішкі дауысы;-әй, сен бұл қылмыстық істі сотқа жіберсең, Маратов ақталып кетсе өзіңді қылмысқа таруы мүмкін ғой. Сондықтан заңда көрсетілген тергеушілік құқыңды пайдаланып Бақтыбаевтың атына дәлелдемер жоқтың қасы. Осы қалпында істі сотқа жіберсек, сот ақтау үкімін шығаруы мүмкін-деген жазбаша мәлімдемеңді концелярияға арнайы тіркетіп жібер. Мәлімдемеңнің көшірмесіне концеляриядағы тіркеу саны мен күнін, қабылдаған қызметкердің қолын қойдырып ал-деді.

	Ішкі дауысының айтқанына көніп, мәлімдемесін жазып, концелярияға тіркетіп, оның көшірмесіне тіркеу саны мен қабылдаған хатшы қыздың қолын қойдырып алды.

	...Түскі үзілістен кейін жұмыс орнына келе жатқан Қалиды дәлізде отыратын кезекші күзетші тоқтатты.

	-Сізді облыс прокурорының бірінші орынбасары Бақтыбаев іздеп жатыр.

	Бақтыбаевтың кабинетінде тергеу бөлімінің бастығы Макенов, тергеу бөлімінің прокурорлары Салықов, Қасымханов, Сейтжановтар отыр екен. Есіктен кірген Шегебаевқа орындыққа отыруға да мұрша бермей Бақтыбаев бірден дүрсе қоя берді.

	-Сен менің атыма Маратовтың қылмыстық ісін сотқа жіберуге дәлелдемелер жоқтың қасы. Сот ақтау үкімін шығаруы мүмкін деп мәлімдеме жазыпсың, Әділбеков аузыңа түкіріп кеткен бе?

	Бақтыбаев тергеу бөлімінің прокуроры Қасымхановқа бұрылып жедел жиналыстың хаттамасын жазып отыр, Шегебаевтың мәселесін қараймыз-деп тағы да Шегебаевқа қарап шүйлікті.

	-Сен тергеушілік құқыңды жақсы білетін болсаң, онда неге тергеп отырған қылмысты іс бойынша дәлелдеме табуға тергеу амалдарын жүргізбейсің. Әлде, сені де Маратовтардың туыстары сатып алған ба? деп Шегебаевқа адрая қарады.

	-Мені ешкімде сатып алған жоқ. Дәлелдемелерді қайдан табамын. Қылмыстық істі алғаныма не бәрі үш-ақ күн болды. Дәлелдеме жинауға Әділбеков көптеген тергеу амалдарын жүргізген екен. Бірақ, кәзіргі кезде дәлелдеме табуға жасайтын тергеу амалдары біткендіктен, дәлелдеме жинауға тіпті мүмкіншілік жоқ. Жол жөнекей кетіп бара жатқан жолаушыны қылмысқа қалай тартып, істі сотқа жіберемін.

	-Маратовтың ісін ертеңнен қалдырмай сотқа жібер деген менің нұсқауымды орындамағаны үшін тергеуші Шегебаевқа ауызша ескерту жариялаймын. Қылмысты істі айыптау қортындысымен ертеңнен қалдырмай өткізуін қадағалауды Макеновке тапсырамын. Айыптау қортындыны бекітуге Шегебаев екеуің маған келіңдер. Бұл қылмыстық істі соттан бірдеңе қылып өткізерміз. Менің айтқан ауызша жаза бергенімнің барлығын жедел жиналыстың хататтамасына кіргіз деп Қасымхановқа тапсырма берді.

	-Бұдан кейін мұндай жазбаша мәлімдемені мен көрмейтін болайын. Бақтыбаев Шегебаевтың жазбаша мәлімдемесін сол жерде қатынасып отырғандардың көзінше жыртып, жыртып тастады да, отырғандарға қарап, боссыңдар-деді. Жедел жиналыс не бәрі 15- минуттың ішінде бітті.

	Жиналыстан шыққан Қали өзінің ішкі дауысының айтқан ақылына риза болды. Оның жазбаша мәлімдемесін Бақтыбаев жыртып тастағанмен, тіркеу саны көрсетілген көшірмесі өзінің қолында. Сот ақтау үкімін шығара қалған жағдайда Шегебаев жауап бермейді. Себебі ол жедел жиналыстың хаттамасын, жиналысқа қатынасқандарды куәға тартады. Енді тез қылмысты істі бітіріп құтылайын деген шешім қабылдады да Шегебаев адвокат Азаматовтың телефонның санын тере бастады. Телефонның құлағынан авокаттың дауысын естіген Шегебаев,

	-Алло, Жомарт аға, бүгін сағат 15-те түрменің тергеу камерасында кездесейік. Кеш қалмай келуіңізді сұраймын. Маратовқа қайтадан айып жариялаймын да, айыпкер ретінде жауап алып, артынша қылмыстық істің материалдарымен сіздерді толық таныстырамын.

	-Құп болады. Айтқан уақытыңнан қалмай баруға уәде беремін.

	Уәде Құдай сөзі деді Жомарт.

	* * *

	Сол күні түс ауа тергеуші Шегебаев түрменің тергеу камерасында қамауда отырған Маратов Сапар мен оның қорғаушысы Жомарт Азаматовпен кездесті. Маратов Сапарға айып жариялау қаулысын ұсынып Қазақ ССР қылмыстық кодекісінің төрт бірдей баптарымен қайтадан айып жариялап, айыкер ретінде жауап алды.

	Тергеуші Шегебаевтың айып жариялау қаулысы бұрынғы тергеуші Әділбековтың шығарған айып жариялау қаулысынан еш өзгерісі жоқ, сол күйінде айна қатесіз үтір, нүктесіне дейін көшіріліп жазылыпты. Соған байланысты Маратов:

	-маған тағылған айыты толығымен мойындамаймын, тергеуші Әділбековке бұрынғы айыпкер ретінде берген жауабымды толық қуаттаймын. Оған қосып аларым жоқ деп қысқаша қайырып жауап берді.

	Қаулыға, айыпкер ретіндегі жауабына Маратов пен адвокат Азаматовтың қолдарын қойдырған тергеуші Шегебаев 265 беттен тұратын 1-том болып тігілген қылмыстық істің материалдарын екеуіне танысуға ұсынды. Танысуды олар 19 сағатта бітірді. Тергеу материалдарының керек желерін толық көшіріп алды.

	Қылмыстық істің ішінде Маратовты айыптайтын іліп алар дәлелдеменің жоқ екеніне қанық болған адвокат Азаматов тергеу аяқталды деген хаттамаға қол қоюды және тергеуді толықтыру жөніндегі жазбаша талап-тілектерін ертеңге, сағат 12-ге қалтыруды тергеушіден сұрады.

	Осы кезде түрменің кезекші офицері тергеу камерасына кіріп, түрменің ішкі ережесі бойынша жұмыс күнінің уақыты 18-сағатта аяқталғанын хабарлап, прокуратураның тергеушісін силағандықтан бір сағат жұмыс күнін ұзартқанын айтып, қамаудағы Маратовты жататын камерасына алып кетті.

	Тергеуші Шегебаев пен Азаматов екеуі түрмеден шығып, өз жолдарымен жұмыс орндарына кете барды.

	* * *

	...Ертеңінде Жомарт түрмеге келіп, жұмысын қорғауындағы Маратов Сапармен кездесуден бастағанда, Сапардың түрін көріп шошып кетті. Бір түннің ішінде ұнжырғасы түсіп, адам танығысыз қалге ұшырапты. Сапарға ұрсайын десе, оны аяды. Ұрыспайын десе түрінен, түр қалмаған. Соны көрген Жомарт Сапардан бір жерің ауырып отыр ма, деп сұрады.

	-Қылмыстық ісің соттың қарауына жіберіледі деген кеше тергеушінің айтқанын естісімен, істің материалдарымен танысқаннан кейін, мені қылмысқа тартатындай дәлелдеме болмаса да, істі сотқа жіберсе, соттап жібере ме деп түні бойы ойым жан- жаққа жүгіріп, әр нәрсенің басын бір шалып, мазам қашып

	ұйықтай алмадым. Сүйтіп, ауырмасам да, ауырғаннан бетер жаман күй кешіп отырмын.

	-Сен жоқтан өзгені көп ойлап, мазаңды қашыра берме. Екі ай түрмеде прокурордың заңсыз берген санкциясымен қамалып жатқандығыңнан, өздерінің заңсыз әрекетін жасыру үшін, сенің қылмыстық ісіңді сотқа қарауға жіберейін деп отыр. Біз олардың әрекетіне қарсы тұрып, куә ретінде Маржанды қостық. Ол өзінің ролін артистен кем ойнаған жоқ. Дамирдің де көмегі тиді. Сондықтан сен ұнжырғаңды түсірмей, жігерлен. Енді көп сөйлесіп отыруға уақыт жоқ. Сағат 12-де тергеуші келеді. Ол келгенше талап- тілегімізді жазу үшін іске кірісейік-деп Жомарт портфелінен кешегі қол жазбаларын алып столдың үстіне қойып жатып:

	-кәне талап-тілегімізге не жазамыз ? Сенің ойыңды тыңдағым келеді.

	-Не жазарымды дөп басып айта алмай отырмын.

	Жомарт, Сапардың қандай қал кешіп отырғанын түсініп, іштей Сапардың басына бергенді оның жауына да бермесін деген ойын айтпастан сөзін бастап кетті.

	-Кеше ғана танысқан қылмыстық істің материалдарының ішінде сені соттауға дәлелдеме бар ма?

	-Жоқ.

	-Енді сол дәледемелердің жоқ екенін толығымен жазып талап- тілек беруіміз керек деп Азаматов қаламын алып жаза бастады.

	Екіжарым бетке тергеушінің атына екі дана етіп жазылған өтінімін қорыта келе, Маратов «мерседес» автокөлігінің ішінде «жолаушы» ретінде кетіп бара жатқаны анықталып отыр. Оның әректінде қылмыс белгісі болмағандықтан, Маратов Сапар Ғалиұлының үстінен қозғалған қылмыстық істі өндірісінен қысқартып, абақтыдан босатуын сұраған өтініміне адвокат Азаматов қолын қойды.

	Жомарт, Сапарға Маржанның диктофон таспасына Шегебаев пен арада болған сөздерін қалай жазып алғанын айтып , екеуі де күлкіге кенелді. Маратов болса оның жанына қалай «құлақты» салғанын, оны қалай ұрып жыққанын және оны қалай пайдаланғанын айтып отырғанда тергеуші Шегебаев та келді.

	Тергеу аяқталды деген хаттамаға адвокат Азаматов «Маратовтың әрекетінде қылмыс белгісі болмағандықтан қылмыстық істі өндірісінен қысқартып, қамаудан Маратовты босату керек деп санаймын. Ол туралы «екі жарым беттегі жазбаша талап- тілегімді ұсынамын.» деп жазып Сапар екеуі қолдарын қойып берді.

	Тергеуші Шегебаев талап-тілектің бірінші данасын алғаны жөнінде екінші данасына қолын қойып, шешімін хабарлаймын, осымен тергеу бітті деп түрменің ғимаратынан шығып кетті. Азаматов болса Маратов пен жеке тергеу камерасында қалды. Бір сағаттан аса, сотта Маратовтың қалай жауап беретінін екеуі пысықтап жұмыс орнына оралды.

	Сол күні түс ауа тергеуші Шегебаев адвокат Азаматовқа телефон шалып, талап-тілектерінедегі қылмыстық істі қысқарту жөніндегі өтінімін қабылдамағаны туралы арнайы қаулы шығарғанын, ол қаулының көшірмесін почта арқылы жібергенін, қылмыстық істі айыптау қортындысымен сотқа жолдайтынын хабарлады.

	Тергеу барысында қылмыстық істі қысқартатын шығар деген үміті орындалмағандықтан Жомарт қолындағы Маратовтың ісі туралы жасаған қадағалау өндірісін алып, оның ішіндегі жинақталған қол жазбаларын қайталап қарап шықты. Оны қанша аударып қараса да Маратовты соттайтындай дәлелдемелер жоқ екеніне кәміл сенді.

	Сот отырысында Маратовты қалай қорғайтыны жөнінде келешек жұмысының жоспарын жасап отырып, жұмыс күнінің қалай бітіп қалғанын да сезбей қалды. Жанында отырған әріптесінің «Жөке, сіз осында қонайын деп отырсыз ба? деген қалжың сөзін естіп, жұмыс столындағы қағаздарын жинастыра бастады....





Сот отырысы


	Маратовтың қылмыстық ісін сот отырысында қарау, түс ауа сағат 15-ке тағайындалған. Қалалық соттың ғимаратының алды ығы- жығы адамдарға толы. Солардың ішінде Маратова Валенина Сергеевна да екі баласын ертіп келіпті. Оларды көрген Азаматов Валентинаға жастары кәмілетке толмаған екі балаларын алып келгенімен сот залына заң бойынша кіргізбеуі де мүмкін екенін айтып, соттың кеңсесінің екінші қабатына көтерілді.

	Сот мәжілісі басталуына бес минуттей қалғанда сот залына Азаматов кірген кезде, мемлекеттік айыптаушы ретінде қалалық прокурордың орынбасары Асановтың отырғанын көріп, ізет пен басын изеп амандасты. Асанов Азаматовты көрмеді ме, әлде сәлемін алғысы келмеді ме, безірейген қалпында алдында жатқан қағаздарына үңіліп отыра берді.Сот залына Сапармен бірге жұмыс істеген үш милиция қызметкерлері мен Маратова Валентина екі баласымен кіріп отырды. Осының артынша, автомат мылтығымен қаруланған екі айдабол Маратовтың қолын кісендеулі күйі сот залындағы темір тордың ішіне кіргізе бергенде, Сапардың екі баласы папа, папа деп-лап қойды. Бірақ, оларды сақадай сай тұрған айдаболдар әкесіне жолатпады.

	-Сот келе жатыр, тұрыңыздар-деген хатшы қыздың дауысын естісімен залда отырғандар орындарынан тұрды.

	Үсіне судьяның мантьясын киген, ұзын бойлы келбеті келген атжақты, аққұба жылы жүзді, жасы қырыққа жақындап қалған судья кіріп, залда отырғандарға амандасып, жұмыс столына жайғасып отырған соң, хатшы қызға қарап, сот мәжілісіне шақырылғандардан кімдердің келгендерін сұрады.

	Сот мәжілісінің хатшысы шақырылған куәлерден үш МАИ, бір Кеден қызметкерлерінің келіп дәлізде шақыру күтіп тұрғандарын және сотталушы Маратовты түрмеден алып келгенін хабарлады.

	Залға зер салған судья, жасөспірім екі баланы сот залында отыруға болмайтынын айтып және басқа да отырғандардыдың кімдер екенін тексерді. Екі баласы мен Валентина сот залынан шығып кетті.

	Сотталушы Маратовқа соттың құрамын; сотта төрағалық етуші судья Баққожаев, хатшылықта Ниязова, мемлекеттік айыптаушы, прокурор Асанов, адвокат Азаматовтардың қатнасуымен қаралатынын жариялап сотталушының қарсылығы бар-жоғын сұрады. Маратов сот құрамына қарсы емес екенін білдірген соң, сот төрағасы Баққожаев, тараптардан қандай өтінім бар-деді.

	Орнынан тұрған адвокат Азаматов сөз сұрады.

	-Құрметті сот төрағасы! Менің қорғауымдағы Маратовтың қылмыстық ісінің- сот отырысын жабық түрде қарауға деген жазбаша талап-тілегім бар. Оның мазмұнын сот залында отырғандардың көзінше оқығым келмейді. Сондықтан сотқа жазбаша талап-тілегімді өткізуге, оның бір данасын прокурор мырзаға танысуға беруге рұқсат етіңіз.

	Жазбаша талап-тілекті оқып шыққан сот төрағасы, прокурорға қарап:

	-сіздің пікіріңіз қалай?-деуі мұң екен, орнынан атып тұрған прокурор Асанов шақ-шақ ете қалды.

	-Адвокаттың талап-тілегіне қарсымын. Сотталушы Маратовтың қылмыстық ісі ашық сот отырысында қаралсын деген ұсынысым бар.

	-Қылмыстық істің материалдарының ішінде жеке адамдардың құпиялық сырлары туралы мәліметтер бар. Соны анықтау кезінде ғана сот отырысын жабық түрде, қалған уақытта ашық түрде өткізу туралы сот орнында отырып қаулы қабылдайды деп судья хатшы қызға қарап, -сот мәжілісінің хаттамасына кіргізерсіз деді.

	-Сот тергеуін кімнен бастаймыз деген соттың сұрағына прокурор сөз алды.

	-Сотталушы Маратов жасаған қылмысын толық мойындамағандықтан, сот тергеуін куәләрдан жауап алудан бастауға деген пікірімді білдіремін. Адвокат сыпайылық танытты.

	-Соттың қалауына қалдырамын.

	Сот орнында отырып сот тергеуін куәләрдан жауап алудан бастау керек деп ұйғарды.

	Сол күні жұмыс аяғына дейін сот мәжілісінің тергеуінде үш МАИ, бір Кеден қызметкерлерінен куә ретінде жауап алынды. Олар алдын-ала тергеуде берген жауаптарын бекітті. Сот отырысы екінші күнге сағат 10-ға қалтырылды.

	* * *

	Соттың екінші күнгі мәжілісінде тағы да Кеден қызметкерлерінен жауап алынды. Солардың ішінде кеден инспекторлары Қырағыбаев пен Ұйықтамасовтың жауаптарына сот төрағасы да, прокурор мен адвокат та көптеген сұрақтар қойып, олардың жауаптарын пысықтады.

	Сот төрағасы мен прокурор түрлі-түсті метал қалдықтарын артқан төрт КамАЗ автокөліктерінен қалай айрылып қалғандарын қайта-қайта сұрақ қойып анығына жете алмады. Ал, адвокат болса қорғауындағы Маратовтың қылмыстық әрекетіне қатынасы бар жоғын анықтауға арналған сұрақтарын қоя бастады.

	Куә ретінде сотта сұралған Қырағыбаевқа адвокат Азаматов қорғауындағы Сапардың пайдасына керекті сұрақтарды көлденең тартты.

	-Түрлі түсті метал қалдықтары мен ірі қара мал терісін тиеген төрт КамАЗ автокөліктерінің құжаттарын кеден бекетінде кім көрсетті ?

	-Сотталушы орындығында отырған Маратов төрт Кам-АЗдың алдында келе жатқан «мерседес» автокөлігінің алдыңғы оң жақ орындығынан түсіп келіп, құжаттарды маған ұсынды.

	-Құжатты ұсынып жатып сотталушы Маратов, өзінің қандай қызымет істейтінін, төрт автокөлікке тиелген заттарды қайда апара жатқанын айтты ма?

	-Сотталушы кұжаттарды маған ұсынған кезде милиция капитаны формасында болды. Бірақ, автокөліктегі жүктердің кімдікі екенін, оны қайда апара жатқаны туралы еш нәрсе айтқан жоқ. Құжаттарды қолыма алысымен инспектор Ұйықтамасов екеуміз төрт Камаздағы жүктерді тексере бастадық. Сол кезде сотталушы Маратов кеден бекетінде қалып қойған болатын.

	-Автокөліктердің жүгін тексеріп, ірі қара малдарының терілерін жерге түсіріп жатқан кездеріңде, Маратов сіздерге қарсылық көрсетті ме?

	-Жоқ. Ол кеден бекетінде қалып қойған болатын. Содан кейін оның қайда кеткенін таба алмай қалдық.

	-«Мерседесте» отырған адамдардан КамАЗ автокөліктеріне тиелген жүктер кімдікі екенін анықтау мақсатында сұрадыңыз ба?

	-«Мерседестегі» отрыған адамдармен сөйлесе алмадым. Олардың түрі-түстерін де білмеймін. Біз КамАЗдардың жүгін тексеріп абыр-сабыр болып жатқанда, олар Түркістан қаласына қарай кетіп қалды. Тек «мерседестің» нөмірін көріп қалдым. Ол хаттамаға жазылған.

	-Ұсталған төрт КамАЗ-дардың жүргізушілерінен, жүктер кімдікі? Оны қайда апара жатқаны туралы сұрадыңыз ба?

	-Жүктер «мерседесте» отырған адамдардікі. Оны «Тайқоңыр» жанындағы бір ауылдан тиегенін, Қырғызстанға апара жатқандары туралы жол қағаздарында толық жазылғандарын айтты.

	-Сотталушы Маратов сол жүк тиген ауылдан бірге келе жаттыр ма деп жүргізушілерден сұрадыңыз ба?

	-Иә, сұрадым. Маратов жүк артқан ауылдан отырған жоқ Ол облыс орталығынан шыға берістегі жанармай құятын бекетінен отырды.

	Мемлекеттік айыптаушы, прокурор Асанов куә Қырағыбаевқа қосымша сұрақтар қоя бастады.

	-Автокөліктердің құжатын саған беріп жатқанда сотталушы Маратов «мен бұл көліктердегі жүктерді апаруға жолбастаушы болып бара жатыр едім, тексермей жіберіңдер деген жоқ па?

	Осы кезде адвокат Азаматов,

	-Құрметті сот төрағасы! Прокурор мырзаның бүл сұрағын алып тастауыңызды сұраймын. Себебі прокурор жанама сұрақ қойып куәні жалған жауап беруге мәжбіреп, шатастырайын деп отыр. Бұл сұрақты осының алдында мен де қойған болатынмын. Оған куә толық жауап берген деген өтінімін айтты.

	Судья Баққожаев байсалды түрде куә Қырағыбаевқа бұрылып:- мемлекет айыптаушысының сұрағына жауап беріңіз-деді.

	-Жәңа айттым ғой. Құжатты маған әкеліп берген соң, сотталушымен арамызда сөз болған жоқ. Мен автокөліктердің жүктерін тексеруге кеттім. Милиция капитанының формасын киген сотталушы Маратов автокөліктерді тексермей жіберіңдер, мен жолбасшы болып бара жатыр едім деп айтқан жоқ. Кейде, милиция қызметкерлері тексермей-ақ қойыңдар жүктерді жолбасшы болып алып бара жатырмын деген кездер де кездесіп қалады. Ондай жағдайда жүктерді тексермей жібере беретін кездеріміз болады. Бірақ, Маратов құжаттарды қолыма берген кезде «мен бұл жүктерді жолбасшы болып алып бара жатырмын» деген жоқ. Егер солай деп айтқан кезде, мүмкін төрт КамАЗ автокөліктеріндегі жүктерін тексермей-ақ жіберген де болар едік. Себебі біз милиция қызыметкерлерімен тығыз қарым-қатынаста жұмыс жасаймыз. Сондықтан оларға кәміл сенеміз.

	-Автокөліктердің құжаттарын бергенде саған Маратов ақша ұсынып, көліктерді жүгін тексермей жіберіңдерші деп өтініш айтқан жоқ па?

	Адвокат Азаматов орнынан тағы да тұрып бұл сұраққа да қарсылық білдіруге ыңғайланғанын сезген сот төрағасы жайбрақат күйінде, отырыңыз деген адвокатқа ишарат білдірді.

	-Куә Қырағыбаев прокурордың сұрағына жауап беріңіз.

	-Жоқ. Ақша туралы тіпті сөз болған жоқ. Жаңа ғана айттым ғой, Маратов маған автокөліктердің жүгін тексермей жіберіңізші деп өтініш жасаған жоқ.

	Кеден инспекторы Ұйықтамасовтан жауап алғанда да прокурор оған сұрақ қойып біраз шұқшиды.

	-Сіздің міндетіңіз контрабандалық жүктермен ұсталған төрт КамАЗ автокөліктерін облыстық Кеден басқармасына шашау шығармастан алып бару емес пе?

	-Дұрыс айтасыз. Сол менің басты міндетім еді.

	-Міндетіңізді толық түсіне отырып, неге ол автокөліктерді жіберіп қойдыңыз?

	-Мені қара бастырды. Облыс орталығына жақындай бергенде артымыздан «жигули» жеңіл автокөлігіне мінген облыстық ішкі істер басқармасының қызметкері подполковник Жәдігер Сыздықов қуып жетіп, тоқтатып, қалай келе жатқанымызды сұрады. Мен алдыңғы КамАЗ автокөлігінің кабинасында келе жатыр едім. Жерге түсіп, Сыздықовқа жақсы келе жатқанымды айтып, сіздің автокөлігіңізге отырайыншы, КамАЗ-дың кабинасы солярка сасиды дедім. Ол қарсы болған жоқ. Төрт КамАЗ-дардың жүргізушілерін шақырып алып қалаға кіре беріс жердегі кеден бекетінен күтіп алатынымды айтып түсіндірдім. Содан «жигулидің» артқы орындығына отырып, кеден бекетінен түсіп қалдым. Кешке дейін КамАЗ автокөліктері келмеді. Облыстық кеден басқармасына сол күні келіп рапортымды жаздым. Төрт КамАЗ-автокөліктері тиелген контрабандалық жүктерімен және жүргізушілері осы күнге дейін табылмай жатыр.

	-Сені қара бастырған өзге емес, өзің шығарсың. Қалаға жетіп қалғанда неге «жигулиге» отырып кеттің. Сенің әректіңнің өзі, өзіңе «көлеңке түсіріп» тұрғанын сезесің бе? Шындығыңды айтшы! КамАЗ-дың жүргізушілерінен ақша алып оларды өзің жіберіп қойған жоқсың ба?-деді прокурор куә Ұйықтамасоқа сұстана қарап.

	-Құдай сақтасын. Мен олардан ақша алғамын жоқ-деп куә абдырай бастады.

	Сол сәтті пайдаланып қалмақшы болған прокурор одан ары қадала түсті.

	-Шыныңды айт! Алған ақшаңның суммасы қанша? Ол туралы бізде құпия түрде алынған мағлұмат бар. Шыныңды айтпасаң жауапқа тартыласың. Шыныңды айтсаң саған жеңілдік болады.

	Прокуродың мына сұрағынан сасып қалған Ұйықтамасов, біреуден көмек сұрағандай біресе соттың төрағасына, біресе адвокат Азаматовқа жалтақтап қарай берді.

	Прокурордың орынсыз сұрағына шыдамаған адвокат Азаматов орнынан тұрып сөз сұрады.

	-Құрметті сот төрағасы!

	Прокурор мырза сот отырысында мемлекеттік айыптаушы міндетін асыра сілтеп отыр. Қылмыстық Іс Жүргізу Кодекісінің 23- бабы бойынша прокурор да, адвокат та, сотталушы да, сот отырысында тараптар болып есептеледі. Осы заңда тараптардың құқылары бірдей деп көрсетілген. Сот ісін жүргізу, тараптардың бәсекелестігі мен тең құқықтылығы негізінде жүзеге асырылып, сот объетивтілікті және бейтараптықты сақтай отырып, тараптардың өз іс жүргізу міндеттерін орындауы және өздеріне берілген құқықтарын жүзеге асыруы үшін қажетті жағдай туғызады делінген. Демек, осы сот отырысында прокурор мырза бір емес үш рет асыра сілтеушілік жасап, жауап алу кезінде куәні қыспаққа алып қорқытуда. Екіншісінде мен өтінім жасайын деп едім, сіз мені отырғызып тастадыңыз-деп сот төрағасына қарап сөзін ары қарай жалғастырды.

	-Куә Ұйықтамасовқа «-Шыныңды айт! Алған ақшаңның суммасы қанша? Ол туралы бізде құпия түрде алынған мағлұмат бар. Шыныңды айтпасаң жауапқа тартыласың»-деп қорқытады. Прокурордың сот білмейтін, біз білмейтін өте құпия мағлұматы болса, доқ көрсетпей, жасырмай соттың алдында дәлелдеме келтірсін. Жауап беріп тұрған куәға жала жауып соттың алдында оны айыптауы орынсыз. Сондықтан прокурор мырзаны тәртіпке шақыруды сұраймын-деп Азаматов соттың төрағасы Баққожаевқа қарады.

	Ойламаған жерден адвокаттың сотқа жасаған өтінімін естіген прокурор Асанов ыңғайсызданып, өңі сұп-сұр болып кетті. Сот төрағасы орынды пікірге қарсы уәж айта алмады.

	-Қызбалық жасамаңыздар. Сот отырысының тәртібін бұзбаңыздар. Адвокат Азаматовтың өтінімін сот қабылдайды. Прокурор мырза, сізге ескертемін. Қылмыстық істің матералдарының ішінде куә Ұйықтамасов КамАЗ-дың жүргізушілерінен ақша алып, оларды босатып жіберді деген дәлелдемелер жоқ. Сіздің қолыңызда ол туралы құпия түрде мағлұмат, әлде дәлелдеме болса алдын-ала тергеуде неге бермедіңіз? Ондай мағлұмат болатын болса оның негіздерін көрсете отырып, қылмыстық істі қайта тергеуге жіберуге сотқа өтінім жасаңыз. Сот өзінің өндірісіндегі қылмыстық істі тек сотталушы Маратовқа тағылған айыптың шеңберінде ғана жүргізетінін естен шығармаңыздар. Болжамдарыңыз бен сөз тартыстарыңызды жарыс сөздеріңізге қалдырыңыздар деп судья тараптарға басу айтты да, куә Ұйықтамасовқа қарады.

	Прокурордың сұрағына жауап беріңіз.

	Адвокат пен соттың сөздерін естіген Ұйықтамасов сабасына түсіп, өзінің жаубын, асықты қорғасын құйған сақамен атқандай, дауыс ырғағын келтіре нығарлай сөйледі.

	-Мен КамАЗдардың жүргізушілерінен ақша алып олармен сыбайлас болып босатып жіберген жоқпын. Бұл прокурордың маған жауып отырған жаласы. Дәлелдемесі болса ашытан-ашық сот алдында дәлелдемесін берсін.

	Әлгінде ғана прокурордың сұрланып тұрған бет әлпеді, адвокаттың өтінімін, соттың ескертуін, куә Ұйықтамасовтың жауабын естігеннен кейін аршылған қант қызылшасындай, қып- қызыл болып кетті. «Ұялған тек тұрмас» дегендей ол сот төрағасына қарап,

	-Құрметті сот төрағасы куә Ұйқтамасовқа тағы қоятын бір сұрағым бар еді-рұқсат етіңіз деді де, мінберден кетпеген куәға қарады.

	-Милиция подполковнигі Жәдігер Сыздықов пен араларыңызда сыбайластық болып КамАЗ-дарды тиелген контрабандылық заттарымен босатып жіберген жоқсыңдар ма?

	-Милиция подполковнигімен еш қандай сыбайластығым жоқ. Бұрын ол кісіні танымайтын едім. Мына айтып отырғаныңыз қып- қызыл жала. Егер өте құпия мағлұматыңыз болса дәлелдеп беріңіз. Подполковник Сыздықовтан сезіктенсеңіз оны өзінен сұраңыз деп соттың төрағасына қарап, сөзін ары жалгастырды.

	-Прокурор маған көпе-көрнеу жала жауып отыр. Бұл кісінің жасаған жаласынан азаматтық құқымды қорғауға адвокат алуыма мүмкіншілік жасаңыз.

	Сот төрағасы кезекпе-кезек прокурор мен адвокатқа қарады.

	-Куә Ұйықтамасовқа қоятын тағы да сұрақтарыңыз бар ма?

	Екі жақ та сұрақтарымыз жоқ деген соң куә Ұйықтамасовқа қарап сіз боссыз. Адвокат алудың да сізге қажеті жоқ деді сот төрағасы.

	«Қорқақты қуа берсең батыр болады»-дегендей, мінберден түсіп бара жатып куә Ұйықтамасов соттың төрағасына өзінің талабын білдірді.

	-Мен прокурордың орынсыз жала жапқанына көне алмаймын. Маған сот мәжілісінің хаттамасының көшірмесін беруңізді сұраймын. Болмаса қазір осы сот отырысында прокурор менен кешірім сұрасын.

	Прокурор мырс етіп күліп жіберді.

	-Өзіңнің заң талабынан да хабарың бар екен ғой деп кекеткендей болды. Ұйықтамасов та қарап қалмады.

	-Мен Алматыдағы ҚазМУ-дың заң факультетін бітіргенмін. Алматыда бес жыл қалалық прокуратурада тергеуші болып қызмет істеген едім. Әке-шешемнің жағдайына байланысты осында отбасым мен көшіп келіп, заң саласының мекемелерінде бос орын болмағандықтан, Кеден басқармасында қатардағы инспектор болып істеп жүрмін. Шынында да мені қара бастырды. Бұрын тапсырған жұмысты қалт жібермеуші едім.

	Ол сот залында отырған куә Қырағыбаевтың жанындағы бос орындыққа барып отырды.

	Істі насырға жібергісі келмеген сот төрағасы, сөзін екі жаққа бірдей арнады.

	-Прокурор да, куә Ұйықтамасов та бір қалыптан шыққан әріптестер екенсіңдер ғой. Өз ара тіл табысарсыңдар деп бұл мәселеге қайтып оралмайтынын білдірді.

	Тығырыққа тірелгенін сезген Асанов, орнынан тұрып, амалсыз куә Ұйықтамасовтан кешірім сұрады.

	-Қызмет барысында осындай жағдайлар болып тұрады, сұрақтарым ыңғайсыз артық қойылды деп есептесеңіз, кешірерсіз- деді Ұйықтамасовқа қарап, бағанадан бергі «сеннен», «сізге» көшіп.

	-Сіздің қызыметіңіз де, лауазымыңыз да үлкен. Оны барша халық, бұқара біледі. Халық сыншы. Әсіресе сот отырысында байқап сөйлеген дұрыс шығар. Кешірім сұрағаныңыз-білгендігіңіз. Мен де кешірдім. Тергеуші болып істеп жүргенде асыра сілтеушілік жасаған жоқ едім. Адамға нақақтан жала жабуды ауыр қылмыс деп есептеймін. Одан да бас жарылып, көз шыққан жеңіл деп Ұйықтамасов ағынан жарылды.

	Прокурор Асанов сотқа куә ретінде жауап алуға облыстық ішкі істер басқармасының тәртіп сақтау бөлім бастығының орынбасары милиция подполковнигі Жәдігер Сыздықовты шақыру керектігі туралы өтінім жасады.

	Сот, прокурордың өтінімін қанағаттандырды. Маратовтың қылмысты ісінің қаралуын келесі күнге сағат 10-ға тағайындады.

	* * *

	Сағат 10-ға тағайындалған сот отырысы уақытында басталмады. Соттың залына күндегіден халық өте көп жиналды. Олардың ішінде Сапардың әйелі Валентина, тағы да басқа туған туыстары бар. Валентина бұл жолы балаларын алып келмепті. Сапарға жалтақ-жалтақ қарап, көзіндегі жасын тия алмай, қол орамалымен құрғата берді. Жиналған жұрттың көпшілігі Сапардың әріптестері, милиция қызметкерлері. Сот залында отырған прокурор Асанов, Маратов Сапарға адамдарды жолатпаңдар деп айдаболдарға ескерту жасағанына қарамады. Тоқтаусыз келіп жатқан милиция қызметкерлері айдаболдардың қарсыласқанына қарамай, оларды тыңдамай темір тордың арғы жағында отырған Сапарға қолдарын беріп тынымсыз амандасуда. Сот залында отыратын орын қалмағандықтан, көпшілігі тік түрегеп тұр.

	Адвокаттың жұмыс столында отырған Азаматовты көрісімен милиция қызметкерлерінің біреулері қолдарын беріп, қолы жетпегендері «жолдас полковник»-деп қолдарын шекесіне қойып, енді біреулері қолдарын көтеріп, бастарын изеп, жылы жүздерімен амадық-саулықтарын білдіріп жатыр.

	Сағат 11-ге жақындаған кезде сот залына кіріп келе жатқан судьяның төбесі көрінген кезде хатшы қыздың «сот келе жатыр, тұрыңыздар»-деуге шамасын келтірмей жиналған жұрт тік түрегеліп, ығысып әрең деген де судья Баққожаевқа жол берді. Түрегеп тұрған милиция қызметкерлерінің көпшілігі соншалық, судья өзінің жұмыс орнына әзер жетті.

	-Мұнша милиция қызметерлерін сотқа шақырмап едік қой, деп судья жымия күліп залға жиналған жұртпен амандасты.

	-Орын жеткендеріңіз отырыңыздар. Амал жоқ, орын жетпегендеріңіз тік түрегеп тұрасыздар деп жұмыс орнына жайғасты.

	Жиналған милиция қызметкерлерін шетінен танитын болғандықтан сөзін тағыда соларға арнады.

	-Сіздер жұмыс уақытында, жұмыстарыңызды тастап келгендеріңізге жол болсын.

	-Біз бастықтарымыздан сұранып келдік деп бір ауыздан шулап қоя берді.

	-Ондай болатын болса, сот отырысы ашық жағдайда және жабық түрде өткізіледі. Ашық өтетін сот отырысына ың-шыңсыз қатынасып, отыруларыңызға болады. Тәртіп бұзатын болсаңыздар залдан шығарып жібереміз. Сот ісіне заң бойынша милиция қызметкерлері болсаңыздар да араласуға қақыларыңыз жоқ. Үйткені адамның тағдыры шешілейін деп отыр. Соттың жабық отырысына қатынаса алмайсыздар. Түсінікті ғой. Залдағылар біреу жарлық бергендей бір ауыздан жамырамай түсінікті деді.

	Олай болса сот отырысын бастайық деп хатшы қызға дәліздегі куәлердің біреуін шақыруды бұйырды.

	Сот залына бірінші болып куә ретінде милиция подполковнигі Жәдігер Сыздықов кірді. Ол мінберге келіп тұрғаннан кейін, судья оның жауап беруден бас тартса, өтірік жауап берсе қылмысты болатынын ескерткен соң пркурорға қарады.

	-Сот отырысына бұл куәні шақыртқан сіз едіңіз ғой. Қандай сұрағыңыз бар?

	Прокурор Асанов куә Сыздықовпен бала кезінен бірге өскен, сыныптас құрдасы болса да, оның подполковник шенін өзінен бұрын алып, өзі жаңа да ғана майор шенін алғанына неге екені белгісіз іштей жақтырмайтын еді. Оны Сыздықовта сезетін. Сыздықов оның жақтырмайтынын қызғанушылықтан туындаған ғой деп мән бермейтін. Осы жолы Асанов өзінің қызмет бабын пайдаланып Сыздықовты қармағына түсірмекші болды. Онысын сезген Сыздықовта Асановқа алдыртпады.

	-Сіз облыстың шекарасындағы Кеден бекетінде төрт КамАЗ автокөлігіне тиелген контрабандалық заттар ұсталған кезде, сол жерге аяқ астынан қайдан тап бола қалдыңыз?

	Сыздықов жауап берерінің алдында Асановқа тура қарады.

	«Сен сияқты қаланың орындығына шалбарымды үйкелеп тоздырып отырғаным жоқ. Сенен дәрежем үлкен. Обылыс көлемінде мәселе шешуге құзырым барын өзің де білесің» деген ойын сыртқа шығармай-ақ оған найзадай қадалған отты көзінің ұшқынын шашып жіберді.

	Прокурордың сұрағына Жәдігер еш саспастан сұрақ жауап қайтарды.

	-Менің қызыметімдегі басты міндетім облыстың барлық аудандарында қоғамдық тәртіпті сақтауды қадағалау болып есептеледі. Сондықтан облыстың аудандарына жолсапармен жиі шығып тұрамын. Жолым түсіп облыстың Жаңаболған ауданының аймағын аралап жүріп шеткі Кеден бекетінде төрт КамАЗ-ға түрлі- түсті метал қалдықтарын тиеген контрабандалық заттарды ұстаған кеден қызметкерлерінің жұмыс үстіне, сіз айтпақшы «аяқ астынан» емес жолшыбай тап болдым. Онда тұрған не бар екен?

	-Төрт КамАЗ-атокөліктерін тиелген контрабандалық жүгімен облыстық Кеден басқармасына апарыңдар деп сіз команда бердіңіз бе?

	-Сол Кеден бекетінің аға инспекторы Қырағыбаев ұсталған автокөліктерді жүктерімен қай жерге қоярын білмей абыржып тұр екен. Мені көріп, маған жүгіріп келді. Ол бұрын милицияда қызмет істеп, кейіннен Кеден басқармасына ауысқан. Мына ұсталған төрт КамАЗ-ды жүгімен сақтауға қоятын жер жоқ. Облыстық Кеден басқармасына бір инспекторды қосып жіберсем қайтеді деп ақыл сұрады. Жібергің келсе жібер. Облыстық Кеден басқармасында ұсталған заттарды автокөліктерімен сақтайтын арнайы қоймасы бар ғой дедім.

	-Содан кейін?

	-Содан соң мен аудан орталығындағы аудандық милиция бөліміне соғып, сондағы қоғамдық тәртіпті қорғау туралы бір айлық істеген жұмыстарының есебін алып, бір сағаттай болып, облыс орталығына қайттым.

	-Сіз қалаға жақындаған кезде төрт КамАЗ-ды әкеле жатқан кеден инспекторы Ұйықтамасовты неге тоқтаттыңыз?

	-Иә, қалаға 15-шақырымдай қалғанда, төрт ҚамАЗ-ды қуып жеттік. Олардың жағдайларын сұрайын деп алдына озып барып тоқтадым. Бірінші КамАЗ-дың кабинасынан Ұйықтамасов шығып, ешқандай ЧП-сыз келе жатқандарын айтты. КамАЗ-дың кабинасында солярканың иісі сасып, басы аурып келе жатқанын айтып, менің «жигулиіме» отырғызып қалаға кіре берістегі кеден бекетіне дейін ала кетуді өтініп сұрады. «Жигулидің» артқы орындығы бос еді. Қиылып сұраған соң көңілін қалдырғым келмеді. Сол жерде Ұйықтамасов төрт КамАЗ-дың жүргізушілерін шақырып алып, қалаға жете берістегі кеден бекетінде күтетінін айтты. Мен оны кеден бектіне түсіріп кеттім. Онда тұрған не бар екен, бос жеңіл автокөлікпен сіз келе жатсаңыз Ұйықтамасовты отырғызбай кете беретін бе едіңіз? Прокурордың сұрағына тағы да сұрақпен жауап қайтарды.

	Сыздықовтың сұрақпен берген жауабына іштей ыза болған прокурор, бұрынғыдан бетер қадала түсіп, келесі сұрағын төтесінен қойды

	-Ұсталған төрт КамАЗ-дың контрабандалық жүгімен із-түзсіз жоғалып кеткеніне сіздің қатынасыңыз жоқ па?

	Адвокат Азаматов прокурордың берген сұрағы мен оған Сыздықовтың беріп тұрған жауабын сараптап, осы прокурордың іші бірдеңені сезеді-ау, деп темір тордың арғы жағында отырған қорғауындағы Маратовқа қарады. Ол да түсіндім дегендей, басқаларға білдіртпей, басын сәл изегендей болды. Содан кейін Жомарт прокурорға қарап ішінен «Сыздықов сенің тісіңе жарыла қоятын жаңғақ емес. Егер сен Сыздықовтың аузына саусағымды салып көрейін десең, ол сенің шынтағыңа дейін шайнап тастайды ғой» деген ойын аяқтағанша, Сыздықов прокурорға қарап, әзілі аралас зілді жауап берді.

	-Сіз орыстың «ойнасшыл ене, келініне сенбейді»-деген мақалындай, ұсталған төрт КамАз-ды контрабандалық жүгімен із- түзсіз мен жоғалтып жіберді-деп маған айып тағатын ойыңыз бар-ау деймін. Сіз жаңағы орыстың мақалындағы ене болсаңыз мен сізге күйеу бала болып қызыңыздың басы алтын, арты күміс болса да алмас едім.

	Залда отырғандар ду күлді. Артынша Сыздықов қулыққа көшіп, жай ғана жауабын жалғастырды.

	-Кешіріңіз прокурор мырза, сұрағыңыздың ретіне қарай жауап бердім. КамАЗ-дардың жүктерімен жоғалып кетуіне менің ешбір кінәм да, қатынасым да жоқ.

	Сот төрағасы, судья Баққожаев сот залында отырғандардың араның ұясындай шуылдап кеткенін басу үшін «тыныштық сақтаңыздар»-деп ескерту жасады. Содан кейін прокурор мен куә Сыздықовқа бұрылды.

	-Сот отырысын базарға айналдыруға болмайды-деп сұстана қарады.

	Мінберде тұрған Сыздықов соттың төрағасына бұрылып, кешірім сұрады.

	-Кешіріңіз мәртебелі сот төрағасы. Прокурор маған неге осыншама әріптестерімнің алдында қарадан-қарап отырып «жазық жерде» жала жабады. Егер, мені кінәлі деп санаса соттың алдында дәлелдемелерін келтірсін. Болмаса мына залда отырған менің қарамағымдағы милиция қызметкерлері мен қалың бұқара халықтың алдында, тіпті сот алдында, менің абройыма, адал істеп жүрген қызыметіме қара күйе жаққысы, көлеңке түсіргісі келеді. Сондықтан сізден прокурорды тәртіпке шақыруыңызды өтінемін. Прокурор деген дәлелдемесіз сотың алдында аузына келгенін айта бермеу керек қой.

	Жомарт, «Жәдігер прокурорды шынтағы емес иығына дейін шайнап тастады-ау»-деп ойлады ішінен. Сапар болса «Әй, Жәдігер қатырасың-ау. Мені де осылай алдап соқтың -ау»-деп ішінен тынды.

	Судья Баққожаев екеуіне қарап сөйлеп кетті.

	-Бірің прокурор, бірің милициясыңдар ғой, сотсыз да өздерің келісе жатарсыңдар деді де, адвокат Азаматовқа қарады.

	-Сіздің сұрағыңыз бар ма куә Сыздықовқа-деді.

	Сыздықовқа сұраулы көзімен тесіле қарап «осының бәрін бүлдірген, Маратовты абақтыға отырғызған сен едің ғой, енді түсіндің бе?-дегендей «ым» мен білдірді.

	Мінберде тұрған екі минуттай пайда болған үнсіздік Жәдігерге таусылмас, шексіз үнсіздіктей болып көрінді. Сапардың қоғаушысы шындықты айтып бүлдіреме деген ойы оны қатты састырды. Азаматовқа қарай алмай қызарып кетті.

	Сәлден соң Жомарт әр сөзін бұрғылағандай, нығарлай астарлы сөйледі.



	-Куә Сыздықовқа әз..ір..ге сұрағым жоқ-деп, сұараулы көзімен тесіле қарады.

	Мінберден түсе бере, сот залында отыруға Сапар мен Жомарттың көзқарастарына дәті шыдамаған Сыздықов соттың төрағасынан сұранды.

	-Басқармада жедел жиналыс болушы еді, маған кетуге бола ма?

	-Сіз боссыз-деген сот төрағасының сөзін естіген Сыздықов темір тордың арғы жағында отырған Сапарға қарауға беті шыдамай, басын төмен салып сот залынан зытып, шығып жүре берді. Залдан жылыстап шығып бара жатқан Жәдігерді Сапар көзінің қиығымен шығарып салды.

	Түскі үзіліске шыққан сот құрамы, түс ауа сот отырысын қайта жалғастырып, шақырылған екі куәден жауап алынды. Олар төрт КамАЗ-ды контрабандалық жүгімен ұстаған кезіндегі айғақты адамдар еді. Куәләр алдын-ала тергеуде берген жауаптарын бекітті. Маратовқа тағылған айып туралы олар ештеңе білмейтіндігін айтты. Екі куәға сұрақтар көп қойылмады.

	Сот отырысының соңында адвокат Азаматов сотқа жазбаша талап-тілегін ұсынды.

	-Тергеуші Шегебаев бұл қылмыстық істі өндірісіне қабылдаған кезде, бұрынғы тергеуші Әділбеков осы іс бойынша Маратовтың қылмысты әрекеті болмағандықтан, қылмыстық істі өндірісінен қысқартып, Маратовты абақтыдан босатуға арнайы қаулы шығарған деп айтып еді. Тергеуші Әділбековтың шығарған қаулысын облыс прокурорының орынбасары бұзып, Әділбековты тергеу жүргізуден шектетіп, Маратовтың қылмыстық ісінің тергеуін жүргізуді тергеуші Шегебаевқа тапсырған. Сол екі қаулы осы істің материалдарында болмай шықты. Тергеу аяқталған кезде Маратовтың қылмыстық ісіне аталған екі қаулыны тіркеу керек деген талап-тілегім де орындалусыз қалды. Сондықтан осы қаулыларды сот арқылы сұратып алдырып, қылмыстық іске тіркеуді соттан сұраймын. Керек болған жағдайда тергеуші Әділбековтен де жауап алуды өтінемін-деді.

	Судья Баққожаев прокурор Асановқа қарады.

	-Ол қаулылар қылмыстық істің материалына неге тіркелмеген?

	-Ол туралы хабарым жоқ деп прокурор ақтала жауап қайырды.

	-Сол қаулыларды сұратып алуыңызға екі күн уақат жете ме?- деді судья Баққожаев прокурор Асановқа қарап.

	-Жетеді.

	Сот орнында отырып қаулы етті. Аталған екі қаулыны сот құрамының қарауына әкелуді мемлекеттік айыптаушы прокурор Асановқа тапсырылсын. Соған байланысты Маратовтың қылмыстық ісінің сот мәжілісінде қаралу барысы екі күнге шегеріледі. Келесі сот отырысы жабық есікте қаралады деп хабарлады сот төрағасы.

	** *

	Осы жолы сот мәжілісі тағайындалған уақытында, тура сағат 10-да басталды.-Соттың ұйғаруы бойынша, бүгінгі сот отырысын жабық есікте қаралатынын жариялаймын деді судья Баққожаев.

	Залда сот құрамы мен сотталушы Маратов және екі айдаболдардан басқа адамдар болмағанын көрген судья Баққожаев хатшы қызға қарап,-сотқа шақырылғандардың бәрі келді ме?.

	-Бүгінгі сот отырысына бір ғана куә шақырылған еді. Ол келіп жеке бөлмеде күтіп отыр-деді хатшы қыз.

	Судья біраз ойланып отырып назарын екі айдаболға аударды.

	-Сот отырысы жабық түрде қаралуына байланысты сіздерде сот залынан шыға тұруларыңызды ескертемін. Қауыпсіздікті сақтау үшін сотталушы Маратовтың бір қолына кісен салып. сотталушы отырған темір тордың есігін құлыптап сот залынан шыға тұыңыздар деді де, сотталушы Маратовқа қарап;

	-Соттың мұндай жауап алу тәсіліне қалай қарайсыз? Бір қолыңызға кісен салдырсақ кейін сот құқымды бұзды деп арызданып жүрмейсіз бе?

	-Жеке басымның құпиялығын сақтау үшін, сот отырысын жабық есікте қарап жатқандықтан қолыма кісен салуларыңызға қарсылығым жоқ. Ол туралы арызданбаймын. Қолыма кісен салмасаңыздар да ешқайда қашпаймын.

	-Сіздердің қандай пікірлеріңіз бар соттың ұсынысына-деп Баққожаев прокурор мен адвокатқа қарады.

	Прокурор соттың ұсынысымен келісетіндігін айтты. Адвокат өз пікірін білдіріп қалды.

	-Қолына кісен салмай-ақ, темір тордың есігін құлыптап кетсе жеткілікті деп есептеймін.

	Адвокатты сот отырысында жек көріп, атарға оғы жоқ болып отырған прокурор тағы да тайталаса кетті.

	-Сотталушының қолына кісен салу керек, күтпеген жағдай болдырмау үшін.

	Сол кезде екі айдаболдың шені үлкендеуі, соттың төрағасынан сұранды.

	-Жоғары мәртебелі сот төрағасы! Біздің сотталушыны тастап сот залынан кетуімізге қақымыз жоқ. Рациямен түрмедегі бастығыммен хабарласуға рұқсат етіңіз.

	Судьяның рұқсатын алған айдабол отырған жерінде рациясын қосып түрмедегі бастығымен сөйлесіп, болып жатқан жағдайды хабарлағаннан кейін, біраз үнсіз рациясын тыңдап тұрған айдабол бір кезде «құп болады, құп болады»-деп отырған орнынан атып түрып, сот төреағасына;

	-Түрмедегі тікелей бастығым, майор Жақсылықов қамаудағы Маратовтың қолына кісен салмай-ақ, темір тордың есігінің сыртына құлып салыңдар. Заң талабы бойынша сотты бәріміз силауымыз керек. Бірақ, сот залының кіретін есігінің сыртында тұрыңдар. Сот шақыра қалса дайын болыңдар деді-деп, темір тордың есгін кісен мен құлыптап екі айдабол сот залынан шығып кетті.

	-Бағанадан бері сотымыз бар, прокурорымыз бар, адвокатымыз бар сөзге тұрмайтын мәселені шеше алмай ерегесіп дал болып отырғанда, бір минуттің ішінде майор мырза шешіп берді-ау. Шіркін пагон таққандардың мәселені табанда шешетініне кейде риза боламын. Естідіңіздер ме? Сонау түрменің кеңсесінде отырып «сотты силау керек»-деп қызметкерлеріне тапсырма беріп жатыр. Біздер болсақ, үшеуміздің басымыз қосылмай талас-тартыс жасап жатамыз-деді судья.

	Тар темір торға қамалған «Бүркіттің» күнін кешіп отырған Сапар түрме бастығының орынбасары-досы Серікке іштей риза болды. Серік жарайсың. Мен болсам мынау тар қапаста соттың алдында тағдырым не болады деп сенделіп отырғаным. Сапар ойланып отырып қалды.

	-Сотталушы Маратов тұрыңыз орныңыздан деген судьяның дауысын естігенде сасқалақтап орнынан атып тұрды. Сот төрағасы адвокат Азаматовқа қарап;

	-Сотталушы Маратовқа сұрағыңызды қоя беріңіз. Адвокат Азаматов сұрақты төтесінен қойды.

	-Сотталушы Маратов, сіз өзіңізге тағылған айыпты сот алдында толығымен мойындамаймын дедіңіз. Соның себебін сотқа толық түсіндіріп жауап беріңізші?

	-Аса мәртебелі сот төрағасы!-деп жауабын бастаған Маратов өзіне тағылған айыпты толығымен мойындамайтынын. Қырғызстанға апара жатқан төрт КамАЗ автокөліктеріне артылған түрлі-түсті метал қалдықтары-контрабандалық жүкке еш қандай қатынасы жоқ екенін. Сол автокөліктердің алдында жол бастап жүріп отырған «мерседес» автокөлігіне қаланың шетіндегі жанармай құятын бекетінен отырғанын. Қылмысқа қатынасы жоқ, жол-жөнекей жолаушы екенін. Жастықтың желігімен бір әйелмен тән құмарлығына бас ұрғанын. Ол әйелдің күйеуі, әйелімен араларындағы жүріс-жүргендерінен секем алғанын. Соған байданысты ол әйел Түркістан қаладасында кездесуді сұрағанын. Соған уәде бергендіктен, милиция формасын киіп жолшыбай көлікке отырып кетпекші болғанын. Қаланың шыға беріс жердегі жанармай құятын бекетіне келіп, бензин құйып алып жатқан бейтаныс «мерседес» автокөлігіне, олардың егесінің рұқсатымен отырып, оны күтіп отырған әйелге сол күні сағат 17-ге дейін

	«Түркістан» мейманханасында жетуге асығып келе жатқанын. Облыстың шеткі Кеден бекетінде тексеру кезінде төрт КамАЗ атокөліктеріне қара мал терілерінің астына бүркемелеп тиеген түрлі- түсті метал қалдықтарының шыққанын көріп, қорқып қашып кеткенін айтып, алдын-ала тергеуде берген жауабын толық бекітті.

	Маратовтың жауабын сот құрамы бөгде сұрақ қоймастан түгел тыңдап болғаннан кейін адвокат Азаматов орнынан тұрып,

	-Жоғарғы мәртебелі сот төрағасы, әзірге қоятын сұрағым жоқ-деді.

	-Сізде-деп судья Баққожаев прокурорға қарады.

	Маратовты жеп қоярдай болып отырған прокурор Асанов сотталушыға ала көзімен сұстана қарап, сұрағын қоя бастады.

	-Жауабыңыздың басынан аяғына дейін «бір әйелмен» жүріс жүрдім деп айттың. Сол әйелдің аты-жөнін неге айтпайсың?

	-Ол әйелдің аты Маржан фамилиясы Сарқытова.

	-Осы айтып тұрғандарыңның барлығы шындыққа сай келеді деп ойланып айтып тұрсың ба?

	-Бар шындығым осы.

	-МАИ, Кеден қызметкерлеріне таныту, беттестіру тергеу тәсәлдерін жасап, арнайы қаулымен айып таққанша, бір ай бойы «мерседес» көлігінің ішінде болғам жоқпын деп неге жауап беріп келдің?

	-Төрт КамАЗ-ға тиеп әкетіп бара жатқан контрабандалық жүктерге менің еш қандай қатысым болмағандықтан расында солай жауап бердім. Себебі Сарқытова екеуміздің арамыздағы құпиямыз жария болып кетеме деп. Жасамаған қылмысты жасады деп айып таққан соң, амалсыздан облыс прокурорының атына арыз жазып шындықты айтуға мәжбүр болдым.

	-Контрабандалық жүгімен төрт КамАЗ автокөліктерін қайда құртып жібердің? Сол автокөліктердің жүргізушілерінің аты- жөндерін, тұрғын орнын неге айтпайсың. Қашаннан бері олармен таныс едің?

	-Мен шеткі кеден бекетінде тексеру болып жатқанда, ірі қара малдарының терілерінің астында жасырған контрабандалық жүктерді көрген соң, оған қатынасым болмаған соң және сол автокөліктердің құжаттарын кеден қызметкерлеріне «мерседестің» ішіндегі қырғыз жігіттерінің сұраулары бойынша көрсеткендігімнен қорқып, жолшыбай келе жатқан автомашинаны тоқтатып, Түркістанға бармай үйге қайтып келдім. Соның ертеңінде мені үйден ұстап, қамауға алды. Ол төрт КамАЗ автокөліктердің қайда екенін білмеймін. Жүргізушілерін де танымаймын. Тұрғын орнын да білмеймін.

	Прокурор әзірге қоятын сұрағым жоқ деген соң, сот төрағасы келесі сұрақты өзі қойды.

	-Бұл іске қатынасыңыз болмаса, неліктен сіз жолшыбай тоқтатқан МАИ мен Кеден қызметкерлеріне арттарыңда келе жатқан контрабандалық жүк тиеген төрт КамАЗ-автокөліктерінің жолдама құжаттарын көрсетіп отырдыңыз?

	-Қаланың шетіндегі жанармай құятын бекетіне келгенімде, бензин құйып жатқан нөмірі қырғызстандық «мерседес» автокөлігіне жақындап Түркістан қаласына мені ала кетесідер ме дедім. Жүргізушісінің жанында тұрған бір кісі менің киген милиция формамды көріп, «дұрыс кездестіңіз-ау, жол бойы МАИ, Кеден қызметкерлері орынсыз тоқтатып, уақытымызды алып келеді, сөз жоқ ала кетеміз»-деді. Мені жүргізушінің жанындағы алдыңғы орындыққа отырғызып, екеуі артқы орындыққа жайғасты. Үлкен тырассаға шыққан соң жаңағы кісі бір папкадағы құжаттарды қолыма ұстатып «мынаны МАИ, Кеден қызметкерлері кездесе қалса, көп тоқтатып уақытымызды алмас үшін көрсетерсіз. Папканың ішіндегі артымызда ірі қара мал терілерін тиеген КамАЗ- дардың жол құжаттары-дегенді айтты. Берген жол құжаттарына қарасам тиелген жүк «Ірі қара мал терісі»-деп жазылыпты. Өзім асығып сағат 17-де Түркістан қаласына уәделескен жерге жетуім керек болған соң, келісе салдым. Кім білген терілердің астында контрабандалық жүктердің тиелгенін. Соған байланысты облыстың шеткі бекетіндегі Кеден қызметкерлеріне де жол құжаттарын апарып көрсеткенімде, олар сол құжаттарды қолдарына алып, КамАЗ-дардың жүктерін тексеріп түрлі түсті метал қалдықтарын тауып алды.

	-«Мерседесте» өзіңнен басқа келе жатқан үш адамның аты- жөндерін, қайда кім болып істейтіндерін, тұрғын орнын білесіз бе?

	-Жүргізушіге артта отырғандар «Қосшыбай» былай жүр, олай жүр-деп отырды. Оның шын аты ма, өтірік аты ма білмеймін. Алғашқы маған папканы беріп жатқаны менің атымды сұрады. Мен оған атым Сапар дедім. Соны естіген ол, «Атың сапар болса, сапарымыз оң болады екен» деді. Мен олардың аты жөнін сұрауға құнтым болған жоқ. Шаршап келе жатқан болу керек, арттағы екеуі үлкен тырассаға шығысымен көп кешікпей, автокөліктің бесікше тербеткен жүрісімен ұйықтап кетті. Олардың тұрғын орны мен не қызмет жасайтындарын да білмеймін. Шеткі кеден бекетіне жеткенге дейін олар ұйықтап келді. Жүргізуші аузынан сөз шығырмайтын жігіт екен. Сөйлесейін, жол қысқарсын деп бір екі рет сұрақ қойып әрекет жасап едім, ол үнсіз отыра берді. Сондықтан оны қайталап мазалағым келмеді.

	Судья сотталушыға отырыңыз деп, хатшы қызға,

	-Куә Сарқытованы шақырыңыз деді.

	Хатшы қызбен залға ере кірген Сарқытоваға сот құрамы ерекше назарларын аудара қарады. Сарқытова болса сот отырысына емес, театрға келгендей киініп келіпті. Жүзінен нұры тамған сүйкімді келіншек есіктен кіре бере, бөлменің сол жақ қабырғасына орнатылған темір тордың ішінде отырған Сапарға жымия қарап басын изеді.

	Оның жымиған кезінде екі езуінен сәл жоғары ұртында пайда болатын сүт үйірім шұңқыры Маржанның бет әлпетін одан ары сұлуландырып жібергені соншалық, сот отырысында отырған ер азаматардың еркектік сезімін қытықтап жібергендей болды.

	Залдың ортасына келіп тұрып қалған келіншекке, сот төрағасы қолымен нұсқап ортада тұрған мінберді көрсетті. Куәнің аты-жөнін анықтап жауап беруден бас тартпауын, өтірік айтпауын заң талабына сай ескерткен соң Сарқытовадан судьяның өзі жауап ала бастады.

	-Куә Сарқытова сотталушы Маратов пен араларыңызда қандай қарым-қатынасыңыз бар?

	-Соттың алдында шындықты айту әр азаматтың борышы екенін жақсы түсінемін. Бірақ, Сапар мен армыздағы қарым қатынасымыздың шындығын айтсам, арамыздағы құпия сырымыз елге тарап кетіп, абройымыздан, адамгершілігімізден, семьяларымыздан айрылып қалмаймын ба? деп, сұрақ жауап қайтарып, ұялған сыңай білдіріп, төмен қарады..

	-Сіздердің жеке бастарыңыздың құпиялығын заң талабы бойынша жариялауға қақымыз жоқ. Сондықтан сот отырысын адвокат Азаматовтың өтінімі бойынша жабық есікте қарап отырмыз. Байқайсыз ба, қамаудағы Маратовты күзететін айдаболдарды да сот залынан шығарып жіберіп отырмыз. Осы отырған сот құрамы жеке бастарыңыздың құпиялығын жарияламау үшін заң талабын қатаң сақтайды.

	-Мен алдын-ала тергеуде берген жауабымды толық бекітемін, оған алып қосарым жоқ.

	Маржан Сарқытова сенімсіздік білдіріп, толық жауабын айтқысы келмеген адам сияқты, жауабын қысқа қайырды.

	-Куә Сарқытова сіз сот алдында тұрсыз. Алдын-ала тергеудегі берген жауабыңыз өз алдына. Сотта толық жауап беруіңіз керек.

	Тергеудегі жауабыңызбен сот құрамындағылар толық оқып, танысқан. Мүмкін біздің алдымызда ұялып та тұрған боларсыз.

	«Ұлы сөздің ұяттығы жоқ»-дегендей, сіздердің жеке бастарыңыздың құпиялық жағдайын қызықтап отырғанымыз жоқ. Жұмыс бабында сіздердің құпияларыңыздан да, әлде қайда құпиясы көп күрделі істерді де қарайтын күндеріміз болады. Ондай құпия бізге таңсық емес. Осы сот отарысында сотталушы Маратовтың тағдыры шешілейін деп отыр. Сондықтан сот тергеуінде толық жауап беруіңізді заң талап етеді.

	Бір жағы ұялып, бір жағы қиналып тұрған әйелдің қалын кешкендей болып Мажан төмен қарап бір қызарып, бір бозарып басын төмен салып дауысын дірілдетіп сөзін бастап кетті.

	-Мүмкін, Сапар екуміздің арамыздағы тән құмарлық құпиялығымыз ашылар-ашылмас, оны келешек көрсете жатар. Құпияларымыз ашыла қалса көп болса семьяларымыздан ажырасармыз. Тағдыр тән құмарлығын басқа салса, содан ләззәт алғанша адам шыдап тұра алмайды екен. Сапармен арамыздағы жүріс жүре басталғанына екі жылдай болды. Сапарды көре алмасам, маған өмірдің қызығы жоқ сияқты. Сапар да маған солай қарайды- деп темір тордың ішінде отырған Сапарға күлімдей қарап:

	-сен қамауда жатсаңда есімнен кетпейсің, кейде түсімде де көремін сені. Сенсіз маған өмір тұл-деп қайтадан қайраттанып, тергеуде берген жауабын сот алдында толық үтірі мен нүктесіне дейін қалтырмай айтып берді. Біраз үнсіздіктен кейін жауабын қайта жалғады.

	-Күйеуім сезіктенді ме? Бірде, сенің Сапармен жиі кедесетініңді байқап жүрмін, менің «көзіме шөп салып» жүрген жоқсың ба?-деді.

	«Әйелдің айласы қырық есекке жүк болады»-дегендей есебін тауып құтылдым. Күйеуім мені сондай жақсы көреді. Содан кейін Сапармен кездеспеуге ант-су іштім. Себебі екі ұлымыз болса ер жетіп келеді. Қолымда атам мен енем бар. Оларды көргенде жалаң аяғыммен от басып кеткендей жүрегім шаншып, ішек баурым езіліп кеткендей болады. Олардың алдында жерге кіріп кетердей ұяламын. Бірақ, Сапар ұялы телефоныма қоңырау соғып қоймады. Сапарға деген ләпсім қайтадан ашылып, қоза бастады. Сапармен кездесіп тән ләззәтін алмасам өмір сүре алмайтын болдым. Осы қалада Сапармен кездесуге қорықтым. Өзім базарда сауда-саттық пен айналысамын. Жиі-жиі Түркістан қаласының базарынан киім-кешек сатып алып келіп, осы қаланың тұрғындарына сатамын. 1-тамыз күні Түркістанға жалғыз өзім баратынымды айтып Сапардың ұялы телефонына қоңырау салдым. Бұрын Түркістан базарына екі-үш әйелдер бірігіп баратын едік. Сапарға телефон арқылы жалғыз бара жатқанымды айтып, оны «Түркістан» мейманханасында 2-ші тамызда сағат 17-де күтетінімді айттым. Ол оған қуанып қалды, үйткені кездесіп ләззәт алыспағанымызға біраз уақыт болған. Уәделескен уақыттан кешікпей келетінін айтты. Мен болсам мейманханадан бір «люкс» бөлмесін алып екі күн күттім. Бірақ, Сапар келмеді. Менің бір жаман мінезім, біреу уәдесінде тұрмаса өмір бойы оны көрмей кетуге бармын. Содан Сапардан күдер үзіп қояиын десем де, қоя алмай жүргенімде облсытық прокуратурасының тергеушісі шақырып Сапардың қамалып жатқанын айтты. Оны естісімен жүрегім, ішкі құрылысымның барлығы үзіліп кеткендей күй кештім. Темір тордың ішінде Сапар емес мен отыруым керек еді. Мен тән құмарлығымды басу үшін Түркістан қаласына Сапарды шақырмағанымда, ол, мынандай жағдайға тап болмас еді. Барлығына мен кіәлімін-деп төмен қарап тұрып қалды.

	Куә Сарқытованың жауабын үзбестен, мұқият тыңдаған сот төрағасы Баққожаев, екі бөлек, екі отбасының біреуі ері, енді біреуі әйелі бола тұрып, бірі жанында жүрген әйеліне, екіншісі өзін жақсы көретін еріне сездірмей істеп жүргендері мынау. Әй өмір-ай! Жықпыл-жықпыл, біріне-бірі ұқсас емес таң қалдыратын кездейсоқ кезеңдеріңнің көбін-ай! Өйтпесең өмір сенің қызығың да болмайды- ау! Күніне талай тағдырлардың тоғысқандары мен ажырасқандарын айқындайтын істер сот отырысында қаралып, шешіліп жатыды. Бірақ мұндай Маратов пен Сарқытованың тағдырындай тағдырды осы уақытқа дейін бұрын-соңды кезестірмеген судья Баққожаев Сарқытова мен Маратовтың арасындағы құпия қылықтарына таң қалды. Сол, тән құмарлық ләззәтінен туған құпия сүйіспеншілік біреуін қаматып, екіншісін есінен тандырып аңсау мен күттіріп қойған. «Ал, судья Баққожаев шебер болсаң шешіп көр осының түйінін»-деген. ішкі дауысы оның ойын бөліп жіберді.

	Сот залына зер салған судья, адвокат Азаматовқа қарады.

	-Сұрағыңыз бар ма?-деді.

	-Әзірге сұрағым жоқ.

	Содан соң прокурорға бұрылды.

	-Сізде сұрақ бар ма?

	-Сұрағым бар. Айтыңызшы куә Сарқытова? Өзіңіз айтқандай, жақсы көретін күйеуіңіздің көзіне шөп салғаныңыз, яғыни оның үстіне Маратов пен жүріс жүргеніңіз этика мен моральдық жағынан дұрыс па?

	-Сіздің қойған сұрағыңыз өте дұрыс. Бірақ, сіз тән құмарлық сырының екінші жағын түсінбейсіз десем, оған сіз аушланып қалуыңыз мүмкін. Сізден алдын ала кешірім сұрай отырып мына жағдайды түсіндіргім келеді, бірақ, айтайын дегенімді сөзбен жеткізе алсам.

	-Жас кезімде жеңгелерімнің «ойнас оттан ыстық»-дегендерін естігенімде, мыналар не айтып отыр деуші едім. Сүйтсем басқа түскенде ғана оны біледі екенсің. «Біреумен жүріс-жүреді екен» деп екі адамды кініләп жатады, білмеген жұрт. Екі отбасындағы біреуінің басқа екінші біреумен білдіртпей «жүріс-жүргенін» мен олардың арасындағы «құпия сүйіспеншілігі»-дер едім. Әлгі жеңгелеріміздің айтқан «оттан ыстығы»-ол ері әйеліне, әйелі еріне сездірмей «құпия сүйіспеншілік» жасауында. Мұндай жағдайда екеуі де сіздің айтып отырған «этика мен мораліңізді» күресінге лақтырып тастайды. Бұл жағдайды басынан өткізбеген адам қанша айтсаң да түсінуі қиын. Оны осындағы отырған ер азаматтардың басына бермесін.

	-Куә Сарқытова айтыңызшы? Артық айтсам кешірерсіз! Сізді жаныңызда жатқан күйеуіңіз қанағаттандырмай ма? Сіздің тіліңіз бен айтқанда неге Маратовпен «құпия сүйіспеншілік» жасайсыз?

	Сот төрағасы прокурорға қарап, реніш білдірді.

	-Бұл сұрақты алып тастаймын, іске мүлдем қатынасы жоқ, куәнің жеке басын қорлайтын сұрақ қойылмау керек.

	Судья хатшы қызға бірден тапсырма берді.

	-Сот мәжілісінің хаттамасына прокурордың бұл сұрағын жазбаңыз. Сіздің де бұл сұраққа жауап бермеуіңізге болады деді куә Сарқытоваға. Сол арада Маржан сүйкімді жымиған қалпында өзі соттан сөз сұрады.

	-Құрметті судья!

	Сот мәжілісінің хаттамасына жазылмаса жазылмай-ақ қойсын. Бірақ, прокурор мырзаның сұрағы далаға кетпесін-деді де прокурордың сұрағына жауабын жалғастырды.

	-Бұл күнде етегіне намаз оқып жүрген бір еркек жоқ шығар, сізден басқа. Сіз прәдәр болуыңыз мүмкін жалғыз әйеліңізден басқаға қарамайтын. Мүмкін сізге азаннан кешке дейін күн құрғатпай «бесбармақты» бере-берсе қанағат тұтып жей беретін шығарсыз. Ал, мен күнде «бесбармақты» қанағат тұтпай бірде қуырдақ, бірде тұшпара, бірде кәуәп жегім келетін шығар. Шынын айтқанда мені күйеуім толық қанағаттандырады. Бірақ кейде «кәуәп» жегім келеді. Оған заңның да қарсы тұратын бабы да, тәбиғаттың да шектуі жоқ шығар. Кешірерсіз осыдан кейін сіздің де біріңғай «бесбармақ» емес басқада тағам түрлеріне тәбетіңіз соғатын шығар-деп жымиып прокурорға қарап;

	-Өмір қамшының сабындай өте қысқа, жастықты пайдаланып қалғым келеді. Ертең қартайған соң бәріне де тәбет соқпай қалуы мүмкін-деді Сарқытова.

	Судьяның езуіне күлкі үйірілді.

	-Тағыда сұрақтарыңыз бар ма?-деді прокурорға қарап. Залда үнсіздік пайда болды.

	-Сұрақ болмаса куә Сарқытова сіз боссыз, жұмысыңызға бара беріңіз.

	Сарқытова мінберден түсіп бара жатып Сапар жаққа бұрылып, жымия күліп «күтемін»-деп залдан шығып кетті.

	Соттың алдында «қиналған жағдайын» көрсетіп, мүдірмей жауап берген Сарқытоваға адвокат Жомарт та, темір тордың ішінде отырған Маржанның нағашысы Сапар да риза болып іштерінен «жарайсың»-десті.

	Сапардың ойына бала кезінде, Маржанның тұлымы жалпылдап жүгіріп жүріп, «мен әртіс боламын»-дейтіні есіне түсіп, «мынау нағыз әртіс қой» деді ішінен.

	Сарқытова кетісімен сот төрағасы Баққожаев сөз бастады.

	-Адвокат Азаматовтың талап тілегі бойынша тергеуші Әділбековтің қылмысты істі қысқартып, Маратовты абақтыдан шығару туралы қаулысы мен ол қаулыны бұзған облыс прокурорының орынбасары қол қойған қаулысы келді. Осы қаулылармен таныстым, көшірмелерін алдым деп қолыңызды қойыңыз деп Азаматовқа берді. Бұл қаулылар қылмысты іске тіркелсін деп сот жеке ұйғарым шығарды.

	-Сонымен қоса Қырғызстандағы куәләрді шақыртқан едік. Олар келе алмайтынын, алдын-ала тергеуде берген жауаптарын толық бекіткендіктерін білдіріп, нотариалдық кеңсенің мөрімен расталған жедел хат келіп түсті. Сонымен танысып қолдарыңызды қойыңыздар деп жедел хатты прокурор мен адвокатқа ұсынды.

	Шақыру бойынша есіктен кірген екі айдаболдарға судья Баққожаев рахыметін айтты. Сот отырысы келесі күні сағат 10-да жалғастырылуына байланысты, прокурор мен адвокатқа жарыс сөзге дайындалып келетіндері ескертілді.

	* * *

	Сот отырысының залы бүгін де адамдарға толы болды. Прокурор мен адвокаттың жарыс сөзі болады екен деген хабарды естіген Маратовтың туған туыстары және Маратовпен қарулас милиция қызметкерлері көп жиналды. Бүгін Сапардың әйелі Валентинаның сүйемелдеуімен, әкесі Маратов Ғали қатты науқасына қарамастан таяғына сүйеніп келіпті. Сот залына кірген адвокат Азаматов залдағы екінші қатардағы орындықта отырған Ғали Садықұлына қолын беріп амандасып, жанына отырды. Ғалекеңді науқас жеңейін деген бе, иығы түсіңкіреп, беті жұқарып қалыпты. Амандасқан кезде қолын беруге әрең дегенде шамасы келді. Дауысы да саябыр шығады. Сөзі сылбыр.

	-Жомарт айналайын, Сапардың жағдайы не болып жатыр. Алдымен бір Құдайға, содан соң өзіңе тапсырдым. Осы балам маған бір уыс топрақ сала алмай қала ма деп қорқамын. Ауырсам да шыдап жата алмай, жалғызымды ойлап, келініме мені сотқа апар дегенін бес минуттің ішінде үзіп-үзіп әрең айтты.

	Азаматов Ғалекеңнің жағдайын көріп аяп кетті. Өмір-ай десеңші, осыдан біраз жыл бұрын Ғалекең қандай еді, енді міне қандай болып қалған.

	-Ғалеке қам жемеңіз, балаңыз жаныңызға баратын шығар-деп жұбату сөзін айтты. Осы кезде екі айдабол Сапардың қолын кісендеген бойы залдағы темір тордың ішіне алып кірді. Жиналған жұрт дүркіреп Сапар жаққа қарады. Бір кезде Сапарым-ай деген әкесінің әлсіреген дауысын естіп, Сапар жалт қарап көпшіліктің ішінен әкесін іздей бастады. Алдында қалқалап тұрған милиция қызметкерлері ығысып әне отыр деп, әкесінің отырған жерін көрсетті. Әкесін енді көрген Сапардың түрі бұзылып, дауысы дірілдеп шықты.

	-Әке бекер келгенсің...

	Әйелі Валентинаға қарап, реніш білдірді.

	-Неге алып келдің, енді тіпті қатты ауырып қалады ғой.

	-Осы кезде «тұрыңыздар! Сот келе жатыр» деді хатшы қыз.

	-Ғалекеңе сіз отыра беріңіз деп Азаматов залдағы адвокаттың жұмыс столының жанына барып тұрды. Залдағы жиналғандар тік түрекелгендіктен, көптен көрмеген әкесінен Сапар көз жазып қалды.

	Жұмыс столына жайғасқан сот төрағасы Баққожаев жиналған жұрт пен амандасқан кейін отыруларын сұрап, сот мәжілісін ашық деп жариялап, сот отырысының жалғасатынын айтты. Залда жиналғандарға зер салған судья, екінші қатарда қолына таяқ ұстап, бет әлпеті әппақ-қудай болып бозарып отырған қарияға назарын аударды.

	-Сіз кім боласыз?

	Оның орнына Азаматов орнынан тұрып жауап берді.

	-Мәртебелі сот төрағасы! Бұл қария, сотталушы Маратовтың әкесі. «Сотталушы Маратов» деген сөзді естіген Ғалекең Сапарға қарап кемсеңдей бастады. Соны көрген Сапардың өңі тағы да өзгеріп сала берді.

	Судья Баққожаев прокурорға, адвокатқа, сотталушыға кезекпе- кезек қарап сөзін жалғады.

	-Айыптау қортындыдағы тізімде көрсетілген барлық куәлардан жауап алынып бітті. Сот, қылмыстық істегі материалдарды таныстыруға көшеді деп, бір томдық Маратовтың қылмыстық ісінің ішіндегі керекті құжаттарды жария етіп болған соң, тараптарда сот тергеуін толықтыратын қандай талап тілектері-барын сұрады. Залда біраз үнсіздік орнады. Сот төрағасы,

	-Прокурор мырза-деп сұраулы көзімен оған қарады.

	-Жоқ.

	-Адвокат мырза?

	Орнынан тұрған Азаматов байыппен сөзін бастады.

	-Мәртебелі сот төрағасы! Менің қорғауымдағы сотталушы Маратовтың қамқорында қария әкесі, жастары кәмілетке толмаған бір ұл, бір қызы және жұмыс істемейтін әйелі бар екенін бекітетін анықтаманы және Маратовтың жұмыс істеген орнынан, оның қызметіне адал, тапсырылған жұмысты уақытынан тез, түбегейлі, тиянақты орындайтыны, халықпен тіл табыса білетіндігі, ұжымының алдында абройлы екенін бектетін мінездемені қылмыстық істің материалына тіркеуіңізді өтінемін. Одан басқа сот тергеуін толықтыратын талап-тілегім жоқ деп анықтама мен мінездемені ұсынды.

	-Сот бұл құжаттарды қабылдап іске қосады-деді судья.

	-Сотталушы Маратов сіздің өтінішіңіз бар ма?

	Орнынан тұрған Сапар, сот тергеуіне-қосарым-жоқ деді.

	-Осымен сот тергеуі аяқталды. Жарыс сөз, мемлекеттік айыптаушы, қалалық прокурордың орынбасары Асановқа беріледі- деді сот төрағасы Баққожаев.

	Құрметті сот!-деп жарыс сөзін бастаған прокурор Асанов, көз алмастан айыптау қортындыны үтір, нүктесіне дейін қалтырмай оқып шыққан соң Қазақ ССР Қылмыстық кодексіндегі төрт баптарында көрсетілген қылмысты жасады деп, бұрын сотталмағанын ескере отырып Маратовты 5-жыл (бес жыл) бас бостандығынан айырып, өтеу жазасын жалпы режімдегі колнияда өткізуіді соттан сұраймын деп, бес минутке жетпей жарыс сөзін аяқтады. Оны естіген залдағы жұрт шулап кетті. Сапардың әйелі Валентина дауысын шығарып жылап жіберді.

	Сот төрағасы алдында тұрған қоңырауын қағып «тынышталыңыздар» жарыс сөздің кезегі соталушы Маратовтың адвокаты Жомарт Азаматовқа беріледі деген кезде шулаған жұрт, пышақ кесендей тына қалды.

	Орнынан тұрған Азаматов алдында жатқан қағаздарына қарамастан ағыл-тегіл сөйлеп кетті.

	-Жоғарғы мәртебелі, құрметті сот төрағасы !

	Қадырменді прокурор мырза және сотталушының орындығында отырған қорғауымдағы Сапар Ғалиұлы Маратов-деп бір тыныс алып, қайтадан жарыс сөзін жалғастырды.

	-Бүгін бес күнге созылған, сотталушы Сапар Маратовтың қылмыстық ісінің сот тергеуі аяқталып, жарыс сөздің кезегі маған келгенде, заңмен бекітілген кәсіби қорғаушылық қызметіме байланысты, осы сот талқылауын жүргізіп отырған қалалық соттың назарына өзімнің ой-пікірімді заң шеңберінен аспай ұсынбақпын. Айтайын дегенім, менің қорғауымдағы Маратовқа қылмыс жасадың деп Қазақс ССР Қылмыстық Кодекісінің төрт бабымен айып тағылғанымен, ол кәзіргі уақытта қылмыскер болып саналмайды. Қылмыс жасадың деп Маратовқа сот үкім шығарса! Сол үкім күшіне енсе, сонда ғана Маратов қылмыскер болып табылады. Бұл біздің Ата заңымыз-Конституцияда толық жазылған. Прокурор мырза, жарыс сөзінде бес жылға бас бостандығынан Маратовты айыру керек дегені, ол соттың шешімі емес. Сондықтан жарыс сөзімде прокурор мырзаның бес жылға бас бостандығынан айыру керек дегенін қандай дәлелдемелерге сүйеніп айтып отырғанының негізі бар ма? Соны егжей-тегжейлі талдап, оған өзімнің қарама қарсы қоятын дәлелдемелерді келтіріп соттың назарына ұсынбақпын.

	-Құрметті сот! Прокурордың, менің қорғауымдағы Маратовқа бірінші тағып отырған айыбы, ол қызмет бабын асыра пайдаланды деп отыр. Осыған орай Маратов қызмет бабын не үшін және қалай пайдаланды дегенге мен жауап іздедім. Бірақ, қылмыстық істің материалдарының ішінен оны бекітетін бір құжат, не бір куәнің жауабын таба алмадым. Керісінше сол күні Маратов денсаулығын емдеуде жүруіне байланысты жұмыста болмаған. Бұл жағдай іске тігілген дәргерлік анықтамасымен бекітіледі. Дәргердің берген рұқсат қағазымен жұмысқа шықпағанын Маратов қызмет бабын пайдаланып, асыра сілтеді деуге бола ма?

	-Жоқ.

	Екінші, контрабандалық жүктерді тиеп Қырғызстанға кетіп бара жатқан төрт КамАЗ-автокөліктерінің жолбасшысы болды деп Маратовқа айып тағылып отыр. Ал, осы қылмыстық істің алдын-ала тергеу барысында, осы сот тергеуі кезінде Маратов төрт КамАЗ-ға тиелген түрлі-түсті метал қалдықтарын-контрабандалық жүктерді жолбасшы болып бара жатыр еді деген бір құжат,не бір куәнің жауабы бар ма?

	-Жоқ.

	Үшінші, сол КамАЗ-дарды бастап жолбасшы болып бара жатқан осы Маратов еді. Сол үшін пәленше ақша алып еді деген, бір куәнің жауабы, болмаса ақша алдым деген Сапардың жазбаша қолхаты істің материалдарында бар ма?

	-Жоқ.

	Төртінші, алдын-ала тергеуде Маратовты таныған МАИ, Кеден қызметкерлері сол контрабандалық жүктерді жолбасшы болып алып бара жатқан Маратов еді, сол үшін Қырғыздардан Маратов пәленше сом ақша алыпты деген олардың жауаптарының ішінде бар ма?

	-Жоқ.

	Бесінші, төрт КамАЗ-дың үстіне тиелген түрлі-түсті металдар қайда кеткенін тергеу барысында, тапты ма? Табылмады. Онда Маратовты қылмысқа тарту үшін қылмыстық объектісі бар ма?

	-Жоқ.

	Алтыншы, сол КамАЗ-дардың жүргізушілерінен жауап алынды ма? Олар, біз апара жатқан контабандалық жүкті Маратов жолбасшы ретінде бастап бара жатыр еді деген жауап беріп отыр ма?

	-Жоқ.

	Жетінші, тергеу барысында, түрлі-түсті металдарды Қырғыздар кімдерден сатып алғаны анықталды ма?

	-Жоқ.

	Сегізінші, контрабандалық товарларды сатқан адамдардан жауап алынды деген істің ішінде мағлұмат бар ма?

	-Жоқ.

	Тоғызыншы, куә ретінде сұралған екі Қырғыз азаматтарының жауаптарында, Маратов біздің контрабандалық жүктерімізді апаруға жолбасшы болып еді, сол үшін ақша төледік деген жері бар ма?

	-Жоқ.

	Оныншы, қырғыз азаматтарының жауаптарының ішінде Маратовты «жолаушы» ретінде «мерседес» автокөлігіне облыс орталығынан шыға беріс жердегі жанармай құятын бекетінен Түркістанға дейін отырғыздық дейді. Сонда жол жөнекей жолаушыны қылмысқа тартуға бола ма?

	-Жоқ.

	Он бірінші, Түркістанға Маратовты шақырған адам да болған жағдайды бекітіп отыр. Ол адамның атын қазір атаудың да қажеті жоқ. (залда отырған көпшіліктің көзінше Сарқытова мен Маратовтың жеке бастарының құпияларын жария етпеу үшін олардың аты-жөнін атамады. Оны сот пен прокурор түсінді. Залдағы отырғандар адвокаттың не айтып тұрғанын түсінбегендіктен елемеді). Сол үшін Маратовты жауапқа тартуға бола ма?

	-Жоқ.

	Он екінші, тергеуші Әділбековтің Маратов туралы қылмыстық істі өндірісінен қысқартып, оны абақтыдан босату туралы шығарған қаулысы қылмысты істің материалдарының ішіне тігілген бе?

	-Жоқ. Оны тек сот тергеуінде сұратылып, іске тіркелді.

	Он үшінші, тергеуші Әділбековтің қаулысын бұзып, тергеу өндірісін тергеуші Шегебаевқа тапсыру туралы облыстық прокурордың шығарған қаулысы қылмысты іске тіркелген бе?

	-Жоқ. Ол қаулы да сот тергеу барысында сұратылып алынып іске тігілді.

	Демек, аталған екі қаулыны қылмыстық істің материалдарына тіркемеуінің өзі, алдын-ала тергеудің Маратовты тек айыптау мақсатында жүргізілгенін толық бекітетінінің дәлелдемесі.

	-Құметті сот! Санасам «жоқ»-деген сөзді онүш рет қайталаппын. Бұл Маратовты соттауға мүлдем дәлелдеме жоқ дегенді бекітеді.

	Осы тұста орыстың «Жоққа, сот та жоқ»-деген мақалы осындайдан шыққан-ау деп ойлаймын. Шындығында жол жөнекей көлікке мініп кетіп бара жатқан жолаушыны-сен жолаушы емессің жолбастаушысың деп қылмысқа тартып, айып тағып, ол жолаушыны сот орындығына отырғызып соттайын деп жатқан жағдайды өмірімде бірінші кездестіріп отырмын.

	-Құрметті сот! Қорғауымдағы Маратов Сапар Ғалиұлының әрекетінде қылмыс белгісі жоқ екені, сот тергеуінің барысында толығымен бекітілді. Қылмыстық іс заңсыз қозғалып, Маратов заңсыз қамауға алынған.

	Сол әректтерін жасыру үшін тергеу орны еш бір дәлелдемесіз Маратовтың қылмыстық ісін сотта қарауға жолдап отыр. Сот тергеуінің барысында Маратовқа тағылған айып дәлелдемесі жоқ күдік қана. Күдікпен адамды соттауға заң жол бермейді. Керісінше сот тергеуінде Маратов Сапар тек жолшыбай кетіп бара жатқан жолаушы екені толығымен анықталды. Жолаушыны соттау керек деген қылмыстық кодекстің ішінде әдейі бап жазылмаған. Жоғарыдағы келтірілген негіздер мен деректерге байланысты, менің қорғауымдағы Маратовтың әрекетінде қылмыстың белгісі болмағандықтан оның қылмыстық ісі бойынша толықтай ақтау үкімін шығарып, оны сот залынан босатуды соттан өтінемін-деді адвокат Азаматов жарыс сөзінің соңында. Жиналған жұрт адвокаттың жарыс сөзіне риза болып қол шапалақтап жіберді.

	«Жарайсың Азаматов»-деген дауыстар да шығып жатты.

	Судья Баққожаев залдағы отырғандарға;

	-Тынышталыңыздар! Театрда отырған жоқсыздар.

	Ол енді басын төмен салып отырған прокурор Асановқа бұрылды.

	-Сіздің адвокаттың жарыс сөзіне қарсылығыңыз бар ма?

	-Жоқ.

	-Ол не айтушы еді, қаралаудан басқа-деді залдың арт жағында отырған біреу. Судья залға назарын аударып, «тыныштық сақтаңыздар» деп тағы да ескерту жасады. Көпшілік сап тиылды.

	-Сотталушы Маратов сізге соңғы сөз беріледі-деді судья.

	Орнынан тұрған Маратов, соңғы сөзін қысқа және батыл, тайсалмай анық айтты.

	-Маған тағылған айыпты мойындамаймын. Мен қылмыс жасаған жоқпын. Бар жазығым Түркістан қаласына бармақшы болып жолшыбай көлікке отырғаным. Соттан әділ шешім шығаруды сұраймын.

	Судья орнынан тұрып,

	-Сот кеңес бөлмесіне үкім шығаруға барады. Үкім бүгін, сағат 17-де осы залда жарияланады-деп хабарлап, судья кеңес бөлмесіне кетті.

	* * *

	Сағат 16-дан бастап жиналған халық сот залының ішіне симай кетті. Олардың ішінде милиция қызметкерлері де көп жиналыпты. Көпшіліктің ішінен облыстық прокуратураның «үшінші» топтағы қызметкерлерін де Азаматов көріп қалды. Жиналғандарының ішінде Сапардың достары да, дұшпандары да бар. Сапардың барлық туған туыстары келіпті. Бірақ, олардың ішінде Сапардың әкесі көрінбеді. Прокурор мен адвокаттың жарыс сөзін естіген Ғалекең, соны көтере алмай қалған болу керек, келмепті.

	Сапарды босата ма деп дәметкен Валентина екі баласын ертіп келіп, залға кіруге дәті шыдамай балаларымен дәлізде жүр.

	Сот үкімін тыңдауға қалалық прокурордың орынбасары Асанов келмеді.

	Айтқан уқытында 17-сағатта сот залына кірген судья Бекқожаев шығарған үкімін оқи бастады. Залға жиналған халық Сапарды қамаудан босата ма, әлде соттап жібере ме екен деп тына қалды. Сот залында мүлгіген тыныштық орнаған. Тек, судьяның үкімді оқыған дауысынан басқа шыбынның ызыңы да естілмейді. Алты бетке жазылған сот үкімнің кіріспе, сипаттама бөліктерін оқып бітіргеннен кейін сәл тыныстап, демін алған судья үкімнің қортынды бөлігін оқи бастады.

	«Сот үкім етті;

	Сотталушы Маратов Сапар Ғалиұлын, тағылған айып бойынша кінәлі емес деп тауып, оның әрекетінде қылмыс белгісі болмағандықтан толығымен ақтауға. Сотталушы Маратовтың ақталуына байланысты сот отырысы залынан оны қамаудан дереу босатуға.

	Ақталған Маратовты қызыметіне қайта қабылдануы мен материалдық және моральдық шығынын өндіруге құқығын орнына келтіруге.

	Сот үкіміне қарсы болғандар он тәулік ішінде касациялық шағым беруге құқылы.

	Осымен сот отырсын жабық деп жариялаймын деп судья Баққожаев сот залынан шығып өзінің жұмыс кабинетіне беттеді.

	* * *

	Сот үкімі оқылып болғаннан кейін айдаболдар темір тордан Сапарды шығарып, қолын темір кісеннен босатты. Жиналған жұрт Сапарға лап қойды. Дәлізден жүгіріп келген екі баласын Сапар құшақтап, бауырына қысып беттерінен сүйіп жатты. Оларға Валентина да келіп қосылды. Оның көзінен парлаған қуаныш жасы омырауына тамшылап жатты. Туған туыстары мен қызметтес әріптестері де, жақын жолдастары мен достары да қаумалап құшақтасып абыр-сабыр қуанышқа бөленуде. Соның бәрін бақылап, көріп тұрған Азаматовқа, «шіркін адам баласына бостандықтан қымбат еш нәрсе жоқ шығар-ау»-деген ой келді. Көпшіліктің қоршауынан сытылып шыққан Сапар анандай жерде тұрған Азаматовты «Жомарт аға»-деп құшақтай алып, «Мен сізге өмір бойы қарыздармын»-деді. Сапардың құшағын айырған Жомарт;

	-Бостандыққа ақталып шыққаныңмен құттықтаймын. Тез балаларыңды алып үйіңе жет. Ғалекеңнің тағаты таусылып күтіп отырған шығар. Менен әкеңе сәлем айт. Уақыт тауып әкеңнің көңілін сұрап шығармын-деді де бұрылып жұмысына қарай аяңдап кете барды...





Қортынды


	(Эпилог)

	Соттың ақтау үкіміне қассациялық шағым түспеді. Содан бері де бір талай уақыт зымырап өтіп жатыр. Өмір бір қалпында тұрмайтындығы заңдылық. «Өмір өзен жылжып аққан білінбей» деп ақындар айтпақшы жылжып ағып, талай құбылыстар мен өзгерістерді өмірге әкеліп, шындықтың беті ашылып жатыр. Аталған қылмыстық іске тікелей қатынасы бар кейіпкерлердің тағдырлары да әр түрлі;

	Сапар Маратов түрмеден шыққан соң, соттың ақтау үкімінің негізінде облыстық ішкі істер басқармасына бұрынғы қызметіне жұмысқа қайтадан қабылданды. Екі ай өтісімен майор шенін алды.

	«Бақытсыздығым, бақытты болуға көмектесті» деген орыстың мақалын бекіткендей, қазіргі кезде қалалық күзет бөлімінің бастығы болып, қызметін істеп жүр.

	Тергеуші Әділбеков Хасенге берілген әкімшілік жаза-қатаң сөгіс, Бас прокурорының бұйрығымен алынып тасталды. Оның да қызметі өсіп Макеновтің орнына тергеу бөлімінің бастығы болып тағайындалды. Макенов оның орынбасары болып қалды.

	Шегебаев ішкі дауысының берген ақылы бойынша «жазбаша мәлімдемесі мен жедел жиналыстың хаттамасының арқасында» жеңіл әкімгершілік жаза алып, Әділбековтың басқаруымен қатардағы тергеуші болып жұмыс істеп жүр.

	Облыс прокуроры Қайсаров басқа облысқа прокурордың орынбасарлық қызметіне ауыстырылды.

	Облыс прокурорының бірінші орынбасары Бақтыбаев бір ауданға прокурор болып тағайындалды.



	Судья Баққожаев қызыметінен бір саты жоғарылап облыстық соттың судьялық қызметіне көтерілді.

	Түрме бастығының орынбасары Жақсылықов Серік, подполковник шенін алып, түрме бастығының зейнетке шығыуына байланысты оның орнына бастық болып тағайындалды.

	Түрме бастығының орынбасарлығына Жақсылықов Серік тағайындалғанға дейін, сол орынды дәметіп жүрген лейтенант Жалғасов, түрмеде қамаудағы Маратов Сапарды Жақсылықовтың жолдасы екенін білгендіктен, іштей көреалмай, мұқату мақсатында, кек алу үшін Сапардың жанына «Қасқыр» мен «құлақты» салған да сол екені анықталы. Ол басқа колонияға жұмысқа жіберілді.

	Төрт КамАЗдар контрабандалық жүгімен сол күйі жоғалып кетті. Оны іздеген тергеу орны болмады.

	Маржан Сарқытова сол дүңгіршігінде жұмыс жасап жүр. Бір жағынан нағашысын қамаудан шығарып алғанына қуанса, екінші жағынан өтірік айтқанына қатты налиды. Өтірігі ешкімге залалын тигізбей, жақсылыққа жалғасқандықтан бір Алла кешірер деп өзін- өзі жұбатады.

	Подполковник Жәдігер Сыздықов жол апатына ұшырап бақилық дүниеге аттанып кеткен.

	Түрменің 54-камерада бірге жатқандар; Сәкен, Ақан, Жеңістер де соттың үкімімен шартты жаза алып бостандыққа шыққан. Ақан олады жайлауға шақыруын қоймайды. Бірақ, күнделікті күйбең тіршілікпен қолдары тимей, жайлауда кезесіп преферанс ойнауға, әлі сәттері түспей жүр...

	Адвокат Азаматов жасы егде тартса да, әлі күнге дейін адвокаттар алқасының адвокаты. Одан заң жөнінде көмек сұрап келетіндердің саны толастаған емес. Қайта олардың саны күн санап көбеюде. Жомарт заң жолымен, адам тағдырын арашалаудан жалықпай қызметін жалғастыруда.

	Алматы. Наурыз. 2008-жыл.





	Оглавление

	Адвокат Жомарт Азаматов

	Подполковник Жәдігер Сыздықов

	«Қасқыр»

	Бірінші кездесу

	Қырғызстаннан келген қонақтар

	«Жолаушы»

	Камерадағы преферанс

	Куә Сарқытова Маржан

	Дамир Бішкекте

	Тергеуші Әділбеков Бішкекте

	Сылдыр сөз, сыпсың өсек.

	Тергеуші Қали Шегебаев

	Ақан Қойшыбаев бостандықта

	Шегебаевтың шектен шығуы

	«Құлақ»

	Сыраханада

	Сот отырысы

	Қортынды





