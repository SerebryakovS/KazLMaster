	Төлеген Қажыбаев

	Аңсаған жүрек әні еді





	Повесть





	«Аңсаған жүрек әні еді» повесінде жазушы адамгершілік, ізгілік атты қасиеттердің күрделі күрмеуінен сыр суыртпақтап, шынайы махаббат, әке мен бала арасындағы қарым-қатынас сияқты өмірлік тақырыптарды тілге тиек етеді.





	«Айналайын апатай, – деп бастапты хатын сіңлісі Гауһар, – қу тағдырдың маған көрсетері көп екен. Оқуымды бітіріп, өзіңді қуантармын-ақ деп едім. Бір алаяқтың арбауына түсіп, жер соғып қалдым. Қайтейін, ренжісең де айтпасқа амалым қалмады. Осыншама шыдармын деп едім, болмады. Сенен басқа сүйеніш, тірек болар кімім бар. Іштен шыққан шарананың шырмауымен оқудан да қол үздім. Қазір қаладағы курстас құрбымның үйіндемін. Жатақханаға барар бет жоқ. Бұл үйге де сияр түрім көрінбейді. Сәбиімді жетімектер үйіне беруге қияр емеспін. Өзің келіп бір жәрдемін бермесең, бауырыңның құрдымға кетер түрі бар. Қалған жайды келсең естірсің...».

	Бикеш төбеден түскен мына тосын хабардан есеңгіреп, кәдімгідей-ақ ес-түсінен айрылып қалғандай халде еді. Көкірегінен лықсып көтерілген отты күйін қос жанарына ащы жас болып мөлт етіп шыға келді. Жазылып отырған жағдай шынымен-ак рас па дегендей сіңлісінен келген хатқа әлсін-әлсін қадалып, аз-кем отырды да еңіреп қоя берді. Қос бөлмелі үйді басына көтеріп, кәдімгідей дауыс салып жылады.

	– Құдай-ау, құдай, бізге көрсетер тағы не сұмдығың бар еді... Не жазып едік саған... Бізді осыншалықты еңіретердей нендей күнәмізден жаздық, – деп өксіді. Сол жылап жүрген қалпы жолға дайындалды.

	* * *

	Алматының ығы-жығы аэропортынан жөргекке ораған нәрестесін көтерген Гауһардың өзі қарсы алды. Траптан түсіп келе жатқаннан-ақ Гауһардың елегізіп, алаңдап тұрғанын көзі шалған Бикеш қанша бекінейін десе де шыдай алмаған. Жүрек тұғын солқ еткізіп лықси көтерілген күйін сезіп өзін-өзі қайратқа шақырған көңіл-күйін күйретіп кеткендей ме, қалай, екі иіні дірілдеп, солқ-солқ етіп, қыстығып келді де еңіреп қоя берді. Гауһар да апатайының түсі бұзылып, жыламсырап келе жатқан хайпін байқаса керек, жөргекке жүзім тұмшалай басып солқылдап тұр. Жаңа байқады, ту сыртында тұрған әдемі жүзді, аққұбба қыз Гауһардың қолтығынан демеп әлде не деп жатыр. Хатта жазған курстас қызы болар, сірә.

	* * *

	Гауһардың курстас дос қызы Аиданың ата-анасы жүректі, адал адамдар екен. Әсіресе анасы аузын ашса жүрші көрінеді, дейтін кәдімгі ақжарқын, сампылдаған кең пейілді қалпынан жазбаған. Бикеш табалдырықтан аттағаннан құрақ ұшып, өбектеді де қалды.

	– Қарағым, ренжіме де жасыма. Сүрінбес тұяқ, сынби қияқ болмаушы ма еді. Осы заманның жігіттері де жігіт болудан қалды ғой. Бірер күнгі қызыққа мәз, түге. Ұят-аят дегенді ұмытты ғой... Қызыл көрсе көздері қызарып, қоразданып шыға келеді, Гауһарға да оңай болған жоқ, өзі жүдеп бітті. Шаранасын бауырына басып өксиді дс отырады. Сабағыңа бар, мен-ақ қарайың десем де болмайды. Соңғы бір ай бойы үйден аттап тысқа шығудан қалды. Бүйте берсең құсадан өлерсің деп өзіңе болмай отырып хат жаздырған мен едім... Енді бәрі де орнына келетін шығар. Кеңесіп отырып пішкен тон келте болмас деп... Кеңесейік... Бес жыл оқып, оқуын бітіруіне жарты жыл қалғанда одан қол үзіп кетуін құптап отырғаным жоқ. Оқуыңды оқы, беттен басатын ештеңе бүлінген жоқ деймін, баяғы... Осыным жөн емес пе, қарағым Бикеш?

	– Ойбай не деп отырсыз, шешей... Әбден орынды әңгіме... Әбден орынды... Оқудан қол үзгеп түрім бар дегенде қолқам үзіліп кете жаздады ғой. Әркімнің-ақ қолы жете бермес институтыңды бітіріп алсаң, ертең ешкімге де жалтақтамайсың емес пе? Ал ана шаранаң аяғыңа тұсау болмасын деп әдейі келдім емес пе. Алың кетемін. Бауырымның баласынан безіп не көрініпті. Ішке сыйған неме, сыртқа да сияды. О несі дейім-ау, сонша егіліп... Бикеш теріс қарап нәрестесін емізіп отырған сіңлісінің қушиып кеткен иықтарының дір-дір еткен күйін көріп бір түрлі елжіреп, еңіреп қоя бергісі келген. Бірақ өзін-өзі жазғырып, әбден жүдеп біткен халін одан әрі ауырлатқысы келмеген де ернін тістеп отырып қалған.

	– Шіркін бауыр жазған-ай... Жасамыс тартқан ақсары әйелдің дауысы дірілдеп, көздері жасаурап кетті. Оның да жан күйі алабөтен алма-ғайып әсерге бөленіп, аналық жүрегінің елжірей егілісін Бикеш те, ана отырған Гауһар да сезінгендей еді. Апалы-сіңлінің бұл өмірден көрмеген қайғы-қасіреті аз ба, тәйірі. Бір-біріне демеу болып қалтаңдап жұрт қатарына қосылғандай болғаны осы еді.

	Жол апатынан мерт болған ерінің төтеннеи келген қайғылы қазасын көтере алмай бүк түсіп жатып қалған анасы сол жатқаннан тұрмады. Сары тап болып бір жылдай жатты да дүниеден өтті ғой. Марқұмның созылмалы ауруы бар еді, әлде сонысы қозғалды ма, кім білсін, әйтеуір ерінің қазасынан соң оңбады. Күн-күн санап ауырлай берді. Лықси төгіліп, сахарға салған сүйектей куқыл тартқан жүзін жуып жатқан жастан аңғарған Бикеш науқастың аяқ жағында отырып ұзақ жылаған. Жылап жатып «жан анам-ау, шынымен-ақ қос ботаңды еңіретіп тастап кеткелі жатырмысың, тұра тұрсаңшы азырақ... Қалқайып ер жетейік те... Біздерді бір белеске жеткізіп салсаңшы... Әкеден айырылған азабың да аз қайғы емес еді ғой, түге. Сен тұра тұр... Басыңды көтер... Қалқайып отырсаң болды. Оқуды да, бәрін де тастап, тек өзіңді күтейін... Осы үйдін бар ауыртпалығын өзім-ақ көтерейін. Бейнеттен белім қайысып, азаптан арқам жауыр болды демейін. Тек сен тірі тұра тұршы, анашым. Тек сен...» деп іштей күбірлеген.

	Бірақ қатал тағдырдың қайран ананың алқымынан алған ажалдың шеңгелі жазылмады да айрылмады.

	Анасының аманат етіп тастап кеткен сол Гауһары ғой мына алдында егіліп отырған. – Айналайын шешетай-ай, өле-өлгенше мына жақсылығыңызды ұмытпаспын. Өз балаңыздай бауырыңызға басып, Гауһарымды көшеде қалдырмағаныңызға... Сізге нендей алғыс...

	– Ойбүй, қарғам-ау, мені ұл өсіріп, қыз өсірмеді деймісің. Бала қайғысын көп тартқан жанның бірімін, қалқам. Әне, Гауһарыңның досы, кенже қызым Аиданың күні ертең не боларын кім біліпті. Тек шалыс басудан сақтасын де. Өз қолыңды өзің кесесің бе, қайтесің, көнесің де... Ал маған айтқан алғысыңа рахмет. Біреудің басына іс түссе қасынан табылып, қолтығынан демемесек кім болғанымыз сонда. Жасымыз жер ортасынан ауғанда адамгершіліктен безініп не көрініпті бізге. Осы тірлікте бір-бірімізге жасап жатқан қиянатымыз аз ба, тәйірі. Аз емес. Адамның түлкіге айналып, жастардың бұзылуы да сол қиянаттан, мен білсем. Енді болған іске болаттай болып, мына Гауһардың оқуы одан әрі жалғастыруына көмек берейік те, – деген Аиданың анасы орнынан тұрып кухняға беттеген.

	Оңаша қалған апалы-сіңлілі қос мұңдық көз шырымын алмастан ұзақ түнге сырласқан.

	– Жездем қалай? Мынаны алып барғаныңды қалай көреді? – деген Гауһар екеуінің ортасында пыс-пыс етіп ұйықтап жатқан нәрестені емізген. Көңілінде күдік бар-ау, сірә.

	– Ол жылдағыдай «Қызыл қияға» кеткен. Біздің жақта арақ деген отпен тең емес пе. Соңғы бес-алты жыл автобаза түгел кешіп барып, араққа көмектесетінді шығарып жүр ғой. Арақ бітпей оралмайды да... Үйіміз қай бір балаға толып отыр. Қуанбаса ренжімес...

	– Қайдам, әйтеуір ренжіп, сенің мазаңды алмаса болды ғой... Бес-алты айда оқу да бітер. Сосын. Өзім аламын ғой... Тек жездем...

	– Жә, ренжісе де, ренжі-месе де далаға тастар бала жоқ. Өзім бауырыма басып тәрбиелеймін... Шалқалап жатқан Бикеш сәбиге қарай аунап түсті де нәрестенің маңдайынан ебіп, бауырына қарай икемдей тартып, қысып-қысып қойды.

	– Бұ құдай мені бір шикі өкпеге зар қылып қақсатып қойса, сені бұлай бақытсыз етіп...

	Өксік аралас сыбырлай шыққан үні одан әрі тұншыға дірілдеп барып басылған. Жездесі Ерденмен қосылған он бес жыл бойы бір сәбиге зар болып келе жатқан апасының қайғысын тап осы жолы айқын сезінгендей. Гауһар да терең күрсініп, көзіне жас алған.

	– Бастапқы жылдардағы жылы қабағы кірбің тартып, соңғы кездерде тоң-торыс отырып алуды шығарды. Жұмыстан ішіп келуі де жиілеп кетті. Ол да детдомда өскен жалғыз бейбақ қой. Ашылып айтпаса да жан қайғысын неге түсінбейін, түсінем. Бірақ не шара... Соңғы екі-үш жылда тіпті қазымыр болып кетті. Сөзіңді көтере алмай шарт ете қалады. Бұрын да тоңмойын қарағым еді, қазір тіпті ұрда жық болып алды. Ілінісуге ілік іздейді де тұрады. Мына шайың суып кетіпті деп бетіме кесені атып жібереді, болмаса дастарқан үстіне жарқ еткізіп төге салады. Қалай көкала қойдай етіп сабап та алды. Қайтейін, тепкісіне көніп келемін. Одан кетіп ие опа табамын. «Қызыл қияда» кімім тосып отыр емешесі үзіліп. Бәлкім мына немеден кейін сабасына түсіп, ақылға келер.

	– Қайдам, Бикеш, қайдам. Екі ортада сенің басың дау бола ма деп қорқамын.

	– Жә, ұйықтайық... Құдай салды біз көндік деп, өз тағдырыңнан қайда қашып құтыласың, – деген Бикеш аунап түсіп іргеге қарап жатты.

	* * *

	Алматыдан шыққалы жылап, мазаны алмаған жөргектегі сәби өз босағасын аттап төсек үстіне әкеліп жатқызғанда шыр ете түсті.

	– Қой, қой, мұның не. Жатырқап жатсың ба, жазған. Жылама. Қазір жылытып сүт беремін. Жылама, бөпем, жылама... деп ебектеген Бикеш су болған жөргектерін алмастырып жан ұшырды. Ит көйлекпен ғана қалған нәрестені алақанына салып әлдилеген күйі бауырыиа басты, қайызғақ еңбегін құшырлана иіскеп әлдилей берген. Көкірегін өзіне беймәлім жұмбақ жұпарлы жас иіс баурай алғандай тынысы кеңіп, тұла бойы иігендей рахат бір сезімге бөленіп жүре берді. Сүтсіңді сәбидің әлемде жоқ тек сәбиге ғана тән иісі алған демінен жан сарайына құйылып, тұла бойын тәтті ләззатқа толы сиқырлы бір рахат сезіммен әлдилеп, елтітіп, елжіретіп әкетіп бара жатқандай еді. Әлсін-әлсін құштарлықпен құмарлана иіскеп қарадай елтіп отыр.

	– Ойпырмай, сәбиім-ау, құдайым-ау... Иісіңнен мас болып елгіп қаппын ғой. Мұндай да болады екен-ау... Жанарынан сорғалаған жасын тыймаған Бикеш жаңа ғана аттандап байбалам салған сәбидің қалғып кеткен моп-момақан бейкүнә жүзіне егіле төгіліп ауық-ауық күрсініп қояды.

	– Он бес жыл бойы жас нәресте деп армандаумен үміт жібін үзбей келе жатқан Бикештің көкірегіне тосыннан келіп қотарылған құштарлық сезімі бұғып жатқан сары тап сағынышын түртіп оятып, ананың балаға деген тілмен жеткізгісіз ұлы сезімін тірілтіп жібергендей екен. Осы уақытқа дейін әлде қандай жағдайда әлдекімдердің бөбектерін маңдайдан иіскеп, беттен сүйгені болмаса тап мынадай етіп алдына алып өбектеп, көкірегіне басып әлдилемеген екен-ау.

	– Қазақтың «Балалы үй базар» дейтіні жәй бір сөздің сұранысындай екен ғой, тәйірі. Бала – базар емес, ұлы бақыт екен гой». Балалы ананы айтсаңшы одан да. Бар әлемдегі бақыт та, рахат та, алаңы жоқ армансыздық та балалы ананың бір басында екен ғой. О, тәңірім! Осы уақытқа дейін Бикеш бейбақ осыны неге сезініп, неге түсінбей келген. Баласыз ана бауырынан жазған тірі жетім, табиғаттың да, тәңірдің де қаралы қарғысына ұшыраған сорлы гой, сірә. Бар әлемдегі рақымсыздық та, жетімдік те, табиғаттың әлмисақтан бір бағыт, бір арпасы ағып жатқан ұлы ағысына қарсы қайық салып, жетер жеріне жете алмай көкжұлын болып, азып-тозып өмірін еш еткізіп өткізетін дәрменсіздік те сол бауырынан бала ермеген ананың басында болар».

	– Бикеш осындай бір ойран-асыр ой үстінде отырып өзінің құлазып келген емірін, кетіліп келген көңілін бір-ақ сәтте жетілдіріп, көкірегін көл-көсір қуанышы мол ләззатты сезімге толтырып жүре берген осы бір қимас сағаттарының ұзақтығын тілеген.

	– «Өзі кімге тартып туған. Қабағы Гауһаржаныма келеді-ау шамасы. Әкесі... Әкесі кім болды екен? Кеше Алматыда әңгіменің бұл жағына бармап еді. Жаралы жанның жарасын ушықтыра бергісі жоқ көңіл, бұл төңіректегі әңгімеден қашқақтай берген. Гауһар да ол жайында ақтарылып ештеңе дей қоймаған. Тек ата-анасының айтқанынан айналсоқтап шыға алмаған біреу деген де қойған. Мейлі, кім болса ол болсын. Бізге бәрібір емес пе. Ботақаным. Әкесіз дегізбей өзім-ақ өсіремін, күнім. Әке-шешеден ерте айырылып шиеттей қалған мына біздер де жетілдік емес пе. Біреуден артық, біреуден кем дегендей... Тағдырдың сонысына да шүкірлік. Ертең Гауһартайым институтын бітіріп келген соң аз күнгі бейнеттің бәрі ұмыт болады. Жас қой, жазған... Маңдайына жібі түзу біреу кездессе жарар еді. Жас ғұмырын өксітпей... Жылағандарыңды көрмесем екен...».

	* * *

	– Күз қабағы томсырайып, дидарын қыр астындағы қысқа бүтіндей бұрып алған сияқты. Таңғы салқын ауа тұла бойды түршіктіріп., маужыраған ұйқыңнан тез сергітіп сала береді. Бикештің үй іргесіндегі бала бақшада аспаз болғанының бір тәуірі баланы орналастырамын деп табанынан таусылып ешқайда жүгірмеген. Әйтпесе мына алты айлық шикі өкпені қайда сүйретер еді. Баяғыда шешесі қайтыс болғаннан кейін аудандағы СПТУ-дың аспаздар даярлайтын бөлімінде оқығаны облыс орталығында кәдеге асады деп кім ойлаған.

	– Таңнан жөргегіне жылы орап өзімен бірге ала кетеді де қас қарая алып қайтады. Өзі бір мың жасағыр. Бикештің сүйрегеніне көндігіп алған, оқшау бірдеңе болмаса жылай да қоймайды.

	– Ерденнің «Қызыл қиядан» – қайтар күні жақындаған сайыи бұдан маза кеткені де шындық. Ертең кіріп келгеннен алғаш сұрайтыны осы бала болады, сонда Бикеш не демек. Жетімектер үйінен алдым дей ме, болмаса Гауһар солай болып қалған екен, соны барып алып келдім дей ме. Мінезі кіді, қазымыр немеменсіз неге олай еттің деп ерін бауырына алып мөңкімесе не қылсын. Ерденді иландырып, көндіретіндей басқа қандай амал бар. Анасы оқуын бітіргенше амалдап ұстай тұра алса жарар еді. Осындай екі ұдай ойда жүргенде Ерден де келіп қалған. Әдетінше жуынып-шайынып, киімін ауыстырған соң кухнядағы стол басына келгендегі көргені айқыш-ұйқыш тартылған жіпке тізілген сәбидің жөргектері мен көйлек киімдері болатын.

	– Аңырып тұрып қалды. Қарасұр жүзі лезде күреңітіп сала берді. Қалың қабақтары ренжігенде жиырылып бір-ақ уыс болып қалатын әдетіне басты. Тамақ әзірлеп жүріп көз қиығымеи ерінің қабағын баққан Бикеш Ерденнің тұлданып шыға келген кейпін аңғарып, жүрегі шым-шым ауырып, әлдеқандай бір қылмысыныц үстінен түскендей кәдімгідей абыржып қалған еді.

	– Мына... мыналар жөргек... кімдер ғой... Осы жоқ та...

	– Өзім де көріп тұрмын менікі еместігін.

	– Көрсең сол... Гауһар босанып, соның баласы ғой уақытша алып келген. Оқуын оқысын деп...

	– Е, ол күйеуге шығамын демеп еді ғой. Тойы қайда, күйеуі қайда біз білмейтін.

	– Реттері солай болып қалыпты. Артынан тойын жасаймыз да. Әзірше оқуын бітіріп алсын да... Күйеу... Күйеу бала оқуда болса керек...

	– О сұмдық-ай, күйеуге тимей жатып бала табады. Осы күнгі жастар не болып барады. Ұят-аят дегенді ұмытқан ғой. – Бикеш сіңлісін ақтар ештеңе деп айта алмай бұғынып, үндемей қалды. Сонымен бала төңірегіндегі алғашқы әңгіме осымен тынған. Бірақ Ерден тынар болмады. Әсіресе ішігі келген күні ұрыс-керіске себеп жөргектегі сәби болды.

	– Біреудің баласын алып келіп... Несіне жетісіп әкелді деймін-ау... Мұның зар жақ болар ма өзі... Түні бойы ырылдап ұйқы бермейді, шаршап келгенде...

	– Біреуі несі, сенің балдызың, менің жалғыз бауырым емес пе. Далаға тастай алмай отырған қай баламыз бар. Бағамын, асыраймын. Немене, осы бір жұдырықтай шикі өкпе қай ырысыңды шайқап жатыр.

	– Жә, сапылдамай. Өзіңде болмаған соң қой, әрі, өбектемей. Тұлыпқа мөңіреген сиыр да бір, сен де бір... Табуын ол табады, бейнетін біз.. Түбі шикі болып жүрмесін. Тап солай болды ғой, аспаннан салбырап түссе де...

	– Жарайды, бейнеті де, азабы да өз мойнымда. Сенің не жұмысың бар онда.

	– Әй, бейбақ неме, не көкіп отырсың, әй. Осы үйдің иесі мен бе, әлде сен бе?.. Алып келейін бе деп менімен неге ақылдаспайсың әй... Қара бұларды, басынып... Бассыз үйдің иті осырак деп... Ду-ду айтыс бірде осылай, бірде басқаша арнада өрбіп, өрекпіп лаулайды да жатады.

	– Бірде ішін жел қармады ма, баладан маза кетті. Сәл тыныстап жатады да шар ете түседі. Ішіп келген Ерден:

	– Мына күшікті қойдырасың ба, жоқ па? – деп Бикешті төсектен теуіп түсірді. Содан сәбиді көтергсн Бикеш кухняда таң атқанша теңселді де жүрді. Ерден ішіп келсе болды, бұл төсегін сүйретіп кухняға сырғуды шығарды. Әйтеуір, сол неме ұрыс-керіс шығармаса екен дейді. Бірақ бола ма, аяқ астынан ілік тауып шыға келеді.

	– Жексенбі күні болатын. Баланы сүтке тойдырды да, жылы орап, аспалы кереуетіне ұйықтатып, дүкенге жүгіріп кеткен. Қайтып оралса есік шалқасыиан ашық жатыр. Жан ұшырып төргі бөлмеге келсе төсегінде бала жоқ. Әр жерде шашылып киімдері жатыр. Есі шығып кеткен Бикеш аңыраған қалпы далаға атып шықты, алактап жан-жағына қарады. Есік алдында көрші үйдің кемпірі отыр екен, жүгіріп соның қасына барды.

	– Әжей-ау, масқара болдым ғой. Жаңа ғана дүкенге кеткен арада үйге біреу түсіп, баламды алып кетіпті. Ұрлап кетіпті.

	– Ұрлап кеткені несі. Сенің алдыңда ғана Ерден көтеріп шыға берді ғой баланы. Содан машинаға салып былай қарай жүріп кетті, – деп жұрт сабылған орталық көшелердің бірін нұсқады Ерден... Онысы несі екен... Екі тізесі дір-дір еткен Бикеш кемпірдің қасына сылқ етіп отыра кетті. Сәлден кейін барып есін жиған. Үйге келіп шашылып қалған баланың киімдерін жинастырып жүріп жылаған: – Құдай-ау, тағы не сыйлығың бар еді, көрсететін. Тапа-тал түсте опы қайда ала жөнелді екен. Мерт қылмаса еді...

	– Бір сұмдықтыц болғанын жүрегі сезсе де Бикеш үйден аттап шыға алмай алас ұрып, елеңдеумен болды. Алас ұрғанда қайда бармақ, кімге шағынбақ. Әліптің артын күткен.

	– «Ойбай-ау, мына иттікі не. Тоқтыны көтеріп ала қашқан кияқырдай жөргектегі сәбиді алды-артына қарамай ала жөнелгені несі. Сонда қайда апармақ. Масқара қылып жетімектер үйіне өткізіп жібермесін. Бірақ ондағылар туу туралы куәліксіз қабылдай алмас».

	– Бикеш шыныаяқтар салынған серванттың тасасына жасырып қойған куәлікті қолына алып ішін ашты. Міне, мынау Сырым Сүлейменовке берілген куәлік, туған жылы, бәрі жазылған. Сүлейменов деп жаздырыпты Гауһар-жан. Әкеміздің атын өшірмесін деп әдейі жаздырған-ау.

	– «Сонда қайда апармақ, жаным-ау... Ойпырмай, мынандай да қаражүрек болады екен-ау. Жұдырықтай шикі өкпе келгелі талағы тарс айырылып, баяғы қазымыр әпербақандылығын дәуірлетіп жіберді. «Біреудің баласы, апарып таста, басқа масыл қылып, жылап мазамды алды» деп шұбырта жөнеледі. Ендігі істеп отырғаны мынау. Сөйтіп алас ұрып қайда барарын, кімге мұңын шағарын білмей елеңдеп отырғанда Ерден келді. Өзі ептеп қызулау ма қалай.

	– Ойбай-ау, бала қайда. Тірідей елтірдің ғой мені, – деген Бикеш аңырап алдынан шықты.

	– Әй, сен мені неге алдап келдің, ей, осы уақытқа дейін. Алдымен соны айтшы, – деген Ерден мұның жағасына жармасты. Әлуетті қолдарымен сығымдай ұстап, сілкіп-сілкіп жіберді. – Түбі менікі болса оңбайсыңдар демеп пе едім. Біреудің баласын алып келгеніңмен қоймай, жолдан тапқанын жасырады еще, қара бұларды. Ерденді ақымақ қылғылары келгеп. Жоқ, ол бола қоймас.

	– Алдағаны несі. Нені айтасың...

	– Көлгірсуін. Міне, мынаны айтамын. Мә, оқы... Ерден умаждалған хатты Бикештің бетіне лақтырды.

	– Бикеш енді түсінгендей. Жазған және хатқа бар сырын төгілтіп жазған шығар-ау. Ал ол хат мынаның қолына түскен ғой тиесілі. Ол жалма-жан жерде жатқан хатты алып оқи бастады. «Айналайын апатай, – деп бастапты хатын тағы да. Бұл күнде оқуын алаңсыз оқып жатқанын, сол үшін де бұғап шексіз разы екендігін айтыпты. Хатының дені Сырымның жайына арналыпты.

	Оныц әкесі бір мықтының баласы екендігін, мұның жетім екендігін естіп-білген әке-шешесініц мұны шақырып алып мұныңды қоймасаң оқудан қудырамыз деп қорқытқанын, баламыздың басып айналдырып алған сайқал деуге дейін барғандарын, ал жігіттің олардың құзырынан аса алмай жасықтық танытқанын топтіштей тізіп жазыпты. Бар арманы әкесіз жетім атандырмай сәбиін азамат етіп тәрбиелесем деу екендігін де елестетіп өтіпті. Ендігі қалған екі-үш айға шыдасаң, баланы өз қолыма аламын ғой, жолдаманы өздеріңнің қастарында болайын деп облыс орталығына алдым депті.

	– Оқыдың ба? Оқысаң сол. Ендігі жерде шата балада, менің де, сенің де шатағың жоқ.

	– Ойбай-ау, не деп тұрсың. Алжасқаннан саумысың өзің. Саған не сабытымызды салдық. Сәбиде не құның бар. Қайырысыңды шайқап жатыр... деген Бикеш екі көзі шатынап ашу-ызаға булықты.

	– Қайда жібердің, айт шапшаң! Иттің иесі болса, түлкінің тәңірісі бар деген. Айт қазір, әйтпесе милицияға барамын.

	– Бара бер, барсаң. О несі-ей мені қорқытқаны. Одан да ана сұр қаншығыңа тыйым салмаймысың. Милицияға не дегі барасың. Өзіңді-өзің әшкерелеп. Сіңлім жолдан бала тауып алып еді, соны мына Ерден үйге жолатпайды деймісің. Бар, бар енді. Не қып тұрсың... Тәлтіректей басыи төрге озған Ерден төсегіне келіп сұлады. Әлде мас, әлде сау. Әйтеуір мұнымен сөйлескісі жоқ.

	– Ойбай-ау, қайда жібердің баланы... Енді не бетімді айтайын. Гауһардың алдында жерге тықтың ғой, ойбай. Бала ұрлады деген не сұмдық. Айдаладағы біреу үйіне кіргізіп рахымшылық жасағанда сен итке не болды сонша тарылып. Тасбауыр ме... Өмір бойы осылай соңыңа қара ермей өтерсің-ау, өтерсің сен...

	– Әй, тантыма. Бауырынан жараған қысыр жыландай ысқырынба енді. Баланы ешкім де ұрлаған жоқ.

	– Ендеше қайда апарып тастадың. Өлі ме, тірі ме өзі.

	– Қорықпа, бала сенімді жерде. Артынан, артынан айта-мын... Маза бер енді. Уһ... Ерден теріс қарап аунап түсті де қор етіп ұйықтап кетті.

	* * *

	Бұл қанша жалынса да Ерден Сырымды қайда апарып тас-тағанын айтар болмады. Қорқытты да, қарғап-сіледі де. Сонысы үшін бірер рет таяқ та жеді. Кетем деп те бүлінді. Оғап айылын жияр Ерден бе, кетсең жолың ашық, мен сені ұстамаймын деді.. «Қызыл қияға» өзім-ақ апарып тастайын деп те лекіте күліп, мазақ етті.

	Бикеш болған жайды айтып Гауһарға хат жазбақшы болып оқталғанымен, бірер айға шыдайын, оқуына қырсығы тиер деп сескенді. «Баладан тапа-тал түсте айырылып қалдым» деуге ауызы бармады. Оныц үстіне не де болса келгесін көрейін деп бекінген жайы бар еді.

	Сөйтіп күні-түні жылаумен жүріп, сіңлісінің «Оқу бітті, бірер күнде өздеріңде боламын» деген телеграммасы да жетті-ау.

	– Иә, балдызыңнан телеграмма келді. Оқуын бітіріп келгелі жатыр. Сырымды әкелейік те үйге, – деген өтінішіне Ерден құлақ асар болмады.

	– Жоқ, оны атай көрме. Гауһардың өзіне айтамын. Баласын сол жерден алсын да қарасын батырсын, – деген ол тамағын апыл-ғұпыл ішті де жұмысына кетті.

	– Қап, мынау ит тірідей жер қылды-ау. Ертең Гауһар келсе не бетімді айтамын, – деп еңіреген Бикеш жиылмаған дастарқан басында қала берген. Содан Гауһар келді. Өңі ашаң тартып, ысылғандай ма қалай, апасын құшақтап өксіп-өксіп алды. Көз жасын сүртіп, есін жиған соң, төңірегіне қаранып әлденеге елеңдей қалған.

	– Жездем қайда, Сырым балабақшада демеп пе едің анада жазғаныңда? – деді.

	– Жүр ғой жездең... Сырым... Сырым... Бикеш босағаға сүйеніп тұрып өксісін келіп. Шошынып кеткен Гауһар апасының жүзіне бақшия қарап қалыпты.

	– Не болды апатай-ау, Сырым тірі ме өзі.

	– Тірі... тірі... ғой. Ана Ерден жауыз мен жоқта... Сорлы апаңды кеше гөр, жаным. Ие бола алмай айырылып... Жездең...

	– Не дейді... Айырылып қалғаны несі? – Гауһардың қуарып кеткен жүзі жел соққан судай құбыла толқып, қос жанары шарасынан шығардай үрейлене қалып еді. Сүйрік иегі кемсеңдеп, жанарларына жас мөлдіреп шыға келді.

	– Екеумізден құдайдың аяғаны жоқ екен. Сырым жоғалған екі жарым айдан бері ішкенім ірің, жегенім желім... Түнде ұйқыдан, күндіз күлкіден қалдым... Басым да дұрыстап істемейді-ау деймін, қазір айтқанымды қазір ұмытып қалатын болдым, – деп солқылдай жылаған Бикеш болған жағдайды үзіп-жұлып зорға жеткізген. – Милицияға да не деп барарымды білмей, саған да хабарлай алмай дал болдым.

	Гауһар ештеңе айтпаған да жыламаған. Сол бақшиған күйі көше жақ терезеге қадалған да тұра берген. Бикеш өзін аңсап, сәбиін сағынып келген жалғыз сіңлісінің мына қайғылы халіне, азалы, жаралы күйіне тек өзі кінәлі жандай босағада отырған да қойған.

	Есік қоңырауы сыңғырынан ғана екеуі естерін жинап, езіліп шөге қалған еңселерін түзескендей болып еді. Ерден екен.

	– Есенсің бе, жезде, – деді Гауһар. Өне бойын билеп алған ашулы ызалы күйін жасыра алмай үні дірілдеп, бір түрлі суық шығып еді. – Осыншама жауыз болармысың...

	– О, балдыз, кеп қалдың ба, – деп Ерден қолын соза берген. Ойында ештеңе жоқтай, бар болса да онысын күштеп жасырғысы келгендей ыржиып күлген болды.

	– Әрі жүр, әрі. Ұялмай менімен қол алыспақ өзі.

	– Па, мынау не дейді-ей. Ұятшылын мұның. Бес жыл Алматыда жүріп ұят-аяттың толық курсын бітіріп қалғаннан саумысың өзің, – деген Ерден керзо етіктерін босағаға лақтырды.

	– Сені де ана тапты емес пе. Мені осыншама еңірететіндей не жамандық істеп едім саған. Баламды тауып бермесең, алдыма түс, милицияға барамыз. Мен саған Бикеш емес күнде басына әңгіртаяқ ойнататын. Басынғаның жетеді енді...

	– Жә, жә, керегі балаң болса табылады. Аптықпа. Менің бар кінәм жолдан табылған немедей құтылып, мына апаңның, болашағы бар сенің бастарыңды өсек-аяңнан арашалағаным ба. Иә, керегің бала болса. Мына адреске бар да ала бер, – деген Ерден төс қалтасынан әлдекімнің адресі жазылған көк қағазды берді. – Балаң қазір сап-сау, басынан бір тал шашы да түскен жоқ.

	– Қайдан тапсам да бала менікі. Өмірге жаңа келген сәбидің не кінәсі бар еді, мені табалағаның да жететін еді ғой. Эх, жезде, жезде, не дейін саған... Мұнша қаражүрек, тасбауыр болармысың, – деген Гауһар жылдам киінді де тысқа шықты. Соңынан Бикеш ілесті.

	* * *

	Қаланың күнгей тұсындағы осы бір көк қақпалы еңселі ағаш үй де думанды қызығы мол шаңырақтың бірі еді. Думан тарқап, қызығы сарқылайын десе қиын ба? Үй иесі өмірден өтіп, ордалы шаңыраққа жасы жер ортасы – Көктөбеден әрі асып кеткен Толғанай әжей ие болып қалғаннан бұл маңда жиі бой көрсетіп қалар думанды бас қосулар сап тиылып, ат айналғысыз көк үйдің ауласы қаңырап бос қалғандай еді. Әжей болса қала орталығынан бір-бір үй алып өз алдына түтін түтетіп кеткен ұл мен қыздың кезек-кезек шақырыстарына құлай қойғысы жоқ мінезбен қасарысып әлі өз ордасында отыр. Бар ғұмырын осында өткізген, ұл-қызын осы арадан енші бөліп шығарған, күні кеше ғана алпыс жылдай отасып, бір ауыз шәй деспеген шалын таза арулап өз қолынан жөнелткен құт мекенін көзі тірісінде құлыпқа салып, түндігін қалай жапсын. Саспай, шалы екеулеп жүріп уығын қаласып, түндігін көтеріскен шаңырағын шайқалтпайды. «Түндігімді жаппағайсың. Әлің кетіп, жүріп-тұруың қиындаса балаларың бар емес пе. Әзірге Әбендікі деген шаңырақ қалқайып тұрсын да...» деген шалыныц өсиеті де біраз жүктің өз мойнында қалғандығын аңғартса керек. Оның үстіне ауыл-аймақтың келімді-кетімді кісілері, құда-жекжат деген бар. Бәрі мына көк қақпаны айқара ашып, Әбеңнің үйі осы ма деп кіріп жатса, мәртебе, мерей емес пе.

	Шүкіршілік, ұлы жауапты қызметте, қызы емханада Дәрігер. Күнде демесең де күн аралатып келіп тұрады. Қараң-құраң бірер немересі де сенбі, жексенбіде атамның үйі қайдасың деп салып ұрып жетіп келеді. Шалы бардағыдай шалқып-толқып кетпесе де, бір үйге жете қаптал думанды тірлік қайта қаулап, жанданып сала береді. Бірер күнге саялаған немерелер шуылының сап болып тиылатыны да, қайта тулап жүре береріне де кемпір бойын үйретіп алған. Келер сенбі қашан жетер екен деп елеңдейді де отырады. Әбден болмаған соң көршілерін аралайды. Қадау-қадау құрбыларын іздеп, қаланың басқа қиырына да шығып кететіні бар. Өз қатарының азайғаны қиын екен.

	Сол әдетімен көк қақпаның ілгешегін сырттан іліп екі-үш квартал әрірек тұратын таңқы мұрын сары шұбар Сәменнің үйіне бүгін де келген. Бұл төңіректегі өз шалымен құрдастардан қалғаны осы. Кемпірі қайтыс болғалы келіннің қолына қарап қалған жағдайы бар. Аузын ашса жүрегі көрінетін қауқылдаған құдайы адам.

	Ол да жалғызсырап, елегізіп отырса керек, мұның төбесі көрінгеннен үйінен жүгіре шығып, қарсы алып жатыр.

	– Бәйбіше-ау, көрінбей кеттің ғой. Дені-қарың сау, аман отырсың ба?

	– Өзің бір іздеп келуді білмейсің. Әбен өлерінде не деп еді, кемпірімді жалғызсыратпа демеп пе еді, – деген Толғанай езу тартты, сары шұбар шалдың ақжағал сақал біткен әжімді жүзіне елжірей қарады.

	– Ойбай-ау, Толғанай-ау, мен бармайын деп жүр деймісің, ана келіні түскір жұмысқа кірді де немеремен қол-аяғымды байлап қойды емес пе.

	– Е, бейбақ-ай. Сөйтіп байланып қалдым де. Біздің шал өлісімен біздің үйге кіріп ал деп құдайдың зарын қылдым. Көндің бе, Қосдәулет жүзіне күшік күйеу болып бармаймын деп. Ха... ха...

	– Ту, жалған-ай, сен де ұрын баратын күйеуіңді жаңа таптың. Есіңде ме Әбекеңнің айтқаны, күндіз бір еркек, бір әйел болып күңкілдесіп отырамыз да, түнде екеуміз де әйел болып теріс қарасып жатамыз дейтінін. Әне, сол... ендігі біздің тірлік. – Сары шұбар шал тістері түсіп опырайып қалған жүнді аузын аңырайта селкілдеп күлді.

	Есік алдында өткен-кеткенді айтып, ұзақ отырған шал-кемпірдің бірде әзілге шаптырып шалқи күлгендері, енді бірде өткен өмірлерін еске алып, еңселері түсе күрсінгендері, барға қанағат, жоққа салауат, осыған да шүкір-алла десіп бүгінгі тірліктеріне мойынсұнып сабырлық шырай танытқандары сырттай бақылағанға жүрек тебірентер сырлы да мұңды еді.

	– Қой, шал, сөз бұзау емізеді, бұзау таяқ жегізеді деп... кетейін... Әншейін өзіңмен жүздесіп шер тарқасайын деп келгенім ғой. Қолың босаса келсейші бір, төрт қабырғаға қарап отыра бермей. Әбекең түсіме еніп жүр. Тіріден – дұға деген. Дұға дәметеді де. Зират басына барып қайтайық, – деген Толғанай кең пішілген қамзол етегін сілкіп тастап ілгері жылжи берген.

	– Бар бол, бәйбіше. Топырақтан тысқары болсам келер жетіде төбе көрсетіп қалармын, – деген сары шұбар шал дір-дір еткен қос тізесіне ие бола алмай орнынан қалталақтап тұра берген. – Әдейілеп келіп бір кесе шай да іше алмадың-ау. Уа дариға, жалған-ай. Шәй іше қойыңдар деп шақыра қоятын біздің келін бе... деп күбірлеген Сәмен Толғанай бұрылыстан көрінбей кеткенше, қабақ тұсына алақанын көлегейлей салып, тұрып қалған.

	Толғанай сары шұбар шалдың қам көңілін, келіні мен баланың байлаулы бұзауындай болып қалған кембағал халін сезініп біртүрлі ренжулі еді.

	«Жалғызым деп жарғақ құлағы жастық иіскемей шапқылаумен жүріп бар ғұмырын өткізгенде екі қолын жылы суға малып-ақ отыратын реті бар еді, бейбақтың. Енді міне, көрмеймісің, аюдай ақырған келін тап болып, байлаулы мәстектей қазығынан ұзай алмай қалғаны. Адам бір мезгіл жүріп-тұрмаған соң езіліп, шөгіп, мүжіліп бітеді екен. Анау біздің балалар да қолымызға кел деп қыңқылдауларын қоймайды. Ойбай-ау, олардың көп қабатты үйшігіне кіргенсін торға қамалған құстай балконға қонақтап алып отырғаның ғой төбеден қарап. Тек, айта көрме. Өз үйім – өлең төсегім деп, шалымның ордасын құлыптап не көрініпті. Ауласын бір сыпырып түссем де ермек».

	Толғанай осындай бір көңіл жиегіне шығара алмай жүрген ой әуейімен көк қақпа түбіне келіп қалғанын да аңғармап еді. Босағада ақ шүберекке ораулы жатқан затқа назары ауған. Манағысын үйден шығарда ештеңе де байқалмағандай еді, мұнысы не болды екен. Өткен-кеткен біреуден түсіп қалды ма әлде. Олай болмаса керек, әдейілеп қойып кетпесе, тап босаға түбінде бұлайша жатушы ма еді.

	Еңкейіп барып ала берем деген Толғанай селк етіп қолын тартып ала қойды.

	– Ойбай құдай, мынасы бала ғой. Жаратқан алла, мұндай да сұмдық болады екен. Ұйықтап жатса керек, сәби кемпірдіц даусынан шошып оянып, шар ете қалды.

	– Бісмелла, бісмелла... Шошып кетті-ау... Маңайына да қарауға шамасы келмеген кемпір жөргекті баланы жерден іліп алды да үйге қарай елпеңдей жөнелді. Көк қақпаны жабуға да шамасы келмеді. Кебістерін де шешпестен төргі үйге озды. Өз төсегіне көлденең салып жөргөкті аша бастады.

	– О, тәңірім, ай мен күндей ғон өзі. Түфә, түфә... Жылама, жылама, жазған неме, жылама... Ата-анаң көшеге тастап кетердей неден ғана жаздың екен. Мына қара, сүт құйған шынысы да ораулы жүр. Иә, іше ғой, ботам. – Бала еміздікті борпылдата сорып, тыншу алғандай еді.

	– Ой, қошақаным, сүтке алданғаныңа қарағанда анаң емізбейтін тік аяқтың өзі болды ғой.

	Баланы жайғастырып болған соң ғана барып Толғанайдың есі кіргендей еді. Мамырлай басып тысқа шықты. Көк қақпаның алдына шығып, төңірегіне көз тастап сәл бөгелді де, күдікті ештеңе де байқамаған соң есікті еппен жауып, іштен ілді де үйге қайтадан кірді. Анадай тұрған орындықты кереуетінің қасына әкеліп қойды да өзінен-өзі былдырлап, жөргегі ашық жатқан сәбиге сүзіле қарап отырып қалды.

	Дал болып отырған түрі бар. «Өзі сегіз-тоғыз айлық балаға ұқсайды. Осы уақытқа дейін бауырында болған баласынан аяқ-асты безінгені несі. Безінетіндер туа сала безінсе керек еді. Анау біздің қыз роддомға да тастап кететіндер толып жатады деп айтушы еді ғой. Ал мынасы бір жұмбақ. Өзінің жатырқауды білмейтініне, еміздікке уануына қарағанда бала бақшада тәрбиеленгенге де ұқсайды. Әлде біреу қастандықпен ұрлап әкетті ме екен өзін. Оның да қисыны келіңкіремейді. Ұрлап әкетсе менің босағамда несі бар, мүлдем әкетпес пе еді көз көрмес жерге. Қой, балаларға звондайын».

	Орнынан тұрған Толғанай алдымен дәрігер қызына телефон шалды.

	Жарты сағат өтпей қызы да келіп қалды.

	– Кәне, кәне, батырды тыңдап жіберейік, – деген ол баланы етпетінен де, шалқасынан да жатқызып фонендоскоппен тыңдай бастады.

	– Тап-таза, еш ауруы жоқ, апа. Өзі онды бала екен.

	– Мен саған ауру, сауын тексер деп шақырдым ба. О несі бас салып аударып-төңкергені... Одан да не істейміз, сол ақылыңды айтсайшы, – деген Толғанай кәдімгідей кейіп қалды.

	– Не істегені несі, апа. Қазір өзіммен бірге ала кетемін де Дом малюткаға табыс етемін.

	– Қой әрі, о несі құртақандай немені шарылдатып. Әлдекімнің босағасына әкеп тастап... Тумай жатып тартқан азабы да аз емес қой, сорлының.

	– Енді не істейміз. Алып қалмақ түріңіз бар-ау, өзі.

	– Е, алып қалса несі бар, алып қаламын. Асыраймын. Мына дағарадай үйде күңіреніп жалғыз отыра бермекпін бе. Қайта өзіме серік, ермек болады.

	– Қойшы, мамочка, әлдебіреудің баласын асырап. Не бейнетіңіз, одан да тыныш отырмайсыз ба.

	– Жә, біреудікі, бөтендікі дегендер осы қайдан шыққан. Бұл да ет пен сүйектен жаралған адам емес пе. Ата-анасы рахымсыз екен деп басқамыздың тасбауыр болғанымыз жөн бе? О, несі... Сәбидің не жазығы бар. Ананың адал сүтін емген адам басқаныкі деп ешкімді алаламаса керек. Оның үстіне бұл сәби емес пе. Әкең Әбекең марқұммен өмір сүрген 60 жыл ішінде осы үйден талай жетімекті жетілдіргенбіз. Отыз екінші жылы ақ сүйек болып қырылып қалған бүтін ауылдан тірі қалған үш баланы бауырыма басып, адам еткен мен едім. Ел аман, жұрт тынышта мына баладан безініп не көрініпті. Құдайдың өзі айдап әкелген шығар...

	– Қойшы, мамочка. Қандай страшно. Айтпашы сондайды, – деген қызы шегіншектеп барып орындыққа отыра кеткен.

	– Несі страшно. Өткенді айтпасаң түсінетін сендер бар ма.

	– Айту керек. Айтқанда да әдемілеп тұрып айту керек сендерге. Сұрап ала алмайтын баладан безіп... Сендердің тоқтықтан кекірік атып, азуға айналғандарың осы емес пе. Рахат тұрмыс көктен сау етіп "түсе қалғандай. Жә, ана ағаңа звонда. Жөндеп ақыл айта ма десем... Толғанай сәбиді алдына алып, бауырына басты. Маңдайынан иіскеп, толғанып отыр. – Өзінің иісі қандай онды. Жұпар сасиды, тіпті. Әжесінің қаңсып қалған танауы ашылып, онды болып қалды-ау өзі.



	Айналайын баладан,.

	Тауып алдым даладан.

	Далада бала жатама,

	Түсіп қапты шанадан,



	– деп әндеткен кемпірдің ыстық құшағына елтіген сәби маужырап барып ұйықтап кеткен.

	Ірі қызметтегі баласы да көп күттірген жоқ, ақ «Волгамен» көк қақпаның алдына келіп тоқтаған. Үйге жүгіре енген баласы табалдырықтан бері аспай кілт бөгелген.

	– Апа-ау, не болып қалды. Баласы несі, тауып алғаны несі. Түкке түсініп тұрғаным жоқ.

	– Түсінбейтін несі бар. Мына қыздың айтқаны сол. Көшеден бала тауып алдық. Әне, пысылдап ұйықтап жатыр, – деген Толғанай табалдырықтан бері аса алмай аңтарылып тұрып қалған ұлына қарады. – Мұндай тыныш болар ма, өзі. Жаңа ғана алдыма алып уатып едім, ұйықтады да қалды, жазған.

	– Енді не істейсіз. Біреудің баласы ертең...

	– Әне бұл да біреу-міреу деп келеді. Әй, қайдағы біреу. Адамның баласы емес пе бұл. Жолда жатқан күшікті де үйге көтеріп әкелмейтін бе еді. Бәрің бірдей тасбауыр болып кеткенсіңдер ме, түге.

	– Жо-жо-жоқ, біреудікі дегенде ертең келіп әлек салмасын дсгенім ғой. Шантаж жасайтындар да болады күні ертең.

	– Қой әрі, шантаж дсген не пәле тағы. Ұрлап алғаным жоқ. Несін жасырамын, кімнен бүркемелеймін. Іздеп келген адамы болса өз қолымнан табыс етемін. Әгарий, ондай болмаса тағдырдың жазуы солай болыпты деймін де өзім адам етемін. Бір жерде жалт етіп ешкім шықпаса менің атыма түсіріп беріңдер.

	Жетімектер үйінен дсйсіңдер ме, роддомнан дейсіңдер ме, о жағын өздерің білесіңдер. Сендер шошытты екен деп алтын асықтай баладан айырылар жайым жоқ. Бұл пақырдың не жазығы бар. Иттің иесі болса түлкінің тәңірісі бар деп... Барыңдар, енді жұмыстарыңнан қалмай.

	* * *

	Бикеш сіңлісінің қолындағы адресті көргеннен-ақ бұл көше қаланың күнгей жақ шеті деген. Екеуі жол-жөнекей такси ұстап солай қарай жүрген.

	– Сіз мына үйге бір квартал жетпей тоқтаңызшы, біз жаяу барайық, – деді Гауһар шоферге тілдей қағазды ұсынып. Шофер жігіт бұл аймақты тым жақсы білетін болып шықты. Машинасын кілт тоқтатты да «анау тұрған көк қақпалы үй іздегендеріңіз» деп нұсқап жіберді бұларды.

	– Ал бауырым, қалай кіреміз, не дейміз? – деген Бикеш Гауһардың алабұртып тұрған жан күйін сезінгендей біртүрлі елжірей қараған.

	– Соны өзім де біле алмай тұрмын. Мына бала менікі еді деп салған жерден айтуымыз қалай болар екен. Оның үстіне баланың тап қазір бұл үйде бар-жоғын да білмейміз ғой, – деді Гауһар қобалжуын жасыра алмай.

	– Пәтер іздеп жүр едік десек қайтеді. Сенің бәрібір біздің үйде тұра алатын түрің көрінбейді. Ақша жағынан қысылма, ептеп жиғаным бар, – деген Бикеш сіңлісінің жеңінен тартып.

	– Сөйтсек сөйтейік. Күдік тудырмас үшін мен-ақ кірейін. Сен тасада тұра тұр. Кешіксем жолымның оңғарылғаны. Онда үйге жүре бер. Артынан хабарласам ғой. Гауһар ширақ басып көк қақпаның алдына келді. Келді де есікті тарсылдата бастады. Арғы жақтан «Ашық тұр, кіре бер» деген әйел даусы естілді.

	Гауһар тап-тұйнақтай жиналған ауланы кесіп өтіп жатаған баспалдақтармен көтеріліп үйге енді. Ауызғы бөлмеде ұршық иіріп отырған ет жеңді ақ сары кемпір бұған ожырая қарап қалды да, шынашағына ілген түбітті сыпырып, ұршық сабына қадады.

	– Есенсіз бе, шешей? – деді Гауһар қыстыға күбірлеп.

	– Есенбіз, шырақ.

	– Мен... мен...

	– Мә, сен екеніңді көріп тұрмын. Оны не қыл дейін деп едің.

	– Мен пәтер іздеп жүр едім.

	– Мен үйді біреуге пәтерге беремін деп салғаным жоқ.

	– Сонда да, шешей... Оқу бітіріп қызметке келіп едім...

	– Қызметке алатын адамның өзі неге тауып бермейді.

	– Оларда әзір үй жоқ көрінеді.

	– Менде әзір тұрған үй бар деп саған кім айтты.

	– Ешкім де... Онда жарайды. Кешіріңіз...

	– Осы кезде төргі бөлмеден жас баланың жылаған даусы естілді. Кемпір ұршығын былай қоя салып елпілдей тұра жөнелді.

	– Құлыным, қоңыр қозым, оянып қалдың ба. Қазір, ботам, қазір... Әжесі сүт береді...

	– «Мына кемпірің маңайлататын емес қой өзі, енді не істесем екен» деп берекесі кетіп тұрған Гауһарға тосыннан естілген баланың жылаған дауысы оны ине сұғып алғандай селк еткізіп еді. «Сол, мынау Сырымның даусы...».

	Гауһар баса-көктеп тұра жүгіргісі, жылап жатқан баланы бауырына басып аймалағысы келіп кетті. Босағадан төргі есіктің алдына қалай барып қалғанын да сезбеді. Бірақ әлдеқандай тосын күш кеудесінен кері итеріп, төргі үйге оздырмады. Баланың былдырлаған үнін, еміздікті борпылдата сорғанын, кемпірдің өбектеген даусын естіп тұрған Гауһар еңіреп қоя беруге шақ қалып еді. Кемпірдің орнынан тұрып бермен қарай жүргенін сезіп, тез ширап босағаға шегінген.

	– Шырағым, өңің сынық көрінеді. Ауырмаймысың? – деді кемпір жаңағы әзірдегі қатулы қабақ танытқан райынан қайтып, жайдарлана. Жаңа ғана қазымырлана қалған күйінен тез айнығандай, пәтер іздеп келген беймәлім қыздың денсаулығын білуге құштарлана қалған сыңай танытқан.

	– Таңертеңнен бері табанымнан тозып, паналар бір үй таба алмай шаршағаным рас. Әйтпесе денім сау, – деді Гауһар қабақ шытып.

	– Е, солай де. Өзің жалғызбысың, әлде тысың бар ма?

	– Түсінбедім, шешей. Тысыңыз не?

	– Баламысың деген. Үлкендер кейде осылай сөйлейді жұмбақтап. Әйел – астар, ері – тысы емес пе, тәйірі.

	– Ә, ә, енді түсіндім. Тысым, то есть жолдасым, жо-жо-жоқ, жалғызбын.

	– Е, болады да әлі. Басың жас, қош, сонымен үй іздеп жүрмін де. Онда осы үйге тұр. Шал өлгелі дағарадай үйде ана немереміз екеуміз ғана .қалдық. Балалар өз бетімен өріс іздеп кетті, – деген Толғанай мамырлай қозғалып тысқа беттеді. – Таңдайың қатқан шығар, шәй қойып жіберейін.

	«Немерем дейді. Сонда шынымен-ақ Сырымның бұл үйде болмай шыққаны ма. Анау Ерден сұмның бізді алдағаны ма, жоқ, мүмкін емес. Жылаған даусы Сырымнан айнымайды. Ойбай-ау баланың қай жыласын айырып болады, бәрі бірдей емес пе кішкентай кезінде. Сырым болмаса бұл үйде қалып не бітірмекпін. Жоқ, мен ептеп барып баланың жүзін көрейін. Оң жақ самайында тарыдай ғана меңі бар емес пе еді. Сөйтейін...».

	Гауһар аяқ киімін шешіп төргі үйге қарай қозғала бергенде тыстан кемпір де кіріп келді.

	– Балам, есімің кім?

	– Гауһар, шешей. Сүлейменова Гауһар.

	– Е, шырағым-ай, Гауһармын де. Менің де екі қарғам бар. Бірі дәрігер, екіншісі құрылыстың бастығы, осы қалада тұрады. Немерелерім сенбі, жексенбіде осы үйден шықпайды, – деген кемпірдің үнінде осы ғұмырына ризашылығы мол жанның тоқ пейілі аңғарылғандай еді.

	– Ал енді тұрма. Анау үстелге шәй жасап жібер. Мен де таңертеңнен бері дамыл алғам жоқ. Ана Жолдыбайдың жөргегін жуып, шомылдырып ұйықтатқаным сенің алдыңда ғана еді, – деген Толғанай стол басына келді.

	– Немереңіздің аты Жолдыбай ма? – деген Гауһар қобалжи қалған көңілін жасыра алмай.

	– Иә, Жолдыбай, өзім қойдым атын. Түфә, түфә, өзі бір мың жасағыр бала. Сүт берсең болды, пысылдап ұйықтайды да жатады. Маңайын жастықпен қоршалап отырғызып қойсаң гу-гу етіп ойнайды-ай келіп... Жә, ал өзің қай оқуды бітіріп едің? – деген кемпір Гауһардың дидарына сынай көз қиығын тастап еді.

	– Есеп-қисап жағы ғой, шешей.

	– Е, жөн, жөн. Осы заман есеп-қисапта қалды ғой. Біреудің үйіне есепсіз кірмейтін де болды, шақырмайтын да болды. Шалдың тірісінде осы үйге келімді-кетімді кісі көп болушы еді. Қазір сап тиылды. Ал шырағым, туыстан кімің бар?

	– Әке-шешеден ерте айырылдым. Жалғыз апайым осы қалада тұрмыста. Басқа қорғаным жоқ. – Гауһар апасы Бикештің жағдайын ойлады ма біртүрлі мұңайып төменшіктеп қалды.

	– Тұяғы бүтін тұлпар жоқ, шырағым. Жетімдік тауқыметін аз тартпаған түрің бар. Мені жатсынба да, жатырқама. Өз үйіңдей көр. Манағы қырсық сөйлеп қарыса қалғанымнан шошынған жоқпысың. ЬІсқаяқ неткен қазымыр кемпір деп қалдың-ау шамасы.

	– Жо-жо-жоқ. О не дегеніңіз, шешей. Сөзіңіз қатқылдау шыққанымен жүзіңіздегі жылылықты жазбай таныдым ғой, – деген Гауһар көңілденіп, ақ жарма әдетіне ауысқан аса бір мейірімі мол қарт ананың дидарына күлімсіреп қараған.

	* * *

	Тыста тосып қалған Бикеш сіңлісінің ұзақ бөгелгенін жаксылыққа жорығанмен, біртүрлі алаң да емес-ті. Көк қақпадан бермен шығып «жүре бер үйге, бәрі де ретіне келді» – деген Гауһардың жайлы үнін естігеннен кейін ғана орнынан қозғалған.

	* * *

	Толғанай әженің бар жұмысы сәбимен. Сәл қыңқылдаса қасына үкідей ұшып жетіп барады. Өбектеп қолына көтереді, ыңылдап әлдилейді, сүті үзілмейтін емізікті шыныны аузына тосады. Астын құрғатып, жөргек ауыстырады. Күнде кешкісін иісті сабынмен бұрқыратып жуып жатқаны өзін. Су баланы ширатады да, пысытады дейді әжей.

	Гауһар қанша құмартып, ықылас құлатқанымен кемпір әлденеден күдіктенгендей, әлденеден секем алғандай мұның алдын орап, кес-кестей береді.

	– Шешей, жөргегін беріңізші, жуып тастайын. Қолыңыз талды ғой, мен көтерейінші. Арбасына салып есік алдына шығарса қайтер еді, – дейді бұл. Оған Толғанай ырық бермейді.

	Атай көрме, өзім жуамын жөргегін. Жөргекті мұқият жумаса болмайды баланың. Далаға шығарса, суық тиіп қалар. Ер бала аяқ басқанша әлжуаз болады. Қолым неге талсын, талмайды. Мені мына түріңмен жылы орап, пеш – түбіне отырғызып қояр түрің бар ғой, өзі. Бізге елең болмай, қызметіңе бара бер, жаным, – дейді бәйек болып.

	Кемпір жолатыңқырамай, бұл собиді қолына алып, мауқын басып бір құмарланып сүйе алмай арбасумен үш-төрт күн өтіп кеткен. Бұл екі арада Толғанай ұл мен қызын, бір топ немерелерін Гауһармен таныстырып та үлгерген. Олар да инабатты, жүзінен иманы төгіліп тұрған Гауһардың шешелерімен бір тұрғанын құп көргендей еді.

	Гауһарға кемпірдің баланы қызғыштай қорып, маңайлатпағаны тірі азап болды. Анадай былдырлап өзімен-өзі болып отырған сәбиге ұрлана көз қиығын тастайды, сөйтеді де іші-бауыры жидіп жүре береді. Баланың қою қасты, дөңгелек жүзді, тәмпіш танауын, дүрдие біткен қалыңдау ернін, мойылдай жарқыраған шарасы кең жанарларын алғаш көргеннен-ақ «мынау Талғат қой, жаным-ау. Әкесінің аузынан түсіп қалғандай ғой өзі» деп жұтынған. Содан бұның кемпір айтқан Жолдыбай да, немересі де емес, өз ұлы Сырым екендігіне шүбәланбаған. Оның бұл тұжырымын самайындағы тарыдай ғана қара меңі де растағандай еді. Ұят-аятты былай сырып тастап қасына жетіп барғысы, қолына алып аялап сүйгісі, бауырына басып егіліп тұрып ағыл-тегіл жылағысы келеді. Бірақ қылмысы ашылып қалар адамдай өзі-өзінен қуыстанып маңына жолауға бата алар емес. Бірте-бірте жанасып, ақыр аяғы табысармын деген сенім де алып-ұшып өрекпіген сезіміне тұсау салғандай. Кемпір де қашанғы мұның адымын аңдып, күзете берер дейсің.

	Баланы қызғыштай қоруына қарағанда әлде неден күдіктенетіндей ме, қалай, өзі.

	Гауһар жұмысынан оралып келе жатып «Балалар әлемі» дүкеніне соққан. Ойыншықтар сатылатын тұста көп тұрып, ақыры тербелмелі ат сатып алған. Сырымды аттың үстіне отырғызып тербетіп ойнатпақ ойы бар.

	Үйге келсе кемпір баланы төсеніш үстіне еңбектетіп жіберіп қойып қызығына қарап отыр екен.

	– Өй, ботасы сол, әжесінің алданышы ғой бұл, – деп баланың еңбектеймін деп етпетінен түсіп, кейде тоңқалаң асып кеткеніне мәз болып күліп қояды.

	– Әжесі, немереңізге мына атты сатып әкелдім. Келіңіз мінгізіп, тербетейік, – деген Гауһар эткеншек атты Толғанайдың алдына әкеліп қойды.

	– Ту, балам-ау, осынша ақша шығарып несіне алдың мұны, – деп кейігенсісе де Гауһар әкелген сыйлықтан тартына алмаған. – Ал, ботам, кәне тәтең әкелген әйтшуге отырайық, – деп баланы әткеншек аттың үстіне отырғызып тербете бастады. Бала мынандай ойыншық «тұлпардың» үстіне мінгеніне шексіз мәз болып, ерекше бір рахатты сезіммен сықылықтай күлген. Гауһар шыдай алмады, баланы бас салып екі бетінен кезек-кезек құшырлана сүйіп-сүйіп алған. Сөйтті де көкірегінен лықси көтеріліп, қос жанарына келіп қалған ыссы жасын көрсеткісі келмегендей ауыз үйге атта жөнелді.

	Толғанай Гауһардың мына оқыс қылығына мән бермегендей баланы төсенішке түсірді де тысқа беттеген. Шығып бара жатып, терезе түбінде тысқа телміре қарап тұрған Гауһарға бұрылып:

	– Анау баланы байқа, бірдеңе ұрынып қалмасын, – деді. Осы бір тілекті күтініп тұрғандай Гауһар да төргі бөлмеге тұра ұмтылды.

	Сырымды жерден тік көтеріп алып бауырына басты. Сүт сіңді омырауын, тершіген мойнын аймалап, ала бөтеп елжірей егіліп айналып-толғанған. Ұзақ уақыт бұғып, тұпшығып келген бір ыстық сезім талай күндер алдын бөгеп, кес-кестеген тосқауылды бұзып-жарып, ағыл-тегіл ақтарыла жөнелгендей еді. Бұл аналық жүректің тіл айтып жеткізгісіз ұлы сезімі, сәбиге, жер дүниедегі тіршілік атаулыға, ақ арман, асыл үміт лүпілінен ғана өмірге келе алар сағыныш, махаббат сезімі болатын.

	Тұла бойы балқи елжіреп, ет жүрегі бұрын-сонды болмаған рахаты мол шуақты күйге бөленіп, өзінің ана екендігін жаңа ғана мойындатқандай. Өмірге қайта тудырған ұлы сезімнің топанды тасқынына ілескен көңіл куанышы бір қиырға самғай ұшырып, биіктен биікке жеңіл көтеріп әкетіп бара жатқандай әсерде отыр. Көкірегін шарпыған сәбиінің жып-жылы лебі, кішкентай ғана кеудесін тепкілеген титімдей жүрегінің лүп-лүп соғысы өз жүрегінің лүпілімен қосылып, тұла бойын қуалай аққан қанымен, алған демімен бірге араласып кеткендей, алас ұрған жүрек басына төңкеріле қалған алмадай анарының астына тұмсығын көміп бұйыға түскен сәби де өз анасының, өз тіршілік иесінің басқа емес, тап осы Гауһар екендігін жазбай, танып білгендей тына қалыпты. Сонау жүрек тереңінен шымырлатқан, шымшылатқан рахатты қызық тұла бойын кернеп келіп қалған қызуы мол сиқырлы тасқынға айналды да кеуде тұсын солқылдата суыра сыздатып барып қос анардан ақ сүт – ана сүті болып сорғалай жөнелген. Мына тосын құбылыстан шошып қалған Гауһар жалма-жан кеудешесінің түймелерін борт-борт үзіп жіберіп, ұшы ақ сүтке шыланып мөлтілдеп шыға келген анар үрпісін сәбиінің аузына тоса берді. Сәбидің мамық еріндері үрпіге тигенде талықсып кеткендей бір әсерге бөленіп барып есін зорға жиған. Құныға, құшырлана сорған сәбиінің бейкүнә әрекеті тұла бойын талмаусыратқан, бей-жай рахатты сезімге бөлеп алғандай еді. Сәбиін көкірегіне құшырлана қысып ағыл-тегіл жылап отырған Гауһардың ту сыртынан келіп манадан тапжылмай қарап тұрған Толғанай да шыдай алмаса керек.

	– Жә, балам, сабыр ет, – деді. Ана мен бала табысуының бейкүнә ғажап сәтін бұзғысы келмегендей сабырлы қалыппен. Қолын Гауһардың иығына салып. – Алғаш көргенде-ақ тегін жүрмегеніңді сезіп едім. Ана жүрегі ана жүрегін сезінбесе ана бола ма, тәйірі. Бірнеше күн маңына жолатпай азапқа салғанымды кешір, балам. Шынында да ана деген бейбақтың баласы үшін жолы бөлек екен гой. Сол үшін отқа да, суға да түсесің. Ұяттан да аттайсың. Алдарыңнан жарылқасын, ал да баурыңа бас, шырағым. Тумай жатып көкпарға түскен лақтай болған неменің қызығынан айырғаным күнә болар...

	* * *

	Талғат ата-анасынан ат құйрығын үзуге таяу еді. Шешесі-ақ миын шіртіп болды. Әуелде Гауһарды ертіп әкелгенде-ак жиырылып, жаратпай қалған. Сондағы уәжі: «Гауһар ауылдың қызы, тәрбиесі тапшы, киген киімі, жүрген жүрісі астанаға лайық емес. Ал біз болсақ, жоғары «обществоның» адамдарымыз. Анау әкеңнің білдей бір главканың бастығы, досы бар, дұшпаны бар дегендей, жалғыз ұлына таңдап әпергені мынау ма, ауылдың бұйығы жетім қызы ма, демей ме. Дейді дегенде де мұның басқан адымын аштырмай аңдып отырған бақталас әйелдері айтады алдымен еріндерін қайыстай созып. Бір қатын естіді дегенше күллі Алматының әйелдері құлақтанып болады дей бер. Солардың алдында анаңды жер етсең ақ сүтімді аспанға сауамын!» – деп кесімді сөзін кесіп айтқан. Әйелінің шегелеп айтқан сөзінен аса алмайтын әдетіне баққан әке желкеден басқандай етіп отырып шешеңнің сөзі сөз деген сыңай аңдатқан.

	– Балам, әркімнің өз кругы бар. Қатарынан кем болмасын деп спецшколаға да бердім. Московский бір ВУЗ-ды бітірдің. Қазір шүкірлік, мынау деген бөлім бастығының орынбасарысың. Бірер жылда одан да әрі дегендей... Сөйтіп жүріп өз кругыңнан шығып кеткеніңе таңмын, – деген әке Талғатты жұмыс кабинетіне шақырып алып біршама ақыл айтқан. – Анаңды ана деп, мені әке деп сыйласаң біздің де сөзге құлақ тос. Анау Сәркен Сәтбаевичтің қызы Жанна қандай бала. Ол семьяның бізге деген ықыласы ала бөтенін де білесің. Жаннаның ағалары қандай. Осы қаладағы барлық сауданы билеп тұр... Мен мәңгі қасыңда жүре береді деймісің. Ертең тұғырдан тайсақ, солар сүйеу, тірек болмай ма, саған. Соны неге ойламайсың. Қазір өз күшіңе сенетін заман ба. Сондайда ағайын-жекжат болмаса балақтан басқа ерлеудің күні кеткен.

	– Ту, папа, адамның ойында жоқты айтып не қыласыз. Әркім өз еңбегімен дегенді жиі айтушы едіңіз, маған келгенде басқа біреудің көмек-жәрдемін алдыма тарта беретініңіз қалай? – деген Талғат әке ақылын азырқанған ыңғай білдірген. Үнінде әке ақылын қабылдамаған, қабылдамағаны былай тұрсын қарсылық та бардай көрінген мына нән кабинеттің қожасына.

	– Адамның күні адаммен дегенді атаң қазақ айтқан. Сол философия бүгінде тозған жоқ, өмір бойы тозбақ та емес. Менің осы главкада отырғаным кімнің арқасы деп отырсың, ә? Анау балдыздың арқасы. Оны адамның да, құдайдың да алдында жасыра алмаймын. Әйтпесе мен сияқты осы орынға лайықтылар жоқ деймісің. – Әкесі креслоны шағып жіберердей шалқая түсіп нығыздалып отырған.

	Талғатқа әкесінің ашып отырған мына жаңалығы тосындау естілген. Әкесіне тіктеп қарауға төменшіктей беретін Талғат бұл жолы көз тайдырмай тіктей қадалған. Баласына үлгі болар мысалды алыстан іздемей өз басынан тапқан әке уәжін мойындағысы жоқ ұл басын шайқап, жерге қарады. Мамық креслоға зорға сыйып отырғап төртбақтау келген еңселі, қарасұр адамның пір тұтып келген өз әкесі емес, әлдекімдердің қолдап, сүйеуімен жүрген табан бүрі тайғанақ, соңғы кезде жиі айтылып жүрген «желбаққыш» жайбаққыш, сырты дүр, іші сұм басқа біреудей әсер еткеп Талғатқа. Әке ұятын өзі көтеріп отырғандай Талғаттың екі беті дуылдап, таласқа түсіп қарсылық білдіргісі келгендей, болмаса «Әкетай-ау, өз адасқаныңмен қоймай мені де адастырғың келіп отыр ма? Мұның не?» – деп ашына ақтарылғысы келгендей біртүрлі қызуланып, қатулана қалып еді. Бірақ әкесінің мына отырған нар тұлғасы, кіріп келген адамның еңсесін езіп, бірден постендіріп жіберер мына атшаптырым нән кабинет, анау емен столдың қос қапталына қатар тізілген қызыл, ақ, сары, көк телефондар, төрт қабырғаны түгел қаптап тастаған көз тоқтамас айшықты тақталар, басқан ізіңді жұтып жатқан анау төселген түгі қос елі кілемге дейін салтанаттылық пен сұстылықтың, міз бақпас паңдық пен көптің қолы жете бермес мәртебелі биіктіктің сипатындай әсер еткен. Осының бәрі туғалы әке кабинетіне бірінші рет кірген Талғаттың тілін байлап, қарсы дау көтеруге мұрша бермегендей еді. Әкенің үйде емес өз кабинетіне шақырып алып ақыл қосқанында да осынау сыртқы көріністің, жас жігіттің психологиясына қатты әсер етерін сезінген үлкен адамның сұрқия сұңғылалығы жатқандай ма дер едің.

	«Әкем бар шындығып айтып отыр ма, осы» дегендей Талғат әке жүзіне тағы да аңтарыла қарап үнсіз отырып қалған. Қара сұр жүзінен жылт еткен жылылық та, шамадан шыққан қатулық та байқалмаған. Сырын тереңге жасырған суық дидар сол міз бақпас қалпынан жазбаған. Әке сөзінде жалғандық жок екен. «Сонда құлап біреудің шашып тастаған дәнін теріп жеп, енді қандай жақсылығың бар деп емініп, телміріп отыруы керек пе мұның да. Ондай тірлік Талғат үшін-лайықты бола қояр ма екен».

	– Сонда менің алып отырған орным да әлде кімдердің шапағатынан екен ғой, әке?

	– Олай деу әлі ертеректеу болар. Дегенмен биіктік тап осындай орнынан басталады, – деген әке суық жымиды. «Ұлым сезімсіз емес екен» деген болмашы разылық көңіл қылт етіп бас көтеріп қалып еді әке көкірегінде.

	– Әркім өзіне лайық орнын таппаса қоғамға да, елге де не пайдасы болмақ, әке?

	– Баламысың деген... Қалауын тапсаң болмайтын нәрсе жоқ... Мәселен мен басқарып отырған главка өзіне жүктеген міндетті нашар атқарып отыр ма? Олай дей алмайсың.

	– Солай-ақ болсын. Егер сізден де іскер, тәжірибелі басқа біреу келсе главканың бүгінгіден де мол қайтарыммен жұмыс істемес пе еді. Мен солай ойлаймын, әке.

	– Ха-ха-ха... Ұлым, қыз таңдаудан басталған әңгіме былай қалып, сен әкеңнің креслоға, кресло әкеңе лайық, лайық еместігін дискуссиялауға көшіп кеттің ғой. Жоғары жақ үнемі лайық деп тапса, бас ауыртып басқа біреуді іздеудің не қажеті бар. Ол мәселені соларға қалдыра тұрайық та... Ал өзің, просто за безтальность шешеңнің «Қатын алма қайын ал» деген аталарыңның сөзін есіңе ұстасаң болады, – деп орнынан тұрған әке баласын атшаптырым кабинетінің есік көзіне дейін шығарып салған.

	Талғат әке кабинетінен еңсесі түсіп, өрекпіген көңілі су сепкендей басылып шықты. Оңашалап шақырғанда «әйел әйелдігіне баға береді. Шешеңнің байбаламын қайтесің, ескі көзқарастың адамы ғой. Сен жігіт емессің бе, сүйдің екен, сонымен бол. Қүні ертең өкінішің де, күйігің де аз болады. Оның үстіне ұлың бар. Баланы тірі жетім атандырғаның жігіт басыңа лайықсыз. Шешең тулар-тулар да, қояр. Гауһармен қосылуға қарсы емеспін» дейтін шығар-ақ деп еді.

	Мәселе өзі күткеннен мүлде басқаша болып шықты-ау. Әкесі айтқан жаңағы ақылға иек артса бала танауынан жетелеген әке, әке танауынан жетелеген шеше сияқты күлкілі бір көш-керуен түзілер еді. Мұның бәрі Талғат үшін ақылға сыймас абсурд, күлкілі жағдайдай көрінген. Манадан бері ұлының пәлсапасын санасына сіңіруге әлек болған әке, әке ақылын абсурдқа салған бала арасындағы мына болмашы өмірге көзқарасты кереағар, текетірес, бір-бірімен қосылуды білмес аттас зарядтар тебісіндей түсініксіз бірдеңелер жатқандығын әке де, ұл да осы әзірде байыбына барып зерделей қоймағаны шындық еді.

	Талғат Алматының жасыл желекті көшелерін кезіп ұзақ жүрді. Екі аяғы талып, бойы дел-сал тартқанда барып гүл көмкерген шағын алаңқай жиегіндегі орындықтардың біріне келіп сылқ етіп отыра кетті. Қалтасынан шылым алып тұтатты. Бойын жазып, еңсесін көтерді: қарсы алдында қырдың қызыл шақыт тастарынан өріп көтерген еңселі тұғырда Абай тұр екен. Түйе жүн шекпен бе, әлде жеңіл жібек жамылғы ма, иығынан жартылай сырғып түскен қалпы Шыңғыс өңірінің құйқалы көдесін етегімен сипай сүйретіліп келеді. Біржола сілкініп тастай да алмай, болмаса қаусыра жамылып киіне де алмай етегімен жер жалата сүйреткен шапан ескіліктің, тоғышарлық пен топастықтың, көр соқыр қараңғылық пен ұрдажық тоңмойындықтың, селк етпес селқостық пен бұйығы марғау тірліктің белгісі болар ма? Талғатқа тап осылай көрінді. Мүсінші шешімі тап осыған сайса оның даналығы болар. Ұлы адам иығынан басып, аяғынан шалғап шапан – ескіліктің күндердің күнінде сыпырылып түсіп қаларын, сөйтіп «ұстарасыз мұрты аузына түскен» қазағың өнер мен білімге бастарына шексіз сеніммен ілгері адымдап келеді. Қолына қысқан кітабы, алысқа үңілген анау ойлы жанарлары сол сенімнің белгісі емес пе.

	Талғат ұлы Абай ескерткішіне үңіле қарап отырып осындай бір ойға келген. Бәлкім мүсінші трактовкасында басқаша ұғым түсінікті беретін болар. Бірақ Талғат түсінігінде осынау шешімге шүбәсіз сенгендей еді.

	Бірақ... Иә, бірақ Абай заманынан келе жатқан «қатын алма қайын ал» дейтін қағиданың жаны мұнша сірі болары несі.

	Жаңа ғана әкесі де тоқсан ауыз сөздің түйінін осы қағидаға тіреді емес пе. Байқастап отырса әке тірлігі де, оның күнбе күнгі қызметі де, анау креслосы, мына мініп жүрген «Волгасы» да, дәм-тұзы араласып кеткен Сәркен Сәтбаевич те, оның ерке тотай әдемі қызы Жанна да Абай күрескен ескіліктің өңі айналдырылған, ептеп өңделген жаңа түрі екен ғой. О, тоба. Таңдай қағып жаңалық деп жар салып жатқандарымыздың бәрі ұмыт болған ескілік болып шыққаны ма сонда. Ақ сүйектер мен қаралар, төрелер мен төлеңгіттер...

	Талғат ұлы бабасының мұң кіреукелеген байсалды жүзіне тағы да үңілді. Әкесі мен шешесінің қыспағында қалып, бұлқынса да бұлтара алмай өз жанын өзі жеп, күйзеліске түскен жігіг дала данасының бірсыпыра өлеңдерін жатқа білуші еді. Онысын өзі мақтан тұтатын. Москвада оқып жүргенде де қазақ жастары арасында Талғат беделінің биіктеп кеткені қазақ әдебиетін зерделей алар зеректігі болатын. Қанша жыл орысша оқыса да туған тілінде мүлтіксіз, мүдіріссіз таза сөйлей алар қабілетін институт бітірген соң одан әрі ұштай түскен. Сондағы басына жастап жатып оқитыны алдымен осы Абай еді ғой. Неткен тереңдік десеңізші. Ішкі ой ағыстары мен иірім-қалтарыстары алуан сырлы Абай үнін бүгін де жатсынып, жатырқай алмайсыз. Оның ұлылығы да, ғасырлардың биік тұрған заңғарлығы да осында ғой. Өзімен бірге өлмеген ізгілікке не жетсін.

	Қазір де Талғат ұлы бабасының ескерткіші алдында отырып сол бабасының бірталай өлеңдерін іштей қайталап еді. Сірә өз жанының тұйыққа тірелген пұшайман халіне жұбаныш болар бірдеңе іздейтіндей ме қалай. Бірақ оның өлеңдерінің есіне түскен есті жолдарының бәрінде де терең күрсініс, ашулы бұлқыныс, зар кешкен күйзеліс, дүниенің төрт бұрышына тегіс үңілсе де азалы, қаралы, қан жылағап жанына жұбаныш таппағап тебіреніс қана бардай сезілген.

	Талғат орнынан тұрды. Ұлы адамның иманды жүзіне тағы бір кез қиығын тастаған.

	– Ұлым, мыңмен жалғыз алыстым, кінә қойма, – деп тұрғандай еді тас мүсін.

	* * *

	Талғат ата-анасының ауалына ендігі жерде көнгісі, көндіккісі жоқ.

	Онысың екеуінің жанына жара салғысы жоқ өзіне біткен сыпайы, сырбаздықпен жеткізсем деген.

	– Әке, – деген ол кешкі тағам үстінде, – мен мына жұмыстан босату туралы өтініш бердім.

	– Көтек, онысы несі, – деп шешесі селк ете түсті.

	– Иә, сонда мына қызметің ұнамай ма? – Әкесі ұлының жүзіне қабақ шытып, тіксіне қадалған.

	– Жоқ, неге ұнамасын, ұнайды. Бірақ республикалық мекемеде істеу үшін төменгі буынның жүрек соғысын сезіну керек сияқты.

	– Жоғарғы, төменгі... Сондай ұғым қайдан шыққан, осы. – Әкесі стол басынан тұрып кетті. – Төменгінің жүрек соғысын қашанда жоғары жақ бақылап қана қоймайды, қалай соғу керектігін де басқарып отырады емес пе. Ендеше, өзің айтқандай, төменгінің жүрегінде сенің нең бар. Оны жөндеп, дұрыстап отыратындар үшін басың неге ауырады.

	– Ойбай-ау, әкесі-ау, мынау колхозға барып жұмыс істеймін деп отыр ғой, өзі, – деген шешесі де ыршып орнынан тұрып кеткен.

	– Несі бар, колхозда да біз сияқтылар еңбек ететін шығар. Одан несіне үркесіздер. – Талғат екі жақтан қусырып ала жөнелген әке-шешесіне кезек күлімдей қарап, басын шайқады. – Ренжімеңіздер, бәрін де қайра бастауға тура келеді. Өзіңіз айтпаушы ма едіңіз, қызметті сатылап бастау керек деп... Маған сол ақылыңыз қатты ұнаушы еді.

	– Әй, бала, сатылау-матылауға уақыт бар ма? Алдымен соны айтшы маған. Заман қандай, заң қандай... Сатылап өрлегеніңше мені осы арада отыра береді деп тұрмысың. Соны неге түсінбейсің. Отызға таялып қалдық. Сен сатылап жеткенінше мына орның күтіп тұрады деген сені.

	– Бар мәселе менің отырған орныма тіреліп тұрса, ол орынның сұрауы жок, басқаларға-ак қидым, – деген Талғат да орнынан тұрған.

	– Ойбай-ау, енді не бетімді айтайын. Сенің өзің кеткеніңде жұрттың жұмысы жоқ, істей алмай шығып қалыпты дейді ғой дос-дұшпан, – деген шешесі теңселе басып креслоға барып отырды.

	– Әй, мамочка-ай, сізге ұлыңның тағдырынан да дос, дұшпанның өсегі өтімдірек-ау осы. Қит етсе дос-дұшпан сөйтеді-бөйтеді дейсіз. Кімнің аузына қақпақ қоясыз. Десе дей берсін, одап несін шошынасыз, – деген Талғат шешесін қапсыра құшақтап бетіне бетін тақап еркелей қалған.

	– Қайдам, әйтеуірі, сөзге қалмасақ болды да. Дос бар, дұшпан бар дегендей...

	– Қойшы сен де, дос, дұшпан деп қақсамай. Одан да мына ұлдың жағдайын ойлайық та. Ал не ойлағаның бар, соны айтшы, – деген әкесі ұлына тағы да сынай көз тастаған.

	– Ойлағаны сол, бір облысқа барып, қызметті берген жерден бастасам деймін.

	– Һа, жетіскен екенсің. Облыста немене, құрақ ұшар әкешешең отыр ма. – Шешесі шын кейіп қалды.

	– Осы Алматыдан басқа жердегінің бәрі тамұқта жүргендей көрінетіні не сіздерге. Әке, өзің де ауылдап келмеп пе едің осы араға. Біле білсек, біздің түп тамырымыз елде, сонау туған жерде емес пе еді. Алматының Алматы болып тұрғаны да сол ел тірлігінің арқасы емес пе. Бабалар, аталар дегенде сондайсыңдар. Ендеше солардың бір ұрпағы бабалар өнген топыраққа барамын, сол арадан қайта өнемін десе неге шошынасыңдар. Жыртық жең, сауыс өңір ауыл балаларының тұрмысына жақын болғым келеді. Қүндіз-түні салп-салп мал соңында жүрген анау жалғыз ағаңның тұрмысып өз көзіңмен көрдің бе, әке. Жоқ. Ал сенші мамочка? Атам мен әжем өлгелі өз жұртыңнан неге безіп кеттің. Бар рахат Алматыда-ақ шығар. Бірақ құс екеш құс та ұшқан ұясын ұмытпайтын еді ғой. Сөйте тұра жастарды кінәлайсыздар. Жастар бұзық, жастар көргенсіз. Үлкенді сыйламайтындар да жастар. Сүйе білмейтіндер де, өмірге жеңіл қарайтындар да жастар. Нигилистер неге көбейіп кетті. Оған кім кінәлі. Менің кресломды ойлап бас ауыртқанша соны ойласаңыз етті одан да. Мансапқорлыққа, шенқұмарлыққа үйрететіндер де өздерің екендігін мойындағыларың келмейді. Тіпті түсінгілерің келмейді.

	Осында әке көлеңкесімен күн көріп жүрген замандастарым толып жатыр. Ал солар соншалықты тоғышар дей аламысыз. Бәрі де оқыған, білімді. Бірақ ел, ауыл дегенге Алатаудың төбесінен ғана қарайды. Оған да жастар кінәлі ме. Жоқ. Сендерсіңдер. Қит етсе қанаттарыңның астынан шығармайсыңдар. Бар тірлікті Алматы аясымен ғана өлшейсіңдер. Сонда ел, халық қайда, олардың өмірі, тірлігі, мәдениеті қайда қалмақ, әке.

	Сүйгенімнен айырып, немерелеріңді тірі жетім еткенге мәзсіңдер. Көндірдік, идірдік, иледік дейсіңдер мені. Сонда менің де адам екендігімді, жүрегім бар, ойым бар, арманым бар, мақсат-мұратым бар екендігі сендерге керексіз болғаны ма. Бірің қолтығымнан демеп мамық креслоға отырғызуға әлексің, екіншің дос-дүшпанға таба ете көрме деп өз абыройыңа шаң түсірмеуге әлексің. Сендердің мансапқорлық пиғылдарыңның құрбаны болғым келмейді. Менің жаным, тәнім қуыршақ болғаны ма сендерге. Талғаттың бұлайша ашылып, ашынып сөйлейді деп күтінбесе керек, әкесі түнеріп барып орындыққа отыра кеткен. Шешесі:

	– Аллай, жалғыз шыбыным-ай, сонша неге таусылдың. Болсыншы еркің, болсыншы. Біз бейбақтікі «жақсы болсын» деген сандырақ қой... Кеше гөр әке-шешеңді, – деп солқылдап қоя берген.

	Талғат ышқынып кетті.

	– Мама, айналайын, мамочкам менің. Қайта бастарыңды дал еткен мені кешіріңдер, жылай көрме, жылама тек жылама, – деп анасының алдына тізерлеп отыра қалған Талғат қос тізесін құшақтап жылап жіберген. – Мен өмірде болмасам ғой мұндай әлекке түспейсіңдер емес пе?

	– Тек, олай деме шыбыным. Олай деме.

	Анасы ұлының қоп-қою мақпалдай майда шашын саусақтарымен салалай тарап еміреніп отыр. Әкесі қайтып тілге келген жоқ, орнынан ауыр қозғалып тұрды да жұмыс кабинетіне кіріп кеткен.



	Эпилог орнына

	Талғат бейтаныс жол үстінде келеді. Аэропорттан облыс орталығына ала жөнелген жолаушылар автобусы асфальт жол үстінде жеңіл сырғыды. Бір жыл бойы еңсесін езген күйікті сезім бұлты ыдырап, өзін әрі жеңіл, әрі сергек сезінгендей түрі бар. Жолаушы жігіт бұрын болып көрмеген бейтаныс өлкенің беймәлім бедеріне сұқтана да сарыла сүзілетін сияқты. Қалаға жақындаған сайын жүрек түкпірінде тұнып жатқан іңкәрлі үміт сезімі буырқана, бұлқына бас көтеріп мазаң күйге түсірген.

	«Білесің бе, сезесің бе, жаным. Мен сені, ұлым Сырымды іздеп келемін. Қішкентай ғана ботақаным, аяулы сүйіктім. Бастарыңа соншалықты қайғы-қасірет әкелермін деп ойлаппын ба. Сырым жаным, шаранаңды кептіріп, бауырыма басып әлдилеуге де жарамадым әке болып. Гауһарым, жаныңды азапқа салып жалғыз қалғанда қасыңнан табылар жар да бола алмадым. Бәріңе де өзім кінәлімін. Жасықтығым ба, ата-ана сөзін аттай алмай кейін шегініп кеткен әлсіздігім бе. Бірақ опасыз болғым келмеді. Қүндіз-түні сендер болдыңдар көңілімде. Гауһарым, сенің қашанда ұяд, мен үшін шексіз сұлу дидарың табынарым да, тамсанып тәуіп етерім де сол болды.

	Бәрін де тәрік етіп, өздерің тұратын қалаға келе жатырмын. Ата-ананың алдында кес-кестеген өтінішін де, алға тартқан рахат тұрмысын да тәрік еттім. Оларды да жазғырудың реті жоқ шығар. Кім бауыр еті – баласын жаман болсын деп қисық жолға қияр дейсің. Бірақ түсініп, тағылымды әр қырынан бағалау да керек қой. Мен ата-ана түсінігіне өз көңіл көзіммен, басқа да жоқ Талғаттың ғана көзімен қарауға тырыстым. Мен үшін бірақ жол бар еді, ол жол – сүйгеніммен табысу, Сырымымды жаутаңдатпай адал азамат етіп өсіру жолы деп білдім. Ол үшін ата-анам ренжісе де, көрместей болып көңілдері қалса да, күндердің күнінде ұғынар, түсінер деген үмітпен жолға шықтым.

	Алдарыңдағы кінәм да, күнәм да өлшеусіз. Тек кешкейсіңдер, кеш те болса есіктеріңді қайта қағуға күш-қуат тапқан бейбақтарыңды. Анамның көңілденгенде жиі айтатын бір өлеңі еске түсіп отыр.



	Анадан қам сүт іштік, піскен емес,

	Күнәміз таудан биік, кішкене емес.

	Күнәға тағы күнә қосылса да,

	Тәңірім кешем десе ештеңе емес.



	Тәңірім менің, Гауһарым менің. Мына өлең ептеп әзілкештеу болса да шындықты айтып отыр-ау деймін. Менің де бар шындығым да, алдыңа келгенде егіліп тұрып айтар адал сөздерім де осылар. Бірақ мен бейбақ соның бәрін жіптіктей қылып айтып бере алмаспын-ау, айта алмаспын.

	Ата-анама бәрін де қайра бастау керск деп кеттім. Бірақ олардың бар есі-дерті менің қызметтен босануымда болды да сөз төркініне байыптап бара алмады-ау деймін. Қызмет, мансап бірінші кезекте тұрганда да адам өзінің пенде екендігін, оның басында қилы-қилы жағдаяттардың өтетіндігін, сүрініп күлкі де боларын, көсемсіп көш бастарын да ескере бермейтіндей-ау. Мансаппен келген аз күнгі бақ-талайды махаббат аталатын ұлы сезімнің бодауына салудан ұтылңп жүрсек те, қан қақсатып жылап жүрсек те сол бар болғырдың жалынын айырылғымыз-ақ келмейтіні өкінішті. Мен ата-анамды өз қолымнан тудырғандай сілкілеп алғандаймын. Ұят болды. Бірақ бірде болмаса бірде ақтарамын ба деп жүрген ойымды іркіп қала алмадым. Оларды әсте өзімнен білімсіз, парықсыз бір бағыттан, бір жанармен ғана қарап, бір көңілмен ғана қабылдауға көндіккен жерде ой тоқырап, қиял топшысы тұсалады екен.

	Менің адам болмағым олардың ұғымынша мықты жерден қыз алу, биіктеу, мамыктау, биіктеу креслоға барып отырумен байланысты болса керек. Мен үшін ерсі де күлкілі ұғым, олар үшін атар таңдай ақиқат екендігіне таңдануға бола ма? Әрине, жоқ. Әкем өзінін өсу жолына қолданған тәсілді менін де кәдеме жарап кетер деген ойда екен. Онысын қателік демей не дейін. Ал анам-ше? Ол байғұс «мықтының» әйелі барлық жағынан да мықты болу керек, басқан із, жүрген жолдан ілік болар ештеңе де байқалмауы керектің адамы ғой. Өзіне сөз келмесе болды да.

	Әкей де, оньщ достары да туған халқы туралы есіліп айтады, егіліп айтады. Ал өздері жоғары жерде отырып алып, мынау ел, анау ауыл маңына аяқ баспайды ғой. Ондағы мұн, жабылып жатқан ұлт мектептері, шұлық болса да арақпен жумаса көңілдері көншімейтін бетпақ ауыл әйелдері, иба, ұят қадірін жоғалта бастаған ұрпақ тағдыры толғантпайтыпыиа таңмын. Сөйтіп отырып халық атынан сөз сөйлейді, солардың жоқшысымыз, мұңын мұндаушыларымыз деп сезінеді өздерін. Ал туған халқына иненін жасуындай тигізер пайдасы жоқ интеллигенцияның алған білімі, отырған орны өз қарабасының тәбетінен әріге аспасы ақиқат емес пе. Әкей мені де сол жолға итермелеп бақты. Менің көнгім келмеді. Сенен айырған да сол солақай әрекеттің әсері ғой. Бәрін де енді түсініп, енді ұғынғандаймын, жаным.

	«Ештен де кеш жақсы» дегендей, бір жылдай азапқа салған сорақылығынан арылтайын деп қалған ғұмырдың қайғы-қуанышын өзіңмен бірге бөлісейін деп келемін. Сыртқа теппей қарсы алармысың. Ақылың да, парасатың да бір басыңа жетерлік еді. Түсінесің, сырт айналмассың деп келемін».

	Талғат осындай бір арманды ойдың әлдиімен бейтаныс мекенге де бет түзеген.

	Әне, көк түтінмен кіреукеленген қала төбесі де көрініп қалды. Талғаттың жүрегі кеудесінен ыршып шығып кетердей тулап, дүрсілдей соғып қоя берген.

	Бұл қалада жолаушы жігіттің жүректің аңсатқан арманды әніндей қимас екі адамы бар еді. Олар – Гауһар мен Сырым, Сырым мен Гауһар еді.



	https://t.me/kzkitap





