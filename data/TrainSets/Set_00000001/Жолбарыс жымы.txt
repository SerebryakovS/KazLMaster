Серік Әбікенұлы



	Жолбарыс жымы





Әңгімелер, аңыздар, хикаялар, ойлар, сатира





	Бұл кітапта жазушы Серік Әбікенұлының өткен ғасырдың 1916-1932 жылдар аралығында коммунистік жүйеге қарсы күрескені үшін «банды» атанған қазақ батырлары жайлы хикаялары, кейіпкерлері шынайы өмірден алынған, арамызда жүрген адамдар жайлы әңгімелері, ой-толғамдары, ел аузынан жинаған аңыздар мен сатиралық шығармалары топтастырылған. «Жолбарыс жымы» – өткеннің шері, бүгінгінің мұңы мен болмысын қозғайтын еңбек.





https://t.me/kzkitap





ҰЛЫМА ХАТ


	(Алғы сөз орнына)

	– Әке, өмірде не көрдің, не білдің? Жетістігің қане, кемістігің қайсы?

	– Ұлым, сенің осы сұрақты қоятын кезің таяғанын ішім сезеді. Уақыты келді. Мінезі қаталдау, өзіңе көп сыр айта бермейтін әкеңе сауалың көп екенін ойлы көзіңнен көремін. Серейген бойың, толқынды шашың, жалпы болмысың маған келгенімен «Баламның мінезі басқа ма?» деп ойланып қалатын кезім көп. Басқасың! Дұрысын айтсам, басқасыңдар! Және сол басқалардың біздерге – әкелерге сұрақ қоятын уақыты келді. Сондықтан мендегі дегбірсіздік, секем замандастарымның бәрінің бойында бар дей аламын. Біз ол сауалдарды күтіп жүрміз. Ал жауабымыз бар ма? Білмеймін... Менің көп үшін жауап беруге хақым жоқ, өзіме сен қояды-ау деген сұрақтарға жауап беріп көрейін... Шамамның жеткенінше...

	Өмірден не көрдің, не білдің? деймісің... Бұрын қырықтан асқандарды халқымыз аға тұтқан, дана тұтқан. Қазір... Қазір қырықта да, қырма сақалда да қадір шамалы. Елдің қамын емес, балаңның жейтін нанын ойлайтын көптің біріміз. Сен туғанда жорта бастаған әкең, сенің мұртың тебіндеген кезде де бүлкектеп жүр. Далбаса тірлік. Бәріміз далбасалап жүрміз. Айналаң тасқын: біреу біреуді даттап жатыр, біреу соны мақтап жатыр, біреу төбені тау дейді, біреу досыңды жау дейді, құрдасты құрдас құлатқан, құрбыны құрбы жылатқан, жағаның дал-дұлы шыққан, есті сөзінен есердің былапыты басым... шаң-шұң... Маған осы даңғаза дәуірде өмір сүру бұйырыпты, құлыным. Меңдуана жеген адамдай мәңгіріп жүрмін. Құлағым шыңылдап, көзімнің алдын мұнар басқан, досымның кім екенін білмеймін, жауымды танымаймын. Көз жасы көл болғанды көремін – неге жылағанын түсінбеймін. Оның күңіренген үніне әлдекімнің арсыз күлкісі қосылғаны құлағыма еміс-еміс келеді... Сонда біз жылап тұрып күлетіндерденбіз бе? Мұндайды аталарың делқұлы деп атаған. Міне, ұлым, мен өзімнің кім екенімді де білмеймін. Софокл, Анақарыс, Демокрит деп данышпансымайын, бергідегі Абай секілді қара шалдардың заманында-ақ айтылған саф-сана дегеннің ойран-ботқасы шыққан, ұясын қорыған хайуани түйсік қана қалған. Олай қозғасам, есек мойнына батқан қамыттың, ит мойнын қажаған қарғыбаудың, өгіз сілікпесін шығарған соқаның сорын айтар...

	Ал мен қанша дегенмен адаммын ғой?! Тәртені қиратардай жұлқынып, шынжырды үзердей шабаланған кездерім болған шығар, бірақ, өзімді адаммын деп ойлаймын?! Адамдық кейпімді сақтап қалғым келеді... Түсінші, ұлым, дәл осындай ақиқат пен жалған қабысқан, естіден еліргендер үстем, аярлық тұманы алды-артыңды ораған кезеңде не көріп, не естіп жарытамын... Біздің, ересектердің әңгімесі мылқау мен кереңнің диалөгіндей дүние. Мылқау – күнкөріс, жанбағыс, нантабыс... керең – қызмет, мансап, кеуде! Мылқау момын, керең дүлей келеді. Аузын ашып, диалогті бұзған мылқаудың талайы таяқ жеді. Мен мылқаулар санатындамын, балам. Сондықтан көрген – білгенді айтып жарытпаспын...

	– Мен үшін – таусыз! Аласармаңызшы, әке?!

	– Жаны күйген перзенттің аузынан шығатын сөз... Қара басымызды тіктетіп, үсік шалған көңілді марқайтатын сезіміңнен айналайын. Бірақ, тау дегеніміз не? Тау – жықпыл тастардың жиынтығы. Бір тас орнынан сырғып кетсе мың тас қозғалады, тау сәл де болса мүжіледі. Сондықтан сенің әкеңнің аласармауы, тек өзіне емес, өзі сынды мыңдаған, миллиондаған әке-тастарға байланысты. Бүгін етекке ол сырғыса, ертең мен сырғимын және жалғыз кетпей жолдағыларды іле жөнелесің, бір-бірімізді қуалай домалап, күркіреген көшкінге айналамыз. Ол көшкін орнында мығым тұрған, бұрынырақта бәріне тірек болған тастарды да түбінен омырып, жұлып әкетеді. Мықтылығы үшін морт кеткен ондай мығымдарды біздер адамгершілігі мол, парасатты деп атаймыз. Құлдилап келе жатқандарды тоқтатқысы келеді, көлденең тұрады, сол үшін сынады. Есіңе сақта: – Зор, өзін-өзі жапырған жойқын күшке қарсы тұру қашанда қиын болған... Таңдау өзіңде?! Көшкін етекке жеткенде сап басылады. Бізге дейін сырғып түскендердің қатарына қосылып, тынышталамыз. Мен – күн мүжіп, жел кемірген кәрі таудың, етекке түскенше құмға айналатын тасымын, балам, сен руханияттағы тектоникалық теке-тірестердің салдарынан пайда болған жас таудың көк тасысың. Эверест-Джомолунгма дегенді білесің ғой, сол шың жылына 4 миллиметрге өседі. Сенің тауың да мәңгілік өссін... Тауда мінез болуы керек. Жаңағы Джомалунгма шыңы тибет тілінде «Джомо Канг Кар» деп аталады, бізше – Ақ қардың әміршісі. Басында аңыраған боран толастамайды. Шыңын табаныма салам дегенді үсітіп, сынап, төтеп бергендерді ғана мойындайды. Ондайлар аз, саусақпен санарлық. Ал өрдің төбесінде ойнаймын деп сүйегі қарға көміліп қалғандардың есебі жоқ. Міне, мінез деген осы. Ол екінің біріне бұйырмаған...

	Қысқасын айтқанда, етекке қарай домалап келе жатқан менің қашан сынып бітерім – белгісіз, ал сенің қасқайып тұрған қия екенің – анық. Таудың үгілуі – табиғи, әкенің үгілуі – рухани процесс...Ұлдың озуы – ұлы көш. Көш тоқтамауы керек... Өс! Оз!

	– Бұл қисынға салсақ жер бетінде өскен таудан өшкен тау көп болғаны ғой...

	– Рас сөз... Бұл қисынға салсақ жер бетіндегі көп таудың ғұмыры тым келте болар еді. Соған қарағанда таулардың да қайсар, жасығы болады. Күнге шағылысқан көк тастысы – қайсар, күңгірт қызыл тастысы – жасық. Біздің әкелеріміз, олардың әкелері, әкелердің әкелері мына өмірге сондай ретпен келген шығар? Бізге күңгірт бояу бұйырыпты. Сен мәңгілік тұратын заңғар таудың көктасы болшы... Және қапталыңда тұрған, мүжіліп бара жатқан кәрі тауға ешқашан аянышпен қараушы болма. Мүсіркегенін – өлтіргенің. Жермен-жексен болғанынша, бойында бұрынғы паң-биіктің жұрнағын сақтасын...

	– Сонда көксеген жетістігің жермен-жексен болып, із-түссіз жоғалу ма? Жер таянар жасқа жете қойған жоқсың, әлі талай асуды аласың, жетістікке де жетесің!

	– Жо, құлыным, сен барда, іні-қарындастарың тұрғанда мені жер бетінде із қалдырмады деп кемсітуге ешкімнің аузы бармас. Және мен өзім жүрген жолдың шаңы сенің жағаңа кір болып қонбасын деп барымша кірпияз болуға тырыстым. Ал, жетістік...

	Түсінем, қазіргі ұғымда жетістік деген аста-төк мақтау, салдырлаған салпыншақ, жарылқаушының жариялы түрде арқадан қағуы. Бұл ең оңай, жүргіншісі өте көп жол, балам. Аппақ шаңнан көздері ғана жылтырайды... Тозаңға тұншығып, көзі байланып келе жатқандарға салпыншақтың сыңғыры бағыт сілтер іспетті, оның дыбысы естілмесе адасып кетеді. Көзін шаң басқанның көкірегі таза дей алмаймын... Аса жақсы емес, келісесің ғой?! Жарылқаушым арқамнан қақсыншы, – деген ниетпен арсалаңдап барып аяққа оралғандарды да көрдік. Көріп те жүрміз. Сен мені солардың қатарына қоя аласың ба, балам? Әкесі адал төбетше арсалаңдайды, – деген сөз саған оңайға соғар ма еді? Көрдің бе, таяқтың екі ұшы бар, бірін бассаң, бірі өзіңе тиеді. Мен біреудің басымнан сипағанын жақтырмаймын. Әкем мен анамның алақаны мен ернінің табы қалған маңдайымды былғатқым келмейді. Құлдың да кербезі болады деуші еді, мен сол шығармын... Сондықтан көп адам сақтанып, аулақ жүреді. Ал асу деген – адал еңбек шығар... Ол жағынан арым таза, әкең жалқау деген біреуді тапсақ бетіме түкір. Адал еңбегіңді де біреулер еншілеп кеткенін көрдім ғой дерсің. Мейлі. Атағы – оларға, сауабы – маған. Меніңше осы әділетті. Өз ұғымымыздағы атақ-абыройға қарай жүгіргенде сауапты да тізіп отыратын бір Құдірет барын ұмытпауымыз керек.

	Сол құдіретті қаперден шығаратындықтан «Атақ – арсыз» дейді. Өзіңе үміт артқан бір адамның сенімінен аттасаң атаққа бір адым жақындайсың. Менің ұғымымда: жетістік – өзіңнің көкейіңдегі мақсатқа жету. Мына өмірді осылай түсіндім, осыған ұмтылдым. Қолым жеткені баршылық, жетпегені одан көп. Оларға жетуім үшін мүлдем тілім байлануы керек. «мылқаулар елінде кекеш шешен болады» деген бар. Шешендер аяқтыға жол, ауыздыға сөз бермей тұрған заманда мен үндемей-ақ қояйын, ұлым. Олар да бұрын мендей мылқау болған. Күтпеген жерден есі кіріп, тілі шыққан мылқаудан сөзуар адам болмайтынына көзім жетті, жеріндім. Айтыссам абырой таппаймын. Ол үшін жазғыра қоймассың. Жазғыру... Жалпы біреуді жазғырғаннан аулақ бол! Жазықты іздеу – жаманның әдеті. Бұл бізге әбден сіңіп кеткен, әкеңнің, оның замандастарының сөзіне құлақ салшы, өзінен басқаның бәрі кінәлі, бәрі жазықты. Аға да жаман, іні де оңбаған, құрдас – құрыған... Өзін қап-қара әлемдегі ақ дақ сезінеді. Біз бір нәрсені түсінбедік: мына жалғанда әркім пешенесіне жазылғанын көреді, өзіме лайық деген, өзі көнген дәрежеде болады. Демек, сенің жаңылғаныңа, немесе жолың болмағанына ешкім жазықты емес, тек – өзің. Өзіміз...

	– Құл болма дейтінің қайда... Үнсіз көне беру – құлдың көбістігі емес пе?

	– Білесің бе, біз бәріміз – құлмыз! Біріміз басқа қонған бақтың, біріміз қолдағы байлықтың, біріміз астыға бұйырған тақтың, біріміз тұрмыстың, енді біріміз жанды жегідей жеген ойдың құлымыз. Демек бәріміздің дәрежеміз тең. Мен саған «құл болма!» десем, осыны меңзедім. Біреудің алдында иілсең, кіріптар болсаң құлдың құлына айналғаның. Құлдың құлы... Мұның өзі еш қисынға келмейді емес пе, балам?! Құлға билігіңді берсең, «ат көрмеген мініп өлтіреді» болады. Түсінесің бе, құлдықтың да өз деңгейі бар. Мысалы, мен айтқан құлдардың арасында ой құлынан өзгенің бәрі із-түссіз жоғалады. Мына әлем ой құлдарының арса-арсасы шыққан арқасында тұр. Сен, сендер терең ойдың, саналы әрекеттің құлы болсаңдар еш қарсылығым жоқ. Менің тұрмыстың құлы болып жүргендегі түпкі мақсатым сол шығар...

	Құлдың да ояуы болады. Мысал ма? Спартак! Қазақтан мысал келтіре алмаймын. Өйткені, бір замандарда «құл» деген сөз де, ұғым да бізге жат еді, іздеушісі бар жаннан жалшы ұстаған қазақ едік... Ол жалшының өз хақысы бар еді, ақысына келіспесе қойыңды бақпай қоятын. Демек, қазақтың жалшысы да азат болған! Біз, әкелер, осыдан айырылдық. Сәл түзету енгізейін, көптің көңіліне келмесін «мен айырылдым» дейін. Сол үшін кешір. Кешіріңдер! Құлға ондай кеңдік қайдан келсін.

	Құлдың сөзі – күңкіл, тірлігі – митың, өмірі – сұраусыз. Сондайлардың құлы болғаннан сақтан, ұлым! Құлдардың құлы болғандар осы әкелеріміздің дәуірімен кетсе екен деп тіле! Ал үнсіздік... үнсіздік үнемі келісімді, мойындауды білдіреді десең, қателесесің. Ащы айғайдан бір сәттік үнсіздік көп мағына беретін кездер болады. Себебі, сөзден қадір кеткен. Іркіттей іртік, судай сұйық сөздің көптігі сонша лоқситын болдық. Ескіде: күлкіңнің астарындағы мұңды, ашуыңның тасасындағы махаббаты көре алатын, үнсіздігіңнің себебін түсінетін адамға сен деген сөз болған. Менің үнсіздігім – үнсіздігімнің себебі өзіммен үндесетіндерді іздеу ғана...

	– Бәріміз құл болсақ жиі еститін «азаттық, тәуелсіздік» дегеннің өтірік болғаны ғой...

	– Өтірік емес... Сүтті, көзді қаритын қарды көрсең аппақ екеніне шүбә келтірмейсің. Сөйте тұра ғалымдар «таза ақ түс деген жоқ» дейді?! Иен далаға шығып айналаңа көз салсаң, бос кеңістік көресің. Бірақ ол бос емес қой. Ол – Алланың мейіріне, күннің нұрына, ауаға толып тұр... Азаттықтың «бостандық» деген ағасы бар. Бос-тан-дық! Мен бостандық алдым деген жан көзге көрінбейтін, түйсік ұғына бермейтін дүниелерге бәрібір тәуелді болып қалатынын ұмытпауы керек. Бұрынғы философтардың түйгеніне салсақ: өзгелерді өзіне тәуелді ете алған адам немесе мемлекет қана шын тәуелсіз бола алады. Бізге кім тәуелді? Екеумізді алайық, сен – маған, мен – саған тәуелдімін. Мен болмасам, сенің мына өмірге келуің неғайбыл, сен болмасаң менің тұқымым тұздай құриды. Кірпіксіз ақ түстің жоғындай абсалютті тәуелсіз адам да жоқ. Адам жоқ болса, ондай мемлекет те жоқ деп түсін. Тәуелсіздік – алдыңда тұрған өзгенің саған бас июі. Біз, әкелер, өзіміз иілгенге құмармыз. Осы күні «азаттық, тәуелсіздік» дегенді көп айтсақ, ел алдындағы шыбындаған аттай бас шұлғыған мүсәпір күйге наразы болып айтамыз. Біздікі ауыз ғана...

	– Түк түсінбедім, не боп кетті...

	– Түсінбегенің жақсы. Менің айтқаным – менің шындығым. Ол сенің шындығыңмен қиыспауы, қабыспауы әбден мүмкін... Қабыспауы керек. Өйткені сенің Жаратушы белгілеп қойған өз жолың бар, соған түсесің. Сол жолды батпаққа аунамай, бойыңды кірлетпей жүріп өтсең, сен менің мақтанышыма айналасың. Ластық анықтамасын өз өлшеміңмен екшерсің...

	– Ол жолды қалай табам, бағыт сілте!

	– Әкені ақылшы санар әр баланың көкейіндегі ой. Алдыңнан тоғыз, мүмкін тоқсан, мүмкін тоғыз мың тарау жол шығады. Соның арасынан өз соқпағыңды табу – сенің ең ұлы таңдауың, құлыным. Мылқау әкеңнің ымдауға ғана мұршасы бар, сол ымның тілін ұқсаң, бір септігі тиер. Бірақ сенімді емеспін, адастырып та жіберуім мүмкін. Сондықтан өзіңе сен!

	Адамның жауға тастамас жалғыз досы сенім. Ол досыңа опасыздық жасасаң жолдан таясың. Мен осыны анық білемін. Сенімін сатқан адамның жүрегінде иман, жүзінде ар қалмайды. Саған ақыл айтқыш дүмшелердің көбі – жоғалтып алғанын іздеушілер. Нұры тайған жүзін жасыру үшін бірі – дінді, бірі – әлдебір саяси ұйымды бетперде етеді. Осы жағына абай бол. Сөзінің бояуы тым қоюланып кеткен діндар мен саясатшыдан сақтан. Бұл кеңес қана...

	– Сонымен?

	– Сонымен сөз басында басқасың дедім емес пе? Басқасыңдар! Сен азаттық дәмін татқан ұрпақсың, сенің ағзаңда азат адамның қаны тулап жатыр... Бірақ, сен азаттықтың бағасын білесің бе?! Біз бодандағы қазақтың қалай бұлқынғанын, жерге қан тамғанын, азаттық таңы қалай атқанын көрген буынбыз. Сонда да тәуелсіздік дегенді ұғынбадық, қадіріне жетпедік. Сор татыған таңдайымыз шырын дәмін алмады. Ал сен, сендер, тек біздің ұғымдағы тәуелсіздік кезеңінде өмір сүріп келесіңдер. Көрмеген мен көргенді салыстыра аласыңдар ма? Қиын. Соған қарамастан Сенің менен басқа болғаныңа қатты қуанамын. «Қасқадан төбел туады» деген рас болса қойдан көз жазбаған, митың жүрісті төбел айғырдан да түптің-түбінде бір қасқа құлын тууы керек қой?! Жүген-құрық тимесе шу асау сол болар. Ізіне қуғыншы түссе ер-тоқымы мойнына кетіп, жерден басын алуға дәті бармайтын әкесіне бір қарап, құйрығын тік шаншып, күміс үнімен даланы жаңғыртып азаттық иісі бұрқыраған жазыққа тартар. Қарайламасын! Қарайлама. Сен секілді көп басқа біріксе заман да солардың ыңғайына жығылып, басқа болар, тәуелсіздік туралы толғамдарымыз да өзгерер. Біз, мүжілген қызылтастар, тепкіден көз ашпаған төбелдер сол басқаның қандай боларын көрсек деген тілекші ғанамыз... Осыны ұғын, балам. Әкеңнің басқа айтары жоқ. Басқа әкелер балаларына басқаша сыр шертер, менікі – осы.





ХИКАЯЛАР





ОМАР ТӨРЕ


	Шекара қордонынан қашқақтаған бес жігіт Жүзасудың таутеке тұяғы әзер сыяр тар соқпақтары арқылы өтіп, Матай тауының бөктерімен жүріп отырды.

	– Сол маңда ауыл болуы керек, бөтен таба қоймас деп Қоянкөзден аулақ кетіп, тау ішіне ұзай барып қоныпты, – деді алда келе жатқан Бекен бұрылып. Омар төре: «Бастай бер» дегендей ишара етті. Жыл өткен сайын бәлшебектер күшейіп келеді. Шекара күзеті де мығым. Бұрын емін-еркін өтіп жүрген Сатылы тұсындағы Аралтөбе, Бірлік деген атаулармен құрылған артельдерде де белсенділер көп, «кедей теңдігі» дегенге бөріктері қазандай боп, құлшынып жүр. Аямайды. Жеті атасы жарымаған Сәрсеннің артельге басшы болып, елді бір қамшымен айдап жүргенін естігенде Омар әуелі күліп еді. Кейін аталастың біразын айдауға жібергенін естігенде күйіп кетті. Намаз оқып отырып жел жіберіп қойғаны үшін жұрт «тырқылдақ молда» деп атап кеткен, дүмше Тәкенді ұстатып жібергені тіпті есі дұрыс адамның ісі емес. «Құл құтырса, құлағыңнан қиқу кетпейді». Қайран Құдияр ағасы әулие екен ғой. Ескіден келген елдікті, атадан сіңген өрлікті сақтаймын деп жүріп ол да өлді. Алты мүшелден асып кеткен қартты ату жазасына кесіпті...

	Омар төре бетін сипады. Сосын жүрісті жылдамдатпақ болып Сүлікқарасын тебінді. Бұл жануарды екі жыл бұрын осы маңнан, Қытай асып бара жатқан бір көштен тайтұяқ күміске айырбастап алып еді. Тау түлігі екен. Әр тасқа тұяғын тік салып, тайпалып береді. Тау-тасқа аттың аты жүреді ғой, егер еркіне жіберсе жігіттер ілесе алмайды, тек Бекеннің торысы қара үздірмес. Қайқы құздың батысын ала ет пісірім жүргеннен кейін алдарынан жартас шықты. Бекен қолын көтеріп белгі берген. Бәрі тоқтап аттан түсті де елу-алпыс қадамды жаяу өтті. Жартастың арғы бетіндегі шор жотада тасасынан киіз үй төбесі көрінеді. Әріректе тағы төрт-бес үй тұр. Бекеннің ауыл дегені – осы бас сауғалап жүрген алты үй екен.

	– Мен жақынырақ барайын, – деп Бекен бүкшиген күйі алға жүгіре жөнелді. Жер бауырлап жатып, біраз тың тыңдады да кері қайтты. Бұлардың қасына келіп, тасқа арқасын сүйеп отыра кетті де сыбырлай сөйледі:

	– Мына үйдің алдында ерттеулі жеті ат байланып тұр. Ер-тұрманына қарағанда солдаттар болуы керек. Жылаған дауыстар шығып жатыр...

	Ол Омарға қарады. Төре ләм деместен жаңа Бекен барған тұсқа өзі беттеді. Жігіттер де бой жасыра соңынан ілескен, діттеген тұсқа жетіп, бәрі қатарласа жатып, ауылды барлады. Үйлер алақандай жазыққа айнала тігілген екен, Бекен айтқан жылқылар тұр.

	– Ананы қараңдар?! – деді Қаби сұқ саусағымен үйдің оң жағын нұсқап.

	Омар сәл оңға ысырыла қарап еді, үй жағында құлап жатқан жігітті көрді. Әріректе тағы бір-екеуі жатыр. Еркек біткенді атып тастаса керек. Алты қанат, жұлым киізді қара үй жақтан әйелдердің жылағаны естіледі. Бір мезет қарқылдап күлген дауыс пен орысша шүлдірлеген сөздер естілді.

	– Түсінікті, – деді Омар. – Болары болыпты... сәл тосайық, олардың саны бізден көп, қарулары да бар.

	– Тәуекел етсек... – Бекетінің тісі шықыр ете түскен. – Қамсыз секілді ғой...

	– Доғар! – деді төре сұстанып. – Сәл күн еңкейсін... сосын...

	Жігіттер қайта жартас тасасына барып, жамбастай жатысты. Ешбірінде үн жоқ. Бір тастың үстінде түнеріп төре отыр. Қаби мен Қанай аттардың айылын босатып, ерді сәл Шоқтыққа қарай ысырып, қалмақша байлап тастады. Манадан жылқыларды ұстап тұрған Ерназар да осыдан кейін ана екеуімен бірге келіп, бұлардың жанына отырды.

	– Иттер...

	Омар төре күбір еткенде жігіттердің бәрі елең етіскен.

	– Қайтеміз? – деді Қаби. Үнінде зіл бар. Омар ойланып қалды. Бесатары бар шекарашыларға қылыш, маузапанмен қайрат көрсете алмайсың. Жанындағы төртеу – Күреңбелдің жігіттері. Мына ен жайлау, тау, ұшқан құс, жортқан аң, жорғалаған жыланға дейін ықылым заманнан осылардыкі еді. Ата-бабасының табанының табы қалған туған жеріндегі солдаттардың лаңына іштегі ашу бұрқ-сарқ қайнап, шыдатпай-ақ барады. Кеттік десе дәл қазір солдаттарға жалаң қолмен лап қойғалы отыр, бәрі өлімге тік қарайтын сайыпқырандар. Ондай болмаса төре жанына ілеспес еді...

	– Сәл шыдайық...

	Күн еңкейіп, айнала алалана бастағанда Омар қозғалды, жасы кіші Ерназар аттарға қарай жүгіре жөнеліп еді, төре ыңғайын ұққан Бекен тоқтатты.

	– Тоқта! Ат үстінде атойлап кіретін іс емес...

	Бұлар баспалаған күйі киіз үйлердің бірінің тасасына жеткенде үй ішінен еңгезердей солдат шыққан. Байқамады, керіліп алды да дәл тұрған жерінде талтайып, дәрет сындырды. Үй ішіндегілерге дауыстап бірдеңе айтып тұр. Сол сөйлеген қалпы қайта кіріп кетті. Омар өліп жатқан қазақ жігіттерінің бірінің мойны қиялай шабылғанын көріп, Бекенге ымдап еді, анау байқадым дегендей ишара жасады. Атты әскер қылыш суырып үлгерсе, жігіттердің жағдайы мүшкіл болмақ.

	Бекен солдаттар жатқан үйге қарай емшеңдей жөнелді. Омар сыртынан сүйінген. Ұзын бойлы, қаршыға қабақ, жауырынды, бұлшық еттері бұлтыңдаған осы қара торы жігіттің өзіне серік болғанына үш-төрт жылдың жүзі өтті. Оқтан қаймықпайтын батыл, алысқанын алып ұратын апайтөстігі өз алдына, көкейіндегісін айтқызбай ұғып, тез тындыратын әбжіл. Басқа серіктері де осал емес, артық етсіз, сіңірлі, екі-үш адамды оңай сұлатып салатын ереп, еңсегей бойлы, білегі жуан балуандар.

	Бекен жеткен кезде, Қаби мен Қанай да солай тездете басты. Жігіттер ыңғайланып алғанда Омар төре есікке беттеді. Манадан бергі ашу-ыза алқымын қысып, кең адымдап, аяғын нық басып келеді. Төренің мынасына аңтарылып, Ерназар тұрып қалып еді. Омар үйге жете бергенде, Бекен лып етіп алдына түсіп, мұны қолының сыртымен сәл ығыстырды өзі ақырып, ішке қойып кетті. Қаби мен Қанай Омарды итере ұмтылды. Шыңғырған әйел даусы шықты. Жан-жаққа қарауға мұрсат жоқ, жігіттер ашымал араққа тойып алып, жер дастарқанды айнала жатқан солдаттардың үстіне қона кетті. Омар қанжарын суырып, босағада сүйеулі тұрған мылтықтар қасына тұра қалған. Ерназар сол мылтықтың бірін ала салып, төрттағандап қашып жүрген солдатты бастан дүммен ұрды. Үй іші алқын-жұлқын. Жылап-сықтаған әйелдер мен балалардың дауысы. Жігіттер масаң солдаттарды үйме-жүйме етіп, ұрып, сілейтіп салды. Бақырған, боқтаған дауыстар тез басылды. Бекеннің ашуы тарқар емес, бүрісіп жатып қалғандарды тепкілеп, тапаншасының түбімен қойғылап жүр. Ерназар да мылтық дүмін үш-төрт қайтара сілтеді. Ұрғаннан қолымыз талды-ау дегенде ғана олар кіресілі-шығасылы есі бар солдаттардың қолын қайырып байлауға кірісті. Омар төре жаққа қарай алмай көзін тайдырып әкетті, омырауы дал-дұл жас келіншек ыңырсып жатыр. Тағы бірі, кеудесін қолымен жауып, зар еңіреп отыр, бес-алты бала мен үш-төрт кемпір қасқырдан ыққан қойдай жүктің бұрышына тығылыпты. Мына көрініске шыдамай төре далаға шығып кеткен. Жігіттер әлгілерді сүйреп әкелгенде Омар қанжарын қынына салып, қос бүйірін таянып тұрған. Түрінен адам шошиды, қабағы түксиіп, көзі қанталап кетіпті. Үй ішінен Ерназар жылап шықты:

	– Өлтірем əкең... Өлт-і-р-е-м!

	Жиырмадан енді асқан жігіт еңгезердей солдатты бүйірден бір теуіп, мылтығын оқтай бергенде Қаби қағып жіберіп, төреге қарады. Әмір күткені.

	– Ағатай...

	Омар маталғандардың біріне жалт қарады. Шикіл сары, көзі тұздай бірі таза қазақша тіл қатты.

	– Ағатай... мені өлтіре көрмеңізші... Омар әлгінің алдына жүрелеп отырды.

	– Кімсің?

	– Есімім Наби, татармын...

	Омар оның ашық-шашық омырауында жылтырап тұрған кресті байқап, саусағымен іліп, бері тартты.

	– Шоқынғанмын... ағасы... кешіріңізші... мен аудармашымын... мен бір бейбақпын...

	Бір көзі жұдырықтай болып ісіп кеткен Наби еңіреп жіберген. Қаны басына шауып, еліріп тұрған Бекен әлгіні бір ұрып еді, Омар төре жақтырмай қарады. Сосын:

	– Босат мынаны, – деді. Бекен төре бұйрығын түсінбей алара бір қарады да Набидің қолын шандыған жіпті кесіп жіберді.

	– Тұр, – деді Омар төре Набиге қадала қарап, анау түрегелді: – Отыз қадам ұза. Жартасты көрдің бе, соған дейін қашып, тасасына тығылып үлгерсең таза болғаның, шыбын жаның өзіңдікі. Үлгермесең...

	Төре Ерназаға иек қағып еді иі жұмсақтау болғанымен, қарауылға ілінгенді қалт жібермейтін сұрмерген жігіт мылтығын оңтайланып тұра қалды. Төренің Ерназар арманда кетпесін деп бір мәрте оқ атқызғалы тұрғанын Бекендер де түсінді. Көзінен жасы сорғалаған Наби шегіне берді, төрт-бес қадамнан соң бұрыла сап, өрге қарай қаша жөнелді. Жалтаң-жалтаң қарап, оқ дарытпайын дегендей бұралаң сап барады. Ол отыз қадамнан да ұзап кетті. Ерназар шүріппені саусағымен сипап әлі тұр. Жартасқа он қадамдай қалғанда Қанай шыдамады:

	– Өй, ат! Құтылып кетеді.

	Олар Омардың екі сөйлемейтінін білетін. Жартасқа жетсе ана татар жазадан құтылып кетеді. Осы кезде мылтық гүрс еткен. Наби жалпасынан түсті. Етекке домаламай, сол оқ тиген жерінде қалды, аяқ-қолы тырбиып, бақадай жатыр. Ерназар өз-өзіне сүйінгендей мылтықты сипап қойды.

	– Мыналарды не істейміз?

	Бекен солдаттарды меңзеп еді, олар жамырап қоя берді. Өз тілдерінде бірдеңе деп бақылдап жатыр. Қаби:

	– Жап аузыңды! – деп бірін нұқып жіберген. Қайдан, алтауы алты жақтан былдырлайды. Омар ақырып жіберді.

	– Молчать! Я Омар, сын Муртазы, буду вас казнить! Позор этих женщин не смоет даже ваща вонючая кровь!

	Сұсты қазақ таза орысша сөйлеп сала бергенде әлгілер жым болған. Сауға жоғын түсіністі. Жігіттер де аңтарылып қалыпты, атақты Абылай ханның баласы Әділ сұлтаннан тарайтын төренің басқа тілде сөйлегенін көргендері осы. Омар бұларға бұрылып:

	– Жазалаңдар, – деді.

– Қалай?

	– Өздерің біліңдер... – осыны айтып Омар анадайда тұрған бір үйге беттеп, керегесіне арқасын сүйеп отыра кетті де қос қолымен шекесін сығымдады. Осы кезде қорланған келіншек сыртқа шыққан. Шашы жайылып, ашық омырауына жартылай жауып, сүйретіліп келеді. Қолына солдаттардың бірінің қылышын ұстаған екен. Ұшымен жер сызып, аяғын әзер басып, ілбіп келеді. Ол жақындаған сайын тұтқындар бір-біріне тығыла түсіп, тықсырылып барады.

	– Қарабеттер...

	Жылай-жылай даусы қарлығып қалған келіншек осыны айтты да қылышты тік көтеріп ұшын өзіне бұрды. Ешкім тоқтатуға тырыспады. Езуінен қанды көбік сыздықтаған келіншек етпетінен құлаған кезде жігіттер тұтқындарды тағы тепкілей жөнелді. Қантүлегеннен жүзі күреңітіп, көзі ақшиып кеткен Қанай солдаттардың атына беттеді. Бірінің айылып тартып мінді де екіншісін ағытып, шылбырын кездігімен шарт қиып, қолына алды. Атын ойнақтатып, тұтқындардың жанына келіп Ерназарға шылбыр ұшын тастап:

	– Сал мынаны бірінің мойнына, – деп ақырды. Бұл кезде Қаби де бір атқа мініп үлгеріп еді. Екеуі солдат мойнына орай салынған қайыс шылбырды екі басынан кере тартып, төмен қарай шаба жөнелді. Көзі алақтаған ана солдат аз ғана қарсыласып, табанымен жер тіремек болды да, тақымға түскен лақтай кете барды. Жігіттер біраз жерге дейін шауып барып, кері қайтқан. Солдаттың өлігін қалған бесеудің алдына әкеп тастай салды. Шылбыр қыл мойынды қиып жіберген екен. Солдаттардың жастауы пырс-пырс жылап отыр еді, мынаны көріп бақыра жөнелді.

	– Мынау бұтын былғады, – деді Бекен ат үстінде тұрған екеуге қарап ызалана күліп, басын шайқады. Сосын сәл ойлатып тұрды да: – Бұлай болмайды. Сасық текеше бауыздаймын бәрін, – деп шорт кесті. Бұл кезде Омар төре еңсесі кетіп, Сүлікқарасы қалған жаққа кетіп бара жатыр еді.

	Мына сұмдықты он жылдан бері қан кешіп жүрген Омекең көтере алмады, қазақты жылатқанның текеше бақырған үні алысқа кетсін, жігіттер, айдаңдар бәрін жота басына, – деді.

	***

	Жеті шекарашыны шалған Омар төре жігіттерінің дақпырты алысқа кетті. Ауылдарды аралай тексеріп жүрген отрядтардың беті қайтып, қазаққа тиісуге кәдімгідей сескеніп қалып еді. Комиссарлар қалайда кек алмаққа жоспар құрып, арнайы отряд жасақтағанын, оған тау соқпағын бес саусағыдай білетін Қабыкен дегенді қосқанын төре естіді. Бірақ, қоянжырық Қабыкен ізшіл иттей қай шатқалдың аузында иіскелеп жүрер дейсің деп, аяғын тартпады. Оның үстіне бес-алты жыл бұрын үйі аштан қысылғанда Омардың жақсылығы өтіп еді. Тауға тыққан малынан бір тайды сойдырып, жеткізіп берген. Түз кезіп, шекара асып жортып жүрген жігіттердің қызыл саясат кесірінен құрсағы қурап қалған елге өстіп көмектесетіні бар. Соңғы жылы тіпті қайран ете алмады. Басқан іздері аңдулы, бір үзім нан таппай қырылып жатыр дегенді естігенімен, жазыққа бара алмайды, солдат көп. Ал тау баурайындағы қазақты ары көшіріп әкеткен. Тек шекараға керек артельдер қалған, олар жабайы алма, рауғашты, ебі бар жігіттер атып әкелген аңды қаужап, аман отыр. Өткенде Бекендер түн қатып Түлкілідегі жымдармен жүріп отырып, Қоғалы маңындағы бір-екі ауылға азын-аулақ ет, бір-екі қап бидай апарып берген еді. «Сұмдық» – деп оралды. Жолай күп болып іскен өліктер көріпті, «Қашқан ауылдарды бәлшебектер қоршауға алып, пулеметпен қырып тастады», – дегенді естіпті. Оларды шекарадан алып өтуге дайындалып жүрген Құндақбай мен жігіттері әзер құтылыпты.

	Жат пен бірге жағадан алған иттіктің де бір шегі бар шығар, – деп ойлайтын Омар төре. Осы сапарға «Бұрынғы жақсылығымды ұмытпаса Қабыкен мені қақпанға түсіре қоймас» – деп, секемді сенімге жеңдіріп аттанып еді. Өзі озық, әдетте алдыны барлап жүретін Бекенмен қатар келеді. Керегетасқа жақындағанда бір-екі кекіліктің пыр етіп ұшқанын көріп, ат үстінде қалғып келе жатқан Бекен басын жұлып алғанда қала тұр дегендей ымдап, алға жалғыз кетті. Сенгені – Сүлікқара. Қатер болса ешкім қуып жете алмас. Керегетастың аузынан өткенше еш қауіп байқамады, жігіттеріне ысқырып белгі бермек болып, үзеңгі шіреп, ер үстіне көтеріле бергенінде гүрс етіп мылтық үні шықты. Омар төре қос қолымен ішін басып, бір жаққа ауып түсті де Сүліқара ойнақтап шыға келді. Алпыс қадамдай жердегі тастардың тасасына жасырынған ГПУ қызметкерлері бұған қарай жүгіргенде жан далбаласап тізеге көтерілді. Сосын жігіттері қалған жаққа қарап:

	– Кетіңдер, Бекен! Кетіңдер! – деп айғайлады. Бұл кезде Ерназар шауып бұған жетіп те қалған еді, төрені іліп әкетуге қолсозым қалғанда тағы мылтық үні шықты. Ерназар қалпақтай ұшқан. Омардан екі адым жерде көзі аларып, жантәсілім етті. Осы мезетте милиция да жеткен. Төре Ерназарға қимастықпен бір қарады да ішін ұстап бұрала берді. Мұндай азапты ол өмірі көрем деп ойламаған еді. Бауырын мың құрт жеп жатқандай іші өртеніп барады. Әлсірей бастаған Омар шалқасынан жатып, өзіне төніп тұрғандарға қарады. Мұрты едірейген Қабыкенді таныды. Басындағы жиегі қырқылған бөркінің маңдайына қызыл шүберек тартыпты. Омар оның қолында шиті тұрғанын көрді, бұны азапқа салған осының оғы.

	– Ит екенсің... Аттым сені, Қабыкен, – деді төре қырылдап. Осыдан кейін созылып сала берді.

	***

	ГПУ қызметкерлері Омар мен Ерназарды сол күйі көмусіз тастап, кері қайтты. Біраз ұзаған соң Қабыкен аттан түсіп, тас арасынан бұрқылдап шығып жатқан бастаудан шөл басқа еді. Кешқұрым іші бүре бастады. Жолай қонғанда домаламамен ауырған адамдай дөңбекшіп, таңды әзер атырды. Атқа мінуге әлі жоқ еді, іші алып барады. Қабыкен Қапалға жетпей көз жұмды. Дәрігерлер оның ішіне бастаудан құрт түсіпті десе, былайғы жұрт: «Опасызға Омар төренің назасы өтіпті» – десті.





ҚҰНДАҚБАЙ


	Түлкілі тауының күнгейін күн сүйіп, аспанда шəйідей ашық болғанымен Түлкіліcайдың іші алакөлеңке. Қалың өскен тобылғы мен ырғай, жыңғыл өткеннің ізін шебер бүркемелейді. Торуылдан жасырынам дегенге таптырмас шатқалдың көкжал Құндақбайдың апаны болғанына бір жылдан асты, жер қарайса осында келеді, басқа қолайлы орын қалмады. Беляев деген қызыл сілімтіктің соңына түскеніне көп болды, қасына Садырбай секілді жер жағдайын білетіндерді алып, жортады да жүреді. Екі-үш мәрте үстінен де түскені. Қаша ұрыс салып, қан қақсатып кетіп еді. Сарбаздары әлі күнге: «Пәлі, солдаттарды тазы қуып жеткенде жорта талатын қояндай еттіңіз ғой», – деп күліседі. Олары рас енді, солдаттар Құндақбайға беттей алмайды, зордың күшімен, кәміндірдің айғайымен өкшелейді. Мылтығының даусынан зәрезап болған, бұл атын шыр айналдырып тоқтай қалғанда қуғыншымын деген ана байғұстар аттан жалп-жалп құлап, бас көтермей жата қалысады. Бұл шаба жөнелсе алыстан тасыр-тұсыр атып, далбақтайды да отырады. Мерген тоқтап, атпаққа ыңғайланса жаңағы жалпыл тағы қайталанады. Жан кімге керек емес дейсің... Ал былтыр Шайтансайда жолы болмады.

	***

	Соңғы төрт-бес жылда елден мүлде күй кетті. Ұлуда қазанында жел ұли бастаған халыққа жылан жылы тіпті жайсыз тиіп, құрым киіз, жүн-жұрқа секілді жөнсіз салықтар есеңгіретіп жіберді. Белсенділер «Сүйек салығын төле» деп жарлының жалғыз сиырын сойдырып тастаған оқиғалар болған. Жұрт ашыға бастады, бұл зұлматтың жиырмасыншы жылғыдан да қатты тиетінін сезген қазақ бассауғалай бастап еді. Құндақбай Қасен деген байды арғы бетке өткізуге уағдаласып, айтылған кезден Шағанның шығысындағы Шайтансайға жеткен. Екі күннен кейін Қасенның азып-тозған ауылы келді. Байдың бұрынғы дүр-дүниесінен қалған жұрнақ наршаға артылған сырлы киіз үй мен бір-екі қалы кілем ғана. «Ауылдастардың арба, сүйретпесіне жарар жылқыдан өзгесін түгел алтын-күміске айырбастаған-ау, Қопалының суын сарқылтып кететін қалың жылқының мына жұрнағын да тау ішіне жасырып жүріп әзер алып қалған шығар», – деп ойлады мерген. Бәрі солай істейді. Он алтыншы жылғы зобалаңда солдат болуға қарсылық білдіріп, патша жарлығына көнбей Қытай асқан мерген бір мүшел арыдағы жылқы жылынан беріде қашып-пысқан қазақты Қытайға өткізумен келеді. Әуелде ақ пен қызыл қырқысқанда Лепсіден ауа көшкен қалың найманның қылтасы қиылған қасқырдай қиралаңдағанын көріп, бір-екі ауылды өткізген. Шекара бетке Анненковтың жауыздары, бергі тұсқа қызылшылдар орнығып алып, шайқасқанда қазақ байғұстың жаны қысқаш салып бұрағандай қысылып еді. «Батыр, жол көрсет!» деушілер көбейді. Қашқын азаймады. «Кедей теңдігі» дегендер жеңсе ел түзелеме деп бәлшебектер жаққа үмітпен қарап еді, сорды солар қайнатып, елге ес болар, қазанға ас салардың бәрін қоғадай жапырды. Алтынемелдің бергі бетіндегі албан, арысындағы жалайыр, қаңылы қозғала бастады. Тағы да тозған – қазақ.

	– Демікпе арқылы кетеміз бе? – деп сұраған Қасен. Құндақбай оның алыстан айналсам анталаған әскердің көзінен таса қалам ба деген ойын ұқты.

	– Жоқ. Сатылы дұрыс.

	Қасен аңтарылып қалған. Құндақбай:

	– Иә, Қасеке, Сатылы дұрыс, Демікпе қазақ қанына бөгіп жатыр, өліктерде қисап жоқ. Қызылдар жолды әбден біліп алып, қашқандарды қойша қыруда. Көмбейді де, иттер, борсып, шіріп жатыр қайран қазақ...

	Осыдан кейін екеуі үнсіз қалып еді. Жолдан шаршаған жұрт орайлы жерге жайғаса кетіп, ас-су қамына кірісті. Құндақбай жігіттеріне жаққан оттың түтіні будақтап, алысқа кетпеуі үшін су бұтақтармен қалқалап, боздата таратуды тапсырды. Жүрек жалғаған жұрт ұзақ жол алдында тынықпаққа ерте қамданды. Тауды түн құшағына алғанда ел қалың ұйқыда еді. Тек сарбаздардың ғана құлағы түрік жатыр. Жасынан түз тағысы болған Құндақбайдың өзі де көпке дейін көз ілмеген, тек жаздың қысқа түні шымылдық түреді-ау деген сәтте аңшының құс ұйқысы қысып, сәл мызғып еді. Осы үшін әлі өкінеді... Гүрс еткен мылтық үнінен оянды. Күзетте отырған Бердібек деген жас сарбаздың:

	– Аға, жау! – деп бір ышқынуға ғана шамасы келді, өзі отырған қызылтастың етегіне сырғып түсті. Шошып оянған жұрт байбалам салып, қамданып үлгергенше сатыр-сұтыр мылтық даусы жиілеп кетті. Беляев әскерінің екі бүйірден қысып келе жатқанын Құндақбай бірден ұға қойып, қашқын қазақты сай басына бағыттаған. Өзі бір тасты тасалап, қараң еткен солдатты қағып түсіріп отырды. Құндақбайдың сырын білетін командир де солдаттарын аптықтырмады, өйтсе жеңіледі. Басқа басқа Құндақбай мергенге ашық келуге болмайды, оғы далаға кеткен емес. Сарбаздары да сайдың тасындай, бірі онға татитынның нағыз өзі. Екі жақ оқ үнемдеп сарт-сұрт атысып жатқан кезде Қасен бастаған ауыл қазағы сай басына жетіп те қалған еді. Осы кезде пулемет сақылдап қоя берді. Құндақбай қақпанға түскенін тез ұғып, солай қарай жүгірді. Сай аузына қойылған оқбүркер жалаңдап, адамды да малды да баудай түсіріп жатыр. Мерген пулеметшіні атуға ыңғайлы жер табам дегенше ыққан қойдай иіріліп қалған елу қаралы адамның бәрі жер қастанды, үш-төртеуі жартас тасалап үлгеріпті, бастарын бүркеніп жатыр. Шекпенінен Қасен екенін таныды. Омырауын оқ орып кеткен қара қасқа аттың қорылы, жаралылардың ойбайы, өкіре құлаған сарбаздардың даусы, жылқының шұрқыры қосылып, сай іші азан-қазан болды. Осы кезде пулеметші айналасын бір шолмақ болып, қалқанынан басын қылтитып еді Құндақбайдың сарыауыз мылтығы шаңқ ете қалды да ажал оғы қақ маңдайынан тиіп, бір жағына аунап түсті. Құндақбай тұра сала жартас түбіндегілерге жүгірген, жете алмады, оң иығын от қарып өткендей болып, ұзынан түсті. Біреу қолтығынан көтерген, Молданазар екен, демеп ауызға қарай ала жөнелді. Атыса шегінген жігіттердің бірі бос жүрген атты ұстап әкеліп, алдына тартып, соған әзер мініп, құтылды. Ауыл түгел дерлік қырылды, Құндақбай сарбаздарынан да шығын көп. Ал Қасен әйел-баласымен сол жартас түбінде қала берген. Кейін босқан қазақтың бірінен Қасеннің итжеккенге айдалғанын естіді...

	* * *

	– Батыр! Келді...

	Жалпақ тастың үстіне аткөрпесін төсеп өткен-кеткенді ойлап жатқан Құндақбай орнынан тез көтерілді. Екі адам аттан түсіп, бері беттеп келеді екен. Андас Асылбек байдың ағайыны Досжанды таныды. Екіншісі кездескен адамы емес.

	– Ассалаумағалейкүм, – Досжан даусын соза, қос қолдап амандасты.

	Екіншісі де сөйтті.

	– Бұл Рақыш деген жігіт, – деді Досжан. Батыр оны бастан аяқ бір шолып шықты да ләм-мим демеді. Досжанды қолтықтап былай қарай алып шықты:

	– Түгел келдіңдер ме?!

	– Иә, батыр, ауылды осы сайдың аузына қалдырып, әуелі тілдесіп алайық деп өзіміз келдік.

	– Тездетіп осы жерге әкеліңдер. Қопалы екі күндік қана жер, түн қата жүрсеңдер де қатты шалдыға қоймаған шығарсыңдар, сәл тынықсын, ертең таңда тау ішімен кетеміз. Алла жолды оңғарса тағы екі күнде арғы жаққа өтіп кетеміз. Беләйіп бұл сайды білмейді, кірсе де адасып, босқа болдырады, – деп батыр жымиды. Бұл сай Түлкілі деп жалқы аталғанымен кіріп біраз жүрген соң үшке тарамдалады. Жергілікті қазақтар ол үш тарамды Қыздыңсайы, Теректі, Түлкілі деп үш бөлек атайды. Қуғыншы Теректіге түссе біраз жүріп барып, діңкелеп, құзар жартастарға тіреледі де кері қайтуға мәжбүр болады. Ал Қыздың сайына түссе ұзынсонар соқпаққа салынып, Қоғалы тұстан айналып, Аралтөбе жаққа бірақ тартады, бос сандалады. Ал Түлкілінің нуы қалың, табанына түсіп жүре берсең жарты күн дегенде өрлей бастап, Сатылы асуының маңына апаратын жазыққа шығасың. Бұл жол салт жүріске ғана ыңғайлы. Бала-шаға, кемпір-шалмен жолың күншілікке ұзарар. Батыр осының бәрін есептеп, сай тарамданар тұсқа екі жігітін қойған еді, жорғалаған тышқан өтсе де хабарын біліп отырады.

	– Мақұл.

	Досжан мен Рақыш еңістегі аттарына қарай беттеген.

	***

	Жүрт келіп жайғасқанша етпісірімнен аса уақыт өтті. Құндақбай босқан жұртқа қарап тіксініп қалған. Мүлдем әлсіз. Түйіншектерін арқалап, телім-телім болып, балаларын бірі арқалап, бірі жетелеп шұбырып келді. Бес-алты арба болған екен бәрін сайдың аузында қалдырыпты. Жігіттер мінген азын-аулақ жылқы болмаса мал жоқ. Тышқақ лақ қалдырмай тонаған үкіметіңнің аузын... Іңірде қоңырбөріктің екі ауылының жұрнағы кеп қосылды. Сол кейіп. Қазақ осындай күйге түседі деп ойлап па еді, сүйектері арсиып, қарасу жұтса аш өзегіне түсіп кетейін деп тұр. Көздері жалаң-жалаң етеді, ырқына жіберсең көшке керек азын-аулақ тұяқты шикідей жемек. «Сұмдық-ай, – деді батыр іштей. – Сұмдық-ай, мынау расымен қазақ па? Шырылдап қорғар еркек торғайы жоқ неткен сорлы ұя еді бұл... Екі-үш әртелдің малын айдап әкетіп, қоймасын тонап осыларға үлестірген біз сорлыны «банды» дейді. Ал қынадай қырылған қазақтың обалына қалғандарды кім дейміз?»

	– Мұқаш?! – деді батыр. Беліне қылыш асынған дембелше жігіт ағасы бұған жақын келген.

	– Досекең мініп келген торы атты сойыңдар, бәрібір тік асуға жілігі шыдамайды...

	Мұқаш:

	– Құп, батыр, – деді де жігіттеріне қарай кетті. Қарғы адым жерде тас үстінде қалқиып отырған Досжан тұнжырап, жерге қарады. Әулетінің мақтанышы, түлігінің малбасы болған, атасы жүген-құрық салдырмай сетер ұстаған қасқа айғырдың соңғы тұяғы еді бұл торы ат. Малайсары тауындағы тасқораға тығып ұстап, елге азық іздеп түн қата талмай жортқандықтан күйі кеткені рас. Енді, міне, Досжанға көп уақыт серік болған, ауылды асыраған арғымақтың өзі де азық болмақ...

	– Жігіттер жабылып, жылқыны тез-ақ жəукемдеп тастаған. Етті жапырақтап бөліп бермек еді жұрт лап қойып, қырқысып қала жаздады. Мұқаш пен Молданазар мылтықпен жасқап, әрең кері қайтарды.

	– Әй, жігіттер, – деді Мұқаш сарбаздарға. – Бір-бір қазанға жауапты боласыңдар, бір бұрқ еткеннен кейін бөліп бере беріңдер... Шыдамайды...

	– Отты түтіндетпей лаулата жағып, көгілкім түтіннің өзін әйелдерге арша бұтасымен сейілттіріп отырып, ет асты. Көбігі екі алынғаннан-ақ түсіріп, жігіттер қанжарларын жалаңдатып, елге бөліп бере бастады. Бір жылқы көп халықтың жұмырына жұтын боламағанымен жүрек жалғағанға жарады. Шала піскен етті қомағайлана асап, ыстық сорпаны қақала-шашала ішкен жұрт өзегіне қан жүгіргеннен әлсіреп, талмаусырай бастаған. Балалардың қыңқылы да сап тиылыпты. Жігіттер әкелген бір жілік етке зауқы соқпай, қол сыртымен қайтарған Құндақбай үш ауылдың басшыларын шақыртты. Олар жедел-ақ келген. Бір топ адам бөлек отырып, сапар барысын пысықтап алды. Құндақбай мен төрт жігіт көш алдында жүріп отырады, қалған сарбаздар мен Досжанның жігіттері соңынан, елді ұзатып барып қозғалады. Құндақбай көштің екі қапталына мерген екі жігітін бекітеді. Осыған келісіп, тарасқанда дала тастай қараңғы болып еді. Күндіз көз шырымын алып алған Құндақбай ұйықтамады, шалқалай жатқан күйі ойланды, әлдекімді көрмегендей болып көңілге алаң түсіп еді. Апақ-сапақта жаңылған шығармын деп өзін жұбатқан. Айнала жым-жырт, тіпті, қарсақ шәуілі де естілмейді, ел ұйқысы тыныш. Көңілі алабұрта берді.

	– Е, құдай, бетін ары ете гөр, – деп батыр бір аунап түскен. Сосын шалқалай жатып, аспанға қарады, төніп тұр. Жұлдыздар жап-жақын. Батысқа қарай бір жұлдыз ақты. Мерген сол жатқан күйі ернін күбірлетіп, бетін сипаған. Бұл жортқалы қанша қазақтың жұлдызы ағып түсті, қаншасы көмусіз қалды, мына келгеннің қаншасы аман қалады, қаншасының сүйегі далада қалады...

	Таң сібірлей бастағанда етек жақтан ат тұяғының үні шыққан, мылтығын ала ұшып-түрегеліп еді, Қажым екен. Арындаған күйі тура қасына келген:

	– Батыр, қызылдар тура осылай салып келеді! Аттан! Тез тұрыңдар!

	Ел сүйретпедегі шоқпытына жүгіріп еді, Құндақбай ақырды:

	– Тастаңдар, үлгермейсіңдер!

	Кеште құрған жоспар бойынша Құндақбайлар тез алға түсіп, атқа жайдақ мінген, жаяу-жалпылаған жұрт соңдарына ілесті. Сарбаздар Беляев әскерін тосып алмаққа, биіктеу жерлерге орнығып жатыр. Бұлар ұзай бере соңдарынан сатыр-сұтыр мылтық үндері шыққан. Жұртты тезірек әкетпекке жанығып жүрген Құндақбай алдағы жартас басынан қараңдағанды байқап қалды. Көзі алдамапты, пулемет. Тар ауыздың екінші қапталында да бір адам қараңдайды. Атаңа нәлет комиссар тағы алдап кетті, бастысы тура осылардың жолына, аулақтау апарып пулемет қоюына басы жеткенін айтсаңшы. Сайдан шығар жердегі жартастарды Беләйіп қайдан білсін, оны Үшбұлақтың етегін ала отырған переселендер де білмейді. Тегін емес... Күдігі күшейген мергеннің:

	– Кері! Қайт артқа! – деген даусына ілесе екі пулемет сақылдап қоя беріп еді. Бұл кезде шегіне атысқан сарбаздарды өкшелеген отряд та тақалып қалды. Қашқын қазақ екі оттың ортасында, бұрқыраған оқтың өтінде аласұрды. Мерген пулеметпен екі араны көзөлшем жасап, содан кейін қия беткейге өрмелей жөнелген. Ілбісіндей еппен басатын батыр жатаған тастарды паналай жүріп, биіктеп, пулеметшілердің ту сыртына шыға келді. Аналар не болғанын түсініп те үлгермеді, сарауыздың бармақ оғы екеуінде қас қағымда жұлып түскен. Құндақбай төменге қарап еді өңешіне өксік тығылды. Қырылып жатқан қазақ, ыңырсыған жаралылар. Баласын құшақтаған әйел жартасқа сүйенген қалпы жантәсілім етіпті. Баланың жарты шекесі жоқ...

	Пулеметтердің үні өшкен соң Беляев отрядының да аптығы басылып, берекесі кетті. Құндақбайларға жол ашық, тез арада тарта жөнелсе болар еді, бірақ жаралыларды тастауға болмайды. «Шайтансайда» бәлішебектер жаралылардың бәрін атып тастап, дін аман қалған екі-үшеуді ғана айдап апарыпты.

	Жаралы күйде сытылып кеткен мұның өзін «Құндақбай өлділеп» сүйіншілеген екен.

	Мерген өзі шыққан биіктен Беляев отрядының алақандағыдай көрінетініне қуанды. Қашқындарды тып-типыл етуге қолайлы, – деп пулемет қойған жер енді отрядтың өзіне аран болмақ. Құндақбай жиырма-отыз қадамдай қиялай жүгіріп бір тастың қалтарысына жата кетіп, ата бастады, көзіне көрінгенді құтқармады. Басында шошақ бөркі бар екі сарбаз сұлқ қалды, қара шапанды біреудің қақ маңдайынан оқ тиді... Құндақбайдың жалқы оқтары отряд үстінен жалаңдай төнді. Бас көтере алмай қалған сарбаздары да оңтайлы сәтті пайдаланып, оқ атуға ыңғайлы жерге орнығып алып, жайғай бастады. Қатары сирегенін байқаған солдаттар қашуға айналған, осы кезде Құндақбай атысты сиретті. Оның өз есебі бар еді, ойы алдамады. Сарбаздардың тарсылы сирегенін пайдаланбақ болған Беляев орнынан тұрып, «Назад!» деп ары қарай қашты. Құндақбай асықпай көздеді, бүкшиіп жүгірген Беляев бір тастың жанына жете бергенде шүршені басып қалған. Қолы сүйінді... Мерген орнынан көтеріліп, жартас басынан ышқына айғайлады:

	– Өл, Беләйіп, өл! Тозақтың отына өртен! Ит! А-а-а!!!

	Мергеннің қапалы да қаһарлы даусын тастар жаңғыртты.

	***

	Беляев отрядынан аз ғана солдат құтылды. Өлгендерінің сүйегі сол шашылған күйі қала берді. Қара шапанды Рақыш екен. Тау ішіне тура кіруге жүрегі дауаламай айналаны тіміскілеп жүрген отрядты арам ойын жүзеге асырып, Құндақбайды екінші мәрте қақпанға түсірген осы болды.

	– Ит-ай, – деді батыр оған қарап тұрып. – Кешегі жиыннан соң кеткен екенсің ғой... Қап-ай.

	Осыдан соң сарбаздар аман қалғандарды жинауға кірісті. Үш жүз қаралы қазақтың жиырма шақтысы ғана тірі екен. Олардың да жартысы жаралы. Құндақбайдан бес сарбаз шығын. Серіктерінің сүйегін бір жерге жинастырғаннан кейін Молданазар сұраулы жүзбен батырға қарап еді Құндақбай басын шайқады. Жерлегенге уақыт тығыз. Сарбаздар бос жүрген жылқыларды ұстап, адамдарды екі-үштен міңгестірді.

	– Ал аналарды қайтеміз? – Молданазар тым ауыр жараланған екі-үш адамды меңзеді. Досжанның ішін оқ жырып кеткен екен, аппақ болып ішмайы көрініп тұр, оң бүйірінен қан сыздықтайды. Жолға шыдамайды. Ортан жілігін оқ паршалап, бебеулеп жатқан бозбаланы да арқалап жүргеннің жөні бары шамалы...

	– Құреке... – Досжан әзер сөйледі. Құндақбай Досжанның жанына барып тізе бүкті. – Құреке, ризамын, ризамын... Мыналарды құтқарыңыз, ал біз жазғанды көрерміз. Тәңірімнің татырар дәмі, көрсетер жарығы түгесілді-ау деймін... Масыл болмайын, жүре беріңіз...

	Құндақбай Досжанның білегін ақырын ғана қысып, разылығын білдірді. Сарбаздардың бірі мата әкеліп, Досжанның ішін тарта байлап еді, шүберек әп-сәтте шылқып кетті. Өзге сарбаздар шейіт болғандардың бетіне бір-бір уыс топырақ сеуіп жүр. Шашылып жатқан өлік...

	– Батыр... – деді көзімен айналасын шолып шыққан Досжан бұған қиыла қарап. – Маған өз қолыңызбен топырақ салыңызшы...

	Құндақбай не дерін білмеді, жерден бір уыс топырақ алып, орнынан көтерілді де:

	– Бақұл бол, бауырым, – деп Досжанның кеудесіне шаша салып, теріс бұрылып кетті.

	– Бақұл болыңыз, аға...

	Сәлден соң отыз қаралы адам Сатылыны бетке алып жүріп кетті. Зар қаққан бозбаланың даусы көпке дейін естіліп тұрды. Көптің соңында ілбіп келе жатқан Құндақбай атының басын тартып, тоқтады да, жаралылар қалған жаққа қимай қарады.

	– Бір Құдайға тапсырдым сендерді...

	Ақ-қызылмен он алты жыл алысқан атақты Құндақбай мерген осы «Кісіқырылған» атанған қырғыннан кейін қазақ даласына қайта оралған жоқ.





ЖОЛБАРЫС ЖЫМЫ


	Қамыс арасындағы шағын алаңқайда тұрған үш ат бірден батысқа қарай құлағын қайшылап, оқыранды. Жас қамыстан бауланып жасалған күрке ішінде жатқан ұзын бойлы, жауырынды қара жігіт әбжіл қимылдап бесатарын алып, іргедегі қалыңға сүңгіп кетті. Көрші күркедегі қос жігіт те жүгіре басып әр тұсқа тығылды.

	Жануарлар алдамапты, бір мезетте қалың қамыс арасынан салт аттының төбесі көрінген, Естеміс екенін жалпылдаған жалбағайынан танып, жігіттер тасадан шықты. Естемістің жыртық шекпенді біреуді айдап әкелгенін бұлар қамысты жарып, алаңқайға шыққанында бір-ақ білді.

	– Әй, Естеміс, мынауың кім? – деді ұзын қара ортада сүмірейіп тұрғанға ожырая қарап.

	– Е, қазір өзі айтады гой, – деді Естеміс аттан түсіп жатып самарқау ғана. – Әр түпке тығылып жүрісі жаман иттің...

	Сосын: – Уһ, тақым талып кетті ғой, әкең, – деп жалбағайын шешіп маңдайын сүртті де анаған зілденіп: – Сөйле, – деді.

	– Әуелі су беріңдерші, мына дүлейлерің алды-артқа қаратпай шөлден өлтіре жаздады.

	Расында қамыс арасымен жаяу салтақтаған тұтқын терге малшығыпты.

	Әзер тұр. Бел жазбақ болып жерге шалқалап жата кеткен Естеміс басын жұлып алып, алара қараған:

	– Әй, оттама!

	Ұзын қара мырс етті де жігіттердің біріне иек қағып еді, анау шекпендінің қолын шешіп, торсықпен су ұсынды. Тұтқын сылқылдатып сіміріп жатыр еді:

	– Жә, жетер, ыстығың ішіңе түсіп, тіл тартпай кетіп жүрерсің, – деп қайта жұлып алды. Мынаны жігіттердің ешбірі жақтырып тұрған жоқ. Ұзын қара оларды түсінеді, иттікті көп көргеннің иісшіл келетіні бар.

	– Кімсің?

	– Мен Ыбыраймын, Құйғандағы қойшы Ыбырай...

	Ұзын қараның есіне әлдене түскендей бұған жақын келді.

	– Қарамыс байдың балаларымен бірге сотталған сен емес пе?

	– Иә, мырза...

	– Мені танып тұрсың ғой?

	– Иә, атақты Көлтайды білем ғой...

	Көлтай қарқылдап күліп жіберді:

	– Бұл күні атақты Көлтай жоқ, ұры Көлтай, жырынды Көлтай, банды-құлақ Көлтай бар. – Сен мұны білмеуші ме едің? – деп Ыбырайға сынай қарады.

	– О не дегенің, батырекесі? Өзім Қарақолдағы абақтыдан қашып, телім-телім боп ел шетіне ілінгеніме бір аптадай ғана болды. – Ыбырайдың маңдайынан шүмектеген тер басылмады. – Орақтытөбеге бір-екі түнеп, Жиделіні жағалап жортып келе жатыр едім мынау жолыға кеткені, – Ыбырай Естемісті иегімен көрсеткен. – Аман жоқ, саулық жоқ... одыраңдап...

	Естеміс қалғып кеткен еді, мұның сөзін естімеді, естісе оңдырмас еді.

	– Малмандай болды ғой, жаның қысылып тұр ма? – Көлтайдың өз серігін тілдегенді жақтырмағаны даусынан білінді.

	– Қапырық...

	Ыбырайдың мұнысы рас енді, Сарыесік-Атыраудың аптабында, үп еткен жел өткізбейтін ну қамыстың ортасында отыру азаптың зоры. Мына жігіттер үйреніп кеткен секілді, ал Ыбырайдай жаңа келгендердің өкпесі қысылып, қайраңға шыққан балықтай тыпырлап қалатыны бар.

	– Жарайды, ана көлеңкеге отыр, – деді Көлтай күрке жақты меңзеп. Ол жыртық шекпенді, шоқайынан көрінген жалаңаш еті күстен жарылып, қанап тұрған жалақ ерін Ыбырайға илана бастап еді. Жанына жігіттерін пақырып сұраулы жүзбен қарап еді тұтқынға су берген Оразбай күңк етті:

	– Өзіміз әрең жан бағып жүргенде бұл сорлыны қайтеміз? Жөніне жүре берсін, қашқынды іздеген отряд та ізімізге түсіп, мүлдем қысылып қаламыз...

	Көлтай Исаға қарап еді, үндемеді. «Ерік өзіңде, мерген», – дегендей бұған тік қарап тұр. Көлтай Ыбырайымның жанына барды. Жігіттер де келіп, төне тұрды.

	– Не ойың бар?

	– Е, балшебек пен мілисә біткеннің бәрінен қашып, тазы қуған қоянның күйін кешкен менде не ой болсын, – Ыбырайдың көмейіне өксік тығылды. – Ауылды шыр айналып, әр сексеуілдің түбін пана етіп жүремін де. Өзен жағаласам өлмеспін, өлсем өлексем осы топырақта қалсын...

	– Бізге қосыламысың? – Иса бұған алғаш рет тіл қатты.

	– Жалғыз тентіреп жүргеннен жақсы ғой...

	– Асықпа, ойлан, – деді Көлтай. – Кері жол жоқ...

	– Мейлі, – Ыбырай басын тік көтеріп, алысқа көз салды. – Сендермен біргемін!

	Осыдан кейін жігіттер бұған аздан тамақ беріп, біраз әлдендіріп алды.

	Көңілі жайланған Ыбырайды ұйқы айналдыра бастап еді. Маужырап отырып:

	– Е, жарықтық, осы маңда кезінде жолбарыс болған екен, ә? – деді.

	– Жолбарыс түгілі бұл маңда қазақ та қалмай барады, – деп Көлтай дүңк еткен.

	Ыбырай ұйықтап кетті. Көлтай оған ұзақ тесілді. Мұны біледі, барыс жылы кәмпескеге келген белсенділерге қарсылық көрсетіп Қарамыс байдың шаңырағы ортасына түскенде қарсылық көрсеткен бір топ адаммен бірге осы Ыбырайды да «контра» деп тұтқындап, Бақанастағы абақтыға қамаған еді. Ол кезде азын-аулақ малына тиіскен ауылнайды сілейте сабағаны үшін қамауда жатқан Көлтай «Кіші Қазанның» ыстық қазанына қуырыла бастаған ауыл-аймақтың хабарын сол тұтқындардан біліп, қатты ширыққан болатын.

	Мұны сотқа апара жатқан жолда осы Естеміс пен Иса құтқарған еді. Балуан денелі екі жігіт тоғай арасынан ат ойнақтатып шыға келгенде мілисә боп қоқиып келе жатқан Тышқанбай мен Алдабергеннің есі шықты. Ат үстіндегі орыс нәшәндік тапаншасына жармасып жатыр еді Естеміс құйғытқан күйі бүріп түсіп, кәмəндірдің бақ етуге шамасы келмеді. Бұлар үш мілисәнің бар қаруын сыпырып алып, өздерін байлап, арба үстіне жатқызып кеткен болатын. Содан алты жыл өтті, осы өлкенің бар бәлшебегі Көлтайды іздеп жүр. Әсіресе ана Тышқанбай: «Көлтайдың түбіне жетпей тынбаймын», – деп қатты ширығып алыпты. Ол қазір бөлім кәміндірі болып, айдарынан жел есіп тұрған көрінеді. Ал, басқа тұтқындардың жолы болмады, Қарамыс байдың түтіні ұлардай шулап итжеккенге айдалды, жалшы-малайлары түгел сотталып, абақтыға қамалды. Мына Ыбырай солардың бірі...

	Көлтай аузы аңқиып жатқан Ыбырайды аяп кетті, тоз-тозы шығыпты. Жағасында биті өріп жүрген көйлегінің алқымынан ет қашқан ойдым-ойдым төс сүйегі мен арсиған қабырғалары көрініп тұр.

	***

	Жігіттер екі-үш апта тырп етпеді. Бұл жерден ұзап барып, азыққа аң аулап, қырғауыл, елік атып әкелгендері болмаса, еш қарекет жоқ, жатыр. Тек Көлтай мен Естеміс араға екі-үш күні салып, кезектесіп бір жаққа аттанады. Бір таңда Көлтайдың аты ақ көбік болып оралды. Оразбайды оңаша алып шықты да екеуі біраз күбірлескеннен кейін бұлар жолға жиналды. Естеміс берген торы атқа жарбиып алған Ыбырайдың бұл алғашқы тапсырмасы еді. Оразбайда үн жоқ, қалың қамысты қақ жарып бұқа мойны күжірейілі алда кетіп барады.

	– Ау, Ореке, қайда барамыз?

	– Бара көресің...

	Осыдан кейін екеуінің арасындағы әңгіме үзіліп қалды. Қамыстан шығып Құйғанға қарай бет алғанда Ыбырай ауыл аралармыз деп ойлаған, олай болмады, жеті-сегіз шақырымнан соң қайта қамыс ішіне кірді. Жүргіншіден гу етіп көтерілген маса мен сонаға таланған аттар пыр-пыр етіп, тура басып келеді, жолды білетін секілді. Бір кезде сопаң етіп ашық жерге шыға келгендерін Ыбырай байқамай да қалды. Ол жерде де қамыс күрделер түр екен. Оразбай аттан түсіп:

	– Қайрақбай, менмін! – деп дауыстап еді әр тұстан қамыс сыбдырлай бастады. Бұлардың ту сыртынан:

	– Ореке, ассалаумағалейкүм, – деген дауыс шыққан. Ыбырай селт ете түсіп, жалт қарады. Арқа жақта қызыл өңді, дембелше келген, орта бойлы жігіт мылтығын көлденең ұстап тұр екен. Саптама етігі, бір етегі белбеуге қыстырылған жеңіл шекпені бітіміне жарасып, жортуылдың адамы екенінен хабар беретіндей.

	– Уағалейкүм.

	Оразбай мен Қайрақбай амандасып болғанша, әр тұстан он шақты жігіт сопаң етіп шыға келген. Бірінде шиті, бірінде сарыауыз мылтық, қарулары ала-құла.

	– Бері қараңдар, – деді Оразбай жігіттерді жиып алып, – Жағдай қиындап барады. Көлекең Ақкөл жаққа барып қайтты, «сұмдық боп жатыр» дейді. Ақшабай қарияның үй-іші түгел аштан қырылып қалыпты. Бір ай бұрын ғана ет апарып бергенде «жарты дорба талқан қалған еді, жақсы болды» деп мәз боп қалып еді... Батыр көрші үйдегілердің де күп болып ісіп, иістеніп жатқанын айтып келді. Енді тоқтамай қимылдауымыз керек, жігіттер.

	– Рас, Ореке, жаман хабар келіп жатыр. Елде аң ататын қару жоқ, сыпырып алыпты, тышқанға тұзақ құрып тентіреп жүр. Жалғызілік жүрген адамды ұстап алса «бандылармен байланысың бар», – деп сорлатады екен. Өткенде Оңғар ағаны атып тастапты, әйтпесе, бұл жердің қазағы ашыға ма... – деді Қайрақбай түйіліп.

	– Тапсырма мынау, бүгін бірнеше аң атып, мүшелет, тұздап, жел қалтырыңдар. Содан кейін екі-үштен бөлініп, Қарой, Ақкөл ортасындағы ауылдарға таратыңдар.

	– Жарайды, аға, тек...

	Қайрақбай күмілжіп еді Оразбай тез-ақ іліп әкетті.

	– Білеміз. Ана Алтаев дегеннің отрядынан басқа Алматыдан тағы бір бөлімше келіпті. Кәміндірі Біләл деген біреу екен, тым қату көрінеді. «Көлтайды тауып бер!» – деп елдің апшысын қуырып бара жатыр, – дейді.

	Оразбай Қайрақбайдың иығына қолын салып, жас жігіттерді бір шолып өтті. Көбі отызға да келе қоймаған, қорланған қарындас, кісі қолынан өлген әкенің намысын жыртып жүргендер.

	– Жігіттер, сақ болыңдар. Бірақ тама келгенше аптасына екі рет аттанып, елге азық жеткізу керек. Аштық үдеп, тұтас ауылдар қырылып жатыр, бала-шағаның да обалынан қорықпайды екен бұларың, – дегенде Оразбайдың даусы дірілдеді.

	Қайрақбайлардан шыққаннан кейін Оразбай кері жолға түспей Жиделі жаққа тартты. Ыбырайда үн жоқ, соңынан ілесіп келеді. Өзеннің жіңішке саласына келгенде, екеуі тоқтап сәл тыныққан.

	– Жігіттерді неге бөлек отырғызғансыңдар? – деді Ыбырай жағадағы ұсақ тасты суға лақтырып отырып, Ер-тоқымын түзеп тұрған Оразбай бір күрсініп алды.

	– Оларға Көлтай керек, Естеміс, мен керекпін, Ыбеке, әскер кезігіп қалса жас жігіттерді аң аулап жүрген жай қазақ екен дейді. Ал бізді бұл маңдағы әр ит танып алған. Оның үстіне қалың топ болмай бөлек-бөлек жүрсең жымың білінбейді...

	Осыны айтып Оразбай атының айылын тартпаққа ыңғайлана берді де өзенге қарап:

	– Астапыралла! – деді. Ыбырай басын жұлып алып, баяу ағыста қараңдап бара жатқанды көрді. Әуелде ажырата алмай анықтап қарап еді, шашы жайылған әйелдің өлігі екен. Одан кейін тағы бір мәйіт ағып өтті. Жаңа ғана өзі су ішкен өзеннен өлік ағып жатқанын көрген Ыбырайдың жүрегі көтеріліп, сол отырған жерінде лоқсып жіберді.

	– Тездет! – деді Оразбай атына қарғып мініп. – Жақын маңда әке-шешем отыр еді...

	Екеуі арна жағалап шаба жөнелген. Сәлден кейін қалың тораңғының ортасындағы қара үй көрінді. Бұлар ат басын тартып, құлақ түрді. Тып-тыныш.

	– Сен осында қала тұр, – деп Оразбай аяқ жүріспен үйге жалғыз кетті.

	Ыбырай оның аттан түсіп, үйге кіріп кеткенін анық көріп тұрды. Бір мезетте сыртқа шығып, керегеге сүйеніп отыра кетті. Оразбай мұны да, тұтас дүниені де ұмытқандай, еш хабар бермейді. Тағаты таусылған Ыбырай сақтана отырып, үйге жақындап, аттан түсті.

	– Не болды, Ореке?

	Оразбайда үн жоқ, сұп-сұр болып көкжиекке қадалып қалыпты. Ақырын ішке сығалаған Ыбырай шалының өлігін күнтақтап отырған кемпірді көрді.

	– Әкем ғой, – деді Оразбай осы кезде тістеніп. Ыбырай ішке кірді.

	Қарияны қақ маңдайдан шапқан екен, жарты шекесі жоқ. Екі-үш күн өткен секілді, құмның аптап ыстығынан иістеніп, бұзыла бастапты. Ақселеу шашы дудыраған кемпірде тіл жоқ, екі көзі алақ-жұлақ етеді.

	Оразбай мен Ыбырай шал сүйегін қаусыра құшып алған кемпірден әзер алып, үй жанынан белден келер шұңқыр қазды да, соған көмді. Осы кезде ғана әйел дауыс шығарды. Дауыс болғанда да:

	– А-а-а! А-а-а! – деген қорқынышты үн ғана.

	– Сен жігіттерге аттан, – деді Оразбай. – Көлекеңе айт, мені сөкпесін, іздемесін, енді таппайды. Мен шешемді алып басым ауған жаққа кетемін. Жел қуған ебелекке де бір сай кезігеді ғой, маған да пана табылар мына даладан. Ыбырай үнсіз басын шұлғыды.

	Ол қосынға қараңғыда оралды. Көлтай оның бұл жүрісінен тіксініп қалып еді.

	– Оразбай қайда?

	Ыбырай болған оқиғаны бастан-аяқ айтып берді. Көлтай көпке дейін үнсіз отырып, бір мезетте:

	– Иманды болсын, – деп бет сипап, орнынан тұрып кетті.

	***

	Екі күттен кейін елең-алаңда ат дүбірінен оянды. Бұл ұшып түрегелгенде күркелер ортасында состиып тұрған Көлтайды көрді. Атты Қайрақбай екен.

	– Аға, тезірек кету керек, отыз қаралы әскер тура осылай салып келеді.

	– Біз бытырап әзер құтылдық.

	– Тез! Тез, атқа қоныңдар!

	Бұлар лезде жиналып, Көлтай қамыстың басқа бетіне қарай бастады. Жүз қадамдай күрген соң алдарынан доңыздар таптаған сүрлеу шықты да соған түсіп жүріп отырды. Ыбырай бір айдан бері бұл жерде соқпақ барын қалай байқамағанына қайран қалды. Төрт жігіт осы сүрлеуменен айналып сыртқа шыққанда бұлардың қосыны болған жерден шаң-шұң орысша боқтық естіліп жатыр еді.

	– Былғары күрте ме? – деді Көлтай Қайрақбайға қарап мырс етіп. Бұлар Алтаев деген мұрты едірейген комиссарды солай атайтын.

	– Cол.

	– Атасының басын ұстасын! Кеттік, жігіттер, – деп Көлтай атын тебініп шаба жөнелді. Милиция жасағы қамыс ішінен шығып, жинақталып үлгергенше бұлар ұзап кетті. Қуғыншылар біраз далбақтап қуған болды. Сарыесік-Атыраудың сары құмына тартқандарын көріп, тоқтап қалды. Бұлай беттемейді. Алматыдан келген әскердің бірнеше мәрте аузы күйген. Бір жолы Алтаевтың әскері қырылып қала жаздап әзер оралған.

	Ол кезде Көлтай мен Естемістің үстінен түсе жаздап еді. Бұлар Бетпаққа салды. Жаңа келіп, желігіп жүрген командир отрядын бастап, қыр-соңынан қалмады. Бұлар да аса ұзап кетпей алыстан қараңдап, қаша берді. Иіржалға дейін теңдетіп ілестіріп отырды да бұл маңның әр шұқырын білетін екі жігіт сағымдай ғайып болды. Көлтайдың есебі дөп шығып еді. Үйренбеген жылқыға құм ішімен жиырма-отыз шақырым далақтау – өлімге тең. Алтаевтың әскері кері жол таба алмай адасып, біраз жылқысы шөлден өліп, азып-тозып Бетпақтың шеңгелінен әзер сытылыпты.

	* * *

	Көлтай жігіттерінің басын қайта жинай алмады. Осыдан екі апта өткенде Біләл кәміндір дегеннің қуғынына ұшырап, тағы құм ішіне кіріп құтылды. Тықыр таянғанын сезген қасқырдай Иса, Ыбырайлардың қабағы салыңқы. Балаң мінез Қайрақбай ғана бұлардың қасына ілескенін мәртебе көріп, оны-мұны айтып күлдіріп қояды. Жігіттер Иірдің Балқашқа құяр тұсына барып біраз уақыт бас сауғалап, тек күздің қара суығы сезіле бастағанда Құйған жаққа оралды. Екі-үш күн тыныққаннан кейін Көлтай Қайрақбайды оңаша шығарып, жұмсап жіберген. Ол таңда оралды. Екі езуі екі құлағында:

	– Сүйінші, аға, сүйінші! – деп ыржиып тұр.

	– Ай, Алла-ай, қалағаныңды ал, Қайрақжан, қалағаныңды, – деп Көлтай беліндегі күмістелген белдігін кездігімен қоса шешіп, Қайрақбайға ұстата берген.

	– Ал, айт...

	– Ұл, аға! Жарты ай бопты...

	Көп айдан бері тоқтаусыз түз кешіп, құм кешіп, тағыша жортып, жабыққан жігіттер үшін Көлтайдың қуанышы қара бұлттан жарқ еткен жасындай әсер етті. Бір-бірін құшақтап, құтты болсын айтысып, мәре-сәре болысты.

	– Жігіттер, – деді Көлтай. – Ат үстінен түспегеніме алты жыл болды, мен қашқын атанғанда туған күшікті әке болып мейірленіп бір иіскей алмадым. Ол мені танымайды. Жол түскенде ылғи ұйықтап жатады.

	Көлтайға әлдебір ыстық сезім лықсып келген, өзін әзер тежеп:

	– Мына жаманды барып иіскейін, ә?! – деп күліп жіберді.

	Иса:

	– Еметайым езіліп тұр де, батырым. Бар, бар, – деп Көлтайды арқадан қақты.

	– Ай қарап, қамыс ішінде доңыз қуалап жүре бермей, бізге де өнетін жерге дән егіп кету керек еді, – деп Ыбырай ойын қыстырып қалды. Тек Естеміс ойланып тұрып:

	– Сәл сабыр етсең қайтеді, аңдушы да, сатқын да көп, – деп еді, Көлтай:

	– Жо, барам, досым, ренжіме. Балқияны да көрмегелі 4-5 айдың жүзі болды, дәл сол маңға Былғарың жолай қоймас.

	Өз үйі аңдулы болғандықтан, Көлтай Іленің Балқашқа құярлығындағы əртел, калхозға қосыла қоймаған балықшы ауылдардың біріндегі Балқия деген қызбен көңіл қосып еді. Мұны өзім дегеннен басқа ешкім білмейді, тіс жарған емес. Ұлы қуаныш үстінде ғана айтып тұр. Бұл әңгіменің шеті жетсе Тышқанбайлар ештеңеден именбес. Әуелде бәйбішесін қамап қойып, мұны сол арқылы ұстамақ болған екен, ауыл шалдарының айғайынан, ағайынның назасынан қорқып, беті қайтыпты. Ал, шалғайдағы Балқияны білсе...

	– Мен таңмен аңға шығайын, елік атып, төменгі ауылға түсем, ал арғы күні түнде бәрің келе қалыңдар. Жаманымның шілдеханасына бір-бір жілік тартайын сендерге, – деп Көлтай кесімді сөзін айтты.

	***

	Ертеңіне Көлтай аңға кеткен соң жігіттер де өз шаруаларына кірісті. Естеміс пен Иса құм арасын үңгіп қазып, Ыбырай мен Қайрақбай сексеуіл отап әкеліп, шегендеуге көмектесті. Құмның суық түніне күрке қауқар болмай бара жатқандықтан жігіттер жеркепені кең, қысқы баспанаға жарайтындай етіп жабдықтауға кіріскен еді. Мұны бітірсе жанынан тағы бірін қазбақ. Иса шебер екен, арбиған сексеуілді өре тастап, жеркепенің төбесін де жапты. Қайрақбай отап, Ыбырай тасып, қалың қамыспен үстін бастырып, топырақпен көмді. Кеш батқанша жігіттердің сілесі қатқан. Жұмақтай көрінген жеркепе ішіне сүріне құлағанда бәрі де жар иісін, отбасы жылуын қатты сағынғандарын сезінді. Одан соң мына аласапыран дүниені ұмытқандай бейкүнә ұйқыға кетті.

	Таң алагеуімде Естеміс бірінші оянып, жинала бастады. Иса басын көтеріп:

	– Қайда барасың? – деп еді қайырылып: – Көлтайдыкіне құр қол барғанымыз жарамас, сорпа-суына бір-екі қырғауыл ұстайын, – деді. Аңдушы көп болғандықтан, жігіттер бейберекет мылтық атпайтын болған, оқ-дәрі де санаулы.

	– Жөн екен, мен де барайын. Екеулеп тұзақ құрсақ тезірек болар, – деп Иса да жиналды. Екеуі сыртқа шығып кетті.

	Бұлар кепеге түс ауа бір-ақ оралды. Ұзақ ұйқыдан беті домбығып, алаңқайда керіліп-созылып жүрген Қайрақбай бұларды көріп:

	– Келдіңіздер ме, Ыбекең қайда? – деді. Естеміс бойын жиып ала қойған.

	– Қашан тұрдың? – Жарты сағаттай боп қалды... Иса Естемістің ойын түсіне қойды: – Жаман ойлама. Осы маңда жүрген шығар...

	– Өткенде Оразбайды тастап, түн қата оралғанда секемденіп ем...

	Естеміс тағы бір ойдың ұшын шығарды.

	– Рас-ей, – деді аңғал Қайрақбай бұларға таңырқай қарап, – Содан екі күн өткенде мілиса төбемізден түскен жоқ па?

	– Сабыр, жігіттер, күтейік, – деді Иса көп айдан бері серік болған адамды қимай. Үшеуі жанын қоярға жер таппай біраз отырды.

	Кеше кеште Балқияның үйін сұрауы жаман еді, – деді бір мезетте Қайрақбай күңк етіп. Иса шоршып түсті.

	– Айттың ба?

	Қайрақбай басы салбырап, көзімен жер шұқыды. Естеміс пен Иса тұра сала жеркепеге жүгіріп, мылтықтарын алып, аптыға аттарына міністі. Қайрақбай да соңдарынан ілескен. Үшеуі қамыс арасынан шығып, балықшылар ауылына қарай шаба жөнелісті. Ауылға төрт-бес шақырым қалғанда Естеміс қамысқа қарай салды. Жапырып біраз жүрген соң алдарынан ескі соқпақ шықты. Екеуі Балқияның ауылына бір барғанында мұны Көлтай көрсетіп еді. «Бұл баяғыдағы жолбарыстардың жымы болса керек. Кең еді. Қаулай өскен қамысты осы жымды жол етіп алған қабан, елік жапырып тастайтындықтан сақталып тұр. Мен де осы арқылы ауылдың төбесінен түсемін», – деген болатын.

	Біраз жүрген соң Естеміс жаяуланып, бұларға сөйлемеңдер, аттан түсіндер деген белгі берді. Үшеуі ауыл маңына дейін мысықтабандап жүріп отырды. Жете бере:

	– Жолдыбаев, беріл! – деген айғайды естіді.

	– Үлгермедік, – деді Естеміс бұларға сыбырлап. Қайрақбай мылтығын оңтайлап еді, Иса асықпа дегендей білегінен қақты. Сөйтіп өзі алға қарай жалғыз кетті. Қиыстап барып ауыл жақты қарады да қайта оралды.

	– Түк істей алмаймыз. Отряд ауылды түгел қоршап алыпты, – деді.

	Осы кезде үй ішінен Көлтайдың айғайы естілді.

	– Әй, Тышқанбай, атпаңдар, қатын-бала шошынады! Шығам, атпаңдар!

	Естеміс қасындағы екеуге бұйыра сөйледі:

	– Тез! Кетіңдер!

	Иса бірдеңе демек еді, «Кет дедім!» – деп ызбарланды. Ана екеуі амалсыз аттарына беттегенде бұл мылтығын оңтайлап, жаңағы Иса барған тұсқа қарай бұқпантайлады. Естеміс үш соқпа тамның қамысқа жақын тұрғанын қоршай жатқан солдаттарды анық көрді. Анадай жердегі арба түбіне тығылып жастау офицер отыр. Іштей «дәу де болса Біләл дегені сен боларсың», – Естеміс оны қарауылға ала берген. Осы кезде соқпа тамның есігі шалқасынан ашылып, іштен қолын көтеріп Көлтай шықты. Қорғап жатқан солдаттар біртіндеп көтеріліп, Көлтайға еппет жақындай бастаған. Арғы тұстан Тышқанбай тұрып, алшаң басып келіп, Көлтайды желке тұстан мылтық дүмімен салып кеп жіберіп еді, ес-түссіз құлады.

	– Нәшіндік жолдас, банды Көлтай тұтқындалды, – деді Тышқанбай Біләлға жарамсақтанып. Ызалы Естеміс мылтығының ұңғысын солай қарай бұра берген. Осы кезде қалыстау тұрған Ыбырайды байқап қалды. Киім ауыстырып, үсті бүтінделгендіктен ә дегеннен көзге түсе қоймапты.

	Естемістің мылтығы шаңқ етті. Ыбырай кеудесін ұстап, шалқақтай берген. Отряд бұрыла сап, мылтық үні шыққан қамыс жаққа оқ боратты. Содан кейін Тышқанбай мен бір топ милиция солай жүгірді. Екі-үш оқ қатар тиген Естеміс сол орнында жантәсілім етіпті.

	– Арам қатты, иттің баласы, – деді Тышқанбай жерге бір түкіріп.

	** *

	Елге сабақ болсын деген пиғылмен аудан милициясын алты жыл салпақтатқан атақты Көлтай бандыны Бақанасқа, жиналған халықтың алдына қол-аяғын қайыра байлап, мойны мен аузына арқан тартып, жаралы қасқырша қырылдатып, арбамен әкелді. Түрмеден қашқан Ыбырайды «Жазадан құтылғың келсе көмектес», – деп Көлтайдың тобына қосылуға көндірген милиция бастығы Николай Разумовский еді.





БАРЫС


	Колхоздың ауыр жұмысына жегіліп ыңыршағы шыққан кер аттың митың жүрісіне жалынып Сарыбай түс ауғанда ғана Қосағаштың төбесінен түсіретін жотадан асқан еді. Көз ұшында арба көрінді. Үш адам тиеліп алыпты, біреуінің нобайы әйел адам секілді. Тастақ жол үстінде сақырлаған темір дөңгелектің даусы осында жетіп тұр. Қосағашқа дейін төрт-бес шақырым бар болғандықтан, Сарыбай арбаны қуып жетпек болып атын тебініп еді, кер атта көсіле жөнелер қайрат қайдан болсын, жілік майы кеткен жылқы тепеңдеген болды. Қорс-қорс етіп, өзінің де Сарыбайдың да берекесін алды. Ауылдан табылған ердің үзеңгі бауы ұзын бойлы, алып денелі Сәкеңе шолақтық етіп, екі тізесі әр үстіне шығып кетердей шошаңдап келеді. Төбе басындағыны арбадағылар да көріп, аттарының басын тартпаса кердің қуып жетуі неғайбыл еді. Шоқырақтап қастарына келгенде таныды, ағашаяқ Иван мен әйелі екен.

	– Ассалаумағалейкүм!

	– Молда бол, – деді Иван ыржиып.

	– О, Сәке, сәлеметсіз бе?! – Тамара да жік-жапар болып амандасып жатыр. Үшіншісі басын шұлғи салды. Керман соғысына қатысқан Иванның бір аяғы жоқ, шошайтып таяқ киіп жүреді. Патшаға қай қылығы жақпағанын құдай білсін итжеккенге айдалып, тентіреп жүріп Матай таудың етегіндегі Қосағаштан бірақ шығыпты. Бұл ауылда біраз орыс бар, орақтылардың ежелгі жайлауына олар жайғасқалы жиырма жылдан асып кетті. Он бес үйлі орыстың арасында құдай сүйер қылығы бар аздың бірі – осы Иван, әйелі де жайдары. Екеуі қазақшаға судай, көкшиген көзі, қауғадай жирен сақалы болмаса Иванды қазақ екен деп қаласың.

	– Қосағашқа тартып барамысың? – деді Иван бұған сығырая қарап.

	– Иә, жирен Мәтібейге белтемір апарамын, морт кетіпті, – деді Сарыбай мана бас шұлғыған қара шаштыға тесіле қарап тұрып. Жыға танымағанымен мұны бір жерден көргені анық. Иван ойын түсіне қойғандай мырс етті.

	– Сәке, бұл Степан деген жігіт, Қосағашқа көшіп келгеніне үш айдай боп қалды, әйел-баласымен әзер жетіпті. Түрлері аянышты еді, қазір өңдері кіріп, адамдыққа келіп қалды. Біз мына етекте шөп шауып жатырмыз, – деп Иван Көксу жаққа иек қақты. Сарыбай ұқтым дегендей ернін жымқырып, басын изеді.

	– Қай жақтың орысы?

	– Сибирякпын, – деді Степан бұған тік қарап. Сөзінен байқады мына Ивандардай сайрап тұрмағанымен, төбесінің тесігі бар екен.

	Жасқану жоқ, көздері шатынап, өңменнен өтіп барады.

	– Иә, Сібірден екен, қуғынға ұшырап, біраз уақыт Семей жақта жүріпті, одан өзіміздің Текеліні сағалаған, ол жерде күй болмаған соң бері тартыпты байғұстар, – деді Иван.

	– Жөн-ақ екен...

	«Текелі» дегенді естігенде Сарыбайдың іші алай-түлей болып кетіп еді.

	Сыр бермеді. Осыдан кейін жүре әңгімелесіп отырып лезде Қосағашқа жетті. Ауылға кіргенде бұл жирен Матвейдің ұстаханасына қарай тартты. Бір жапсары ашық, жатаған ұстахана ішінен жолаушыны көріп бері шыққан Матвей жалпақ алақанымен күн көлегейлеген. Басын шытпен шарт түйіп, өңі ыстан қап-қара боп жүретін ұстаның мұны көргенге қуанғанын жылтыраған көзі айтып тұр. Аттан түсіп, қос қолдасып амандасқаннан кейін Сарыбай ерге байланған белтемірді шешіп, Матвейдің алдына тастай салды:

	– Мынаны біріктіруге бола ма?

	Андрей жүрелей отырып, орауды ашып, темірлерді айналдыра қарап:

	– Пустяковое дело, – деді. Сосын бұны қағыта бастады.

	– Осыған бола отыз шақырым жерден сандалып келдің бе мына тұлпармен, – деп сүйектері сойдиып тұрған кер атты көрсетіп қарқылдап күлді. – Әй, Сарыбай, саған ұсталықты үйреніп ал дедім ғой, мына дәу қолыңмен балға да керек емес, темірді қыздырып аласың да жұдырығыңмен ұра бересің.

	– Әй, құрдас, оттама, – Сарыбай да күліп жіберген. – Мені көрсең қай сайтаның қозады сенің, а?!

	– Матвей шал знает что говорит, – деп ұста Сарыбайдың сом білегін қысып қойды. – Сен қартаймайсың, Сарыбай, әлі жігіт секілдісің... Жүр үйге барайық, темірді ертең аласың.

	Екеуі ұстаханаға жақын маңдағы үйге барып, өткен-кеткенді айтып отырып, Мария кемпірдің шайын қана ішті. Андрей бұл жаққа келгенде қырыққа да толмаған қылшылдаған жігіт еді. Ресейден көшкен қарашекпенділермен бірге мәңгілік жұмағын іздеп қазақ даласына келген әкесі Микола жайлы қоныс қарап, он жыл əр жерге көшіп жүріпті, ақыры осы Қосағашқа тоқтаған. Атақонысқа қонжиып алып, жер жыртып жүрген бес орысты көрген қазақтардың қаны басына шауып, Сарыбай оларды ат бауырына ала сабағанда, іс насырға шауып, пристав қамап тастаған еді. Сол уақытта Микола шал араша түсіп, ағайындарына арызды қайта алдырған болатын.

	– Бізге несіне ренжисің, балам, жағдайым жақсы болса Волга-матушканы тастап, осы жаққа тентіреп келер ме едім? – деп еді сол кезде шығарып салып тұрып. – Қазір ол шал анау беткейдегі молада жатыр. Матвей әке ісін жалғастырып, осы жақын маңдағы ауылдардың арбасын жөндеп, самауырын бүтіндеп, күнін көріп, қазаққа жаға білді. Өзі Сарыбаймен түйдей құрдас.

	Шайдан кейін Матвей жұмысына кетіп, Мәрия кемпір бұған алма ағаштар саясына көрпе төсеп берді. Ұстаның бақшасын қақ жарып ағып жатқан тау суынан салқын есіп, тән сүйінеді. Сарыбайдың ойынан Степан шықпай-ақ қойғаны, манағы суық көзқарас бұған таныс. Қайдан көрді? Текелі... Сарыбай ерні күбірлеп бірдеңе санай бастады.

	Ол кезде жиырмадан жаңа асқан, ежірейген офицер болса, қазір қырықтың о жақ, бұ жағында, – деді күбірлері. Ол Степанның түр-сипатын ой елегінен өткізе бастады. Ана қаба сақалды қырып, сұлу мұрт қойса, солдат киімін кигізіп, белге қылыш, тапанша тақса...

	***

	Сарыбайдың қырықтан енді асқан кезі еді. Патшаның «Қара жұмысқа адам аламын», – дегеніне қара қазақ өре түрегеліп қарсы шыққанының жаңғырығы тау халқына еміс-еміс естіліп жатты. Бірде Ыбырай шал сұмдық хабар айтып келді. Сарыөзекке барғанда Барыс деген бір əзірейіл шыққанын, Самсыдағы дулатқа қырғидай тиіп, үш ауылдың қазағын қырып, бесіктегі балаға дейін қылышпен шауып, өліктерді үйіп, үстіне қазақ үйлерді тастатып, өртетіп жібергенін күңірене отырып жеткізді. Ертеңіне бір қауым ел марқұмдарды жерлейін деп барса бәрін қойдай қуып әкетіп, бір шатқалда казактарына қылышпен туратыпты.

	– Қанішердің дәп өзі екен, Барыс айдап әкеткен адамдардың өлгенінен хабарсыз қазақтар жиылып, болыстан әділдік сұрап барса әлгі әзірейіл: «Бұларға оғым шығын» деп ақсақал, қарасақалға, әйел-балаға қарамай бәрін сол аулада таяқпен ұрғызып, балталатып өлтіріпті. Болыс жұмған аузын аша алмай, арашаға жарамапты. Сұмдық-ай, қандай заманға тап болдық... – деді Ыбырай қария күрсініп.

	– Тағы не естідіңіз? – деген төрде төбедей болып түнеріп отырған Сарыбай балуан.

	– Ел бүлініпті, Сәке, Қарқарада Ұзақ, Көлқамыста Әли батырлар қол жинап, қалай да солдатқа бала бермеуге бел буыпты. Тілмаш жиеннен естідім, Қапалға қалың әскер келіпті, атқа қонған мырзалар қуғыншыдан қашып, Быжыны бойлай Шаған таудың қойнына кіріп, бас сауғалап жүр екен. Қаратал қазағын қойдай қырыпты, – Ыбырай тағы бір күрсінді. – Қара Андрейдің әскері енді тау қазақтарына тиіспек екен.

	Сарыбайдың тісі қышыр ете қалған. Сөтнік Андрей деген қоқиған біреу бар. Өзі тым сұсты, қара киімі мен қою қара шашына бола қазақтар «Қара Андрей» деп кеткен. Шаршағанды білмейді, күндіз-түні қан тілеп, жүздігін ілестіріп, арғысы Сарқан, бергісі Сатылыға дейінгі аралықта жортып, қазаққа қасқырдай тиіп келеді. Бетінің шырайы бар қыз-келіншектерді әкесінің, күйеуінің көзінше зорлап, артынша тыржалаңаш далаға қуып шығады екен. Мұның досы, жазықта тұратын Тілек балуанның қолын байлап, кішкентай Қарлығашын көзіне қорлап кеткен екен, балуан қасіретті көтере алмай ұстарамен өзін-өзі орып жіберіпті. Қарлығаштың есі ауып мүсәпір боп қалғанын досын жерлеуге барғанда көрді. Жоқтау айтқан шешесінің жанында ыржалақтап отыр.

	– Сырымбеттегі Жазықбай батыр қол жиып жатыр деп естідім, – мұның ойын Ыбырай бөліп жіберді.

	– Жөн, – деді балуан тостағаның төңкеріп жатып. – ұқтым, Ыбеке, қазақтың сорын еті сүйегінен ажырағанша қайнатайын деген екен бұлар.

	Осының ертеңінде Сарыбай төрт-бес жігітті жинап, азды-көпті екі күндік жердегі Текеліге қарай аттанған. Сай, шатқалы көп тау соқпағымен жүріп отырып діттеген жерге аман жетсе, Жазықбай батырмен кеңесіп қол жимақ, әлде осы серіктерімен қосылмақ ой бар еді. Үлгермеді. Желдісайдағы ауылға жеттік-ау дегенде арбаға жегілген өгізін жетелеген кемпірге жолықты. Кемпір байғұс аңырап, жоқтау айтып келеді.

	– Апа, не болды? – деген бұларды елеместен көлігін сықырлатып, жандарынан өте берген. Арбаның үстіне көзі түсіп кеткен Сарыбай лоқсып, аттан ауып қала жаздады. Қарны жарылған жас келіншек, оның кеудесінде ала көк болып, шараналы бала жатыр. Қатарында отыздардағы жігітің сүйегі, қыл мойыннан қиялай тиген қылыш орып кеткен қалың еті ырсиып, алқымы қан аралас топырақпен баттасып жатыр. Жігіттердің бірі кемпірді тоқтатып жөн сұрамаққа қозғала беріп еді Ерден шылбырынан ұстап, басын шайқады. Есеңгіреп қалған жігіттер зарлаған кемпір ұзап кеткенше орындарынан қозғала алмады.

	Сақтық үшін шатқал ішіндегі тау жолынан шығып, қиядағы соқпақтармен жүрген бұлар сайдағы өзен басына тігілген итарқаның үстінен түсіп еді. Желдісайдың хабарын осыннан білді.

	– Ауыл іші сұмдық болып жатыр ғой, бас сауғалап тауда жүрмін, – деді Қасейінмін деп танысқан қара жігіт. – Ұзап та кете алмайды екенсің, кейде әке-шешемнің хабарын білу үшін етекке түсемін.

	– Неге тығыласың?

	Қасейін мұның сұрағын жақтырмады:

	– Тығылмай өл деймісің маған, аға. Қиқулаған көпке ілесіп арам қатқанша, жалғыз жүріп жан баққаным жақсы.

	– Жаның тәтті екен, ә! – деді Сарыбай. – Сандалып жүргенше Жазықбай батырға барып қосылмадың ба?

	Қара жігіт тыржың ете қалған.

	– Естімеген екенсіңдер ғой, Жазықбай да, Байбөрі ұста да қолға түскен. Үш күн болды Желдісайдың іші қан сасып жатыр. Қара Андрей мен арнайы жіберілген Барыс деген біреудің әскері екі шеттен тап беріп, қару-жарақ жинап жатқан қазақтардың үстінен түсіпті. Шамасы, бір сатқынның ісі болса керек, тыпыр етуге шамаларын келтірмепті. Кеше түнде Жагор тамырымнан картоп алып едім, сол айтты, Қара Андрей мен Барыс жүз елу адамды жазалатыпты. Жагор тамыр: Барыстың өзі тұтқындарды аралап жүріп, аяғы ауыр әйелдердің ішін жарды, – дейді. Ал, сен маған: «Неге қашасың?» деп кейисің, маған қайда барсам да Қорқыттың көрі, не солдат болып, айдалада өлем, не Барыс басымды алады, не осы таулардың ішінде арам қатып, шіримін.

	Сарыбай үндемеді. Біраз ойланып отырды да:

	– Жагорың сенімді адам ба? – деді. Қасейін:

	– Менен төрт-бес жас үлкендігі бар, бірақ қатарымдай сыйласады. Осы маңның қазағынан «Жагордан иттік көрдім» дегенді естімеппін, – деп бұған сұраулы жүзбен қарады.

	– Онда кешке мені соған апарасың. Ал енді сәл бел жазып алайық.

	Аткөрпесін төсеп отырған балуан итарқа жанындағы көкмайсаңы жапырып шалқасынан жата кетті.

	Күн ұясына құлай бастағанда Қасейін мен Сарыбай да жаяулатып, етекке беттеп еді. Шамасы жеті-сегіз шақырым жүргенде шатқалдың аузына жетті. Қараңғыда үңірейіп көрінген сол жақтағы сайды Сарыбай «Қызылауызға апартын осы болар» деп тұспалдап қойды.

	– Енді сәл жүрсек, Жагордың үйіне жетеміз, – деді Қасейін. Айтқандай-ақ сәлден кейін алдарынан жылтыраған шам көрінген. Арсылдап алдарынан шыққан екі нән төбет Қасейінді танып басыла қалды. Бұлар жеткенде ит әупіліне алаңдап шыққан Жагор қарағайдан қиып салған үйінің алдында шылымын сорып тұр екен, шоғы қызараңдайды. Қасейін мұны таныстырып, жөн айтқан.

	– Не бұйымтайың бар? – деді Жагор.

	– Жазықбай батырдың бір хабарын білсем, сарбаздарына жолықсам...

	Жагор махоркасын құшырлана сорып-сорып жіберді, көкжиекте қалған нұрмен будақтаған түтіні анық көрініп тұр.

	– Жоқ Жазықбай. Ұста да жоқ. Екеуін де өлтірді. Ал сарбаздары қырылып қалды, өлмегені тентіреп кетті, кеше мына Қасейінге айтып едім ғой...

	– Ең құрығанда Желдісайға барып, бір-екі қазақпен тілдессем?

	Сарыбайдың үнінде діріл пайда болды. Жагор шырпы жағып, мұның бетіне тесіле қараған.

	– Слушай, дәу қазақ, сенің өзің дәу, басың қазандай болғанымен, ішінде ми жоқ па деймін. Бұл жақ қаптаған әскер, бір айдан кейін болмаса маңайлай алмайсың. Айда марш, Қара Андрей мен хорунжий Борис кетсін, содан кейін келесің!

	Сарыбай бірдеңе демек еді Қасейін алдын орады.

	– Аға, Жагор дұрыс айтып тұр. Босқа өлесіз.

	– Оттама! Өлсем басқадан жаным артық емес. Не болса да таңда ауылға түсемін, – деп балуан ойынан айнымады.

	– Онда мен қайта кеттім, әзірге өлгім жоқ. Ал сен Жагордыкіне қон. Тірі болсаң қайтар жолды табатын шығарсың?

	– Адаспаймын.

	Қасейін тез қоштасып түн қараңғысына сіңіп кетті. Жагор мұны үйге кіргізіп, ауыз үйдегі май шамды қолына алды. Дәу пештің үстінен әйелінің дудар басы көрініп еді жата бер дегендей белгі беріп, Сарыбайға сол қанаттағы ағаш төсекті нұсқады.

	– Мына жерге жата кет.

	Сарыбай етігін сыпырып тастап, жұқа төсеніші ғана бар төсекке киімшең жантайды. Жагор мен әйелі біраз күбірлесті де тынышталды.

	– Затымыз бөлек-ау, қара су ұсынбады итің, – деп ойлады Сарыбай ағаш төсек үстінде дөңбекшіп жатып. Ат үстіндегі екі күндік сар жүріске жаяулаған бірнеше шақырым қосылып, денесі ауырлап қалыпты. Кірпіктері зіл тартып барады.

	– Тұр! Тұр деймін!

	Ол Жагордың ащы даусынан оянды. Анау үстіне төніп тұр екен. Ең әуелі Жагордың жақындағанын қалай сезбегеніне таңғалды, «ұйқы – опасыз» деген осы да.

	– Тез! Шешін! Кеп қалды.

	– Не?! Аттылар келе жатыр.

	Жагор жан ұшырып барады. Бұл асығыс-үсігіс шешініп, Жагор берген жыртық шалбар мен орыс шекпенін киіп алды. Жагордың әйелі пештің отанына қос қолын күйелештеп әкеліп, мұның бетіне, сақалына, басына жаға салған.

	– Тыңда, Сарыбай, сен мылқаусың, менің жалшымсың. Аналар не десе де сөйлеме, ұрса да шыда. Әйтпесе екеуміз де өлеміз. Өзің өлген түк емес, мені бала-шағаммен қырып тастайды. Түсіндің бе?

	Жагордың түрі аянышты еді. Бұл басын изеді. Осы уақытта желе жүрген көп аттың тұяғының дыбысы да үйге жақындап қалған. Он шақты адам болды, деп топшылап үлгерді Сарыбай. Жагор мұның қолына құрсауланып жасалған екі ағаш шелекті ұстата салып, даланы меңзеді. Сыртқа шыққанда дауыстап:

	– Бар су алып кел! Өй, жарымес... – деп сөз аяғын бір-екі орысша боқтықпен тұздықтап жіберіп, өзі аттыларға беттеді. Сарыбай шелегін ұстап, бастауға қарай кетіп бара жатыр еді әлгілердің бірі шауып келіп, алдын кесті. Қазақ екен.

	– Қайт, малғұн! – деп сегізөрімімен қос жауырынның ортасынан тартып кеп жіберді. Сарыбай сыр бермеді. Мынаған қайран қалған әлгі тағы бір-екі осып жіберіп еді, қайқаңдата алмады, тіпті, мына жалшыда құйқасы қыртыс-қыртыс, ақ тыртығы көп қазанбасын қорғайтын ниет те байқалмайды, мелшиіп тұр.

	Жагор бұл кезде өзгелеріне амандасып, аттан түсіріп жатқан. Әлгі қазаққа қарап:

	– Ау, батырекесі, ол мылқау, жарымес адам ғой, таяқ өтпейді. Сабай берме, жалшымды өлтіріп, мені жұмысшысыз қалдырасың, – деді дауыстап.

	Атын ойнатып, еліріп алған қазақ бұған үй жақты нұсқап, алдына сап айдап әкелді. Осыдан басқасының бәрі мұздай қаруланған казактар екен. Зоры – мұртты, ұзынсары секілді. Жагор соған құрмет көрсетіп, үйге бастап еді, өзге казактар соңына ілесті. Жагор өз тілінде тоқтаусыз шүлдірлеп жүр, кейде күліп қояды. Есікке жете бере әлгі мұртты тоқтай қала бұрылып, бұған тесіле қараған. Сарыбай қанға тоймай қалған қорқаудың көзін көрді. Және іштен: «Тым жас екен», – деп ойлады. Мұртын сұлуламақ болып ұшын шиырып қойғанымен селдір, жиренішті көрінеді, иегінің астында қылтиған үш-төрт қыл әлі қырма сақал шыға қоймағанын сатып тұр. Сарыбай көзін тайдырып әкеткен, мұртты өзгелерді ілестіріп ішке кіріп кетті.

	Бұл аттардың айыл-тартпасын босатып, ауыздықтарын алып жүргенде, Жагор қайта сыртқа шықты.

	– Жүр, тез, жертөледен анау-мынау алайық, – деп мұны дедектете жөнелді. Сарыбай ағаш сатымен төмен түсіп, Жагор нұсқаған бірнеше шыны ыдысты алып берді. Біразы жеміс-жидек секілді, ал үлкен бірінде су қосылған сүтке келетін боз сусын.

	– Абайла, Сарыбай, тіліңді тісте, сыр берсең құрыдық, – деді Жагор заттарды алып жатып.

	– Бұлар кім?

	– Әлгі мен айтқан хорунжий осы... қатындардың ішін жарған... қара Андрей де осы маңда жүрген көрінеді.

	Жагор осыны айтып, заттарды қолтығына қысқан күйі үйге қарай жүгірді. Бұл қораның көлеңкесіне барып отырды. Өңешіне ащы запыран келіп, жүрегі лобыды. Өз самайын сығымдап, күрзідей жұдырығымен маңдайын тоқпақтаған. Өстіп біраз отырды.

	– Әй, жынды, не істеп отырсың?

	Өзін сабаған қазақтың қалай келіп қалғанын байқамапты, үш-төрт қадам жерде тұр екен. Бұл ақырын орнынан көтеріліп еді, жақындады.

	– Не істеп отырсың? – деймін!

	Аузынан пияз араласқан сасық иіс мүңкіп тұр. Сарыбай жиіркеніп, теріс айналып, сүйеулі тұрған күректі алып, қораның аузына беттеген.

	– О, сорлы, жүр сөйтіп, әр орыстың қорасын тазалап, әкең... Өгіз! – деді анау дамбалының бауын ағытып жатып бұның ізінен.

	Жагор келгендердің көңілін тапты. Бірді-екілі сыртқа шығып дәрет сындырғандары болмаса, үйдің ішінде гу-гулесіп түс ауғанша отырды. Сыртқа шыққанда бәрі масаң еді. Жагор ымдаған соң бұл барып әлгі Барыстың атын шешіп, жетелеп әкелді. Бойы өзімен деңгейлес, еңгезердей қазаққа Барыс тағы тесіле қарады. Сосын сыр еткізіп, қылышын қынаптан жартылай суырып, сәл ойланып тұрды да:

	– Ладно, живи, тварь, – деп сарт еткізіп қайта салды. Оның сөзін ұқпаған Сарыбай басын салбыратқан күйі тұра берді. Мұртты теңселіп Жагорға бұрылды да:

	– Если бы не ты, Егор... Я бы этого дикаря на мелкие куски... – деді тістеніп.

	– Помилуйте, господин, он же полоумный, – деп Жагор иілген. Осы кезде ду еткен күлкі естіліп, бәрі жалт қарады. Масаң екі казак атына мінгесейін деп жүрген әлгі қазақтың артынан кезек теуіп, үзеңгіге аяғын салдырмай жүр екен. Басқалары соны қызықтап, мәз.

	Хорунжийді атқа қолтықтан демей мінгізіп, аттандырып салған Жагор отряд ұзап кеткен соң үйге қарай жүгірді. Бұл артынан ілесті. Үй ішін темекі мен арақ исі алып кетіпті. Пеш үстінде екі баланың басы үриеді. Түнде бұл жатқан ағаш төсектің үстінде алқам-салқам боп Жагордың әйелі отыр. Мұны елер емес. Сарыбай жақынырақ келіп әйелдің жылап отырғанын байқады. Үн жоқ, өксік жоқ, кірпік қақпай алға қарап, қос жанарынан жас парлап отыр. Жагор дастарқан үстінде тұрған бөтелкеден ыдысқа толтыра құйып, сіміріп жіберді де жұдырығын иіскеді.

	– Көрдің бе, Сарыбай, сені құтқарып қалдым, ал қатынымды құтқара алмадым... Қарсылассақ қырып салады, екі балаға обал, – деді ол тұншыға сөйлеп. Сарыбай не айтарын білмеді. Осы кезде Жагор үстелді сарт еткізіп ұшып тұрған.

	– Бұл неткен хайуан, айтшы сен маған, айтшы! Әлгі сұмырай, жиырмадан енді асыпты, Сарыбай, сенесің бе? Жиырмадан енді асқан бала қанішер атанып ел қырып жүр, сенесің бе? Әркімнің арағын ішіп, қатынын...

	Жагор еңкілдеп жылап, сылқ етіп отыра кеткен. Сарыбай жұбата алмады, толанда жатқан киімдерін шапанына орап алып, үйден шығып кетті.

	***

	Сол жылы көп ауыл тау асты. Жігіттерін ұйымдастырып, оларға жол көрсете жүрін талай отрядқа жер сипатып кетіп жүрген Сарыбай бергі қазақ «Қарабет» деп кеткен Андрей мен қанішер Барысты жолықтыра алмап еді, бір орайы келгенін құдайдан тілеп, талай мәрте отрядтардың тұсына барып аңдыды. Байқағаны – жазалаушылардың кәмендірлері шетінен жас келеді. Бəрі қатыгез, жалғыз өзі шатырынан он қадам былай шықпайтын қорқақ. Олардың айуандығын естіген сайын аңға әуес болған Қасеннің бөрібасар баулимын деп бір дорба ауыз сұр күшікті қасқыр терісіне үйреткені есіне түсетін. Қасен күшіктің итаяғын бөрінің қансоқта терісімен қаптап, асты соған құйып беруші еді. Әуелі жоламаса да екі-үш күннен соң аш күтшік итаяғынан ақырындап жей бастады. Осы кезде Қасен итаяқты ағашпен түрткілеп, күшікті ызаландыратын. Арс-арс етсе «Көрдіңдер ме, бұл нағыз қырыпсал болады», – деп ауылдастарға шекесінен қараушы еді, жарықтық. Тамағын бергісі келмеген күшік ырылдап итаяққа жатып алады, ернеуін тістейді, сөйтігі, қасқырдың исіне үйренді. Бірақ текті иттің тұқымы болмаған соң әлгісі өсе келе көзін қызыл ет басқан дәу болып, киіз үйде ілініп тұрған терілерді жұлмалағаннан басқа ештеңе мандыттады. Екі көзі аларып ауыл шәуілдектеріне маза бермейтін, үлкен ит болсын, күшік болсын бас салып талайды. Екі-үш баланы қауып алып, кемпірлер Қасенді қарғап-сілеп, масқарасын шығарған. Байламақ болған екен әлгі дүрегей Қасеннің өзінің қолын шайнап тастапты. Ашуланған Қасекең итін атып тастап, құтылып еді. Мұның әкесі Бердібек сол кезде:

	– Тексізді танымаған әумесер Қасеннің құлағы енді тынышталады, – деп кеңк-кеңк күліп еді. Мына Андрей, Барыстар да сондай есерсоқтыққа баулынған қандыкөз иттер. Бір көкжалға оңаша жолықса әуселесі көрінер еді...

	Төңкерістен кейін ел Қара Андрейді де, Барысты да ұмытты. Бұл өлкеде «Қарабет пен Қанішер» казактар жайлы жантүршіктірерлік әңгімелер ғана қалды. Аштыққа ұрынғанда ол әңгімелер тіптен адыра қалып еді. Манағы Степанның сол ескі шерді қайта қозғағаны.

	Кешкі шай үстінде Матвей ұста қанша қағытқанымен, Сарыбайдың әңгімеге зауқы болмады. Ерте ұйықтап, таңнан ұстаханаға ілесіп барып көмектесті. Бұл көрік басып тұрғаны болмаса Матвей мен үлкен ұлы әбжіл қимылдап, қып-қызыл темірді шыңылдата ұрып, морт кеткен белтемірді қайта құрыштап берді.

	– Қолыңа дерт бермесін, – деді Сарыбай кетерде.

	– «Құдай» дегенді қосқанға қорқып тұрмысың, – деген Матвей тағы қуақыланып.

	– Неге қорқайын, оның үстіне дәл кешелі-бері құдайдың барына көзім тағы бір жеткен секілді, – деді Сарыбай жұмбақтай сөйлеп. – Жарайды, жол түссе жолығармыз.

	Белтемірді алдына көлбеу ұстаған балуан атын тебініп, жүріп кетті.

	Құрдасының көңілінде бір күп барын іштей сезген Матвей ізінен қарап тұрды да желкесін қасып, ұстаханаға беттеді.

	***

	Қосағаштан шыққаннан кейін көкейіне көп ой қылтанақтай қадалған Сарыбай атының басын кеше ағашаяқ Иван шөп шауып жатырмыз деген сайға қарай бұрып еді. Шабындық алыстан көзге түсті, біраз жерді шауып, шөмелелеп тастапты. Сарыбай тақап келгенде үш айырды түйістіріп, жан-жағын шөппен жапқан күрке ішінен бір адам шықты. Степан екен. Балуан белтемірді жерге гүрс еткізіп тастап, аттан түсіп, сыр бермеу үшін:

	– Иван қайда? – деді.

	– Ол шаршадым деп, ақбалық аулап келу үшін Көксуға кетіп еді. Түс ауа келіп қалар. Арбасы әтте тұр, – деді Степан. Сарыбай қалың майса ішінде тұрған арбаны осы кезде ғана байқады.

	– Жөн екен... – деді балуан Степанға барлай қарап. – Осы сен екеуміз бұрын жолықпадық па?

	– Жоқ, адамға адам ұқсай береді ғой...

	– Ойланшы, Текелі жақта кездеспеп пе едік? – деді Сарыбай қабағын түйіп. Степан иығың қиқаң еткізді.

	– Желдісай, Жагордың үйі, – деді Сарыбай даусына сəл зіл қосып.

	– Қайдағы Жагор? Білмеймін, – деп Степан жорта күлгенімен жауап бергенімен, өңі сәл қуаң тартқандай. Балуан қанша сабырлы көрінгісі келгенімен, өзінің де түтігіп кеткенін сезіп тұр.

	– Сырымбеттердің ауылында болып па едің? – деді бұл сол түйілген күйі тіс арасынан. – Жазықбай дегендерді естіп пе едің?

	Степан ойланған кейіп танытып, басын шайқап, сәл шегінді. Сарыбай оның сабынан тік қадалып тұрған шалғыға бір қолымен сүйенгенінен тіксініп қалды. Байлап тастап бірақ тілдесуі керек еді, енді тек айқас шешеді. Балуан аяғының астында жатқан белтемірді көтеріп, алға бір қадам жасап еді Степан шалғыны суырып алды.

	– Есімдесің, полоумный, есімдесің...

	Зу еткен шалғының ұшы Сарыбайдың алқымына тиіп кете жаздады.

	Өзінен жиырма жастай кіші Степанның шапшаңдығынан секемденген балуан зілдей белтемірді оңтайлап ұстап, аңдасын аңдыған.

	Көп күтпеді, Степан екінші мәрте ұрғанда темірмен қағып, шалғы сабын морт сындырды. Анау алақтап, қолындағы сап тұқылын бұған қарай лақтырып, шегіне берді. Балуан қолайсыз белтемірді тастап, айқасқа оңтайланып еді, сақал-мұртына буырыл араласқан шалдың мұнысын көрген Степан есіріп шыға келді. Бір қарғып, жанына келіп шықшыттан ұрды. Көзі қарауытқан Сарыбай құлап қала жаздап, бойын түзей бергені сол еді, анау ұзын аяғымен іштен теуіп домалатып түсірді. Степан үстіне қона кетіп, буындырмақ болғанда балуан «Иә, пірім!» деп ақырын, қос білектен ұстап үлгерді. Сереңдеген Степанды дүлей күшпен оп-оңай аударып тастағанымен жыландай иірілген бәлекетті басып қалғанға болмады, екеуі ұстасқан күйі тіктескен. Сол кезде анау баспен қойып-ақ жібергені. Балуанның көзі қарауытып, мұрнынан қан тамшылады. Жансебілге салған Сарыбай соққыларға қарамай қаусыра құшып, тік көтеріп әкетіп айналдыра тастады. Ыңқ ет қалған Степан аунай сала шалғының сынық басына қарай еңбектей қашып еді Сарыбай жеткізбеді, үстінен бүре түсіп, қыл мойынға білегін сұғып жіберіп, тізеге сала кері тартқанда Степанның көзі алақтап кетіп еді. Сүйектің күтірлей сынғаны естілді. Аузынан қанкөбік атқан Степан жазылып сала берген.

	***

	Степанды қас қарайғанша сабылып іздеген Иван ертеңіне милицияға хабар беріп, түс ауа келген үш милиционер әуелі шабындықтың төңірегін шолып, одан кейін үйін тексереді. Олардың бірі дорба түбінде орамалға түйіліп жатқан Әулие Георгий орденін тауып алып, сыртындағы инемен тырнап жазылған «Б.С.А» деген жазуды байқапты. Осыдан кейін сұрақтың астында қалған Степанның әйелі шыдамай, шындықты жайып салады. Қосағаштықтардың Степан деп жүргені – қазақтар «Қанішер Барыс» атап кеткен, Анненков әскерімен Қытай асып, он жылдан аса уақыттың ішінде тоз-тозы шыққан көп офицерлер секілді жасырынып шекарадан бері өткен хорунжий Борис Александров болып шыққан. Милиция «Қанішер Барыс қолға түсуден қорқып, қайта Қытай өтіп кетті» – деп істі келте қайырды.





ҚЫЗБАЛА


	Тезек қоламтасынан шудаланған түтін жер бауырлай жайылып, қолсозымда тұрған, тауды өрлей өскен қайыңның шетіне ілігіп, баяу сіңіп жатыр. Отағасы Жәнібек: «Көзден тасалау тұс екен, ешкім көре қоймас» – деп үйді осы Басқан мен Сарқан өзенінің атырауындағы Бірмойынның етегіне тігіп еді. Қарсы бет – қарағай, қайыңы қыз бұрымындай төгілген Баянбай тауы, осы екеуінен асып түссең атақты Ақшұнақ. Соқпақ білер жұрт сол арқылы Қытай кетіп жатыр. Жәкең туған жерді қимай орта жолда қалып қойған болатын. Таулардың әр шатқал, әр үңгірінде өстіп жансауғалап жүргендер баршылық, дымын білдірмеу үшін топтаспай, жеке-жеке жүр. Туған жердің қабағы қату, жатқа барайын десе – үрей...

	Қызбала шоқты шымшуырмен ығыстырып, таба бетін ашқанда жаңа піскен нанның исі аңқып сала берген. Нанды сағыныпты, жүрегі сазды. Кеше түнде Жәкең бір жақтан жарты қап ұн әкеп еді, «Қайдан алдың?» демеді. Сұрайтын уақыт емес. Қанжығасы бос келгеніне қарағанда атқан тауекші, арқарына айырбастап әкелген шығар... Отағасы таңмен тағы аттанып кетті.

	– Шіркіннің исін-ай!

	Қызбаланың қолындағы шымшуыры түсіп кетті, жалт қарап еді жалғыз ұлдары Жанәділ екен, қолындағы су толы қос бақырды есік алдына қойып жатыр. Жасы жиырмаға келіп қалса да әлі отау құрмаған жігіттің бойы соқталдай болғанымен көңілі балаң. Иі жұмсақ.

	Заман түзу болса аяғын тұсап, бұл ендігі немере әлдилеп отырар еді. Тәтті ой әсерімен ұлына жымиған Қызбала табадан нанды алып, ұстатқан. Жанәіл жұқалтаң келген ыстық таба нанды құмарлана иіскеді. Сосын шетінен шымшып: «Бісміллә» деп аузына салды.

	– Қазір, апа, шай қойып жіберейін, құрғақ бұрмаламай, ыстық сумен жейік, – деп Жанәділ үйден шәугім алып шықты. Қызбала жымиып, нанды асадалдың үстіне қойды да беті шүберекпен жабық тұрған тағы бір күлшені алып, табаға апарып салды. Осы шағын екі күлшенің өзіне шүкіршілік. Қалған ұнды үнемдеу керек...

	Аналы-балалы екеу дастарқанға енді жайғасып, бір-бір үзім нанды ауыздарына апара бергенде сырттан ат дүбірі естілген. Жанәділ далаға жүгіріп шықты да екі көзі алақтап қайта кірді.

	– Орыс...

	Бұл екеуі сыртқа шыққанда бердеңкесі шошаңдап, екпіндеткен әлгі үйге келіп те қалған. Келе қарғып түсіп, ақ көбік болған атының шылбырын мамаағаш орнына қойылған сидаң қуға іле салды да қайыс белдігін қос қолымен түзеп, сол қолымен қылышының сабын сығымдап, бұларға қарай алшаң басты. Еш имену, тіксіну жоқ. Ыржиып келеді.

	– Здрасте, товарищи киргизы-конокрады, дикари-эмигранты...

	Солдат жайдары көрінгісі келгенімен күн жеген баскиімі, соры шыққан кеудешесі сұс беріп, шегір көзі өңменнен өтіп барады. Қызбала мен Жанәділ шегіншектей берген. Үйде мылтық та жоқ. Соңғы кездері Жәнібек тақымынан тастамайтын болған.

	– Да не боитесь вы! Не трону я вас.

	Еңгезердей солдат Жанәділ əкеп қойған бақырды басына көтеріп рақаттана су ішті де жеңімен аузын сүртті. Қолына құйып, мойнын, алқымын шапақтады. Қызбала:

	– Қап, суды арамдады-ау, – деп күбір ете қалған. Солдат бір-екі қадам жасап жақындап, состиып тұрған бұларға қулана қарады. Қызбала оның көзіндегі суық отты анық байқады.

	– Ну... – анау бұған қарай екі қолын жайды. – Сен ким катын? Жрать есть что..

	Қызбала иығын қиқаң еткізді. Түсінбедім дегені. Солдат мырс етті.

	– Ау, жрать бар ма? Мясо, казы, айран... Желудок пуст, карын аш, – деп қарнын сипалады. Оның қазақшаға икемі барына қайран қалған аналы-балалы екеу аузын ашып үлгергенше, солдат үйге кіріп кетті. Жанәділ артынан ұмтылып еді Қызбала жеңінен тартып өзі алға түсті. Солдат кірген бетте: «О-о-о!» деп нан туралған дастарқанның бір жағына құлай кетті. Шынтақтап, бір жапырақ нанды алып, бұған ызбарлана қарады.

	– Не хорошо, катын, не хорошо... – солдат тауешкінің бақанда ілініп тұрған қол етін иегімен нұсқады. – Сен Красную Армию алдайды, ал мы дураки вас защищаем...

	Сосын есік алдында тұрған Жанәділге қарады:

	– Джигит, ты там... воды подай. Жанәділдің сөзін ұқпағанын түсінді. – Су деймин.

	Жанәділ бір аяқ су әперген. Солдат нанды бұрамалап, судан ұрттап қойып, шала шайнап жұта бастады. Расымен қарны ашып қалыпты. Жұқалтаң таба нан жұмырына жұқ болар сыңайы жоқ. Қызбаланың көзінен жасы ыршып кетті. Солдат состиып тұрған екеуіне қарап:

	– Че встали-то как не родные. Садитесь, – деп қарсысын нұсқады.

	Екеуі отырды.

	– Я по киргизский мал-мал знаю... Сейчас айтам, – деді солдат соңғы жапырақ наннан үзіп жатып. – Сен ким, атын ким? Имя?

	– Жанәділ...

	– Во, молодец, Жанадил... Сен Акшунак билесин?

	Жанәділ жымиған. Бұл аймақта Ақшұнақты білмейтін қазақ бар ма, тәйірі.

	– Иә, білемін.

	– А дорогу покажешь? Жол?! – деді солдат қолын тау жаққа сілтеп. – До перевала...

	Қызбала селт ете түскен. Біреу төбесінен мұздай су құйып жібергендей болды. Бұл аузын ашып үлгергенше Жанәділдің «иә» – дей салғаны. Солдат қуанып кетті.

	– Завтра отряд прибудет, а я кажись приказ выполнил... – Ол әлдене ойлағандай сөзінің соңын жұтып жеберді де Жанәділге көзін қысты. – А мы с тобой во главе конницы поедем! Да?

	– Иә.

	– Вот и ладушки, джигит ты Жанадил. Батыр ты мой, – солдат қарқылдай күліп, мұны арқадан қақты. – Если короткую жол покажешь мы Курман бая поймаем, и я тебе аргамак подарю. И его кызымка. Кызымка хочешь же. Кызыл армеец болсаң, еще бай кызымка обнимать будешь. Повезло тебе, Жанадил...

	Іштей: «арғымағың да, қызың да құрысын» деп ойлап тұрса да Жанәділ басын шұлғып құтылды. Орыс тағы бір рақаттанып күліп алды да қылышын шешіп, қабырға жаққа тастады, бердеңкесін де соған қатар қойып, зор денесімен қалқалай жайланып жатты.

	– Я вздремну немного. А потом, с тобой в ущелье отправимся, там будем ждать наших. Понял?

	Жанәділ иығын қиқаң еткізді.

	– Ладно, ты сиди, ал мен уйктаймын. Баюбаю. – Солдат Қызбалаға назар салды. – А ты матушка пока куырдак приготовь.

	Ол тағы да сүр етті нұсқаған. Жанәділ «Түсіндім» дегендей басын шұлғыды. Неге екені белгісіз осы кезде қызыл әскер көзін шатынатып, өңін бұзды да:

	– Поняли?! – деп ызбарланды. Жанәділге мылтығын меңзеп қойды. – Ты, киргиз, смотри у меня! Кашсан мен атады, утур осында.

	Жанәділ басын шұлғыды да керегеге арқасын сүйегі, апасына қарап еді, Қызбала отыра бер дегендей ымдады. Жол дегенді естігенде-ақ оның іші мұздап сала беріп еді. Қазір әскер деген топ-тобымен келіп жатыр. Аштық пен шолақ белсенділерден қашқан ауылдарды аңдиды. Ұстаса қиын. Қыз-келіншектердің масқарасын шығарып, еркектерді атып тастайды. Мал талауға түседі. Кекіліктей әр тасты сағалап жүрген қазақты санап жатқан ешкім жоқ, хабарсыз кеткен ауылдар көп... Жәкесі өткенде тау ішінде шашылып жатқан өліктердің үстінен түскенін айтпап еді. Сол жерді шыр айналып жартылай жалаңаш бір қыз жүріпті. Шамасы он бес-он алты жаста болса керек. Кімнің ауылы, қай жақтан қозғалғандарын біле алмапты, қыз ыржалақтап күле береді, біресе отыра қалып еңірейді екен, Жәкең мінгестіріп әкетпек болып білегінен ұстаса қыз шыңғырып, қолын қыршып, қалыңға қарай қашыпты.

	– Біреудің көрікті-ақ баласы екен байғұс, қара шашы төгіліп түр... бүйтіп тірі қалдырғанша атып кетулері керек еді, иттер... – деп отағасы күрсініп еді.

Жастау кезінде барымташы болған, бертінде аң қағумен әуестенген Жәнібек үшін бұл таулардың құпиясы қалмаған. Үйде тұрмайды. Қасқа атқа мінеді де кезіп жүреді. Не істейді, қайда барады, ол жағын Қызбала сұраған емес, сұраса да Жәкесі айтпас еді. Бар жауабы – алакөзденіп бір қарағаны болар. Бірақ қыз туралы әңгімені естігенде отағасының Ақшұнақ жаққа барғанын сезген болатын. Жанәділге де тау соқпақтарын көрсетіп, жыммен жүруді үйреткен әкесі. Бірақ ұл мінезі әкеден бөлектеу. Жәнібек: «Өй, нағашысына тартқан...» – деп кейіп отырады.

	Қызбала орамалының ұшын тістеледі. Жолбасшы болғанның ешбірі тірі қайтпағанын білетін. Осы үйден талай дәм татқан, қанжығасы құр жүрмейтін Қали мергенді де бір шатқалды көрсетуді сұрап, барған соң көппен бірге атып тастапты. Қай сапарда, кімнен естігені белгісіз осыдан Жәнібек құлақтанып, досының денесін іздеп тауып, көп сүйекпен бірге таспен бастырып қайтқан. Қызылдар: «ауылдарды Қытай асырып жатқан сенсің, әйтпесе олар асуға апарар жолды қайдан біледі?» – деп жолбасшының өзіне бәле жабатын көрінеді. Бір отрядты бастап кеткен Дәуренбек те оралмапты...

	Баласы сол күйі отыр, солдат пысылдай бастапты. Қызбала ақырын көтеріліп етті алды да сыртқа шығып, айналаны көзбен шолды. Ешкім көрінбейді. Анадайда шоқ қоздап жатыр екен. Әлдене есіне түскендей солай қарай тұра жүгірген. Нан қап-қара болып күлденіп, күйіп кетіпті. Қызбала жылап жіберді. Дыбысым шығып кетпесін деп ернін тістеледі, тарам-тарам жас алқымына тырс-тырс тамып жатыр. «Жәкем болса бір амалын табар еді», – деп ойлады. Жанәділді әкетсе... Қызбаланың қолындағы еті түсіп кетті, селт етіп оған еңкейді де... жерде жатқан балтаны қалай алғанын сезбей де қалды. Сабын қос қолымен сығымдап тұрды да үйге беттеді. Босағадан сығалап, ымдап Жанәділді шақырған. Ол еппен қозғалып тұрып еді, солдат сезбеді. Баяу ғана қорылдап жатыр. Апасының жанына келгенде Қызбала балтаны ұстата салды да:

	– Ұр, – деді сыбырлап. Жанәділдің зәресі ұшқан. Шешесіне: «Есің дұрыс па?» дегендей ежірейе қарады. Қызбала сұстанып алыпты.

	– Ұр дедім, шап басын! Әйтпесе өзіңді өлтіреді, байғұс бала.

	Жанәділ ана тілеуін түсінгендей болып, балтаны алды да мысықтабандап солдатқа жақындады. Дәті бармай балтаны білемдеген күйі тұрып қалды. Жаутаңдап шешесіне қарай берген. Қызбала сұрланып түр. Осы кезде әлденені сезгендей солдат көзін ашып алғаны. Ендігі тұрыс болмасын түсінген Жанәділ сілтеп кеп қалды. Балта маңдайға қиялай тиді. Әлсіз соқты ма әлде мына орыс итжанды ма балтасы қадалған күйі өкіріп тұра келгені. Зәресі ұшқан Жанәділ сапты жібере салды. Солдат мұны бас салып, алқымын сығып барады. Бақырып сыбап жатыр. Қызбаланың есі шықты, алысқан екеуге жүгіріп, солдаттың қолына жабысты. Әп-сәтте Жанәділдің әлі кетіп, екі көзі алақтай бастаған. Жандалбасалаған Қызбала бас сүйекке екі елідей кірген балтаға жармасып, жұлып алды. Маңдайдағы жарадан қою қызыл қан шапшып, Жанәділдің үсті-басын жуып кетті. Бұған да шашырады. Үйдің ішін жылымшы қанның жағымсыз исі алды. Солдат тізерлей берген. Содан соң сәл қисайып, бір қырына сұлық түсті де ыңырана бастады. Бір мезетте тынши қалды.

	Екеуі есеңгіреп қалып еді. Бірінші ес жиған Қызбала болды. Алашаны алып өлікті жаба салды. Осы кезде Жанәділ қаннан жиреніп, далаға шыға құсты. Қызбала:

	– Әкең келгенше ағаш арасына тығыла тұрайық, мынау жалғыз жүрмеген шығар... – деп бақырдағы судан іліп алып, Жанәділдің бетін бір шайды да қалыңға қарай жетелей жөнелді, – Бүгін келе қойса жақсы.

	Екеуі қайың орманға кеткенше жүгірді. Сол жерден үй мен Жәнібек кеткен жаққа қараумен болды. Күн құлай ағаш арасынан Жәнібектің жирен қасқасы көрінген. Қанжығасында байланған аңы бар. Қызбала мен Жанәділ аңырап алдынан шықты. Қызбала ойын анық жеткізе алмай, үй жақты сілтей берген. Есік алдындағы орыс ерлі жылқыны байқап тіксініп келе жатқан Жәнібек қараша үйге қарай шаба жөнелген. Кіріп, алашаны көтеріп, өлікті бір қарап шықты да қылыш пен бесатарды алды. Сосын соңынан алқына жеткен екеуіне:

	– Тез жиналыңдар, – деп әмір етті.

	Азын-аулақ заттарын түйіп, екі атқа өңгерген соң Қызбала солдаттың торысына мініп, Жанәділді мінгестірді. Жәнібек төрт кереге мен көлбеу бақандарды ұстап тұрған бауларды қиып, үйді құлатып, жүн-жұрқа, қалған көрпе-төсекті ортасына үйіп, от қойды. Ондағысы бәлшебектер өлікті танымасын деген ой. Біліп қойса қан көрген қорқаудай іздерінен қалмайды. Осыдан кейін үшеуі жүріп кетті.

	Беталыс – Ақшұнақ.

	***

	Жәнібек Атантайұлының әулеті арғы беттен 1956 жылы оралды.





ПЫШАН


	Абақтының есігі сықырлай ашылғанда күңгірт, сыз бөлменің ішінде көзінің нұры сорылғандардың бәрі сырттан құйылған жарықтан беттерін алақанмен көлегейлеп, қабырғаға тығыла түскен. Арқасында мылтығы шошайған күзетші ішті барлап, табалдырықта талтайып біраз тұрды. Сосын немқұрайды дауыспен:

	– Әй, Пышан, бері шық, – деді. Түкпірдегі дәу қазақ қозғалақтап, сүйретіле тұрған. Еңсегей бойы бері аттаған сайын зорая түсті. Екі бүктеліп есіктен шықты да қарауыл құлпы салғанша кең дүниені қос жанарымен бір аймалап үлгерді.

	– Жүр!

	Дәу қазақ үндемей жүре берді, екеуі тергеушілер отыратын жерге емес, шығаберіске беттеген. Жақын күтіп тұр екен.

	– Ассалаумағалейкүм, Пышан аға, – орта бойлы, көзі тұздай сары жігіт мұны бас салып, құшақтаған.

	– Жәкентай, сен қайдан жүрсің?

	– Жүріңіз, аға, жүріңіз, – деп Жақып мұны қолтықтай берді. ІІышан түк түсінбей күзетшіге қарап еді анау мұнымен шаруасы жоқ адамдай самокруткасын тілімен жалап, жайбарақат тұр. Екеуі абақты ауласынан ұзай берген. Тал түбінде тұрған тарантасқа мініп жатып та Пышан жалтақ-жалтақ қарады, «өлімге кескен өкіметтің мұнысы несі?» Жақып алға отырды да делебені алып, мына жерден аулағырақ кеткісі келгенін байқатып, бишік сілтеп еді, қос ат-арбаны жүк құрлы көрмей құйғыта жөнелген.

	Пар ат жегілген тарантас Талдықорғанның жатақ үйлерінің ортасымен зулап отырып, Жақыптың шәрінің арғы басындағы еңселі тамына келгенде бірақ тоқтады. Жақып қарғып түсіп, бұған жәрдемдесті. Үйге ала жөнелмек еді. ІІышан сәл тоқтайық дегендей ишара етті. Ол мына жарқырап тұрған күнмен, өзін аялаған самалмен амандаспақ еді. Бойын барынша созып, жарық әлемді құшып алғысы келгендей құшағын жайып көзін жұмды. Қандай керім едің, дүние-жарық!

	– Үйге кіріңіз, аға, – Жақыптың үнінде жалыныш бар. Пышанның бұл тұрысын осы маңдағы қазақ-орыстың бәрі бірдей жақтыра қоймасы белгілі. Жақынға жақын жау болып, ағайынды ағайын атып жатқан мына заманнан береке кетті-ау... Сонда да Жақыптың мына қипағында бір құпия бар. Пышан ыңғайға көнгендей болып үйге беттеген, алдынан Жақыптың келіншегі шығып, сәлем салды.

	– Бақытты бол, қарағым...

	Босағаға жете бере қалт тоқтаған:

	– Жақыптай, мына түріммен үйіңе кірсем балаларды қотыр етермін, жуынып, киім ауыстырсам дұрыс болар...

	– Келініңіз моншаны әзір еткен, ағасы. Ырқыңыз білсін.

	Талай келіп, сайран салған үйі Пышан монша жаққа өзі жүрді. Дүниенің түзуінде қанша келіп Жақыптың моншасына түсті, сонша таңырқады. Буы бұрқырап тәніңмен қоса жаныңды балқытады ғой, шіркін. Қазаққа осы өнер қонбай-ақ қойды, Қараталдың қара суын шалпылдатқанына мәз. Оқта-текте Талдықорғандағы орыс-казактың моншасына түсіп, сасық самогонын ішіп ырғалып қайтқаны болмаса, монша соққан қазақ шамалы.

	Пышан суға асықпай, рақаттанып түсті. Жақып жотасын ысып, қайың сыпыртқымен сабағанда бойынан төгілген ащы термен бірге көптен көрген азабы да ағып кетіп жатқандай еді. Одан кейін өсіп кеткен шашын, сақалын сыпыртты. Жақып мұндайға епті, басын айнадай етіп, жақ үстіндегі қауғадай жүнді қырып, қияқ мұрт қалдырып, мұның қолына айна ұстата берген.

	– Келісіп-ақ кеттіңіз!

	Жақыптыкі жай қолпаш екенін Пышан сезеді, айнаға қарап еді түске дейін бір киім, түстен кейін бір киім киген сері, сом тұрпатында тұлпардың белін алдырарлық салмақ бар бұрынғы Пышанды көре алмады. Жағы суалып, көзі ішке түсіп, иық пен кеуденің еті сылыныпты, қең маңдайдың ортасынағы терең екі сызыққа қарап мұны енді ғана үш мүшелге келген нар жігіт деп айтуға болмас...

	– Өткенде абақтыдан шыққан молдекеңнен беріп жіберген хатым есіңде ме, Жақып? – деді Пышан.

	– Иә, аға.

	– Сонда: «Бұл күнде жабыспақ пен бүрге жеді, Қой кене, қандала, бит бірге жеді...» – деген бар еді ғой, – деп жерде жатқан қыл-қыбырды меңзеп жымиды. – Өртеп жібер.

	Пышанның бұл сөзіне Жақып та бір күліп алған.

	– Жақсы, бар бәлекет осымен кетсін.

	Үйге кірген соң құс мамыққа жайланып жатып, тартылған еттен шамалап жеді. Үш айдан бері бірде быламық, бірде елден келген сәлемдеменің күзетшілерден қалған жұрнағын қанағат етіп келген асқазанға ауыр тиіп, ел алдында ұятты болуы мүмкін. Оның үстіне ас азабына шыдамай, алаң-жұлаң етсең, атадан келе жатқан ардалығы қайда қалады. Есесіне иінінен демалып келген самауырдың шайын ұзақ ішті. Самайдан сырғыған терді орамалмен сүртіп отырып, сораптады. Үн жоқ. Мейірім қанды-ау дегенде ғана ІІышан Жақып пен Мүнираға қарап:

	– Балалар қайда жүр, жамандарды иіскейінші? – деді. Ерлі-зайыптылар көзімен жер шұқыды. Мүнира орамалының ұшымен көзін сүртіп еді Жақып:

	– Тәйт, жаман ырым бастамай, – деп жекіп тастады. Келіншек сыртқа шығып кетті. Жақып бұған қарай ыңғайланып отырды. Шешіліп сөйлесердегі әдеті.

	– Аға, олар ЧК ғимаратында...

	– Не дейді?! – Пышанның жүзіне ашу теуіп шыға келген.

	– Сабыр етіңіз, үш күннен кейін қайтып келеді, алаңдамаңыз. Келініңіз соларды уайымдайды ғой, – Жақыптың жанарында аяныш бар. – Иванов мен берген алтын-күмісті алса да кепілдік сұрады. Сосын балаларды апарып тастадым, аға. Үш күннен кейін сізді қайта абақтыға жеткізуім керек...

	– Алла-ай...

	Пышанның екі құлағы шыңылдап сала берген, бір қазақтың, бір туыстың дəті бармағанды істеді-ау мына Жақып. «Осыны іні тұт, дос бол», – деген әкесі Жәлменде әулие екен. Ол Жақыпты үйге әкелгенде тоғыз жасар, арық бала еді. Қағілез, пысық татар бала өсе келе бәріне жағып, жалшыдан бұрын жақынға айналған. Саудаға ебі болып, өз алдына бөлек шықса да, Жәлменде бидің жақсылығын ұмытқан емес. Әкесі өлгелі өзінен үш жас үлкендігі бар мұның жанынан бір елі қалмап еді, ендігісі мынау. Бұл болса аяқасты абақтыдан шығып мына шалқиып жатысын Тәшкенге арызданып кеткен тоқалы Балқиямен байланыстырып еді.

	– Иә, аға, – деді Жақып мұның ойын оқып қойғандай. – Балқия жеңешеден еш хабар-ошар жоқ әзірге. Үкім өзгермеді. Бірақ өзгереді деген үміт, бір жылымық бар, сенімдімін, әйтпесе Иванов сізді үш күнге жібермес еді.

	– Бекер, Жақыпжан, бекер... балалар шошынатын болды, – Пышанның аузына жөнді сөз түсе қоймаған.

	– Түк етпейді, еркектің ел үшін жаралғанын қазірден бастап ұға берсін.

	Жақып кесіп айтты. Осыдан кейін екеуі үнсіз қалды.

	Пышанды үш ай бұрын ұстап, бес жұмадан соң соттап еді. Сот деген – аты ғана. Осы маңдағы орыс-казак, қазақтарды Шайқорғанға шақырып, үлкен жиын өткізген. Ауылдастары да келіпті. Үш жүзден аса адамның алдында қолы байлаулы бұны тұрғызып қойып, қандай жау екенін талқылады. Осындағы милицияға бастық болып келгеніне жыл толмаған Ивановтың бұл туралы көп мәліметті қайдан алғанын құдай білсін, ит жылғыны тізіп, болыс болғанын, бір кедейдің сиырын күш пен алғанын, ата-бабасынан бай-құлақ екенін сарнай айтқан. Шашын сиыр жалағандай еткен сұйық мұрт тілмаш зуылдап аударып түр. Айыптың дені «жылқы-сиырымды күштеп алды», – дегенге келгенде Пышан айғайлап жібере жаздаған, «ағайынмен абаласып қарабет болармын», – деп тілін тістей қойды. Айтқанымен, Ивановта мұны тыңдар сыңай жоқ. Әйтпесе, қызыл әскерге азық, мініс ат керек деп Пышанның алқымын езген осы секілділер болатын. Меншебегі бір келіп, бәлшебегі бір келіп, берекетін ұшырған ауылдардың тыныштығы үшін бес жүз жылқы мен өгізді күшейіп келе жатқан қызылдардың алдына салып берген. Ол малдың көбі өзінікі, біразын осы өңірдегі ауқаттылардан алдырды. Көнбегеніне: «Елден аяғаныңды ит жесін», – деп тізе батырыңқырап жібергені рас. Енді сол мал өзіне бәле боп жабысқанын қара... Жарты сағаттан соң тоқетерге келді.

	– Пышан Жәлмендеұлы, қандай жазаға лайық, жолдастар? – деді Иванов.

	Манадан тыңдап отырған жұрт шулап сала берген, талдықорғандық казактардың даусы басым.

	– Да что с этим буржуем возиться, ату керек!

	Сақалы махоркадан ысталып кеткен Егор деген казак осыны айтып еді, жанында отырғандар: «Правильно! Правильно» десіп қоштай жөнелді. Өз бауырын оққа байлап бергенге жүрек дауаламай отырған қазақтар жағы үнсіз. Бір-екеуі ғана:

	– Атсын әкеңдікін, – деп қалған.

	Осы кезде Пышанның үні саңқ ете қалған:

	– Әй, Егор, не оттап тұрсың. Буржуйлық ауыл аралап арақ сатып байыған сенен өтіп, маған жетіп пе?! Осы жерде отырғандардың ішінде маған сенен көп жүгінгені жоқ шығар. Қай кезде меселің қайтты?! Қойшығұлды мас қылып бір шипа самогонға бір қойын алғаныңда ма? Араққұмар болған өзін көзіңше соймап па едім! Әй, арсыз, ауылға келген қазақты жабыла сабап істі болғандарыңда, сорасы ағып маған келген мына сен, арашашың болған мен емес пе едім?!

	Пышан көзімен жұрт ішінен біреуді іздеді. Есен қартқа тоқтаған, ол аяғын созып тастап, таяғымен жер сызып отыр екен.

	– Есен ақсақал, осы сөзімнің өтірігі бар ма? Мынаның қаншасын арашалап алғаным үшін ағайыннан сөз естідім мен? Ана Макар келініңізді зорламақ болғанда долданып, өлтіруге нақ қалған көп қазақтың қолынан жұлып алғаным үшін сіздің қарғысыңызды мен естіп едім ғой...

	Осы кезде казак-орыс ысқырып, шулап сала берген. Макар:

	– Да ты че несешь-то, твою мать, – деп жерден бір кесек алып бұған лақтырған. Сатыр-сұтыр тас жауып кетті. Бірі шеке тұсқа тиіп, көзіне қан құйылды. Иванов бастаған милиция қызметкерлері ашулы топты әзер шегіндіріп, сабырға шақырды. Осы кезде манадан Ивановтың сыртында тұрған Имаш алға шығып:

	– Жолдастар, – деп қазақтарға салмақ сала сөйледі. – Мына пролетариат, батрактар ақиқат үшін, большевизм үшін шырқырап жатыр, ревком жиынында сендер неге үндемейсіңдер?

	Есен ақсақал орнынан тұрып, қазақтарды бір шолып шықты. Сосын Имашқа тік қарады.

	– Шырағым, Имаш, жөн айтасың, кедей теңдігі үшін, ақиқат үшін, бәлшебізм үшін күрессін-ақ бұл қазақ. Бірақ өкпеге қиса да өлімге қимайтын мінезді тастағанымыз дұрыс па? Ау, ана теңізден Қапалға дейінгі аралықта Байшығаштың ұрпағын білмейтін қазақ бар ма? Ағайын болған соң алысу да, берісу де, келісу де, тебісу де болады. «Егесі тепкеннен өлген тайды» көрген кім бар... Окоп қаздырам деген алапат келгенге дейін Қараталды бойлай қонған бір үйі аштан бұралмай, бір жетімі қайыр сұрамай отырған іргелі ел емес пе едік... Ау, басқаны былай қойғанда кешегі өткен Жәлменде бидің аруағынан қорықсаңдаршы, – Есен қарт өзіне ілесіп келген ауылдастарына бір қарап алды. – Имаш шырағым, менің төрімнен көрім жақын, ақ сақалымды өтіріктің уына малар жайым жоқ. Әнін салып, малын жайып жүрген Пышанды бүлікші деймісің, шын бүлікші іздесең Лепсідегі қырғыннан қашып келгендер ішінен ізде. «Арты қуыстың айғайы ащы» деуші еді, соңғы кезде осылардың арасында аттаншылар көбейіп кетті, – деп қария казактар жаққа таяғын шошаң еткізген.

	– Ах, вы, сучье отродие... Вы нас... рабочих-крестьян?!

	Манағы ашуы басылмай отырған Макар қатардағы қарайып отырған қазақты бір теуіп бебеулетіп тастап, Есен қартқа қарай ентелеп келе жатыр еді, ел «Шойқара» деп кеткен Өмірбай балуан алдын кес-кестеді. Апыр-топыр төбелес басталды да кетті. Милиционерлер қамшымен сабап, мылтық атып жүріп, екі жақты әзер ажыратып алды. Ең қатты зардап шеккен Макар екен, бет-аузынан қан дірдектеп, сабан шашты басын қос жұдырығымен тоқпақтап еңіреп отыр. Пышан оған қарап мырс еткен. Қаны қарайса құтырған бұқаға ұқсап кететін Шойқарадан оңай құтылыпты...

	Осы төбелестен кейін сот тарқады. Мұны абақтыға қамаған. Ал екінші күні Шайқорғанға әкелгенде жиналғандар арасында Есен қарт бастаған бір топ қазақтың жоғы бірден көзге ұрды. Төбедей боп отыратын Шойқара да көрінбейді. Пышан Имаштың жыланкөздене қарап тұрғанын байқады. Не де болса осы ілмеген пәлекеттен келді... Сот тез аяқталды, бір-екі мұжық пен бұл танымайтын бір қазақ кінәлай сөйлеп, мұны көпшілік дауыспен өлім жазасына кесті. Иванов Сәбет үкіметі әділ екенін, енді үкім орындалатын күнді күту керектігін айтып, халықты таратты. Содан беріде екі ай өтіпті, ағайыны арызданып шапқылап жүр, ал Пышан бәріне көнген.

	***

	Іңір түскенде Жақып екі атты жегіп, мұны Талдықорғаннан шығарып әкеткен, Қараталдан өтіп, шолақ тауларға қарай салды. Төрт-бес шақырым жүріп, тау ішіне кіргенде от көрінген. Оңашалау жерге үй тігіліпті, сонда түсірді. Ошақ басында адамдар қараңдайды. Екі жігіт келіп амандасты. Ішке кіргенде білте шам жарығына үрпие қарап отырған балалары мен Қайшасын көрді. Балалары бас салып бауырына тығылғанда, күн исі аңқыған шаштарынан иіскеп, жанарынан бір тамшы жас сырғи берген. Қайша үш ұмтылып, орнынан әзер көтерілді. Оны да бауырына қысып, бес бейбақ ұзақ тұрды. Тек сырттағы Жақып жөткірінгенде ғана құшақтары ажырап, буыны кеткен Пышан киіз үстіне отыра кетіп еді. Жақып кірді.

	– Аға, ағайын-туыс хабардар, келеміз деген...

	Пышан басын шұлғыды, дәл қазір ешкім келмесе де өкпесі жоқ, контрамен ауыз жаласқан болып бәрі айдалып кетуі мүмкін.

	– Амансыңдар ма? – деді Пышан кенжесін бауырына басып.

	– Шүкір. – Қайша жүзінен сырғыған жасты саусақ ұшымен сүрте берген. – Ел ішінде болған соң жүрміз ғой, әйтеуір... тек....

	– Айт.

	– Тек ел ниеті бұзылып барады. Балалар үйден шығудан қалды, «байдың күшігі» деп түртпек көбейді...

	– Ештеңе еттес, бәйбіше, бұл бұлт та сейілер...

	Пышан өзіне жабысып отырған кенже ұлының басынан құмарлана иіскеді. Осы кезде сырттан ат тұяғының дүбірі естілген. Көп ұзамай шұрқырай амандасқан дауыстар естілді. Топырлаған аяқ бері келеді. Пышан орнынан көтерілгені сол еді, біреу «Бауырымдап» кіріп құшақтай алды. Орекеңді әзер таныды. Оның соңынан:

	– О, басыңа көрінгір, боркемік, доғар, әй! – деп дауыстап Қойшығұл кірді. – Босат, бауырымды, біз де амандасайық!

	Ел ағалары жеті-сегіз болып келген екен бәрі кезек құшып, көрісті. Сосын дастарқан басына жайғасқан. Қызметті жігіттер кіріп тағы екі-үш жерден білте шам қойып еді, үй іші жарқырап сала берді. Қойшығұл әр әңгімені бір шалып отырғандарды сейілтпек еді, болмады. Үйдегі түнекті сейілткен жарық қабақтардағы түнекті түре алмады. Үш жерден семіз бағлан еті тартылғанда да ешкім еміне қоймады. Табаққа созылған сирек қол Пышан түртпегеннен кейін мүлдем тиылды.

	– Мырза, – деді Орынбай. – Жазаң ауыр екенін білеміз, ақ күн туар деген үміті бар ағайыныңбыз. Пышан абақтыдан шығыпты дегенді естіген Балқаштан бергі қазақ дәл осында ағылса да болар еді, заманның реңі жаман. Ел бүлінді, бұрынғы қазақ жоқ. Біздің жақтың даласы құм болады, Үлкен айтса баласы жым болады, – деген әкең Жәлменде марқұм айтқан сөзден қадір кеткен, айтақшы көп, айтаққа ерген одан көп. Тақымға түскен тулақтай болған жұртыңды жазғыра көрме.

	– О не дегеніңіз, Ореке, – Пышан әлде амандасуға, әлде бақұлдасуға келген туыстың еңсесін тіктеу үшін даусын көтере сөйлеген. – Ақ-қаралы киініп серілік құрған дәурен өткенін мен білмейді деймісіз, сондықтан өзекті үңгіген үрейді жеңіп келгендеріңіз үшін құлдық ұрдым сіздерге. Алла ақтаса, аман-есен құтылармын, олай болмаса татарымның түгесілгені.

	– Олай демеңіз, мырза, – деп Қойшығұл араласпақ еді Пышан елемей сөзін жалғай берді:

	– «Ат жақсысы кермеде, ер жақсысы түрмеде» деген заман туды дейтін болыпты. Ол түрмеңді көрдім. Сідік пен сыз сасыған жерде тірідей сирағымды кемірмек болған атжалмандарға қарап жатып көп ойландым. Ағайынға дұғай сәлем айта барыңыздар, асылық еткенім болса, кешірсін! Өзімнің ешкімге өкпем жоқ. Тірі қалсам, Дөңшиіме жетермін, тірі қалмасам басымды имей өтермін. Сіздерге жалғыз аманатым бар, ел ішінде Пышанның арманы еді деп айта жүріңіздер: екі қазақ қырқысқанда бірінен үріккен киелі бес аққу үшінші қазаққа барып қонып еді, сол бес аққуды мүлдем үркітіп алмайық...

	Осыдан кейін ол сөзім бітті дегендей үнсіз қалды. Ақын арманын бәрі түсінген. Қаратал мен Іленің бойындағы жалайыр балаларында бес аққу жайлы аңыз бар, қалың андас аз ауыл сиыршы бауырларына құлақ суға бола зорлық етіп, Қартаңбай әулие: «Қап, андасқа кие болған бес аққу назаланып ұшып кетті-ау, ол Байшығашқа қонады» деген екен. Бұл өлкенің халқы киелі құстардың желеп-жебеп жүретініне сенеді.

	Түн ортасынан ауғанда ауыл қазақтары қайтпаққа жиналды. Пышан әрқайсысын бір-бір құшып, қоштасып, аттандырып салды. Үш ұлын соларға қосып жіберген.

	***

	Келер күні Жақып шақырған төрт-бес өнерпаз келіп, аздаған сауық-сайран құрылып еді топалаң үстінде той жасағандай сүреңсіз болды. Сырнайлы жігіт Пышан абақтыда жатып шығарған «Аққу едім көлдегіні» зарлай орындағанда бәрінің ұнжырғасы кеткен.



	Ағайын, тілектеспін аманыңа,

	Мен дағы дүрілдедім заманымда.

	Қазтабан жүйрік едім пас баспаған,

	Қадалды темір тікен табаныма...



	Қайша бетін басып далаға қашты. Ән кілт үзілді. Сәл үнсіздіктен кейін, дастарқанға ықылас етіп, бәрі сыртқа шыққан. Пышан көзімен Қайшаны іздеп еді, көре алмады. Ол қонақтар кеткеннен кейін бір-ақ оралған, екі көзі домбығып, ісіп кетіпті. Қайшаны үйге дейін көзбен ұзатып салған Жақып пен Пышан оңашалау тұрған қожыр тастарға барып, отырды.

	– Аға, – деді Жақып жүзін тік салып. – Мәймөңкелейтін несі бар, сын кезеңде тұрмыз, Жәлменде атамыз бекіткен достығымыздың не бекір, не үзілер тұсы осы. Қашыңыз! Ат сайлатып қойғам.

	– Балалар ше? – селт еткен Пышанның аузына ілінген жалғыз сұрақ осы болды.

	– Ол жағына қам жемеңіз, Ивановтың да, Имаштың да аузы алынған, қатты шабалана қоймас... Мені қамаса да балаларды жібереді ғой... Қашыңыз! Кеш түсе аттанасаңыз таңға дейін талайға ұзап кетерсіз.

	– Әй, Жақыпым-ай, батылым-ай, бауырым-ай! – Пышан риза болып, рақаттана күлді. – Жүрген жері шөп шықпас, тақыр деп пе ең бұл Пышан, Досың жауға беретін, қатын деп пе ең бұл Пышан. Сені дауға қалдырып, он екі атаның алдында қарабет болғанша өлгенім жақсы емес пе, Жақыпжан!

	Кенеттен оянғандай баяғы ойнақы мінезіне салған ақын киіз үй жақта жүрген жігітке дауыстады:

	– Ау, інішек, домбыраны әкеп берші...

	Жақып досының жүзінен лықсып бір шабыт келгенін байқады, алабұртып отыр. Жігіт домбыраны тез-ақ әкелген. Пышан тас үстіне дұрыстап отырып, қос ішекті шертіп қалды. Сосын ақырын тере тартып, бес саусақты сегіз пернеде жүгіртіп еді бір мұңлы саз төгілді, бір мезет ол мұңды шаттық жеңді. Көмейден сөз төгілді.



	...Мал басыңды тіктің де кепілге алдың,

	Достығыңа о, Жақып, жетіп алдың,

	Жора-жолдас, азайын, баршасынан,

	Адамдығың о, Жақып, өтіп алдың...



	Пышан жырын әзіл иіріммен аяқтамақ еді бәрібір мұңлы шықты. Ол алақанымен қос ішекті сарт басып, досына қарады:

	– Бұл саған бүгінгі күннен бір белгі болсын.

	***

	Екі күннен кейін ышанды Шайқорғанға үшінші рет әкелді. Контраның қалай жазаланатынын елге сабақ ету үшін Иванов біраз адам жинатыпты. Тілмаш оның сөзін аударып, осы жерге Пышанмен қоса айдап әкелінген Қожахмет молданың не себепті жазықты болғанын айтып жатқан кезде аты ақ көбік болған бір солдат шауып келіп, Имашқа бір қағаз ұстатып еді. Анау тез көз жүгіртіп қойнына тыға салды. Өзіне сұраулы жүзбен қараған Ивановқа түк емес дегендей басын шайқап, көзін қысып қойды.

	Бұларды елу қадамдай әрірек апарып, ор жиегіне тұрғызды. Қарсыда винтовка ұстаған екі милиция қызметкері.

	– Ат!

	Ерні күбірлеп, көзін жұмып тұрған Қожахмет молда мылтық бір гүрс еткенде, кескен теректей құлады. Қатар тұрған Иванов пен Имаш бір-біріне қарасты, Пышан сәл шалқақтап түзелгені болмаса әлі тік тұр еді.

	– Ат!

	Мылтығын қайта оқтаған солдат тағы атты. Пышанның алып денесі тағы теңселіп, құламады.

	– О, боже...

	– Господи!

	– Астапыралла! Киесі қорғап тұр!

	Таңырқаған көп орыс сөзінің ішінде осы бірауыз үрейлі сөз саңқ еткенде, қазақ теңіздей қозғалды. Дәті мықты дегендердің де кірпігі суланып, өңі қуарған. Имаштың жаны мұрнының ұшына келді. Бойын белгісіз бір діріл биледі. Команда бергенде сол діріл даусынан да сезілді. Үшінші оқ тигенде Пышанның езуінен қанды көбік атқып, қос тізесі қара жер иіскеді. Ол күбір етті.

	– Аққу бесеу еді ғой... Осы кезде қос винтовка жарыса гүрс еткен.

	***

	Ертеңіне ел ішіне «Пышан ақынды атпасын, итжеккенге айдасын, – деген қағаз небәрі жарты сағатқа кешігіпті» деген сыбыс тарады.





СЫМАТАЙ


	– Қош, Сыматай

	– Қош болыңыз, ақсақал.

	Бір-біріне қарсы отырған екеудің жастауы денесін ауырсына орнынан көтеріліп, кішкентай, торлы терезеден сыртқа қарады. Қар жауып тұр екен. Жапалақтап, жерге баяу түсіп жатыр.

	– Қош болыңыз, аға, – деді ол тағы сол теріс қараған күйі, – Қартайғанда мына азапты көрдіңіз ғой...

	– Расымды айтсам, сол азаптан құтылатыныма қуанып тұрмын, Сыматай, – сақалына қан ұйысқан қарттың даусында не үрей, не өкініш жоқ. – Ел іргесін бүтіндемекке екі мүшелдей аттан түспеппін. Ақыры не болды? Сол ел «банды» деп бетіме түкіріп жатқан жоқ па...

	– Қойыңыз, Шәке, бар қазақ табалай қоймас. Ал, табалағандары – адасқандары, ақымақтар.

	– Адасқандар... – қарт қабырғаға басын сүйеп, көзін жұмды. – Адасу үшін ақыл келте болуы керек, біз сондай ма едік? Е, айтқаннан не қайыр, морт кетірді ғой. Бел омыртқаны үзіп жіберді мыналар.

	Сыматай қартты бір шолып шықты. Абақтыдағы төрт айда еті ағып, көзі шүңірейіп, екі ұрты суалып, бұрынғы бітімнен жұрдай бопты Шәкең. Ұйпа-тұйпа сақал мен үрпиген шаш мүлдем үрейлі етіп тұр. Тірі аруақ. «Мен қандай болдым екен?» – деп ойлады. Қандала талап қызыл қотыр еткен екеуді осы күйі далаға шығарып жіберсе, мына маңның көп қазағы тани қоймас. Ол бәлекеттерді басында сығып тастаушы еді қазір үйреніп кетті. Қасып қойып жата береді. Кейде тіпті қасығанға да әл жетпейді. Шәкеңнің екі күннен беріде бас көтергені осы. Күзетшілер соңғы тергеуден сүйреп әкеліп, босағаға тастай салып еді. Қызыл ала қан қарияны Сыматай орнына әзер жеткізген. Сол жақ шықтытының күп болып кеткенін көріп, сүйегі сынды ма деп еді, аман екен. Бүгін тілге келгенде түсінді.

	– Менің татарым түгесілді, Сыматай, – деді қария, – Доңызбайдың бетіне түкіріп жібердім.

	Сыматайдың бойы мұздап сала берді, милиция бастығы орынбасары Андрей Свинаренконы бұлар осылай атаушы еді. Ол іштей сүйінді. Өйтпесең Шалтабай болармысың.

	Шалтабай қарияны Сыматай бала кезінен біледі. Тік иықты, ортадан жоғары бойы бар, көзі өткір Шалтабай ақ патшаға қарсы қол жиғанда осы өңір түгел құптаған. Ел ағасына ілесіп, Әли батырдың тобына қосылған көп қазақтың ішінде осы Сыматай да бар еді. Сол аласапыраннан аман қалған қазаққа қызылдан да қайыр болмады. Ел басына тағы бір нәубет төнгенде бұл қарияға өзі барған болатын. Қарулы әскерге қарсы ұрыс тәсілдерін, жер ыңғайын Шәкеңдей білер адам аз. Осындай дана қарттардың арқасында төрт ай төтеп берді. Ақтерек шатқалында Арсеньевтің әскеріне бес сағат төтеп бергенде, сарбаздарды рухтандырған осы Шәкең еді. Төменнен атылған пулемет, бесатардың оғына ұзақ шыдаған Сыматайлар қараңғы түсе шегініп кетпек болғанда қасына Шәкең келіп еді.

	– Қазір шегініп кеткенге қолайлы. Солай етпекпісің? – деп сұрады.

	– Иә, сөйтпесек болмайды...

	– Ана, Әрсен де солай ойлайды, – деген Шалтабай қарт бұған сынай қарап.

	– Не істе дейсіз?

	– Жиырма-отыз мерген жігітті аттандыр, айналып жаудың қапталынан шықсын. Әрсенің үкі емес шығар.

	Сыматай осы кезде ғана қарттың ойын ұғып, айтқанын істеді. Сол шайқаста Арсеньевтің отряды тас-талқан болып жеңіліп, қызыл командир өліктер мен жаралыларды тастай шегінуге мәжбүр болып еді. Бұл жеңіс жігіттерді қайраттандырып тастаған болатын...

	Негізі шалды алған Құдайға өкпелеуге болмайды, ал жастың ғұмырын ұзартуды жалынып сұрауымыз керек, – деді Шалтабай қария. Сыматай осы кезде ғана байқады, қарт көзінің қиығымен ғана бұған қарап отыр екен. Күрсінді.

	– Е, ақсақал, мыналар «Құдай жоқ» дейді ғой, өткенде көзіңіз жетті емес пе?

	Абақтыдағылардың арасында құдайдан безгені сирек кездеседі, көбі Жаратушыдан көрер жарық сұрап, қайта-қайта дұға етумен болады. Осыдан бір ай бұрын татар жігітті әкеліп еді. Аса діндар екен, зуылдатып намаз оқи береді.

	– Ол естиді мені, естуі керек. Менің еш жазығым жоқ. Ал жазықсызды Құдай жазалаттырмайды, – дейтін көкті нұсқап. Аты – Кәміл болатын. Түрме күзетшілері сұңқылдап Құран оқыған Кәмілді бірнеше мәрте сілейте сабады. Есін жиған сайын Шәкең: «Мен құсап іштен оқысаңшы, Алла айғайламасаң да естиді ғой» деп ескертеді. Болмады. Ақыры күзетшілердің таяғынан көз жұмды. Мылтық дүмі қата тиіп, мойын омыртқасын үзіп жіберді. Күзетшілер кеткен соң жанына барғанда еріндері дірілдеп бірдеңе айтқысы келді. Құлағын тосқан.

	– Ол естуі керек еді...

	Кәмілдің көкшіл көзі төбеге қараған күйі шыныланды. Сол көздердің кірпігін уқалап жауып жатып Шәкең:

	– Е, Ол бізді естімегелі қай заман, біздің барымызды ұмытып та кетті-ау, – деген болатын. Екеуі дұға етіп, жаназасын шығарып қойған Кәмілдің сүйегін күзетшілер тек үш күннен кейін алып кетті. Содан беріде қарауылдар тіпті құтырып алған, намаз оқып отырғаныңның үстінен түссе оңдырмайды.

	– Құдайдан безген түбінде өзі құдай болғысы келеді, – деді Шалтабай қария, – Елеме, көктегі Құдай – мәңгілік, жердегісі – күнәкар. Оданда мені әкеткеннен кейін «Құлқуалланы» үш қайыр жарай ма?

	Сыматай отырып жатып басын изеді. Үйренген, соңғы уақытта жиі оқылған «Құлқуалла» ғой. Самсы, Ақтерек, Суыққойын, Сулықойын, Отар... Қай жерге атының тұяғы тиді, сол жерде осы аятты оқыды. Оған осы Шәкең куә. Қай жерден қанша қазақ өлгенін санамалап, тәптіштеп айтудан шаршамайтын. Бірде ат басын бұрғанға аса ыңғай танытпап еді:

	– Әй, жігіттер, небәрі он жыл бұрын мына Самсыда ботпай мен жаныстың сүйегі тау болып үйіліп жатқан. Атаңа нәлет казактар құрым киіз тастап өртеп кеткен болатын. Соларды бертінде әзер көмдік қой. Енді солардың шыбын жаны шырқыраған жерге бұрылып, Құран оқығанға ауырлап тұрмысыңдар, дәметеді ғой?! – деп ренжіген болатын. Хорунжий Александров дегеннің үш жүз қазақты қорлап өлтіріп, киіз үйлермен бастырып, өртеп кеткені жігіттердің бәрі білетін оқиға. Тек сол жерге барып, Құран оқығанға әркімнің жүрегі даулай бермейді, бірде баланың бассүйегі ұшырасып, жас сарбаздар шошынып еді. Бас-аяғы бес-он жылдың ішінде бар қазақ даласы Самсыға айналарын ол кезде білмеп еді. Қазір қай тұсқа отыра қалып Құран оқысаң да бес-алты аруақты разы еттім деп ойла. Аштан бұралған байғұс қазақтың өлексесі шашылып жатыр...

	– Оқимын ғой, Шәке. Тек кім бірінші кетері бір Аллаға аян. Екі күннен бері тыпыр етпегеніне қарағанда Доңызбай ұмытып кеткен шығар... – деді Сыматай өз сөзіне өзі сенбей.

	– Е, ол иттер ұмытпайды, Сыматай. Түбі жарымағаннан төре болғандар кекшіл келеді. Және олардан опа күтпе, өзің асыраған Дәуірбек саған не істеді? Ұмытпа!

	Ыңырана сөйлеген Шалтабайдың әр сөзіне ұйып отырған Сыматайдың жүрек тұсы шым ете қалды.

	***

	Бұлар ұзақ алысты. Жайлаудан бір, қыстаудан екі айырылған елдің ашу-ызасы мал тәркілеу, салық жинау басталғанда бұрқ ете түсіп еді.

	– Өмірбек бай жігіттерін бастап шығыпты, – дегенді ести сала Сыматай да атқа қонған болатын. Жақын ауылдардың жүз қаралы жігіті соңына ілесті. Қолдарынан келгені Отар, Қордайдағы қоймаларды тонап, астықты елге таратып берді. Осыдан кейін-ақ қызыл әскер соңдарынан қалмаған. Доланқарадағы шайқаста оққа ұшқан он бес сарбазын Қоңыртөбеге жеткізіп, бір қыраттың басына жерледі. Одан кейін жаумен екі тараптан айқаспақ болып қақ жарылған. Өзі Ақтерекке орнықты, сол жердегі үңгір панасы болды. Жолдасбай бастаған жігіттер Мұншалы маңына бекінді. Қызыл әскерлер бірнеше мәрте шабуылдағанда шегіне жүріп ұрыс салып, талай жер қаптырды. Көп сарбазынан айырылды. Солардың бәрінің обалы Арсеньевке дейтін, енді екі ойлы...

	Қой жылының күзі ерекше суық болды. Тоқым төсеніп, ер жастанып жүрген сарбаздарды қара суық қалтыратып, шыдатпай бара жатқаннан кейін туысы Дәуірбекке киім-кешек сұратып, хабаршы жіберген болатын.

	Шабарман тез оралды. Дәуірбек «Үш күннен соң ескі қыстаққа келсін, киім мен біраз азық жеткіземін» деп сәлем айтыпты. Еш қауіп ойламаған Сыматайлар уағдаласқан күні Қоңыртөбенің бауырымен жүріп отырып, қыстаққа жеткен. Әуелі алыстан барлады, арба мен салынған шөпті күтірлетіп тұрған кәрі аттан өзге күдікті нәрсе көрінбеді. Қыстақтың мұржасынан түтін шығып жатыр. Сонда да аңдып басып жақындаған еді, сыртқа Дәуірбек шыға келді.

	– Ал келдіңдер ме? – деді Дәуірбек құшағын аша бұған қарай жүрді.

	Біраздан бері көрмеген ағайынға бұл да жылы шырай танытып, аттан түсігі, екеуі құшақтасқан. Дәуірбек Шалтабай қарияны аттан демеп түсіріп:

	– Тамға кіріңіздер. Аздаған сүр бар еді соны асып жатырмын. Мен ертерек келіп, іш пысқан соң айналаның қарын күреп дегендей... – деп зуылдады. Расымен есік алдын күреп, әр жерге қар үйіп қойыпты.

	– Биыл осында келем ғой деп отын да әзірлеп едім, қайдан, ескі жұрттан көшер түріміз жоқ. Мал дейтін мал да қалмады, – деді Дәуірбек ішке өткізіп жатып. Отыны ауыз үйде қаланған күйі тұр екен. Түпкі үйдің есігін ашқанда сүр еттің исі мұрындарын қытықтап, жігіттер жайнаңдап сала берген. Шалтабай қартты төрге оздырып, Сыматай оң тізесін ала отырды. Қазандағы етті тегенеге түсірген Дәуірбек сол қалпы ортаға қойды да:

	– Алыңыздар, мен сорпа құйғанға шөміш әкелейін, – деп ауызүйге шығып кетті. Осы кезде үйілген отын құлағандай күтірлеген дауыс шықты да Сыматай жігіттердің біріне:

	– Қарашы, – деген.

	Сарбаз барып итеріп еді, есік мызғымады, сыртынан бастырылған болып шықты.

	– Қап, ит-ай, – дескен сарбаздар апыл-ғұпыл терезеге ұмтылысып еді, шаңқ еткен мылтық даусы шығып, әйнек сынды. Бұлар соқпа там қабырғаларын паналап отыра кетіскен.

	– Арсеков сдавайся!!!

	– Доңызбай ғой!

	Дауысты таныған жігіттердің бірі бесатарын оңтайлап, терезеден атпақ еді маңдайдан тиген оқтан шалқалай құлады. Қызылдар жақсы орнығып алыпты. Осы кезде қол пулеметтен кезек атылған оқ тамның қамыс төселіп, топырақпен бастырылған төбесін жұлым-жұлым етіп өте шықты.

	– Жігіттер, бастарыңды шығармай, есік-терезеге қарата ата беріңдер! – деп айқайлаған Сыматайдың өзі қол пулеметтің алғашқы осы тескен тұсты көзден гүрс еткізіп еді, өкірген дауыс шығып, үй сыртына біреудің құлағаны естілді. Сарбаздар тарсылдатып атып жатыр. Бір мезетте терезеден үй ішіне бір домалақ зат түскен. Бұл гүрсілдектің жарықшағы көп екенін бұрынғы ұрыстарда байқаған Сыматай: – Жатыңдар! – деп айғайлап қана үлгерді.

	Қатты жарылыстан естен танып қалыпты, есін жиғанда қол-аяғы байлаулы екенін сезді. Жаралы сарбаздар ыңыранады.

	Бұларды арбаға тиеп, қозғалғалы тұрғанда Сыматай Дәуірбекті байқап қалды. Бұларға әлде аяныш, әлде үреймен қарап тұр екен. Басын көтеріп, есік алдына тастай салынған екі сарбаздың өлігін иегімен нұсқады.

	– Әй, Дәуірбек, мыналардың обалы саған, балаларының көз жасы өмір бақи төбеңнен тамып тұрсын! – деді.

	Бұларды абақтыға қамағаннан кейін ОГПУ бастығы Лебедев бір ойынды бастап еді. Әуелі мұны алдырып:

	– Өзге сарбаздарың берілсе, кешіреміз, көндір, – деді. Сыматай безеріп отырып алған. Бұдан көмек жоғын түсінгеннен кейін бөлек-бөлек қамап, өзгелерді айналдырды. Ақыры Қаныбек шыдамапты. Жігіттердің қайда жасырынғанын білетінін, барып тілдесуге дайын екенін айтып, Лебедевтен жансауға сұрапты. Лебедев келіседі.

	Бес күннен соң сұмдық хабар жетті. – «Милиция бастығы «берілсеңдер, кешірем», – деді. Ешкімді соттамайды, жазаламайды. Сыматайды кешірді» – деген Қаныбектің сөзіне иланып, таудан түсіп, қаруын тастаған тоқсан сарбазды Доңызбай пулеметпен қарсы алып, бірін қалдырмай қырыпты. Қаныбек те қаза тапқан. Бұны күзетшілердің бірінен естіген Сыматай өкіріп жылап еді.

	***

	Кілт сылдырлап, біреу құлыпты бұрай бастады. Шалтабай қария бұған қарап жымиды.

	– Қош, Сыматай. Тірі қалсаң бүгінгі күнді ұмытпа, тірі қалмасаң о дүниеде кездесерміз.

	Есік шалқасынан ашылып, табалдырықта Свинаренко көрінді. Жанында екі қызметкері бар. Ол алшаң басып Шалтабайдың жанына барып, сақалынан ұстап, жүзіне үңілді.

	– Ну, Кудайбергенов, плевун, айда кеттік!

	Екі милиция қолтығынан демеп тұрғызған қария есікке жете бере бұған бұрылған.

	– Қош, Сыматай, күйінбе. Мына азаптан, тозақтан құтылдым мен. Қош...

	Доңызбай қарттың сөзін аяқтатпай арқасынан итеріп жіберді. Олар шығып, есікті кілттегеннен кейін Сыматай терезеден құйылған әлсіз жарыққа қарап, тізерлеп отыра кеткен. Ерні күбірлейді.

	Бисмил-лә рахмани-р-рахим, әл-хәмдү лил-лә һи раббил-аләмин,

	Әр-рахмәни-р-рахим, Мәлики йәүмиддин...

	***

	Ашаршылық жылдары Кеңес үкіметіне қарсы көтеріліп, ең ірі жасақ құрғандардың бірі болған Сыматай Әрсековты Шалтабай қариядан тура бір айдан кейін, 1932 жылдың 28 наурызында атты.





КИЕ


	Пржевальскийдің іші аяқ-асты бүріп ала жөнелген еді. Экспедиция дәрігері, ілмиген, ұзын бойлы, бізмұрын Козлов қолынан келгенінше ем-дом жасап, дәрі беріп, сылап-сипап жүр. Соңғы күндері науқас тәуір бола бастағандай. Арасында қалжыңдап жолбасшы болған қырғыздарды кекетіп қояды. Тілі жаман. Ақыға бола келіскен Төлеш пен Есен бұдан аулақтау жүруге тырысады. Николай Михайлович сонда да оларды сөзбен тістеп қалудың амалын табатын. Төрт күн бұрын экспедицияны осы Қарақол бойына әкеп қондырғанда Пржевальский:

	– Мынау – нағыз Швейцария ғой, тіпті, одан да сұлу жер, – деп сүйініп тұрып осы жерге бастап келген қырғыз жігіттеріне рақмет айтудың орнына соларды меңзеп: – Бұл туземецтерді аңша атуға болады, бірақ, етін жеуге болмайтыны өкінішті, – деген болатын. Орысша шала-пұла түсінетін Төлеш алара бір қарап, күңкілдеп ары кеткен еді. Тибет, Қытайға бет алған сайын Пржевальский экспедициясын Алатаудың әр тұсына тоқтатып, бағыт сілтеп отыратын Төлеш олардың мұндай кекесіндерін елемеуді үйрене алмай-ақ қойды. Таулыққа тән шыртетпе мінезі бар қырғыздың қылығына Николай Михайлович шатқалды басына көтере күлді. Көшпенділер қитықса жол ауыр болатынын анық білетін Роборовский кейінірек малта сорып отырған қырғыздарға барып әрнені әңгіме етіп, жуып-шайған болды. Басқа амалы жоқ, Пржевальский айтқанға көне қоятын адам емес, бұратаналар көтерілісін басқан жазалаушы әскер қатарында болуы мінезін өзгерткен. Роборовскийдің тұспалынша мына дертке шалдығуына да осы мінезі себепкер болды. Қазан айының басында бұл екеуі Шу бойында аң атып еді. Етжеңділеу Пржевальский шыдамай өзеннен қайта-қайта су ішкен болатын.

	– Николай Михайлович, от жағып, қайнатайық. Шикі су ішпеңізші, осы маңның қырғыздары арасында іш сүзегі жүріп жатыр, – деп еді, елемеді.

	– Құдай-ау, Всеволод Иванович, соны да сөз деп, біз олар секілді мәдениеттен, діннен жұрдай жабайы емеспіз ғой. Сарысулы Тибетті басып өткен ақсүйекті алып түсер ауру жоқ, – деп күліп, білгенін істеді. Содан бес-алты күн өткенде қызуы көтеріліп, мазасы кеткен. Козлов бәйек болып, бар дәрісін аузына тосты, құстырды, ішін шайды. Соның арқасында осы Қарақолға дейін жетіп, тыныстап оңала бастады.

	Басшының жағдайына қараған экспедиция мүшелері де біраз әл жиып алды. Кері қайту туралы ұсынысқа Николай Михайлович:

	– Мәскеуден аттанғанда вокзалда «Отан үшін ұлы іске аттанып барамын, үйде отырғаннан ел үшін түзде өлгенім артық», – дегенім естеріңде ме? Қайтуға болмайды! Осы уақытқа дейін Россия мен патша ағзамға қанша қызмет көрсеттік, сол даңқты Пржевальский экспедициясы осы жолы үш айда қайта орала ма? Болмайды! Құдай бізбен! Өлсем Ыстықкөлдің жағасына көміп кетіңдер, Россияның адал ұлы шекараның бір пұшпағын күзетіп жатсын, – деп тепсінген еді. Николай Михайловичтің денсаулығы мықты ма, әлде Құдай сақтап, дүмшелеу Козловтың емі дарыды ма, сырқатқа бой бере қоймады. Бүгін төсектен басын көтеріп, аздап ас-су ішті. Бірақ жүзіне қан жүгіре қоймады.

	– Всеволод Иванович, түк емес, енді бір-екі күнде аяғымнан тік тұрып кетемін. Суық ұстап қалған ғой, – деді әлсірегенін білдірмеу үшін барынша дауыстап сөйлеп.

	– Әрине, бүгін өңіңіз жақсы, – деді Роборовский. – Сүзек пе деп қорқып едім?!

	– Қайдағыны айтпаңыз, бізге жабайылардың ондай кеселі жуымайды, солай емес пе?! – деді Пржевальский Козловқа иек қағып.

	– Мәртебелім, рас айтасыз, бүгін қызуыңыз түсейін депті, – деді дәрігер бас шұлғып. Осымен үшеуінің де көңілі жай тапқандай еді. Кешкісін қырғыз жеріндегі гарнизоннан капитан Хацитовский келген еді. Пржевальский әңгіме арасында байқатпай сүзек туралы сыр суыртпақтай берген. Роборовский мен Козлов байқамаған болды. Капитан:

	– Жабайылар арасында кездесіп тұрады. Ауру шықса үйімен, кейде айылымен өртеп жібереміз. Құдайдың рақымымен біздің сарбаздар ондай пәледен аман, таза халықпыз ғой, – деген кезде генерал-майордың жаны жай тапқандай болып, маңдайдағы ірі тамшыларды ақ көйлегінің жеңімен сыпырып тастады. Пржевальский аудиенциясын көпке созбай, бұл екеуі Хацитовскиді шығарып салып, өз шатырларына кетті.

	* * *

	Всеволод Иванович ерте оянды. Сыртқа шығып еді Төлеш пен Есен от жағып, ас қамымен жүр екен. Бұл өзенге барып бетін шайып еді күздің мұздай суы денесін қалтыратып жіберді. Робоновский тез адымдап генерал жайғасқан киіз үйге беттеген. Ішке енген кезде аңтарылып қалды, бұдан сәл бұрын кірген Козлов та осындай күйде, аузы арқайып тұр екен. Пржевальский сақал-мұртын бастырып, мұнтаздай көйлек, китель киіп алысты. Көзі жайпап, аяғында нық тұр.

	– О, Жаратқан, мың мәрте алғыс өзіңе! Николай Михайлович, мәртебелім, көңіл-күйіңіз жақсы ма?

	Роборовскидің аузына іліккені осы болды.

	– Көріп тұрсыз ғой, Всеволод Иванович, біздің дәрігер – сиқыршы, – деді генерал саңқылдап. Сосын бұл екеуін бастан-аяқ бір шолып шықты да мырс етті.

	– Жарайды, таза ауаға шығайықшы...

	Генералды алға салып бұл екеуі ізінше шыққан. Пржевальский екі қолын кезек сермеп, құрысқанын жазды, сосын құлашын жайып кең тыныстады.

	– Мылтықты әкел!

	Саңқ еткен бұйрықты үнді Роборовский де, Козлов та түсінбей қалған.

	Пржевальский бұларға жалт қарады. Көзі жайнап тұр, қаз көрген түлкінің көзі секілді.

	– Мылтық?!

	Козлов ішке кіріп, сүйеулі тұрған сарыауыз мылтықты лезде алып шығып, ұстата қойды. Генерал талай аңшылықта қолын сүйіндірген мылтығын аялай ұстап сипады. Сосын көтеріп, анадайда от басында отырған Төлеш пен Есенді көздеп: – «Пух!», – деді.

	– Болмайды. Керек, – деді генерал күбірлеп. Осыдан кейін ұңғысын аспанға көтеріп, төбеде қалқып жүрген жалғыз құмайды көздей бастады.

	– Жас еттің ыстық сорпасын ішпейміз бе, Всеволод Иванович, – деп дауыстап шүріппені басып қалған. Құмай қалбалақтап Төлештер отырған маңға түсті. Роборовский екі қырғыздың жүзіндегі ауызбен айтып жеткізе алмас үрейді осы кезде ғана көрді. Көздері шарасынан шығып кете жаздағалы тұр.

	– Ана құсты бері әкеліңдер! – деп еді екеуі де басын шайқап шегіншектей берген. Солдаттардың бірі тұра жүгірді.

	– Бұл жабайылар суға да, тауға да, шөпке де дұға ете береді... құсқа да сиынатын шығар, – деді ол құсты бұларға ұсынып жатып.

	Төлеш пен Есен құсты тазаламады, отын тасуға да көмектеспей қойды. Төлеш Роборовскиді ымдап шықырып:

	– Мәртебелі бастық, болмайды. Ол құсты жеуге болмайды. Ол – ит туатын қасиетті құс, – деді. Всеволод Иванович бұлардың неден шошынғанын сол кезде түсінді. Ол қырғыздарда жүз жылда бір рет ит басып шығатын киелі құс жайлы аңыз барын естіген еді. Оның бауырынан алынған күшік керемет жүйрік әрі алғыр болады-мыс. Мұны жабайылардың қисынсыз әпсанасы санап жүрген жиһанкез сол құс құмай деп ойламапты. Өлексемен күнелтетін құстан қасиет іздеген қырғыздар да...

	– Жарайды, Төлеш, ішінен жұмыртқа, одан күшік шығып жатса саған беремін, бара бер, – деді Роборовский мырс етіп.

	Құмайдың еті қаттылау екен. Сорпасы да тарта қоймады. Тек Николай Михайлович қана: «Дәмді екен» деп тамсанып отырып екі аяғын ішті. Сосын жаны жайланғандай болып төсегіне жантайды.

	***

	Келер күні: – Рұқсат па?! – киіз үйге кірген Всеволод Иванович селт ете түсті. Генерал айнаға қарап тұр екен. Тірі аруақ секілді. Көзінің асты көтеріп, жүзі сап-сары болып кетіпті. Тырнақтарына дейін сарғайыпты.

	– Мынау не сұмдық, Всеволод Иванович? – деді ол айнаны төмен түсіріп.

	– Білмеймін!

	– Кеше ғана жап-жақсы едім ғой, құстан бәле келді ме?

	– Білмедім, аса мәртебелім, қырғыздар... қырғыздар ит басатын құс деп еді...

	– Ит басатын?! Сол сандыраққа сен өзің сенемісің?!

	Пржевальский тағы бірдеңе айтпақ еді сырттан:

	– Мәртебелі генерал мырза! – деген солдат үні естілді.

	– Не?!

	– Гарнизоннан дәрігер келді.

	Пржевалский бұған мейірлене қараған. Ол дәрігерді Хацитовский жібергенін, оған бұл тапсырманы шығарып салғанда Всеволод Иванович бергенін түсіне қойды. Роборовский өздеріне ілесіп жүрген Козловтың іліміне шүбәмен қараушы еді.

	– Рақмет сізге...– деп сәл ойланып тұрып, – Кірсін! – деп бұйырды. Жасы егделеу, селдір шашын жылмитып тазын жартылай жапқан көзәйнекті дәрігер бұның тамағын, көзін тексеріп, тамырын ұстап көрді де көп ойланбастан:

	– Тиф, – деп күңк етті. Бұлар анық естігенімен Пржевальский ұқпай қалғандай болды.

	– Гриф?! – деді ол сән үшін қырқып алынып керегеге ілінген құмай қанаттарына шошына қарап.

	– Тиф, – деді дәрігер қайталап. – Сүзекке шалдыққансыз. Емдеп көрейін...

	***

	Екі күннен соң Пржевальский көз жұмды. Қырғыздар арасын «Құмай атқанды құдай атты» деген сөз кеулеп, Алатаудың арғы-бергі бетіне тез тарапты. Сөз иесі Төлеш болса керек...





ӘҢГІМЕЛЕР





ҚҰЛЖА САҚА


	Беті айғыз-айғыз, шолақ шалбары бір жағына қисайып кеткен, алқам-салқам көйлегінің етегі сөлпеңдеген төрт-бес жасар сары бала шаңдақ көшенің май топырағын бұрқылдатып, кішкентай ауылды басына көтере бақырып келеді. Тарамдаған жас пен танаудан жылтыңдаған қос «ақбозды» екі білегімен кезек сыпырып, боздаған балақай екпіндеген күйі күншуақтап отырған қарттардың қасынан өте берген. Қариялардың бірі ішті қытықтаған күлкіні әзер тыйып:

	– Әй, кім тиді-ей, Әлімбайдың баласына? – деп қалды. Бала бұрылып та қараған жоқ. Қайта ту сыртынан шыққан жанашыр үнді естіп, үдете түсті. Үйіне жете бере топырағы борпылдаған жолдың қақ ортасына отыра кетіп, бар дауысымен бақыра жылады.

	– Апа! Апа!

	Баласының дауысын естіп, келсабын тастай сала қақпадан жүгіре шыққан Рәш етегіне сүріне-қабына жетіп, орнынан тұрғызды.

	– Не болды, құлыным? Айта қойшы, не болды?

	Сары тілден айырылған секілді. Өбектеген ананың бетіне бажырая бір қарап алды да күшене жылады. Екі аяғын ербеңдетіп біраз өкірді де, бір мезетте шалқасынан жата кетті. Көзден тарамданған жас пен мұрыннан аққанға шаң қонып, сарының түрі енді келісті. Баласының бұл бетбақтығын жақтырмаған Рәш ашу шақырып, баласынан қарынан ұстап тік тұрғызған:

	– Айт болды аңырай бермей!

	Сары мұндайды күтпеп еді. Демді үздіге жұтып, ышқына шығарды да жұлқынып, сытылып шықты да үйге қарай салды.

	– Көкеме айтам! Әке... – ауладан аңырай өтіп, ауызтамдағы бақырды бір теуіп кеткен бала көзі әкесі жататын төсекке түскен кезде аңтарылды да қалды. Әкесі көк түтінге көміліп отырып кітап оқитын үстел де, ол: «Құс ұйқым кеп қалды», – деп жантая кетіп, мызғитын темір керует те бос еді. Жанашырын тараған тентек сарының жылауы сап тиылып, аузы аңқиып сәл тұрды да қайта далаға беттеп еді ізімен келе жатқан анасына тап болды. Рәштің қабағы қатулау еді.

	– Кәнекей, түс алдыма! – Көп сөйлемейтін апасы мұрны қорс-қорс еткен баланы дедектетіп отырып, жазда отыруға арналған кілетке алып кіріп, үй-ішін жиыстырып жүрген қызына:

	– Мынаны суға шомылдыршы. Бетінің кіріне бес ит тойғандай, – деп салды. Сарының көз алдына жон теріңді сылып түсе жаздайтын жөке мен борпылдаған ыстық топырақты күмпілдетудің арқасында түсі өзгеріп кеткен аяқтың күсін ашытып ысатын ақ тас елестеген. Зыта жөнелмек болып еді, анасының әлеуетті қолы білезігін жібермеді.

	– Түспеймін, суы құрсын. Сабын көзімді ашытады...

	Қиқаңды үдеткен бұның көзі әпкесінің жанарымен ұшырасын қалған. «Керек еді осы маған, піш-ту!» деген ой тұнып тұр екен, бірақ, шеше әмірін екі еткізер дәрмен кәне. Әспет шикіл сарыға төне берді. Қолынан ұстап тұрып астауға су құйды, оған пеш үстіндегі ыдыстан ыстық су қосты. Содан кейін мұны астауға отырғызып қойып, сабынды жөкемен үстін ыса бастағанда баланың жасы суға тырс-тырс тамды. Әкесі барда әкпелеріне әңгіртаяқ ойнатып жіберетін ерке-тотай денесінің ашығанына емес, дегенінің болмағанына өкініп өксіді. Орнынан тұрып кетейін десе орындыққа жайғасып алып, бақылап отырған апасынан тайсақтайды. Баласының бірбеткейлігіне іштей сүйсінген Рәш бір мезетте Әспетке қарап, боп қалар дегендей емеурін білдіріп, өзі сүлгі әкелу үшін үлкен үйге беттеген. Сарының күткені де осы еді.

	– Жібер!

	Бұлқынған інісін тоқтатпақ болған Әспет:

	– Отыр. Отыр дедім мен саған! – деп зекіп бір-екі мәрте түйіп жіберді. Алайда су денесі балықтай жылпылдаған бала дес бермеді, суды төгіп-шашып, шығып алды да лайланып жатқан жерге қос алақанмен сипалап жіберіп, үстіне жақпыштады:

	– Мә, саған, мә!

	Әп-сәтте жаңа ғана су өпкен қарыны мен кеудесін сатпақтай салған сары желіден босаған құлындай сыртқа ытқып шығып, безе жөнелген. Қумақ болған Әспет күлкіге түйіліп, орта жолда қалып қойды. Өз санын өзі шапақтап, құрық тимеген асаудай ойнақтаған күйі көшенің ортасына барып бір-ақ тоқтаған бала үйі жаққа қайырыла бір қарап қойды. Сықпытында «Қатырдым ба, бәлем!» – дегендей маңғаздық бар. Тек осы кезде ғана ол күннің тым ыстық екенін сезді. Төбеге шаншылған күннің жалаңдаған шапақтары жалаңаш тәнді жалап-жұқтап, өртеп барады. Қарындағы батпақ дем арада кебірсіп, үгіліп кетті. Майда топырақтың қызуының үстінде жөпшеңді адам жүре алмайтын сəскенің ыстығы, тіпті, сарының көнтеріленіп кеткен табанын да шыдатпай барады. Сықсиып аспанға қарап алған сары алып қарағаштың түбінде отырған көрші шалды көріп, соған қарай тарта жөнелді. Есегінің қамытын жөндеп отырған Майлыбай қарт бұны жарқын күлкісімен қарсы алған. Жорта танымағансып:

	– Оу, батырекесі, мына жүрісің не? Кімнің баласысың? – деп еді анау: – Әлімбайдың, – деді де мұрынды бір тартып қойды. Зеріккен шал баланы әңгімеге тарта берген: – Ә, Бекентай екенсің ғой, түнде жау тиген ауылдың батырындай тыр жалаңаш жүрген соң танымай қалдым-ау, ә? Әкел насыбайды, күшті ме екен көрейік.

	Ауыл шалдарының бұл әдетіне әбден үйреніп алған сары еш именбеді, қос бұттың ортасына қолды салып жіберіп, шошайып тұрғанын уысына «толтырған» күйі шалдың алақанына «тастады» да жіберді.

	– Ә-ә-п-шу! Әй, жарайсың, насыбайың ащы екен. – Өзіне ермек табылғанына мәз болған қарт пен өзге қарасирақтарды шешелері шаңқай түсте қойдай қайырып қамап қойғандықтан, көшеде жалғызсыраған бала ағаш түбінде біраз шүйіркелесті. Шал төсенген көрпешенің бір ұшына жантайып алған сары әр нәрсені бір сұрап, тықақтай түседі де Майлыбай қария соған барынша жауап беруге тырысады.

	– Ата, а, ата, баяғыда Қобыланды деген батыр болған екен, ә? Ол қылышымен бір шапқанда қырық адамды қырқып түсіреді екен, ә? Сосын Толағай деген дәу болған екен ғой. Ол бір иығымен тау көтергені рас па? Толағай мен Қобыланды күрессе қайсысы жеңеді, ата?

	Сасайын деген қарт:

	– Бұл қазақта қандай батыр болмады дейсің, балам. Қарақыпшақ Қобыланды тым зор тұлғалы екен. Жал-құйрығы төгілген Тайбурылын мінгенде белі қайқайып кететін болған деуші еді ертекші шалдар. Одан арыда Алпамыстай алып, беріде Бауыржандай бөрі бар. Қайсыбірін айтып тауысарсың. Сен мұның барлығын қайдан естіп жүрсің? – деп қарсы сұрақпен құтылған.

	– Әкем айтып береді. Ол кітапты көп оқиды ғой. Маған да әріптер үйретеді анда-санда. Қазір «а,ә,б»-ны білемін – Сары баланың жүзінде мақтаныш пайда болды.

	– Дұрыс, балам, дұрыс. Оқу керек мына заманда. Әйтпесе біз секілді қара танымай қиналып қаласың. Ал енді бара ғой.

	Шай қайнатым уақытын алған балаға ризашылықпен қараған қарт қолына бізін алып, қамыттың құлақбауын тескілей бастады. Ал әңгімеге тоймай қалған бала оны айналшықтап қипақтай берген. Осы кезде төбенің етек жағынан көтеріліп келе жатқан әкесін көріп: – Урә-ә-ә! – деп тұра жүгірді. Құлдыраңдай жүгіріп, жете бере Әлімбайдың мойнына секірген. Манағы өкпенің барлығын ұмытқан бала мәз-мейрам, әкесінің иегінде қылтиған сақал қытықтап, сықылықтай береді. Әке мен бала мәре-сәре болып қақпадан енгенде кір жууға кіріскен Рәш жалт қараған. Қабағын түйіп, ашулы түр көрсетпек болғанымен, күлкі үйірілген жанары сатқындық жасап тұр. Оны байқамаған сары мойыннан құшқан күйі Әлімбайдың арқасына сырғи берген.

	Кенжесінің бірдеңені бүлдіргенін сезе қойған Әлімбай өңін өзгерте қалып:

	– Ой-бой, апаңның ашуына кім тиген? Екеуміз жоқта біреу ренжітіпті ғой, балам-ау?! – деп желкесінен басы қылтиып тұрған сарыға қарап еді, анау арқасына бетін басып, тіл қатпады. Осыдан соң Рәш болған оқиғаны толығымен баяндай бастаған. Ақырына тақап қалғанда шыдай алмай, аузын көлегейлеген күйі сықылықтап жіберді. Бірақ әкесі езу де тартқан жоқ. Баласын жерге түсіріп, өңіне қадала қарады.

	– Неге жыладың?

	Сарының ұнжырғасы түсіп сала берген. Әлімбайдың шектен шыққан кезде тәртіпке салатын мінезі бар.

	– Асқар ғой.....

	– Немене Асқар?

	– Сақамды тартып алды.

	– Тартып алды ма, әлде ұтылдың ба? – Әке даусы сәл жібиін деді.

	– Асықтарымды түгел ұтып алған соң «Саған сақа не керек?», – деп алып қашты. – Ежіктей сөйлеген баланың танауы тағы шулай бастаған.

	– Сүйекке бола сонша байбалам салғаның қалай, Бекентай? Ер жігіт бос нәрсеге боркеміктене бермес болар. Ойнап жүріп жыласаң басың таз болады – деп қашанғы түсіндірем саған.

	– Сүйек емес, сен Сарыбастаудан әкеліп берген құлжа сақам...

	– Құлжаның асығы болса да жігіттің көз жасына тұрмайды, балам, ертең-ақ қайта табысасың достарыңмен. – Әлімбай Бекенді көтере сөйлеген. Оның Асқар деп тұрғаны жаңа ғана Әлімбай кеукілдесіп қайтқан құрдасы Сәлімжанның ортаншы баласы. Бекеннен үш-төрт жас үлкендігі бар.

	– Ағам келсе ғой. Тұмсығын бұзып, асықтарымды қайтарып берер еді...

	Міңгірлеп тұрған баласының сөзін ұға қойған Әлімбайдың ішін «Жалғызсырап жүр екенсің-ау, қарғам» – деген ой бұрап өткен. Баласының иығына қолын салып: – Бекентай, адамның намысын көп болып қорғамайды. Өз намысыңа ағаңды тіреу ете алмассың. Ал, ағаңа сабаттың делік Асқарды, сонда басыңды біреудің күшімен қорғаған сен жақсы жігіт болғаның ба?

	Бекенде үн жоқ. Әкесі мұнымен ересектерге сөйлесе бастағанда салмақтылық пен құйма-құлақтықты талап ететін әдеті. Бірақ баланың көкейінде «намысыңды өзің қорға» – деген соңғы сөздер сақталып қалды. Өзге ақылды аса қажетсінбеген.

	– Ал, батпаққа аунағаның қай қылығың... Бар, киін...

	Әлімбай шыдамай күліп жіберген. Осымен құлжа сақаның әңгімесі тынғандай еді...

	***

	– Өй, қыли. Солай ата ма екен.

	– Кетші ей, әрі... Көрер ем...

	Колонка маңындағы алақандай тақыр жердің маңы ығы-жығы. Балалар екіленіп сақа шиырса, жанкүйер ересектер сырттан қолпаштап, даурығуда. Кешкі салқында мал күтуге ертерек шығатын кішкентай ауыл тұрғындарының күндегі әдеті осы. Бүгін бәрі Ақпарды төңіректей қалыпты. Алшыдан жатпайтын қоңыр, нән сақасын шиырған баланың атқаны мүлт кетпей, сақпан тасындай сарт еткенде асықтар үш табан түгілі 7-8 табанға дейін ұшып кетеді. Ақпар бір мүлт кеткенде жыл бойы уысқа түспеген құлжа сақа Бекеннің аяғының астына домалап барып еді, анау алды да қойнына сүңгітіп жіберді. Ойынның лезде шырқы бұзылып сала берген. Ежірейіп жетіп келген Ақпар жағасына жармаса кетті:

	– Әкел сақамды!

	– Атаңның басы сенікі. Бұл менің сақам.

	– Сенің атаңның басы...

	Жағаласқан екеу сілкілесуге кірісті. Көргеннен жата жабысып, Асқар ағасынан қыс бойы жалына сұрап, басынан шерткізіп, құйрығынан тепкізіп жүріп көктемде әзер алған сақасына мына қызылкөз бәленің жармасуы Ақпардың жанына батып барады. Бүріп тастамақ еді бір жас кішілігіне қарамастан бойы таралған Бекеннің ырық берер түрі байқалмайды, керісінше шырқ үйіріп жамбасқа әкелді де, мұны алып ұрды. Онысымен қоймай біздей шынтағыман алқымынан мытып жібергенде Ақпардың көзіне жас үйірілген. Осы кезде аспан айналып жерге түскендей болып, бір жойқын күш Бекенді аударып сала берген. Соның арқасында сарының езгісінен құтылып, үстіге шыққан Ақпар екіленіп, тізесін батырып жатыр. Тістеніп алған Бекен оның ту сыртында ыржиып тұрған Асқарды көріп қалды. Жанталасып жүріп, орнынан тұрып кетіп еді, Асқар ашықтан-ашық жабыла кетіп, қаусыра құшқан күйі: «Ұр, давай, ұрға» басқан. Алайда, Ақпардың бар көздегені сақа болғандықтан, бұның қойнына қолын сұғып жіберіп, асыққа жармасты. Осы кезде Асқардың басы зың ете түсіп, зеңгіп сала берген. Құдды бір темірмен салып өткендей құйқасы шымырлап, көзі қарауытты. Бекенді қоя беріп, басын сипалаған ол көзінен жас ыршып кеткенін байқамай қалды. Айнала дем арада жым-жырт бола қалды. Ортада күкірейіп Орынбасар түр. Бекеннің ағасы Темірмен бір класта оқыған осы бозбаладан тек Балғалы емес, жақын маңдағы Сарыбастау, Арқарлы сынды ауылдардың жастары түгел ығатын. «Кеше вешірде Орынбасар қызып алып, қонақ балаларды жайпап салысты» – деген жиі айтылатын әнгімелердің тегін еместігі анық.

	Әскерге кетуге дайындалып жүрген Орекеңнің денесі сом, мінезі сойқан.

	– Бер, қәне, сақасын. Ендігәрі жабылатын болсаңдар екеуіңнің басынан кезек шертпек аламын.

	Ол сол қолымен оң қолының ортантерегін білемдеп қойды. Басына пәленің қайдан келгенін ұққан Асқар жуан саусаққа шошына қарап, шегіне берген. Ал, іс насырға шапқанын сезген Ақпар безе жөнелмек еді, айналадан қаумалаған балалар жібермеді. Сақаны алып, алақанында салмақтаған Орынбасар асықты иесіне қайтарғалы тұрды да, айнып қалды. Қулана жымиған бозбала: – Кім жеңсе сақаны соған беремін, – деп Бекен мен Ақпарға кезек қараған. Ересектеу балалар «Қазір қызық болады» – дегендей көз қысысты. Ағайындылардың зары өтіп кеткендіктен көп күттірместен бірінші ұмтылған Бекен кішкентай жұдырықтарын қалай сермесе де бойы сорайған Ақпарға тигізе алмай әбден ызаланды. Анау болса қашқақтай береді, Орынбасардан қаймығатыны анық байқалып тұр. Мұны сезген Орекең:

	– Төбелес, давай, қорықпа! – деп өзінің бейтарап екенін білдіргені сол еді, Ақпар да алыса кетіп, балалар ұмар-жұмар болып жерге құлады. Бір-бірінің алқымына жармасқан екеудің жатысы қызық. Тоңқайған күйі кезек соққыласады. Жіппен тартып төбелестірген күшіктей болған екеудің итжығыс түскеніне ызасы келген Асқар осы сәтті пайдаланып Бекенді майлы жерден бір теуіп, қаша жөнелген. Орынбасар одыраңдап қуып берді. Ол анадай жерге жеткенде арт жақтан баж ете қалған бала дауысы шықты. Ақпар екен. Танауынан қан дірдектейді. Орынбасар Бекенге назар салып еді, баланың қолында сиыр жілігінің басы тұр. Бұралқы иттерге дейін менсінбейтін, ақсөңкесі шыққан жілік осы жерде үнемі жататын. Балалар асық ойнаса үшкір жағын шеңбер сызуға қолданатын, доп ойнаса қақпаның бір жағында міндетті түрде ағараңдап қадалып тұратын сүйек бүгін қару есебінде сілтеніпті. Қарсыласының танауынан сорғалаған қанды көргенде жүрегі ұшып кеткен Бекен шегіншектеген күйі топтан біраз алшақтап, бір кезде жілікті тастай салды да безе жөнелді. Жылтыңдаған өкшесі: «Сақасы құрысыншы», – деп бара жатқандай.

	Осыдан екі күн өткенде дәу қара есекке қонжиған Бекен жоқ іздеп шықты. Әлі бұзаулай қоймаған үлкен қара сиыр ұшты-күйлі. Апасының айтуымен ауылды бір ақтап шыққан бала амалсыздан есегін бір шақырымдай жерде қарайып тұрған қалың ағашқа қарай бұрған. Ауыл түлігі түгел дерлік сол ағаштың ішіндегі шүйгін шөпке аңсары ауып тұратын ауруға шалдыққаны елдің бәріне аян. Әсіресе, аяғы тыным таппайтын сиырлардың өрістен қайтқан соң солай қарай тартып кететін әдеті бар. Тамыздың ұзақ кешінде көз байлана қоймағанымен ортасы қараңғы қалың ағаштың сұлбасы тым қорқынышты. Желгенсымақ болған қара есектің үстінде қопаңдаған Бекен алдыда қарайғанды байқап, тебіне түскен. Есек мінген тағы біреу қалыңға қарай кетіп барады екен. Шүу-шүулеп қара есектің екі өкпесін тесердей тепкілеген Бекен әлгіге жете бергенде салпаңқұлақ жануардың Сәлімжандікі екенін танып, көңілі су сепкендей басыла қалған. Оның үстіндегі баланың тұлғасы Ақпарға келеді. Ілбіп бара жатқанына қарағанда оның да батырлығы шамалы сынды. Бұны байқаған секілді, қарап қояды. Өкпені қорқыныш жеңгендіктен лажсыз қатарласқан балалар әуелде ләм деспеді. Қалың ағаштың қарасы зорая түскенде ғана кеудені кеулеп алған үрейді жеңуді ойлаған Ақпар:

	– Әңгіме айтшы, Бекен, – деген. Жіліктің сойқанын есінен шығара алмай, Ақпардың домбыққан танауына ұрлана қарап келе жатқан бұның да күткені осы екені, әкесінен естіген қиссалардың мазмұнын сапырылыстырып, зулата жөнелген. Өтірік-шынын араластырып соғып келеді. Бекеннің «қиссасы» қисынсыз болмады. Шоқ ағашқа жеткенде батырлар туралы әңгімеге еліткен балалардың бірі Қобыланды, бірі Алпамыс болып, қара есек Тайбурылға, көгі Байшұбарға айналып шыға келіп еді. Қолдарындағы бишікті қыннан суырғандай қимыл жасаған екеу қалың қызылбастың еліне айналған ағаштың ортасына атойлап кірген. Лепірген балалар ауа жайылған 5-6 сиырды лезде тауып, ауылға қарай қуа жөнелісті. Бұл кезде көз байлана бастап еді. Қанша қусаң да маң жүрісіне тез түсіп діңкелететін, мүйіздерін шайқап қойып, ілби беретін сиырлардың соңына ілесіп келе жатқанда Ақпар:

	– Мен осы күзде мектепке барамын, – деп мақтанды.

	– Қайдан оқытады әке-шешең? – Бекен өздігінше үлкендерден естіген сауалын қойып жатыр.

	– Білмеймін. Сарыөзектегі интернатқа беретін шығар...

	– Шіркін, біздің ауылда мектеп, інстөтөт болса ғой, иә?!

	– Онда барлық балалар ауылдан кетпес еді. Сенің ағаң Темір де... Рахат.

	Ауылдың ішіне кіріп айырылысар кезде Ақпар бұны тоқтатып алды.

	– Мә, мынаны сен ал.

	Қолына ұстатылған сақа екенін сезіп қуанып кеткен Бекен артынша бойын жиып ала қойған.

	– Сен ше? Сен қайтесің?

	– Күз кеп қалды ғой, асық ойнау азаяды енді. Оның үстіне сабақ оқимын, қолым тие бермес. Ал, сен ауылдасың... Қоңыр сақамен балалардың асығын түгел ұтып аласың әлі...

	Үлкен адамша қол беріп қоштасқан Ақпар есегін тебініп жөніне кеткен соң, көңіліне қанат біткендей болған Бекен де қара есегін тепеңдетіп отырып, көгалға жабыса қалған сиырларды үйге қарай қуып берді. Бишігін қылышша сермеп қояды. Қара сиырдың жанындағы тоқал құнажын Майлыбай қарттыкі еді. Соны безілдетіп қорасына дейін қуып апарған баланы есік алдында алаңдап жүрген қарияның өзі қарсы алды.

	– Үй, айналайын, Бекентаймысың? Қарасан келгір қасқырға жем бола ма деп іздегелі жатыр ем... Өркенің өскір...

	Бұйдасын ұстап бүгежектеген қартқа: – Иә – деп тез жауап берген бала үйіне қарай асыққан. Майлыбай шал артынан: – Әй, Бекентай насыбай беріп кетсеңші, әкел насыбайды, – деп дауыстап еді, ол сықылықтай күлді:

	– Қойшы, ата, ұят қой...

	– Әй, ақырзаманның балалары-ай, шапшаң есейеді-ау осы күні. Тым тез... – Майлыбай қарт қораға кіргісі келмей қашқалақтаған тоқал құнажынды қолындағы арқанмен салып қалды.

	– Өк, ей, қасқырға жем болғыр...

	***

	Бекен мектепке баратын жылдың жазында Әлімбай ауылдан көшуге бел буды. Мектебі бар ауылға қоныстанып, бала-шағасына бас-көз болмақ. Күтпеген жерден келіншегі қайтыс болған азамат төбе басындағы үлкен үйде жалғыз қалуды да қаламаған. Жанындағы кенжесіне қарап іштей жиі егіледі. Айналдырған жарты жылдың ішінде жағы суалып, жүнжіп сала берген Бекен айналасына ересек көзқараспен қарайды.

	Сол бір түн Бекеннің есінен кетпейді. Қыс атты әміршінің атқосшысы қарашаның қара суығы қалтыратқан түндерінің бірі еді. Бірінші тоқсанды аяқтаған əкпелері үйге келгелі абыр-сабырмен кеш жатып жүрген Бекен таң алагеуімде шошып оянған. Ауыз үй жақта әлдекімнің сыңсыған үні шыға ма қалай өзі? Айналасына қарап еді төсек біткеннің бәрі бос, өзгелер орнынан тұрып кетіпті. Ұйқысыраған күйі түпкі бөлмеден шыға бергені сол еді, зар еңіреген біреу құшақтай алып, қарлыққан үнімен әлденені сыбырлап, бетінен сүйе берді. Көзі бақырайып кеткен бала шашы дудыраған Сәдия кемпірді әзер таныды. Арырақта орындықта шоқиып шүйкедей Секер апа, әпкелері жылап отыр. Ер адамдардың бірі шошып қалмасын деген ырыммен мұның таңдайын көтеріп, сыртқа жетелеп шыққан. Есік алдына да біраз адам жиылып қалыпты, көбі шылым сорғылаған еркектер. Күңгірттікке әзер көзі үйренген бала көпшіліктің ортасында ұнжырғасы түсіп тұрған әкесін көріп, қасына барған күйі қолына жармасқан. Жалт қараған Әлімбай мұны жерден іліп алып кеудесіне басты.

	– Бекентай-ай, енді қайттік? Апаңнан айырылып қалдық қой...

	Екі ауыз сөзді әзер айтқан Әлімбайдың жүзін ыстық жас жуып жүре берген. Алматыға аттанған Рәштің көлікте жүрегі қысылып, ауруханаға жетпей үзіліп кетеді деп кім ойлаған. Енді міне әкелі-балалы қос мұңлық құшақтасқан күйі еңіреп тұр.

	Рәшті жерлеп, жетісін таратқан соң ұнжырғасы түскен аға-әкпелері қара жамылған қараша үйге жәутең-жәутең қарасып, жұмысына, оқуына аттанды. Одан соң да екі-үш апта көңіл айтушылар қарасы үзілмей, бұлар жалғыздық атты жалмауыздың жүзін танымады. Келушілер үзіле бастағанда, үйдің ішін жұғымсыздық жайлап, Бекен далаға қашатын болды. Томаға-тұйық күйге түскен әкесінің етегіне оралып жүріп, қас қарайғанда бір-ақ кіреді. Одан соң күн санайды сенбі мен жексенбі қашан жетер деп. Сенбі күні түсте автобуспен әпкелерінің бірі міндетті түрде келетінін біліп алған бала таң атысымен анадайда созылып жатқан тасжолға телміреді. Науқас адамдай ыңыранған көк автобустар тоқтаған сайын елең-елең етіп, солар ма? – дегендей көзін тігеді. Бекен үшін кез келген автобус жақсылықтың жаршысы. Өйткені, көгеннен ағытылған қозыдай боп оқушылардың барлығы ауылға ағылады. Ақпар, Нұрлан, Ермектер келеді... Кішкентай ауыл екі күн бойы мәре-сәре болады. Одан соң... Одан соң қайтадан сүреңсіз сурет. Шаң сапырған кішкентайларға жуымайтын Бекенді жалғыздық әбден жүдетті. Әлімбайдың ауылдан көшпегіне бұл да бір себеп.

	Ыңыранған «КрАЗ» ашулы бурадай осқырынып, жолдан бұрылысымен-ақ ауылдастар Әлімбайдікіне қарай беттескен. Жазғы демалыс болғандықтан, оларға балалар ілесіп, шығарып салушылар қарасы молайып кетті. Жүк тиеліп, үлкендер әкесімен қоштаса бастаған сәтте Сәдия кемпір томсырап тұрған мұны бауырына тартып, айналып-толғанды. Таяғына сүйенген күйі тақаған Майлыбай атасы маңдайынан сүйді. Біреу басынан сипады. Көңілсіз күбірлескен ересектер арасынан сытылып шыққан Бекен анадайда шоғырланып тұрған балалардың қасына таяды. Барлығының қабағы салыңқы, жанарларын жерден алмайды. Тіпті, кейбірі иіндерін зіл езіп, қабырғаларын қайыстырып бара жатқандай күрсініп қояды. Бекен басы салбырап үнсіз тұра берді. Тыныштықты Жарас бұзды.

	– Сен осы күзде мектепке барасың ғой, иә. Жақсы оқы! – деп тілін төсеп сөйлейтін әдетінен жаңылмай, ағалық қамқорлықпен иығынан қағып қойды. Осыдан соң «басқа не айтамын?» дегендей айналасына жаутаңдай қарап еді, ешкім жақ ашпады. Осы кезде Бекеннің өзі Ақпарға қарай жақындаған.

	– Мынау саған. Биыл түк ойнаған жоқпын. Күтіп ұста мен секілді, қарашы әлі еш жері мүжілген жоқ.

	Барлығының көзі Ақпардың алақанындағы құлжа асығына түсті. Бекен оны жап-жасыл етіп бояп қойған екен. Жылт-жылт етеді. Ақпар тіл қата алмады, жылағысы келіп тығылып тұр. Бекен балалардың бәрімен қол алып қоштасты да:

	– Мен келемін, балалар, міндетті түрде кеп тұрамын, – деп зорлана күліп, жанарға тығылған жасты көрсетпеу үшін көлікке қарай бұрылып, жүре берген. Аңтарылып тұрған балалардың ең кішісі Амантай өкіріп жіберді...





АРЫН-АЛҚЫН


	Ақын кілет ішіне кіріп, төбедегі көлбеу жатқан бөренелерге, шаңтұтқан төрткөз терезеге, көнетоз көрпелі керуетке бір-бір көз тастап, шылымын тұтатып, ілби баса бұрышта тұрған орындыққа барып отырды. Арқасын қабырғаға сүйеп, көзін жұмды. Қалың ой анталап, екі самайын шыңылдатып барады. Іштегі шерді тұншықтырып тастағысы келгендей, көк түтінді құшырлана сорып, асықпай будақтатып шығарды. Шері емес, өзі тұншығып барады... қыстыға жөтелді. Лоқсып, әлгі пәлекетті шығарып тастағысы келгендей қышқырынды...

	– Өй-й, атаңа нәлеттікі...

	Бірауыз сөзді әзер айтып, еңсесін түзеді де қолындағы шылымын атып жіберді. Дүние кеңігендей. Омырауындағы екі түймені ағытып, еті қашқан қолымен кеудесін уқалады. Бұл лақтырған тұқыл анадайда будақтап жатыр...

	Көз алдындағы түтін мен көкейдегі ой сәл сейілгенде босағаға сүйеніп, состиып тұрғанды көрді. Қай кезде келіп үлгерген? Ол «Мазаңды алғаныма ренжіме, ертелеу келіп қалдым», дегендей ыржиды.

	– Ә-ә, келдің бе?

	– Иә... кеп қалдым...

	– Жөн, жөн...

	Ақын қалтасындағы қорапқа қайта қол салды. Шылымды ерніне қыстырып, сіріңке жақпақ болып еді, шырпысы морт сынып, тағы бірін алды... Анау мырс етті.

	– Қолың қалтырайын деген бе?

	Ақын жақтырмай қараған. Жаңа шырпы алып, шылымы тұтатты да қолындағы қос қорапты жанындағы жәшіктің үстіне тастай салды.

	– Осы сен неге менің қыр-соңымнан қалмай келесің, айтшы? Қыр-соңымнан қалмайтындай не істедім?

	– Не істедім деймісің? Оданда «Не істемедім?», – деп сұрасаңшы... Тіке келген кесепатың жоқ, бірақ...

	Жақтырмаған кейіппен қора ішіндегі тымырсық ауаға баяу жайылып жатқан түтінді қолымен сейілтті. Ол да бірге сейіліп кете ме деп еді... Әңгімеге зауқы жоқ. Жалғыз отырып өз-өзімен тілдескісі келген. Ол кетер сыңай байқатпайды. Ақын бір ауыр тыныстады да көзін төмен салды.

	– Екеуміз танысқалы біраз болды, ә? Бірінші рет тұңғышымды жерлеп, зар қағып отырғанда көріп едім...

	– Рас. Көңіл айта келген көптің ортасында болдым.

	– Мына өмір деген адамның көз алдында шыр айналып тұрады ғой. Баяғыда ұмытқан сәттер кейде жадыңда жылт ете қалады. Әсіресе, қайғының тұманы сейілгенде көп көріністер айқындалады екен... Сенің кескінің ерекше есімде қалыпты. Екеуміздің сол кездесуіміз жайлы сан мәрте ойладым...

	– Иә...

	– Сенің көзіңде қуаныш ұшқыны болғандай ма, қалай өзі?

	– Қой, қайдағыны айтпа! Қаза үстінде немнің қуанышы?

	– Жо-жоқ. Жаңылысуым мүмкін емес... Сол ұшқынды құдай қосқан қосағым қайтыс болғанда келгеніңде де байқадым. – Шылым шоғы қызарды. – Қорқаусың, тек қайғыма ортақтасқан болып, сүмірейіп жүресің. Бірде-бір қуанышымда есігімді ашқан емессің. Естімеген, білмеген бола қаласың. Жаманатты ғана жағалап жүретін құзғын пейілдіні кім жақсы көрсін?

	– Туһ, Ақыным-ай, қажиын депсің-ау, қиялыңдағыны айтып, мені жазғыра бергеннен не шығады? Қуаныш дегенің мәнсіз қиқу ма? Қызықпаймын! Жоламаймын! – Ол жақтырмаған кейіп танытты. – Қойсаңшы, ескі таныстардың араздаспағаны дұрыс...

	– Ескі таныс деймісің, – енді Ақын мырс етті. Сол басын көтермеген күйі: – Аулақ жүргенің, мүлдем танымағаным жөн еді. Әр кездесуің – күйініш. Сені жақтырмайтынымды білесің ғой... – деді.

	Оның көзі шатынады. Бірақ сыр бермеуге тырысты.

	– Е, мені кім жақтырып еді. Көбі қорыққанынан сыйлаған болады... Жиі есіне алады. Мен түсінбейді деп ойлайды, ақымақтар.

	– Ал мен қорықпаймын...

	– Білемін! – Ол саңқ етті. Шыдамы түгесілген еді. – Білемін! Сол үшін...

	Ол өңі нарттай болып тұтығып қалды. Ақын жадырап сала берген.

	– Е-е-е, бәсе, мәймөңкені қойып солай десеңші, әңгімеміздің шырайы енді кірейін деді. Манадан бері тышқан аңдыған мысықтай жылмыңдап тұрсың, – Ақын арқасынан ауыр жүк түскендей бойын түзеп, бұған тік қарады. – Бүгін де иіні салбыраған кейпімді бір көріп масайрайын деп жетіп келдің ғой, ә? – миығында күлкі бар: – «Бір саусағы бүгулі жүреді-ау», – деп жақтырмайтын едім. Қателеспеппін. Мен түңілген сайын сен шаттандың...

	– «Түңілген сайын» – дейді ғой... Түңіле алатындай сана бар ма еді сенде? – бетпердесі сыпырылған ол шабуылға көшті. – Домбыра сабалап, өлең соққан санасыз ғұмыр ғой сенікі...

	– Қызғаныш па?

	– Оттама! Қызғанатын, қызығатын нең бар?! Нең қалды? Менің ырқымда болсаң қызды ауылда сұңқылдаған кеңірдегіңді жұлып, домбыраңды діңге ұрып, паршалап тастар едім!

	Ақын қарқылдап күліп жіберді.

	– Ау, менің кеңірдегімді асып жесең де өзің біл, тек домбырама тиіспеші. Сөйте тұрып «нең қалды?» дегеніңе қарағанда менің атым озарын білесің сен, – Ақын жүзінде мақтаныш пайда болды. – Өмір бойы жолымды кеспек болғандардың құқайын көрдім. Құшағыма сайқал салып шатастырып, шалқығанда қолыма шарап ұстата қойып, шатқаяқтатып, бұлғаң етсем, батпаққа құлата салмаққа дайын жүрді. Мен былғансам саусағын шошайтып күлмек еді... Солардың көбі батпаққа тұншықты... пиғыл батпағына. Мен оларды елеген де жоқпын, өз ниеттері буындырып тастады. Обал.

	– Обал?! – Ол тыз ете қалды. – Сөзінің сиқын... «Обалдарыңа мені қалдым» деп ойламайсың ба? Жұртқа таба болған талайына араша түсе алар едің ғой. Сенің қол беріп, құшағыңа қысқаныңның өзі соларға дем беріп, еңсесін тіктер еді.

	– Мүмкін... Түсінесің бе, мен пендемін. Пенде болғанда да кемістігім – жүрегінде зілі бар, тамырынан қара қан аққандарға иліге алмайтын мінезім. Олар сенің бауырларың ғой, өзгенің шаттығы, қасіреті қуана алмайды, тіпті перзентін бауырына басса да жылуы сезілмейді, таңдайына көз жастың дәмі білінгенде ғана бойы балқып, бір ерекше сезімге бөленеді.

	– Солай ма? – Ақын өткір көзін қадап еді Ол жанарын тайдырып әкетті, – Ондайлардың бары не, жоғы не? Біреудің бақытты болғаны да, қарғысқа қалғаны да менің қолымдағы дүние емес. Сондықтан елемеймін. Пешене деген раc болса, әркім өз маңдайына жазылғанын көреді. Мен де көндім, жырымды саудаға салмадым, бұйым сұрап ешкімнің алдына бармадым, Құдай берген несібеге тәубе еттім, малдының мешелі болмай осы жасқа жеттім. Олар да өз соқпағымен жүріп барады. Бұралаңын түзеуге хақым жоқ, солай емес пе?

	– Лайсаңға тап болып, тайса қайтесің?

	– Табанының бүрі жоқ пенде тегіс жолда да тайып мертігеді.

	– Әй, Ақыным-ай, тозақтың құрметті қонағы боласың-ау. – Ол басын шайқап, кеңкілдеп күлді.

	– Туһ, осы сенің Қияқбай шалмен туыстығың жоқ па еді? – Ақын үнінде кекесін бар. – Ол да «тозақ, тозақ» деп елдің есін шығаратын болыпты. Дастарқанның берекесін, әңгіменің шырқын бұзады да жүреді. Пейіш пен тозақты көріп келгендей көсілетінін қайтерсің. Құдай сүйер қылығы жоқ қуаяқ еді, енді о дүние жайлы пәлсапа соғатын болып жүр. Осы елдің бар күнәсін жинаса, соның бір күнәсінің мысқалына татымайды. Егер сол жұмаққа барар болса, менің ол жаққа жоламай-ақ қойғаным жөн-ау?

	– Құдайсыздың сөзін айтпа!

	– Құдайсыздық емес, шыным бұл. Құдай ұрған, ұрғанда да жеті атасына жететіндей етіп сүйегіне лағынет таңбасы басылған жүз Қияқбайды білемін. Олар кешкен көздің жасы қонышынан асқан. Содан қорқады. Сол қорқынышын өзгелермен бөліссе жүгі жеңілдейтіндей жанығады. Заманы дүрілдеп тұрғанда адамдығынан надандығы асып түскендердің, елге батқан тізесінде діріл пайда болғандардың далбаса тірлігі.

	Ол күліп жіберді:

	– Сүріндің, Ақыным, сүріндің. Билік те бұйрықпен келеді. «Тегін адам таз болмас», оларды жазғырғаның, жаңылғаның. Билік назарға іліккендердің уысына ғана тиеді... Ол – құдірет. Сол құдірет болмаса сен секілді тобыр білгенін істеп, мына дүниені астаң-кестен етер еді. Кейде тізеге салуға да тура келеді, «Аюға намаз үйреткен таяқ» емес пе?

	Ақын оған «Осы шын айтып отыр ма?» дегендей сынай қарады. Мырс етті:

	– Билік... Мүмкін сенікі жөн де шығар... Тек билік бұйырғанға ұяттың да еселеніп берілетіні бар. Мансап пен мадақтан көзі байланып, осы екеуінің аражігін ажыратып алғандар Бұйыртушыны да ұмытады! – Ақын басын шайқады. – Содан кейін өзін Соған теңей бастайды, сен айтқан «тобырдың» құлшылық еткенін қалайды, өзінің құл екенін ұмытады. Құлиеленушіге айналған құлдың қолы қатты, жаны тәтті! Аямайды! Тізгіннен айырылғанда ғана айналасын енді көргендей, тәубесіне келгендей, жазымышқа көнгендей, бір Жаратушы барына сенгендей түрленеді. Қолындағы қамшысынан айырылған құлдың өзге құлдарға ділмарсуы, діндарсуы – солардың қаһарынан қорғануы ғана деп қабылдаймын! Ал сендер тобыр атайтын халық тым кешірімшіл, тез ұмытады. Көнтеріленіп кеткен жотасындағы көп жараның бетін бір сипайды да қолаттағы қоңырқай тірлігімен жүре береді. Көнбісті көкала ете берген жөн бе? Тарамысы үзілгендей шойырылып барады емес пе?

	Ақын сұраулы жүзбен қараған. Ол төгіле бастаған Ақынның аузына қарап аңтарылып қалған екен. Ұйқысынан шошып оянғандай болды. Қапелімде аузына сөз түспей қалғаны.

	– Көп көнбістің сайраған көкірегі менмін де...

	– Менмін! Соным үшін де жек көресіңдер! – жұлып алғандай жауап берген Ақын өзімен-өзі сөйлескен жандай күбірлей бастады. – Мен Жасағанды өз аузына, тобықтан аспас тайыз пайымына икемдеп алғандарды жақтырған емеспін. Жалған мен Мәңгілік жайлы гөйтетіндерді суқаным сүймейді. «Аузу-биллахты» жаттап алған әркімнің аузына сыя беретін болса ол Жалған мен Мәңгіліктің еш қасиеті қалмас еді. Ал біз сыйғызып жүрміз, солай ма? – Ақын көкке қарады. – Мен үшін Оның бір есімі – Ақиқат! – Cұқ саусағымен төбені нұсқады. – Оның таразысының дүкенші таразысынан айырмашылығы бар шығар... Сол таразыға Қияқбай секілділер мен мен секілділерді тартатын Ақиқат болса қияқбайлар басым түседі деп ойламаймын, өйткені, мен үшін Оның тағы бір есімі – Әділет! Осың жөн демесең, мені көрсе жыланша жиырылатын Қияқбай ұқсап аулақ кетуге асық. Тозаққа екі қолтығымнан сүйреп кіргізетін екеуің болсаңдар уақытында көрермін... – Ақын жымиды. – Әркімге өзінде жоқ қат: арсыз ар туралы, тексіз тек туралы, имансыз иман жайлы көп толғайды...

	– Пақырлығыңды паңдықпен жаппақпысың... Тілде сүйек жоқ. Жамандығының бәрін жақсылыққа балататын қызыл тілі үшін де жек көрем сендейлерді.

	– Құдайақы, қызғаншақ екенсің. Жүрегіңді қызыл итке шайнатып қалай жүрдің, бейбақ-ау? Сені де, мені де бір құдай жаратты емес пе, саған – ел шошытар сұс, маған – тас ерітер тіл, көмейіме жыр берді. Екеуміздің де бойымыздағы қасиет Алладан. Сен лағынетке қалсаң – тірлігіңнен тапқаның, мен алғыс естісем – қауымға жаққаным. Өшігіп жүріп ақыл-есті өшіріп алған екенсің. Осыны түсінер жете, ми қалмаған ба алдағы кәуегіңде, қу басым-ау?

	Күлкіден Ақынның екі иығы селкілдеп кетті.

	– Қу бас?! Тоқтат!!! Тоқтат, – деймін саған! – Ол қатты ашуланды, бір затпен ұрып жібергісі келгендей жан-жағына алақтай қарап еді, көзіне ештеңе ілікпеді. Тісін шықыр еткізді. – Ендігісі сенің мазағыңа қалуым еді...

	– Болды, болды, қойдым, ашуланба. – Дәрменсіз күлкісін әзер тиған Ақын көзінен аққан жасты сүртіп, салмақты кейіп танытты. Ашық омырауын қолымен уқалады: – Айт, айтып қал. Алты аласы, бес бересіміз жоқ еді ғой. Тұрпатың зор болғанымен, ішің біруыс екен-ау, байғұс.

	– Бейбақ... Байғұс... Сен аузыңдағы сөзді абайлап сөйле. Дәл қазір екеуміздің қайсымыз мүсәпірміз? Ойлан?!

	Ол алға бір-екі аттап, Ақынның алдына жүрелеп отырды. Жүзінен еш имену байқамады.

	– Ойланатын несі бар. Сен! Бұл сенің пешенеңе жазылған. Мүсәпірлік-міскіннің ақыры. Бірақ мойындайын, сен болмасаң, оқта-текте сені ойлап, іштей арпалысып, өзіме қамшы салмасам, мына өмір мәнсіз екен. Домбыраның бір ішегі бос, бірі қатты болмаса әдемі әуен шықпайды. Сол секілді... екеуміз домбыра-өмірдің қос ішегіміз...

	– Тоқтат! Айтпа домбыраңды! Ішек дейді ғой... Үнін естісем жынданып кете жаздаймын. Күңгір-күңгір, дыңғыр-дыңғыр еткен сол қу ағаштың несін қызық көреді осы жұрт...

	– Апыр-ай, күмбірді күңгірлетіп жеткізер алдағы қос құлағың ғаріп екен... той-томалақтарда ән-жыр айтылғанда, елмен бірге сен де босағадан сығалап тұратынсың, оныңды аңғармаппын.

	– Құлағымда шаруаң болмасын. Тәубе, жеті қат жердің астындағыны естиді. Сен жаңа дұрыс айттың! Иә, босағадан! Түсінесің бе, мен бо-са-ға-дамын! Ал сен ылғи төрде отырасың! Сен домбыра тартып, жыр оқып елдің ырзашылығына малынып отырған кезде мен керегенің тесігінен сығалап тұратынмын...

	– Пәлі, сол үшін де өшігуге бола ма?

	Жасағанның саған өнер бұйыртпағанына мен кінәлі емеспін ғой! Сенің де өз ерекшелігің, қасиетің бар!

	Ол екі қолымен басын қысып, жынданған адамдай кейіпке түсті.

	– Айтпа, айтпашы, доғаршы... Қандай қасиет айтып тұрғаның, қандай ерекшелік? Жұрт қай қылығым үшін қадірлесін мені?! Естігенім – қарғыс, кешкенім – көз жасы... үмітім – үрей! Иә, иә. Мен үрейдің күшімен бәріне өзімді сыйлатамын, мойындатамын деп үміттенемін! Бірақ кедергі көп. Солардың бірі сенің сөзің, әуенің! Ел менен гөрі сені көбірек қадірлейді. Үрейімнен әуенің құдіреттірек.

	– Әуенмен алыспасаңшы... Баланың іңгәсінан, жаназаңда оқылатын Құранға дейін әуен емес пе... Мұның бекер. – Ақын жақтырмаған кейін танытты.

	– Білемін. – Ол жерге жалп етіп отыра кетті. Мысы басылғандай. Амалы түгесілгендей. – Білемін. Бірақ, көндіге алмаймын... Әуенді қойшы, екі шумақ өлеңнің өзі елітіп кетеді ғой оларды...

	Ақын оның сөзін бөліп жіберді.

	– Өлең деме, жыр де. Жырдың өзінде ерекше әуез, құлаққа естілмейтін әуен бар. Тек дұрыстап тыңдай білу керек!

	– Қиялисың...

	– Рас айтамын. Осы уақытқа дейін бір жырдың әуезі буыныңды алмаса обал болған екен саған, «әлдиге» уанбаған тас кереңім. Ал мен осыған дейін жыр мастығынан бір айыққан емеспін...

	– Қияли ма десем, апиыншының сыңары екенсің ғой. Бұл – күнәлардың зоры! Сорың да содан болар... – Ол темекі тұқылын меңзеді. Ақын да бір қарап, езу тартып, назарын қайта бұған салды:

	– Өреңе болайын... Менікі... менікі қас қағымның арасында алданыш іздеу ғана. Өзімдікін өзім көтерермін, көрермін... Негізінде адамдықтың дәні бар ешқашан надан бола алмайды, жүрегі ақ. Оған дақ түсірсең Құдайға емес, ең әуелі Жаратқан бітірген болмысыңа опасыздық жасадым деп ойла және ол опасыздығың үшін Көктен де, өзгеден де емес, өзіңнен қорық. Ал Одан қорқудың еш керегі жоқ, оның тағы бір есімі – Мейірім! Анаңдай маңдайыңнан сипап кешіреді... кешірмесе жаратпас еді... Оны өзіңді құл еткен Үрейге қосарлап жүргендер, сен секілді маймылшекелер ғой. Үрей үстем жерде Үмітке орын жоқ, Үміт қашқан жерге Иман жоламайды. Үмітті бізге бүгінге, ертеңге, одан да алысқа, тылсым ғарышқа сенсін деп тарту еткен. Сондықтан мен Жаратқан берген ғұмырдың шаттығына шомып, бақытына масайрап күн кештім. Оны күнәға баласаң, көзің де, көкірегің де соқыр екен... Бірақ, емің жоқ, түк те істей алмайсың! Жазуың сол.

	Ол тыржың ете қалды:

	– Паһ! Мені мүсіркемей-ақ қой. Сен кетерсің, мен қалармын мына жарық дүниеде.

	– Сөз-ақ... Мен кетсем сен жетімсіреп қалмайсың ба? – Жауапқа жылдам Ақынның кекесіні сүйегінен өтті: – Түбі сені жеңемін дейсің ғой... Жеңіп тұрып та жеңілуге болатынын білмейсің-ау, сен. Аяр жеңімпаздың даңқы – алыс, сүрлеуі – қарғыс! Жеңілушіні бесігіне жылай-жылай бөлеген қара жердің оны қабылдағысы келмейді, моласын да жермен-жексен етеді. Ұрпағы өлексесін таппай қалған жеңімпаз аз ба? – Ақын көзін сығырайтты. – Сен кетесің дедің бе? Рас, кетемін! Іңкәрлік бағы сола бастағанда, көңілге шер, кеудеге дерт тола бастағанда әркім өз пырағын тосады. Сол пырақ алысқа әкетеді... Ал, сен не үшін қаласың? Қорыққандарға құдай, қорықпайтындарға қарабет болу үшін бе? Сәби жұпарын сүйген жар ернінің табын сезінгендердің күндесі болу үшін бе? Бұралқы иттей босағада жүру үшін бе? Көксегенің сол болса, қала бер! Өйтіп көрген жарығыңның атасының... – ширыға сөйлеген Ақын жерде жалпиып отырғанның көзіне үңіліп қарады. – Көзің жылтырап тұрғанымен, арғы жағы көрдей қараңғылық қой...

	Жүзін бұрып әкетті. Ол сөз таба алмай тосылып қалды. Екеуі біраз үнсіз отырды. Ол қайта қозғалақтаған.

	– Еш өкінішім жоқ дейсің ғой?

	– Өзегімді бір от өртейді, соған қарағанда өкініш баршылық. Айтылмай кетер, айта алмай кетер сөз бе екен, төгілмей кетер, төге алмай кетер жыр ма екен, білмедім?! Қыршынынан кеткен, жалғаннан өткен ұл ма екен, тағдырлы жерде, шешуші кезде түйіліп қалған тіл ме екен, білмедім?! Қош дегенді қиылып айтқан жар ма екен, көкіректі жидітіп жатқан зар ма екен, білмедім! Өкініш бар...

	– Өкініш болса өткеніңе көңілі толмағаны. Жазықтымын дейсің ғой, әлде біреуді жазғырамысың?

	– Жазғыру... Жалпы біреуді жазғырғаннан аулақ болған жөн! Жазықты іздеу – жаманның әдеті. Өзімді қажар жөнім бар ма? Мүмкін! «Ащы айғайдан бір сəттік үнсіздік көп мағына береді», деп үндемей қалған кезім көп. Сөзден қадір кеткеніне қарным ашып, күлкімнің астарындағы мұңды, ашуымның тасасындағы махаббаты көре алатын, үнсіздігімнің себебін түсінетін адамға сенім артармын, – деп тілімді тістегенмін. Сол сенімім ақталмады. – Ақын қос шекесін сығымдады. – Адамның жауға тастамас жалғыз досы – сенім. Алла да маған айыр тілді, төкпе жырды сеніп тапсырған шығар... тамақты қырнап, көмейді тырнап сыртқа лықсыған талайын тұншықтырдым. Айтқанымнан айтпағаным көп. Соның өзіне жұрт риза. Ал, Оның сенімі ақталды ма, осы толғандырады? Төбемнен мұздай су құйса да бұл күмәннан құтыла, бұл ойдан арыла алмаспын. – Бұған қарап жымиды. – Бірақ... ризамын! Маңдайымнан сипаған күнді, балтырымды аймалаған бұлақты көруге, жүзімді өпкен самалды, мойныма асылған ұлдың ықыласын сезінуге мұрсат бергені үшін разымын. – Төмен қарап, күбірлеп кетті. – Шер тарқатарым сен болады деп кім ойлаған. Біраз жеңілдеп қалдым.

	Ол Ақынды аяп кеткендей болды. Есікті тарс жауып шығып кеткісі келген. Бір күш орнынан тапжылтпады. Бұл күйін байқаған Ақын езу тартты.

	– Жә, сөзді доғарайық. Судың сарқылары, таудың үгілері, жолдың үзілері, дәмнің түгесілері... мына алдымдағы сенің барың – Ақиқаттың анықтап қойғаны. Өзгесі пәндәуи бос былшыл. Қазір маған бір шылымды үнсіз отырып шегіп алуға мұрсат бер. Содан кейін жүрелік...

	Ол осыны күтіп отырған еді. Басын жұлып алды. Өзі жаққан шырпы жарығымен Ажалдың көзінде ұшқын жылт еткенін Ақын анық көрді. Тағы езу тартты. Жөтел қысты...





ТҮНЕК


	Қалтай қарттың қора-қопсысының алдын сыпырғыштап, бүгежектеп жүргеніне біраз болды. Қауқары қалмаған қос қолы үлкен сыпыртқыны ырқына көндіре алмай, қалтаң-қалтаң етеді. Кей кезде ойына бір нәрсе түскендей сілейіп тұрып қалды да сәлден соң мардымсыз тірлігіне қайта кіріседі. Алақандай жерді сипалап жүріп-ақ ентігіп қалған қария бір мезетте түңілген кейіппен қолындағысын шетке атып жіберіп, нұры тая бастаған жанарын аспанға қадады. Қақ төбесінде шөкімдей қара бұлт тұр екен.

	– Өткінші дүние-ай... – күбірлеген қарт аяғын санап басып, үйіне беттеді. Топсасы тозған есікті сыңсытып айтқан күйі ішке енді де арғы жақтағы күңгірттікке көзі үйренбей тұрып қалды.

	– Зылиха, әй, Зылиха, шам жақшы. Жата бересің бе өстіп омалып? Тұр енді.

	Күйі кеткен үйдің төріндегі тозған құрақ көрпенің үстінде бүрісіп жатқан кемпірі тырс етіп белгі бермеді.

	– Ай, құрып қалғыр, құрып қал. Арам қатармыз өстіп жүріп. – Күңкілдеген күйі қабырғаны сипалаған Қалтай электр түймесін әзер тауып басып қалып еді, жылт еткен жарық болмады. Төрткүл дүниенің тізгіні өз қолында тұрғандай тайраңдап жүретін әкім мен электрик баланың кеше: «Қарызсыңдар», – деп дікіңдеп, жарықты қиып кеткені шалдың есіне енді түсті. Қалтай қарт қайта сыртқа беттеді. Есік алдына шығып, шудаланып төне түскен қара бұлтқа тағы бір қарады да электриктің үйіне беттеді. Бұл діттеген жеріне жетіп қалғанда аспан жасын сығымдап сала берген. Жаппа астында бірдеңені шұқылап жатқан Қорабай бұны көрмегендей болып шаруасын істей берді. Тек Қалтай:

	– Айналайын, қалың қалай? Келін, бала-шаға аман-есен бе? – деп жік-жаппар болғанда ғана: – Есенбіз, – деп ернін қыбыр еткізді. Бет-әлпетінде: «мән-жайын айтпасаң да белгілі» деген айқын жазылып тұр. Именіп қалғанын жасырғысы келген қария тозығы жеткен кәстөмін сілкілеп:

	– Мына құдайдың күні қайтеді. Өткінші болса да шелектеп сала берді – деп әңгіменің ауанын ала қашса да темір-терсекке шұқшиған Қорабай жіби қоймады. Ақыры болмаған соң қарт бұйымтайын жайып салды.

	– Айналайын, Қорабай, кеше әкімің бар, басқаң бар шулап кеп сымымызды қиып кеттіңдер емес пе? Ана кемпір екеуміз кіріптар болып қалдық. Соны қайта жалғап бере қойсаң жөн болар...

	Қолына майлық алып, сүртіне бастаған Қорабай мырс етіп күліп жіберді.

	– Осы ауылдың шалдары менің басым екеу деп ойлайды-ау деймін, қария. Үкіметтің светін сендерге тегін тарата алмаймын. Буынсыз жерге пышақ ұрмаңыз, Пенсияңыз жетсе қарызыңызды өтеңіз, жетпесе маған өкпелемеңіз.

	– Балам, сол Үкіметіңе менің де біраз еңбегім сіңген сынды еді. Шал-шауқанға зорлық көрсет десе ас ішкен аяғын тебейін деген екен?! – Қалтайдың кішірейсем ұтармын дегенін қыңыр мінезінің болдырмайтын түрі бар.

	– Білмеймін, ақсақал, зәкүн для всеқ одін. Шалтай-балтайға уақытым жоқ.

	– Қорабай, сен осы менің Ержантайыммен бірге оқыдың емес пе?! Досыңның ата-анасына көрсеткен құрметің болсын, қол ұшын бер. Оның үстіне марқұм әкең Ерімбетпен үзім нанды бөліскен менің сөзімді «шалтай-балтай» дегенің жарай қоймас.

	Құлын-тайдай тебісіп өскен Ержанның аты аталғанда, Қорабай сәл күмілжіп қалғандай болды. Бірақ бойын тез жиып алып:

	– Егер Үкіметтің ала жібін аттасам мен де Ержан құсап сотталып кететін едім, – деді төбеден қойып қалғандай. Жүрек тұсы шым ете қалса да Қалтай қарт сыр бермеуге тырысқан бірақ қуарған өңі ішкі дүниесіндегі терді жасыра алмады.

	– Оу, Ержан сотталды деп кім айтты? Әлі істің ақ-қарасы анықталған жоқ. Тергеуі жүріп жатыр.

	– Қалтай аға, ұрының түбі сотталатынын екеуміз де жақсы білмейміз бе осы. Несіне өтірік сипақтаймыз.

	– Тәйт! Жағыңа жылан жұмыртқалағыр. Ержанымның адал екенін менен гөрі сен жақсы білу керексің. Өйтіп сөзден жаңылма, Қорабай.

	Қос құлағы шыңылдап сала берген Қалтай келгеніне өкінген кейіппен кері бұрылған, бірақ аяқ құрғыры алға жүрмей қойды. Осы бір жаманат жеткеннен бері шөгіп кеткен, жасы құрғап көрмеген кемпірі келді көз алдына. Кібіртіктеп қайта бұрылды.

	– Айналайын, Қорабай, қосшы жарығыңды. Тіпті болмаса, ана қорадағы төрт қойдың бірін ал.

	«Қой» дегенді естісімен құлағы елең ете қалған Қорабай сыр бермеуге барын салған. Буырқанып тұрған электриктің буыны босап, өңінде бір құбылыс болғанын, Қалтай қарт байқады.

	– Сөйт, айналайын, бір бағлан бір айлық жарықтың өтеуіне жарар, жаман атаңа жәрдем ет.

	– Түу, ақсақал, өстіп адамды қинайсыздар ғой, қылмысқа итермелеп. Көмектеспейін десем, әкемнің көзін көрген ақсақалсыз...

	Қорабайдың сөзі қожырай бастады. Ақыры қартқа илігіп, құрал-сайманын алды да ауылдың шет жағында тұрған қараша үйге беттеді.

	– Қойларыңыз семіз шығар? – Қорабай артында сөлеңдеп келе жатқан Қалтайға қайырылып қарамады.

	– Таңдағаныңды аларсың...

	Бағана басында өрмелеп шығып, сүт пісірімде шаруаны тындырған Қорабай:

	– Кешке ана немерелеріңізді жіберем... Сосын қарыздарыңызды тезірек жабуға тырысыңыздар, – деп бір-екі ауыз сөз айтты да жөнін тапты. Дүниенің бар қияметін жеңіп, қанат біткендей болған қария есіктен апыл-ғұпыл еніп, түймені басып қалғанда, үй іші самаладай жарқырап қоя берді. Көптен әктелмеген сұрықсыз қабырғалар, тозығы жеткен тұскиіз, төрге ілінген екі-үш сурет, көрпе үстінде бүріскен қара кемпір... Көкірек пен көңілді басқан күңгірттікті сейілтуге тиіс жарық, керісінше, үй ішіндегі жұтаңдықты одан әрі айқындай түскендей болды.

	– Зылиха, тұр деймін саған. О, несі, ей, біреуі өлгендей күңіреніп? Қостырдым жарықты. Бір қой деген не тәйірі, қолдың кірі...

	Құрақ көрпенің жыртығынан қылтиған жүнді саусағымен шиырып жатқан Зылиха осы мезетте ғана ақырын орнынан қозғалып, басын көтерді. Бетінің еті қашып, жақ сүйегі сорайған қарияның қос көзі қып-қызыл. Қалтай бұны байқамағандай болып;

	– Тұр бол. Шай қой. Жаман шалыңды аштан өлтірейін деп пе едің? – деп дем бергенсіді.

	– Қала жақтан хабар бар ма? – Зылиханың үнінде үміттің ұшқыны да жоқ, жауапты білетін сынды. Қалтай сонда да үнсіз қала алмады:

	– Жоқ. Жақсы хабар болса кешеуілдемей жетер.

	***

	Екі қарттың өзегін өртеген – Ержанның істі болуы. Мектепті, институтты үздік бітіріп, ауылда жап-жақсы мұғалім болып жұмыс істеп жүрген Ержанның түбіне жеткен манағы Қорабайдың нағашысы еді. Кешеуілдеп берілетін мардымсыз жалақыдан ықпай қызметін істеп жүрген Ержанның сағатын кесіп, күйеуден ажырасып келген бухгалтер қарындасына алып берген. Ақыры ауылдағы атқамінерлердің тепкісіне шыдамаған баласы қолды бір сілтеп қаладан жұмыс іздеп кеткен болатын. Арада жыл өтпей жатып «Қалтайдың баласы құрылыстан бес қап цемент ұрлап сатамын деп қолға түсіпті. Сотталатын болыпты» деген суыт хабар шағын ауылды дүр еткізген. Кәрі кеудесін сүйреткен Қалтай іле-шала қалаға барып, тергеушімен тілдесіп қайтты. Күн астында қалып қойған сарымайдай жылтыраған көзі ойнақшыған, жылмың сары екен. Қысылатын сыңайы жоқ:

	– Қиын! Қиын! – деп ыңыранып қойып, тіс арасынан біраз сөз айтты. Қалтай жыланға арбалған торғайдай тергеушінің аузына қарап отыра беріп еді. Әрі-сәрі күйдегі шалдан түк шықпасын білді ме, жылмың сары ақыры орнынан атып тұрып, мұның жанына келген. Құлағына аузын тақап:

	– Обал, ғой, жап-жас. Оның үстіне өзімнің бауырым, қазағым. Құтқару керек, ақсақал.

	– Иә, иә, – Қалтайдың аузына басқа сөз түспеген.

	– Бес мың доллар керек. Мен үшін емес, бастығым бар, прокурор бар, бәрінің аузын жабуым керек, ата. Соны тауып берсеңіз балаңыздың басын арашалап аламын, ол жағынан саспаңыз. Әйтпесе, кем дегенде үш жылға сотталады, қимылдаңыз, – деп мұның иығына қолын салды.

	Қалтай ұйқыдан шошып оянғандай атып тұрған:

	– Бес мың доллар?! Жылмың сары көзін жұмып, басын изеді.

	– Жақсы, балам, жақсы... Кеудемде жаным болса, табамын... – Қалтай ұнжырғасы түскен қалпы есікке беттеді.

	Ол ауылға келе сала аққа жарытып отырған екі сиыры мен торы атын сатып, пұлды орамалға шарт түйіп қойған. Осы жолғы зейнетақысы да сонда. Күйі кеткен ауылдағы ағайын да азын-аулақ тиын-тебен жинап берген. Нан мен шайдан өзгеге ақша шығындағысы жоқ қос қария орамалдағы түйінді жиі шешіп, қайта-қайта санамалайды. Айдан аса уақытта жиғандары небәрі 400 мың теңгеге жуық. Көршінің балаларына долларға шақтырып көріп еді, төбе шаштары тік тұрды. Әлі 2 мың... 2 мың доллар керек. Қалтай барымды берейін, риза бол деп қаладағы тергеушіге қайта аттанғалы жатқанда Ержаннан тілімдей қағаз келген.

	«Әке, апатай. Көп жазуға мұрсатым жоқ. Тек менің адал екеніме сеніңіздер. Біз салған үйдің иесі ақымызды бергісі келмей жала жауып, түрмеге қаматты. Бірақ түбінде ақталамын. Сеніңіздер. «Адалдың аты арымайды», – деп өзіңіз айтушы едіңіз ғой, әке, сеніңіз! Ешкімге ақша ұсынып әбігер болмаңыздар. Адалмын. Ұлдарыңыз Ержан».

	Осы хаттан соң дал болып қалған екі бейбақ Алматы жаққа құлақ түрумен ғана жүр. Орамалдағы ақшаны оқтын-оқтын санап қояды.

Зылиха орнынан сүйретіліп тұрып, ток шәугімге шай қойды да дөңгелек үстелдің бетіне дастарқан жайды. Дорбадан кебірси бастаған нанды шығарып, турады. Ұнжырғасы түскен екі қария шайларын ым-дымсыз отырып ішісті. Тек дастарханға бата жасаған болып, бет сипағаннан кейін ғана Қалтайға тіл бітті.

	– Кешке ана Қорабайдың балалары келіп бір қойды алып кетеді. Қайсысын берейін?

	Тізесіне тіреніп орнынан көтеріле берген Зылиха қайта шоңқия кетті.

	– Өзің біл. Әдірам қалсын бәрі. Құлыным аман келсе болғаны....

	Орамалының ұшын көзіне жақындатқан күйі кемсеңдеп, берекеті кете бастаған Зылиханың сөзін есік аузындағы тықыр бөліп жіберді. Екі қарт босағаға телмірген күйі мелшиіп қалды. Екпіндей кірген Қанат та бұл екеуінің түрін көріп состиды да қалды. Бірақ тез бойын жиып:

	– Ата-апа, сүйінші беріңіздер, сүйінші...

	Төрде бүкшиіп отырған Қалтай үшін кең дүниенің тілі шешіліп сала бергендей болды. Сағаттың тықылы, Зылиханың шынтағы тиген кесенің сылдыры, өз жүрегінің дүрсілі... Бәрі-бәрі анық естілді. Күмбірлеген дүниені бұзып-жарып: «Сүйінші» деген сөз басын айналдырып барады.

	– Не дейді, құдай, – шалынан бұрын ес жиған Зылиха кемпір ұмтыла беріп, етегіне шалынған күйі етпеттей құлады да төрттағандаған күйі-ақ Қанатқа ұмтыла берді. Көршінің баласы кемпірді қолтығынан демеп тұрғызып, төрт бүктелген бір парақты уысына қыстыра салғанда Зылиха үшін бар дүниенің кілті өз қолында тұрғандай сезілді. Жанын айлап жеген қасірет сандығының қақпағын ашар ма сол кілт...

	Қалбалақтаған кемпір төрде меңіреу болып отырған шалына жетіп, қағазды тықпыштай бастады:

	– Оқы, оқышы...

	Қалтай осы кезде ғана селт етті. Айналасып, үстін сипалай бастады.

	– Қайда әлгі... Қайда кетті? Ой, әкең...

	Шалының тырбиған саусақтары ауаны бос қармап жатқанына әуелде сескене қараған Зылиха артынша ұға қойып, жастықтың қапталында жатқан көзәйнекті ұстата берді.

	«Әке, әкетай, апа, мен азатпын. Қапастан шығып кең дүниенің саф ауасымен кеудемді кере тыныс алғаныма міне екінші күн. Хабар берейін деп автовокзалға жеткенде кездескені көрші Қанапияның баласы болды. Құдай қаласа үш айдан соң ауылға барамын. Түсініңіздер... Әзірге Алматыда шұғыл шаруаларым болып тұр. Соны бітірмейінше, мойын бұруға мұршам жоқ. Апамның халі қалай? Өзіңіз ауырмай жүрсіз бе? Жарайды, аманшылық болса барамын ғой. Сол кезде шешіліп сөйлесеріз, әкетай. Сәлеммен ұлың Ержан».

	Қалтай өз көзіне сенбей хатты тағы бір іштен оқып шықты да, орнынан көтерілді. Шалдың еңсесі тіктеліп, зорайып сала бергендей. Ол Қанаттың жанына келіп, көзіне тік қарады.

	– Рас па?

	– Рас, ата.

	Қағазда не жазылғанынан біле алмай аласұрған Зылиха екеуіне жаутаң-жаутаң қарайды.

	– Не болды? Оқып берші... Айтсаңдаршы! Айтшы...

	– Не болушы еді, бейбақ, бала адалдығын дәлелдеп түрмеден шықты. Қалтайдың қаны таза екеніне күмәнің болып па еді... – шаттығы аста-төк хабар Қалтайдың өн бойын қалтыратып жіберсе де сыр бермеуге тырысып, арқасын қабырғаға сүйеді. Көз құйрығындағы әжімді қуалай жалғыз тамшы сырғып бара жатты.

	– О, шұнақ құдай, осыған жеткізгеніңе шүкір, – даусымен көз жасы қатар шыққан Зылиха Қанатқа тақап барып, құшақтай алды. – Ақжолтай, айналайын, ақжолтайым!!

	Кемпірі Қанаттың кеудесіне бетін басып сәл шер тарқатты-ау дегенде Қалтай қарт:

	– Болды енді, болды, босат баланы, – деп басу айтты. – Кел, айналайын, төрге өт, бұдан былай жалғанда сенен құрметті қонағым болмас менің.

	– Рақмет, ата, нан ауыз тиейін де жүрейін... тығыз шаруам бар еді, – деп қиыстай бастаған Қанат дастарқаннан бір үзім нанды аузына салып, сыртқа беттеген кезде Қалтай артынан ілесе шықты. – Айналайын, сүйіншің қалып барады, сүйіншің. Ана қорадағы ақ қошқар сенікі, айналайын.

	– Жоқ ,ата, рақмет. Ырымын жасасаңыздар болғаны. Жақсылықтың жаршысы болғанымды пұлдағаным ұят қой... Қуанышқа жиналған қонақтарға сойып берерсіздер.

	Еті тірі, сөзі ширақ бозбала шалдың тықағына көне қоймады. Лажы таусылған қарт қойын-қонышын ақтарып жатып, саусақ ұшына іліккен 200 теңгені Қанаттың қалтасына салып жіберді.

	– Қап, аздау болып қалды-ау...

	***

	Хабаршы алмай кеткен ақ қошқардың еті көп өтпей-ақ біраздан бері қаңсып тұрған қара қазанда бүлкілдеп жатты. Қалтай қарттың үйіндегі жақсылықты естіген көрші-қолаң түгел жиналды. Араларында ерекше лепіріп отырғаны Қорабай.

	– Ержан екеуміз мектепте бірге оқыдық қой. Ол біреудің ала жібін аттады дегенге өз басым өлсем сене алмаймын. Мана ғана әкемдей болған қартқа жарығын қосып бердім... Әй, бұл кісілер қызық ей, болмашы нәрсеге бір қой ал, – деп қоймайды. – Әй, сәбеттің заманындағы әдет-ай... – Қорабай қарқылдап күледі. Жұрттың ортасында ерекше күйде отырған Қалтай үшін осы сөздің бәрі рас. Ол бүгінгі күн жалғандық атаулы тамырымен жойылғандай ерекше күйде. Тек үш ай... Қапастан шығу үшін ұлының серіктерімен бірге полиция бастығының екіқабатты коттеджін үш ай ішінде тегін салып беруге келіскенінен хабарсыз шалдың да, қонақтарға барын үйіп-төккен Зылиха кемпірдің де жүзінен ерекше мейір еседі. Тіпті, айналаны тұмшалаған түнекке үй терезесінен құйылған сәуле де күн нұры іспетті, тым мол...





ҚАНШЫҚ


	– Ақтабан!Ақтабан! Кә-кә!

	Етектегі қараша үйден талып жеткен үнді естіген сәтте шөккен бурадай қос өркеші шошайып тұрған зор төбенің үстінде созылып жатқан маңғаз төбет орнынан көтеріле берген. Бірақ тік біткен қос құлағын қайшылаған ақ қаншыққа қарады да қайта басылды. Ылыққан құртқаның соңынан сүмеңдеп жүргеніне екі күн болып қалған иттің қора-қопсыны күзетіп жүргенде қояншығын қоздыратын жат иіске бойы үйреніп алған. Шұнақ құлақ, салпыауыз, апайтөс төбет қорадан сәл қашықтау жерден ысқырған суырдың үнін естіп, ін иіскелеп жүргенде ық жақтағы жыңғылдың арасынан ағараңдағанды байқаған болатын. Алайда абалай ұмтылған алаңғасырлау ит сылаң қағып, жата кеткен қаншықтың айласынан аса алмаған. Оның үстіне қаншықтың жұпары жас төбеттің есін алып, санасын арбап тастады. Арланы аңшы қарауылына ілігіп, апаны маңынан басталған қуғыннан әзер құтылған аққаншық безек қағып, жат өлкеден бірақ шығып еді. Ішінде ойнақтаған жыландары құртқаның да тағылығын тәубесіне түсіріп, суыр індетіп жүрген дәу иттің ырқына көндіре берген. Содан бері жұптары жазылмады.

	– Ақтабан!

	Дәу де болса осы жақтасың-ау – дегендей алыстау жатқан төбенің басына шұқшия қараған Әсет бір сәтте үмітін үзгендей теріс айналып үйіне беттеді. Ауыз бөлмеде құнжыңдап мылтық тазалап отырған Асқарды көрді де кідіріп қалды.

	– Әлгі төбет әлі жоқ. – Әсеттің үнінде өкініш табы бар.

	– Қаңғыбас неме қасқырға жем болған шығар, Әсет аға. «Жақсы ит өлігін көрсетпейді»...

	Сампылдап сөйлей бастаған Асқар өңменінен өткен оқты көзді көріп сөзін тыя қойған. Тек Әсет жүзін бұрып әкетіп, арғы бөлмеге еніп бара жатқанда ғана: – О несі ей, жаман итті сонша жоқтап, – деп міңгір ете қалды.

	Томсырайған күйі ләм-мим деп жақ ашпаған отағасы былғары етігін шешіп төрге озды да төселген көрпеге шалқасынан жата кетті.

	– Дастарқанға жақында, шай дайын.

	Ол тек осы кезде ғана есіне әлдене түскендей Нұргүлге тесіле қарады. Ақ бұғағы мұндалап тұрған сұңғақ бойлы, төсі көйлегін керген, қызылшырайлы келіншектің көзі ойнақы. Бұндай сиқырға еркек біткеннің төтеп бере алмайтыны анық. Төрт жыл бұрын осы сиқыр Әсеттің де ырқын байлап-матап тастап еді.

	Жарас қарттың кенже ұлы Алтайдың әскерден келуінің құрметіне жасаған «вешіріне» кештеу келген бұл дастарқан басында айдай толықсып отырған қонақ қызға ә дегенде-ақ құлаған. Сол түні қыз үшін алғаш рет, оның өзінде ауыл-аймақ түгел ығатын, қара күш иесі Жақыппен төбелесіп еді. Борышын өтеп келгеніне жыл толмаған жігіттің қайраты орасан екенін, сол кезде көпшіліктің байқағаны – бұл үшін тиімді болды. Екі айға қыдырып келдім деген сұлу қонақты жалғыз иемденіп, тіпті босаға аттатпай жатып қойнына еніп үлгерген болатын. Ә дегендегі салқындықты тәні оттай лаулаған Нұргүлдің үздіккен үні мен ерке назы лезде жуып-шайып жіберген. Осыдан соң жігіт жігері сол құшақтың құрсауынан құтыла алмады. Бұның үйленбек ойы барын естігенде қуаныштан жүрегі жарылардай болған анасы екі-үш күн өтер-өтпестен дастарқан басында бір тосын әңгімені бастап еді.

	– Балам, сенің кімге үйленгелі жүргеніңді Қамқа кемпірден естідім, – сүт қатылған шайды сораптаған қария ұлының бетіне сынай қарады. – Қуантайдың ол балдызы туралы жақсы сөз ести қоймадым, құлыным. Қамқа «бұрын тұрмыста болған екен, жеңіл етек екен» деген сынды біраз нәрсені қоңырсытып кетті...

	Тамағына тас тұрғандай тығылып қалған Әсет:

	– Апа, мен оны жақсы көрем, – дегенді әзер айтып төменшіктей берді.

	– Е, жарығым, мен сенің жолына көлденең жатып алады деймісің, өздерің жарассаңдар болғаны да. Менікі бейпілауыздардың айтып жүргенін сен білсін деген ниет қана ғой... – Анасы осымен әңгіме бітті дегендей шақпақ қанатты түйірін таңдайына салып айды баппен ішетін әдетіне басып, кесе ернеуін ерніне апара берген...

	Анасы содан көп ұзамады. Келін түсіріп, құйрық-бауыр асасқаннан жарты жыл өткенде бір-екі күн сырқаттанды да жүріп кетті. Бірақ жас жардың оты да, ауыр қазаның зілі де, қиын тұрмыстың тауқыметі де Нұргүлдің көзіндегі сиқырды жоя алмады. Той-томалақ бола қалса «жеңешелеген» бозбалалар осының маңынан шықпайтын боп алды. Әсет ондай кезде келіншегін танымай қалатын. Ел арасында пері қызы жүргендей... Көкейіндегі күдік бұның жеке шаруа болам деген ойын жеделдетіп, алыстағы қыстаққа жетелеп әкелген. Бірақ төрт жылда пұшпағы қанап көрмеген Нұргүлдің жанары әлі құтырып тұр...

	Ой құшағында отырып екі-үш шыны шай ішкен Әсет өзге мәзірден татып алмады. Бір сәтте кесесін төңкере салды да орнынан шапшаң көтеріліп есікке беттеді. Бұл шыққан кезде даланы қараңғылық тұмшалай бастапты. Қора жақта мал жайғап жүрген Асқардың сұлбасы мен езуіне қыстырған темекісінің шоғын байқады. Лықсып келген запыранды әзер басқан Әсет ышқына айғайлады:

	– Ақтабан!Ақтабан! Кә-кә!

	Бірақ дәл осы кезде ләззаттың тұңғиығына батқан төбет иесінің даусын естіген жоқ.

	***

	Алагеуімде тұра сала көмекшісіне ат ерттеуді бұйырған Әсеттің қимыл әрекетін баққан Нұргүл төсекте керілген күйі:

	– Қайда жиналдың? – деді.

	– Итімді іздеймін.

	– Асықпай, оразаңды ашып аттансаңшы.

	– Қойшы. – Дастарқан бетіне жабылған газеттің шетін көтеріп, қалтасына екі тал құрт салған Әсет табалдырыққа жете бере келіншегіне көз тастаған. Ақжайманың үстінде қою шашы жайылып, балтыры жарқырап жатыр. Қымсынар сыңай байқатпайды, керісінше бұған келе қойсаңшы дегендей ішіп-жей қарайды. Пері... Әсет жүзін тайдырып әкетті.

	Ол Асқарға шаруаны тәптіштеп тапсырғаннан кейін ғана үзеңгіге аяқ салған болатын.

	– Бір шәуілдекке бола әбігерге түсіп. Ит-құстың азуында кетпесе келеді ғой...

	Шылбыр ұстап тұрған Асқардың мыж-тыж түріне жирене қараған Әсет мырс ете түсті. Асынған мылтығын түзеп:

	– Шіркін-ай, а, жақсының қадірін сен қайдан білуші ең? Зәнталақ, итаяғына асты дер кезінде құйып тұрсаңдар, қаңғып несі бар Ақтабанның, – деді де шабдардың тізгінін қағып қалды. Төрт аяғы ала, қазанбас күшікті жігітке нағашысы арнайы әкеліп беріп, бар-жоғы ырымына бес теңге алып еді. Құмай жүгіртіп, ат баптайтын қасиеті бар нағашысының сұңғыла санасы алдамапты, ұсқыны суық Ақтабан адуынды болып өсті. Қыдырыстап келген қонақтарға ерген иттердің əзірейіліне айналған балғын төбетті көрші қожалықтағы жігіттердің кеу-кеулеуімен қорқауға салып та көрген. Денесі тұтас толыса қоймаса да тұрпатынан қайрат ескен ит тағының иісінен тайсалмай, қораның қуысына тығылып шақылдаған шибөріні апайтөсімен бір-ақ қағып, алқымдап тастаған болатын. Әсет соңғы кездері қора маңына ит-құстың жуымай кеткенін де осы Ақтабанмен байланыстарады. Күндіз көлеңкеден шықпайтын төбет іңір түсісімен қора жанындағы жотаның үстіне жайғасып алып, әупілдеумен болады. Мал-жанының құты болған иті жоғалса Әсет қалай тыныш отыра алсын. Қия соқпаққа түскен жігіттің ойына Асқардың сөзі оралып тағы да мырс ете қалды.

	Шормен ауырған адамның беті сынды бүжыр-бұжыр Шолақтаудың теріскейінде ақсақ Әлімбайдың қыстағы орналасқан. Бері құлаған жолаушының Әсет екенін шабдар аттан таныған үй иесі адам жарардай тапалаған иттерін тыйып, арқан бойы көтерілген күнді алақанмен көлегейлеген күйі тапжылмай тосты.

	– Ассалаумағалейкүм! – аттан жеңіл түскен Әсет қос қолдап амандасты.

	– Әлікіс-с-алам. Жол болсын, көрші. Қайда шықтың?

	Әлімбай көкірегін қысқан кеселді түкіріп тастағысы келгендей бар ниетімен қақырынды.

	– Рақмет, ақсақал жоқ іздеп жүрмін. Оғаш жүрген хайуан байқамадыңыз ба? Адам алды ма, әлде қаңғып кетті ме білмедім.

	– Ә-ә, әлгі біздің бала «Әсеттің таза тұқым төбеті бар», деп еді сол болды ғой жоғың.

	Үйкүшік қарияның көрші-көлең ауылын адақтайтын қыдырма әдеті жоқ. Құдайы шалынып, қонағасы беріліп жатсада бала-шағасын жіберіп, өзі күйбің тірліктің қамымен қалып қояды. Алайда жақсы жылқы, ит десе құлағы түрік жүретін қазақы әдетпен Әсетке алапат төбет біткенін естіп, арнайы көріп қайтпақ ниеті бар еді. Жігіттің жоғын емеурінінен ұға қойғаны да сондықтан. Ұнжырғасы түскен жігітке жаны ашыған қарт қарсы беткейге қараған күйі елең еткізерлік бір жайттың ұшын шығарды.

	– Кеше кешкісін қойларды өрістен әкеле жатып Өркештаудың мына беткейінен ақшулан байқадым. Сұлбасы тау тағысына келіңкіремейді. Сидаң түріне қарағанда қаншық-ау деймін. Соның соңында сүметіліп жүрген екіншісін бөріге ұқсатпадым, тым сабалақ...

	Әсеттің іші мұздап сала берді. Рас па? – дегендей Әлімбайдың бетіне бажырая қарады.

	– Оның несіне таңғаласың оқтын-оқтын ондай оқиғалар болып тұрады. Нәпсі деген жарықтық... – Әлімбай кеңк-кеңк күлді. – Ол пəлелердің иттермен шағылысып, артынша ол сорлыны азық ететіні де бар?

	Мына сөздер шырқыраған жанына қамшы болған жігіт апыл-ғұпыл атына жармасқан еді. Шалдың:

	– Ау, қайда барасың? Дүрия әжеңнің дәмінен ауыз ти, таңғы асты тастамас болар, – деген сөздеріне: – Кейін, қария, кейін, – деп қысқа жауап қайырды да меңзелген жаққа қарай желе жөнелді. Сәл былай шыққан соң шабдарды борбайлатып, тартып-тартып жіберді. Ұзап бара жатқан жігітті тау қалтарысы жапқанға дейін тесілген қария:

	– Осы баланың мінезі қызық өзі, кісікиіктеу... таңғы астан татпай... – деп ренжи күбірлеп, сылти басқан күйі қорасына қарай беттеді. Бір кезде кілт тоқтады да таң салқынымен қолсозымдағы беткейдің шөбін жарпып бара жатқан қойларына қарады.

	– Қараңғағыр, қойға шауып жүрер ме екен... Ұрғашы құтырса, еркекте не ес қалсын...

	***

	Жансауғалап жат өңірге келген аққаншықтың жұпары алысқа тараған. Албырт күші бойын кернеген Ақтабан қызыққа беріліп, қауіпті қаперден мүлдем шығарды. Мұрнынан жетелеген тайлақтай соңынан сүметіліп жүре берді, жүре берді... Анда-санда қыстақ қалған жаққа телміре қарап тұрады да кейін қарай бүлкектей жөнеледі. Бұндайда басты кедергі – қаншықтың қыңсылы. Ол жалынышты дыбыс шығарысымен-ақ төбеттің буыны босап, әрі-сәрі күйге түседі де құртқа алдын орап, ойнақ салғанда, айнып қалады. Ақтабаннан күй кеткен. Көзі шүңірейіп, бүрме тікенмен ұйысып қалған сауыр жүні тым сұрықсыз. Кеше ұстап жеген атжалманнан кейін нәр сызбағандықтан екі бүйірі қабысып, жүндес пошымы сойдиған омыртқаны жасыра алмай тұр. Ал құмары әлі қанбаған аққаншық жалаң-жалаң етеді...

	Көлеңкеде созылып жатқан Ақтабан кенет басын жұлып алды. Танауын жат иіс жарып барады. Мұрнын көтеріп ауа қауып еді аққаншықтыкіне ұқсас, бірақ әлдеқайда күшті иіс тағы жетті. Айналасын барлаған Ақтабан жықпыл тастың ар жағынан қылтиған қос құлақты байқады. Жау сол жақта. Қаншық жұпарына арбалған көкжал да төбетті сезіп, айналасын барлап тұрған-ды. Иттің жалғыздығына әбден иланғанда ғана жартастан бері қарғып түсіп, ашық жерге шықты. Желкесі күжірейген дәу дұшпанды көргенде Ақтабанның денесінен әлсіз діріл жүгіріп өткен. Бірақ бойын тез жиып, шайқасқа әзір екендігін білдіру үшін азуын ақситты. Ортада сылаңдаған аққаншықтың арланның алдына барып, аузын жалауы, төбетті одан әрі долдандырды. Алыстан іздеп келген «олжасы» өзін қалағанына разы болған арлан тарпа бас салмай, бір сәтке Ақтабанның бар екенін ұмытып кеткендей болды. Айбаты қайтып, сілекейін шұбыртқан өзге тірліктерге айналшықтай бастады. Мұндай қорлыққа төзе алмаған Ақтабан атылған күйі көкжалды кеудесімен қағып бір домалатын өтті де, алқымынан тарпа бас салмаққа ұмтылған. Әккі көкжал кезінде бұл умаждаған қорқаудан әлдеқайда епті әрі күшті болып шықты. Бойын тез түзеп, төбетті құлақ шекеден ала түскен. Жартас түбіндегі тар алаңда арпалысқан екеудің қайсысы басым екені бірден байқалды. Тың көкжал аш итті шырқ үйіріп барады. Тек Ақтабанның жас денесіне біткен бұла күш қана әзірге көкжалдың көкейіндегісін орындатар емес. Ақырында алысқан күйі екеу тік көтерілді. Осы мезетте ғана жас төбеттің көкжалдан бойшаң екені, салмақ салса шалқалата құлататыны байқалды. Соңғы мүмкіндікті тарту еткен ұрымтал тұсты түйсігімен сезген Ақтабан барынша серпіліп, тайқи берген арланның тамағына ауыз салғаны сол еді шал тұсын от қарып өткендей болды. Жауын сығымдай құлаған төбетке тұтқиылдан тиген аққаншық еді. Шаптан сыздықтаған қанды көріп, өршеленген қаншық бүйіріне ауыз салғанда Ақтабан қыңсылап, жағын босатып жіберген. Бірнеше күннен бері тұмсығы жылы-жұмсаққа жөндеп тимеген қаншық әп-сәтте сүйіктісінің ішек-қарнын жарқыратып тастады. Оған ажалдан әзер қалған көкжал қосылып, қос бөрі әп-сәтте төбеттің жұлма-жұлмасын шығарды.

	Көршісі сілтеген жақтан да итін таба алмай, шатқал-шатқалды шарлап, шаршаған Әсет күн құлай бастағанда үйіне беттеді. Қажыған жігіт болдырыңқыраған шабдарды қинамай ілбіп келеді. Иесінің күйін сезген жануар мардымсыз басып, әр жерден шөп шалып, жайбарақат келеді. Ерте келмек болып жанталасқан көктем қарын еріткенімен, жантәсілім етуді қаламай қасарысқан қыстың ызғары бойын тоңазытқан жігіт тебінгенде ғана тепеңдеген болады. Осы жүріспен қыстақ маңына жеткенде көз байланып қалып еді. Әуелде шәу ете қалған Маңғасқа шабдардың иісін сезіп, басыла қалды да құйрығын бұлғаңдатып бұлардың алдынан шықты. Аттан ауыр түсіп, шылбырды мамаағашқа байлаған Әсет ауыз бөлмеге кіргенде оғаш дыбыстар естігендей болып қалт тұра қалды. Құлағы алдамапты. Есіктің арғы жағынан әйелдің, жо-жоқ бұның Нұргүлінің талмаусыраған, үздіккен үні естіледі. Бұл ауызүйдегі майшамды алып, түпкі бөлмеге кіріп келгенін де ләззатқа шомғандар бірден біле қойған жоқ. Рақат шырмаған кірпігін зорға көтерген Нұргүл майшам жарығымен күңгірттенген бөлменің ішіндегі қан-сөлсіз жүзді көргенде шыңғырып жіберіп, Асқардың кеудесіне бетін басты. Оның да қорған боларлық дәрмені шамалы еді. Жайманы сүйреткен күйі жерге жалп ете түскен көмекші төсектің қуысына тығылмаққа асыққан. Тыр жаланаш екі бейбақтың ұсқынынан жиренген Әсеттің басына әу баста келген ой – теріс бұрылып кету еді. Арсыздықтан ұялып, сөнейінші дегендей қайта-қайта жалпылдай берген пиаласыз шамды да, қолындағы мылтығын да бұрышқа қоя салған жігітті морт кетірген қос кеудесін алақанымен жапқан күйі безілдей бастаған Нұргүлдің арсыз үні еді.

	– Жүр сөйтіп тау-тас кезіп, итіңді іздеп. Мен де ет пен теріден жаратылған пенде емеспін бе? Күнұзақ үйде тұрмайсың! Кінәм жоқ... Жапан даладағы жалғыз үйдің ішінде құсадан өлетін болдым...

	Кері бұрылғанда шаптыға еңіреген әйелінің әлем-тапырық жүзін көрді. Бетін қара жыландай қою шаш жауып кетіпті.

	– Жалғыз үй, жалғыз еркек... Жатырың қағынған екен...

	Тістене үмтылған жігіт Нұргүлді шашынан сүйреп еденге құлатты да, ауыр етігімен бүйірінен екі тепті. Одан кейін қалтыраған Асқарды төсек астынан суырып шығарып, тепкінін астына алды. Долданған Әсет кілемге бойлай ілінген камшыны қолына алғаннан соң қос көңілдестің жон арқасына шоқ төгіліп кеткендей болды. Асқар далбасалап жүріп отағасының қолына жармасып, алыспаққа ұмтылып еді, дүлей мінез Әсет лезде алып ұрды. Анау жерде жатып та қамшы ұстаған қолдан айырылмай, жансебілге салған. Дәл осы мезетте гүрс еткен үн бөлме ішін жаңғыртып, құлақ тұндырды. Қорғалаған Асқар Әсеттің қайқаң етіп, уысын босатқанын сезді. Ыңырсыған күйі, етпеттей құлаған жігіттің ту сыртында қолына мылтық ұстаған Нұргүл тұр еді. Жалпылдаған майшамның сәулесі шашы жайылған, жалаңаш әйелдің көлеңесін зорайтқанда Асқар сайтан көргендей шошынып, сасқанынан төсек астына қайта тығылған. Тек осы кезде ғана келіншек шыңғырып жіберіп, күйеуінің үстіне құлай кетті...

	Екеуі ес жиып, оңтайлап жатқызғанда Әсеттің кеудесінде әлі жан бар болатын. Әуелі үрейден тіл-аузы байланып қалған Асқарға қараған жігіт ақырында жанарын зар еңіреген Нұргүлге тоқтатты да соңғы күшін жиып күбір етті:

	– Қаншық...

	Денесі созыла берген жігіттің миығында өкініштің ащы мысқылы қатып қалып еді.





ТАҒДЫР


	Тоқсанды алқымдаған Шынасыл қарттың жанарынан сорғалаған тамшылар қудай сақалынан сусып, алқымға құлап жатыр. Шалдың кемсеңдеген иегі кейде сәл сабыр тауып:

	– Әй, иттің баласы-ай! – деген жалғыз ауыз сөз айтады. Қарғысы қою, лағынеті зіл....

	Шарбақпен қоршалған ауланың ортасында жер тоқпақтаған қартты байқап тез жиылған көрші-қолаң мән-жайды түсіне алмай дал. Әуелі жүрелеген ақсақалды тұрғызбақ болып әбігерге түсіп жүрген Болат есін жиды.

	– Үйінде біреу бар ма екен?

	Қырық жыл бойы Шынасылдың құты болған қара шаңырақтың есігі тарс бекітулі боп шықты. Абдыраған жұрт:

	– Бақытжан мен Сарқыт қайда? Тез тауып келіңдер! – деп, ақсақалдың келін-баласын іздетіп, қарасирақтарды жан-жаққа жүгіртті. Болат орындық әкеліп, сілесі қатқан қарияны соған отырғызды да су жұттырды. Осы кезде ғана иығы селкілдеген шал күбірлей бастады. Ерніне құлағын тақап еді: «Үйде ол ит, үйде» – дегенді шалып қалды. Бір бәленің болғанын түйсігімен түсінген Болат безеріп тұрған қара үйдің перде бүркемелеген терезесіне зер салып еді, жүрегі су ете түсті. Мылтық оқпанындай шүңірейген қос көз ата жауына қарағандай өңменінен өтіп барады... Жас жігіт терезе бұрышынан сығалап тұрған жылан жанарды бірден таныды. Сол... – Ассалаумағалейкүм, – деп қос қолыңды ала жүгірсең, жылы жүз танытпайтын Бақытжан ағасы... Перде сумаң етті де, ауладағы жұртқа жирене қараған жүз жоқ болып кетті. Болаттың: – Ағайын-ау, Бақытжан үйінде екен, – дегені сол еді даурыққан жұрт есікті дүрсілдете жөнелді. Бірақ барлық дабыр арғы жақтан көзі шатынаған Сарқыт шыға келгенде сап басылды. Орамал астынан шашы қобырап, көзі қабаған иттің көзіндей шатынаған келіншектің әлем-тапырақ жүзіне қарау мүлдем мүмкін емес. Сыны кеткен шыт көйлегі алқам-салқам.

	– Не керек? Жоғалыңдар ары! Қу қақпас, өлексеңді сүйретіп жүріп, молдамын деп елді алдайсың, ə. Дін сенің не теңің, доңыз.. Аузыңа...

	Қанша қиын заманды бастан өткерсе де іргесі сетінемей, тұтастығын сақтап қалған ауылдың атасының аузын келіннің лайлағанын естігені осы. Оның үстіне аймаққа адалдығымен сыйлы, соғыс пен еңбек ардагері, аруаққа Құран бағыштап, бала сүндеттер молдалығы бар Шынасылдың күміс сақалы келін аузымен күйелештеліп жатыр... Қарақұрымды көріп, етегіне оралған бүлдіршінін жетелей жеткен жас келіндер бет шымшысып, үйлеріне қарай безе жөнелісті. Күллі ауыл алдынан қия өтпейтін Айғаным апа: – Келін шырақ... – деп келе жатыр еді Сарқыт: – Сен де елді адастырып жүргендердің бірісің маған ақыл айтпай әдірам қал! – деп бетінен ала түсті – Бәрің имансызсыңдар! Алла жолынан тайып, аруаққа табынтасыңдар, өңшең кәпір... – Сарқыт үдеп барады.

	Жиналған жұрт енді-енді түсіне бастағандай. «Бақытжан мен Сарқыт бір сектаға кіріп кетіпті» деген сыбыс екі жылдан бері бәрінің құлағына сіңісті болған. Әуелде үдере қалған жұрт артынша Бақытжанның басына тақия киіп, сақал жібергенін байқаған да:

	– Е, мұсылманшылықтан аулақ емес екен ғой, – деп қоя қойысқан. Бірақ бұрын апа-ағалап баршаны ұршықша үйіріп, ел алғысын алып жүретін келіннің мінезі өзгеріп бара жатқанына ешкім назар аудармап еді. Қазіргі Сарқыт бұрынғы Сарқыттан садаға кетсін. Албастыдай...

	Болат босағадан қарап мелшиіп тұрған Бақытжанға назар аударды. Әйелінің зәрі бетіне шыға жұртты ойран-топыр қып жатқаны оған әсер етпепті.

	– Аға, жеңгемізге қой десеңізші?!

	– Шайтанның азғыруына еріп, иманынан жаңылып жүргендерді осындай адуынды мінезбен ғана түзу жолға түсіруге болады. – ...

	Күтпеген жауап Болатқа үстіне суық су құйылып кеткендей әсер етті.

	Бақытжан болса топ арасында есеңгіреп отырған әкесіне сөйлеп, нақтырақ айтқанда меңдуана жеген жандай сандырақтап тұр:

	– Мен саған айттым ғой шешемнің аруағына маза бер, – деп, айттым. Сен болсаң жұма сайын шелпек пісіртіп, мұсылмандыққа жат қылықтар жасауыңды қоймадың. Мен саған Ахмад пайғамбардың таза дінін таныттым ғой, таныттым. Сен болсаң соңғы пайғамбар Мұхаммед деп сандырақтайсың...

	Бақытжанның бұдан арғы сөзі сыбырға ұласып кетті. Оның бедірейген әлпетіне зер салған жұрт Шынасыл ақсақалға енді бұл табалдырықтан аттау жоқ екендігін бірден түсінді. Масқараны естіп, жедел жеткен ауыл мешітінің имамы көп арасында аңтарылып тұр еді. Қазір: «Мынау не сұмдық?» – деген сұрағы бар жанарлар түгелімен соған қадалды.

	– Маған не істе дейсіңдер, айналайындар? Осындай бір пәлелер қаптап кетті. Сырты мұсылман іші... Әй! – деп қолды бір сілтеген Әди имам тірі күйінде тозаққа түсіп кеткендей естен танып отырған Шынасылдың қолтығына жармасып еді екінші шетінен Болат демеді.

	Күңкілдескен жұрт мешітке беттеген үшеудің соңына ілесті. Ұзап бара жатқан топтың соңына алара қарап тұрған Бақытжан жерге шырт түкіріп, арынын баса алмай тұрған Сарқытқа:

	– Болды. Доғар! – деп зірк ете түсті.

	– Немене, Құдайдан әкең жақын болып, еметайың езіліп бара ма? Бар, құдайсыздардың артынан, жүгір.

	Қатынының шаңқ-шаңқ еткен үнінен мезі болған жанның кейпімен қолын бір сілтеген Бақытжан үйге еніп кетті. Артынша Сарқыт та кіріп, ілгек салды. Қара үй қайтадан қу моладай меңіреу қалпына түсті.

	Шынасыл қарияға мешіттің ішіндегі шағын бөлме баспана болды. Әуел баста із құрғатпаған ауылдастары мен ағайындары өмірдің қарбаласына тартылып, қарияға соғуды азайтты. Бір-екі аптадан соң келушілер қарасы мүлдем азайды. Жалғыздық пен жалғыз ұлдың қасіреті қинаған ақсақал тек жұма намазға ел жиылғанда ғана бір жасап қалатын. Одан өзге уақытта қуықтай бөлмедегі жұпыны төсенішіне жатып, анталаған ауыр ойлардың орамынан арылмайды. Ыстық асты былай қойғанда жез құмғанға шай қайнатып та іпшейді кей күндері. Оқтын-оқтын Әди имам кеп әр нәрсені бір шалып әңгімеге тартпақ болады. Бірақ тұяғының тепкіні жанына ауыр тиген Шынасыл қарияда зауық жоқ, ішті мүжіген сарыуайым қажыры тайған қартты тез жеңіп, еңсеріп барады. Сәрсенбі күні алагеуіммен мешітке келіп, әдеттегісінше Шынасылдың бөлмесіне үңілген Әди имамның жүрегі су ете түсті. Жерге жайылған көрпеде шалқасынан жатқан Шынасыл қарттың түсі құп-қу, көзі ерсі бажырайған, жүзіне жүректі қажаған азаптың ізі шимайланып қалыпты...

	– Шәке? Ау, Шәке?

	Жақын келген имам өз үрейінің бекер еместігін ұқты. Мәйіттің қасын уқалап, көзін жапқан Әди имам күбірлеп дұға оқыды да сыртқа шығып, Бақытжанның үйіне беттеді. Үйінде екен. Табалдырық алдында біраз бүгежектеген молда безерген Бақытжан ішке шақыра қоймаған соң мәселені төтесінен қойды.

	– Қарағым азанда барсам, Шәкең бақилық болыпты. Бекем бол. Үлкен кісі көз жұмса – той, – дейді қазақ...

	Міңгірлеп тұрған Әди имам: – Жерлеуге дайындал, – дегенде ғана жаманатты естігенде бетінің бір тамыры бүлк етпеген жігіт күңк ете түсті.

	– Мен шайтанның азғыруында кеткен әкені жерлеуден бас тартамын. Өздерің көміңдер немесе өлексесін сайға сүйретіп тастаңдар. Сен шалды да қара жер қойнына тапсыру – харам.

	– Астапыралла! – Əди имам кейін шегіне берді – Дауа жоқ екен саған, балам. Құдайдан қорықсаң етті.

	– Дүмше молданың құдай туралы сандырағын бастама. Бар!

	Имамды ауладан шығарып жіберіп, қақпаны жапқан Бақытжан енді ешкім мазамды алмасын дегендей қалтарыста тұрған тайыншадай ала төбетін босатып қоя берді. Бірақ онсыз да бұл жаққа аяғын аттап басқан ешкім болған жоқ. Жамағайын жабылып жүріп екі-үш ұсақ малын сойып, Шынасыл ақсақалды жерледі. Жалғыз ұлдан уыс топырақ тимеген қарттың моласының басында көп егілген Болат болды...

	Күллі ауылға жексұрын болған Бақытжан іргедегі қала базарында сауда жасайтын. Бүгін әдеттегісінше сонда тартып еді қақпа алдын Болат кес-кестеді.

	– Кет әкең...

	Жанарынан ашу ұшқындап, жағалас іздеп тұрған жігітке жүзіне кекесінмен қарап, көзін бағжыйтқан Бақытжанның осы сөзі жеткілікті болды.

	– Сен әкенің қадірін қайдан білуші едің, ит!

	Шықшыттан тиген жұдырық Бақытжанды шалқасынан түсірді. Орнынан тұра ұмтылып еді, жай бақылдаушыдай болып тұрған өзге сатушылар жабыла кетті де, керіп салды. Мұнан соң аузы-басы дал-дұл болып базар жанында жатқан Бақытжанға да, кеш жеткеніне өкініп, байының басын құнып ойбайлаған Сарқытқа да ешкім назар аудармады. Жақындаған базар басшысы да:

	– Кетіңдер! Енді бұл маңға аяқтарыңды аттап бассаңдар... – деп алара бір қарады да жөніне жүре берді.





АЙБАТЫР


	Ол бір қырындап сұлық жатқалы аптадан асты. Кейде тұмшалаған түнекке сіңіп ой-санасы өшеді. Кейде... өлі тыныштықты бұзып-жарып, дауыстар естіледі.

	– Нәр сызбайды, сорпаны қасықпен аузына құйсаң жұтпайды. Ең құрығанда ернін жіпсітіп қояйыншы...

	Сулы шүберек ерніне тигенін сезді. Бір-екі тамшы таңдайына да тиді. Қара судың дәмі қандай керемет еді, шіркін. «Су» дегісі келді, бірақ өзін тоқтатты. Болмайды?! Намыстың ұшқыны қалса олай етуге болмайды... Тілі де икемге келетініне сенімі жоқ.

	– Ағайынға айту керек, дайындала берсін. Қонағасыға сояр жылқы қарастырайық...

	Айбатырдың басы сырқырап сала берді. Бас болғанда да ішінен бір бәле түсіп жатыр. Арса-арсасын шығарды. Тіпті, қол-аяғын қозғалатын дәрмені жоқ. «Тірі өлік?! Тірі өлік деген осы екен-ау» деп ойлады. Өткенде осындай бір кіресілі-шығасылы есі бар кезде бауыры өзін лып еткізіп көтеріп алған еді, бұл саудыраған сүйегі ғана қалғанын түсінді. Балуан денедегі бұлтыңдаған бұлшық ет қашыпты. Төбесі тағы шыңылдай жөнелді. Ауырсынып ыңыранған үн шығармақ болып еді көмей мен тілі жабысып қалғандай... – Әттең, әттең! – деп ойлады Айбатыр, – дер кезінде дәрігердің айтқанына көнсем әлдеқалай болар еді? Мүмкін бір, немесе, екі жыл мына дүниенің жарығын көріп, алшаң баспаса да қалтаң басып жүре тұрар ма еді?». – М-м-м. – Бұл кейде өстіп ыңыранады, тек қолсозымда отырғандар естімейтіні несі? Әлде, тек көкейдегі ыңыраныс па? Көлік апаты салдарынан баста пайда болған ине жасуындай түйін қырыққа толмаған алпамсадай жігітті алып ұрады дегенге сене алмап еді. Тек күтпеген жерден есінен танып қалған кезде жүрегі селт етті. Жанында болған жігіттер: «Ағаш тістетіп жүріп тіліңді әзер тартып алдық», деген. Жан, шіркін, тәтті ғой... Осыдан кейін Айбатырдан маза кетті. Тәніне пышақ тигізуді қаламай бас ішіндегі бәледен құтылу үшін не істемеді. Суық суға шомылды, интернеттегі «аштық бәрін жеңеді» дегенге сеніп бес күнге дейін нәр сызбай ашықты. Болмады. Талып қалуы жиіледі. «Аяқасты талмам ұстаса өз тіліме тұншығып өлем-ау», – деп үйде жалғыз қалудан қорқатын болды. Ем қонбайды. Жаратқаннан медет сұрап, мешіттен шықпайтын жағдайға жетті. Селдір сақалды, түрі жылмиған Хамитті сол жерде жолықтырды. «Алла, сені арам ақша тапқаның үшін жазалады!» Осы сөз өңменінен өткен. Ешкімнің ала жібін аттамағаны Аллаға аян. Тау қарағайын тақтайға тілгізіп, қалаға тасып, ел қатарлы күнелтті. Арамы несі? Жансебілдеп жүрген Айбатырдың ойынан Хамит сөзі шықпай қойған. Үйіне шақырып, қонақ етті, уағызын тыңдады. Ақырында: «пендемін ғой, бір шалыс басқаным бар шығар?», – деген тұжырымға келген. Жиғанын қалтасына салып Хамит бастаған он адаммен ел аралап, уағыз айтып, үш ай дауғатшылады. Бұл талып қалып, есін жиған сәттерде үнемі жанында Хамит ыржиып отыратын. «Е, Аллаға шүкір, осы жолы бір-екі минуттан аспады. Күнәң жеңілдепті», – дегенде жадырап сала беретін. Хамиттің уағызы күшті еді. Орталық мешіттің бір бөлмесінде құдайы беріп, Меккеге аттанарында да төрде сол отырды. Сол кезде Хамитті жақтырмаған Сабыр досына ренжіп еді.

	– Шолақ дамбал киіп ел кезгеннен адам сауығып кетеді дегендерің – сандырақ. Ең үлкен күнәнің бірі – адамды адастыру екенін білемісің? – деді Сабыр елге уағыз соғып отырған Хамиттің сөзін бөліп. Бұның ұстазы күмілжіп сала берді. Айбатыр:

	– Намаз оқымайтын сенен гөрі дін жолында жүрген тақуа адамның сөзін сенімдірек.

	– Сабыр, – деп досына жақтырмай қараған. Осыдан кейін Сабыр да, оның оң тізесін ала отырған Еркін де ләм деген жоқ. Тек Хамиттен маза кеткен. Оны садақасын қалтасына салып, таксиге отырғызып жіберді. Ұшақ ішінде кетіп бара жатқанда да екі досының томсырайған кейіптері көз алдынан кетпей қойды. Қоштасқан сәтте өтірік күлгендей, көздерінде мұң бардай көрінген бұған. Неге мұңаяды? Қасындағы адамның Жаратқанның сұрағанға бере беретіні туралы әңгімесі бұл сауалды тез сейілтіп, өзінікі дұрыс екеніне тағы иланған. Тек Меккедегі оқиға қос досының: «Сақтанғанды ғана сақтайды ғой, емделсеңші», – дегенді бекер айта бермейтініне көзін жеткізді. Миллиондаған адаммен бірге Қағбаны айналып жүргенде көзі қарауытып сала берген, басы айналып, құлап бара жатты. Тағы қозды ма? – деп ойлап қана үлгерді. Одан соң... одан соң бір мұздай бөлмеде ес жиып еді. Көзін ашса – аппақ әлем. Қолын қозғалтып еді жаңағы ақ әлем төмен сырғып, бөлменің төбесі көрінді. Бетіне ақжайма жапқан екен. Басын көтеріп бөлме ішінде ақжайма жабылған тағы бірнеше адам жатқанын көрді. Башпайларында бирка салбырап тұр. Бұл жалма-жан өз аяғына қараған. Араб қарпімен аты-жөні жазылған тілдей қатырма қағаз бұның аяғына да ілінген екен. Арқасы мұздап сала берген. Мәйітхана! «Осыдан жетермін, барармын» болды санасына келген ағашқы ой. Ондағысы «Дәрігердің дегеніне көн», деп шырқыраған ағайын мен достарының алдынан өтіп:

	– Менің Меккем ауылым екен, олай-бұлай болып кетсем, Ақшоқының жотасынан туған елге көз тастап жатсам арманым жоқ! – деген бірауыз сөзді айту еді. Аллаға шүкір, жетті! Айтты. «Сонау жат жұртта қалып қойсам, моламды іздеп барар ма едіңдер?», – деп Еркін мен Сабырды қағытқан болды, зәмзәм суынан ауыз тигізді. Осы сапардан оралғаннан кейін жыланға арбалған торғайдың кейпіне түскенін ұғып, Хамитті де, кірден сауыс-сауыс болған шолақ дамбал киіп жүретін басқаларды да маңына жолатпады. Хамит біраз айналшықтаған ақырында мұның илікпейтінін түсініп, жоғалды.

	Құлап қалуы жиіледі. Және ессіз жатып қалуы да ұзап, кейде тіпті бір-екі сағаттан кейін ғана жан бітетін болыпты. Одан соң... Раушан екеуі дәрігерге барып тексерілді. Мидағы ұйыған қанның титтей түйіні, түймедей болып, іріңге айналыпты. Дәрігерлер уақыты өтіп кеткенін, ота жасау қауіпті екенін айтып, жолатпады. Айбатыр Алматыда салып жатқан үйін сатып, Мәскеуге тартты. Олардың да жауабы – сол. Салы суға кетіп қайта оралғаннан кейін танымал профессорға жолықты. Ол:

	– Емдеуге болады ғой... Бірақ мұндай операция қымбат тұрады... – деп күмілжи берген. Ақысын төлейтінін айтқан кезде профессор:

	– Е, онда жазамын, құлан-таза айығасың, – деді жымың қағып. Сенді.

	«Алтын скальпель иегері, қолы да алтын» делініп жүрген профессорға құтқарушысын көргендей жалбарына қараған...

	Денесі алпамсадай, жігіттер «жүрегінің түгі бар» деп қалжыңдайтын Айбатыр ұлы мәртебелі Үрей осынша құдіретті деп ойламапты... Үстіне ақ жамылғы жауып операция бөлмесіне қарай апара жатқан кезде Меккедегі оқиға ойынан шықпай, бойындағы дірілді баса алмай, қатты қорқып еді. Ал есі кіре бастағанда санада жылт еткен: «Тірімін, мен тірі екенмін!», деген ой болды. Ақырын көзін ашты. Айнала бұлыңғыр, тұман, терезенің арғы жағынан әлсіз сәуле әзер өтіп тұрғандай... Жүрген адамдардың қараңдаған сұлбасы ғана байқалады. Бірнеше күннен кейін сейілмеген тұманның сырын профессордан сұрағанда:

	– Ота сәтті болды, алты айдан ішінде жанарың да қалпыңа келеді, – деп, төсекте жатқан мұның иығына қолын салып еді. Бұл қатты қуанды. Басын таңған дәкені ақырын сыртынан ұстап көрді. Ақ дәке шешілгенде ауруын бірге сыпырып әкетердей мәз болған... Кейін ол сәуле де жоқ болды, тұман түнекке ұласты. Әуелде аяқ астын көру мұңға айналды, одан кейін жүруден де қалды. Дәрігерге қаралып тұру үшін Алматыдағы көкесі мені жеңгесінің, әпке-жездесінің үйінде ұзақ жатты. Көңіл шіркін, ауылға қайта көшкен Раушанын аңсайды, қызы Құралайды құшақтап, шашын иіскегісі келеді. Кегеннің салқын ауасын сіміре жұтса кеселден құлан-таза айығар едім деп армандайтын. Және әпке-жездесінің мазасын алатын. Олардың бірақ жауабы бар: емделу керексің. Ой күшті ме, ем күшті ме? Біріншісі мықты, жақсы ой болса жаның жадырар, ал кіл жаман ой қаумалап маза бермесе, кеселіңе кесел жамайды. Соңғы рет телефонмен сөйлескенде Раушанның:

	– Немене қайта-қайта звондай бересің? Бізде бәрі жақсы. Сені мұнда әкелгенде кім қарайды? Мен күні бойына жұмыстамын, – дегені жүрегіне қанжардай қадалып еді.

	– Ау, Рауыш, жаным-ау...

	Бұның сөзі орта жолдан үзіліп телефон тұтқасының тук-тук дегені санасына сақпан тасы тиіп жатқандай әсер етіп еді. Алматыдан ауылға көшкеніне өкпелеп жүр ме, Құралай оқу бітірсе керек болады деген ақшаның бұған жұмсалғанына ренжіді ме? Әйтеуір Раушанында бір өзгеріс бар. Талықсып кетіпті... Содан беріде ой шырағы бірде жылт ете қалады, енді бірде сөнеді. Қанша уақыттан кейін қайта маздайтынын бұл білмейді. Тек құлағына дауыстар жеткенде «Е, шүкір, тірі екенмін» деп ойлайтын.

	– Ал, Айеке, дәрігермен сөйлесіп келдім. Сені ауылға апар, туған жердің ауасы да шипа деді. Әйел-балаңды сағынған шығарсың?

	Сол мезетте бұл жездесінің даусында қоңыр мұң барын сезгендей болды, елемеді. Қатты қуанғаны сонша ақырын басын изеп, жездесінің қолын қысқан...

	Қарғыс атсын сол күнді!

	«Өз үйіме кірдім-ау», дегенде естіген алғашқы сөзі: «А, əкелдіңіздер ме?» болды. Япыр-ау, бұл күреңтөбелдің ер-тоқымы ма еді әкелетін, апарып тастайтын... Жездесінің жақтырмай: «Жарайды, мен кеттім. Қанаттың үйіне барайын» дегенін де естіді. Шай ұсынған сөз жоқ. Раушанға не болған? Осыдан кейін түнек жұтып қойып еді. Бір мезетте мына әлем сайрап сала бергендей болды. Құлағына үздік-үздік үндер жетеді. Құлағын түрген. Бірі Раушан екені анық.

	– Қой, ұят болады, – дейді.

	– Несі ұят?

	Апыр-ай, мынау таныс дауыс қой. Тағы тыңдады. Еркек батыл.

	– Кімнен ұяласың? Анадан ба?

	– Қойшы. Тірі күйеуім жатқанда...

	– Тірі деші?!

	Сақылдап күлді. Анық. Сол. Айбатырдың 16 жасында Қостанайдағы самбодан өткен КСРО чемпионатынан күміс алғанын аңыз етіп айтып, «біздің чемпион» деп жарамсақтанып жүретін Сейіл мынау. Бұнымен бірге қарағай тасып, тақтай тіліп бизнес жасаған әріптесі...

	– Қойшы, Раушан. Мынауың не естімейтін, не сөйлемейтін мақау болыпты ғой... Келші бері...

	– Ұят қой...

	Диванда жатқан Айбатыр қостөсектің қатты сықырлағанын, Раушан аздап қарсыласқанын, сәлден соң ыңырсығанын анық естіп жатты.

	– Жаны-ы-м!!!

	Раушан үздігіп барады. Студент кезінде құлай сүйген қыпша бел, талдырмап, ел көзінше именбей еркелеткен Раушаны, ҚазПИді торуылдаған сан серінің көзқұрты болған Раушаны, 20 жылдай отасқанда қылығы тарамаған, жанарында сиқыры сақталған Раушаны өзгенің құшағында тұншығуда... Атып тұрып Сейілді алқымнан алғысы келген, шама жоқ. Айғайлап жылағысы келді, үні шықпады. Қырылдады. Раушан мен Сейілдің ләззатқа берілген дауыстарын естіген сайын «Құлағым да неге керең болмады екен, неге өліп кетпеймін?!» деген ой жегідей жеді. Талықсып кеткісі келген, бірақ дәл осы жолы атар таңға алаңдап жатты...

	Ертеңгісін аузына қасықпен тамақ құймақ болған Раушанның қолын қағып жібергісі келіп еді, екі қолы ырық бермеді. Жоқ секілді. Тілін икемге келтіріп «Лағынет» деген жалғыз ауыз сөзді айта алмады. Көмейінен қырылдаған үн ғана шықты. Аузына құйған асты түкіріп тастады. Раушанға соның өзі-ақ түсінікті болғандай.

	– Құралай, Қанат ағаңды шақырып келші мынаны үйіне алып кетсін, – дегенін естіді. «Мынаны!», «Айеке, отағасы» деген лебізге үйренген құлақ мұны да естіді. Төбесі шың ете қалған. Одан кейін – түнек. Бір ес жиғанда Қанаттың үйінде жатқанын түсінген. Мұның ыңырсығанын естіп, тамақ бермек болып еді, жағын ашпай қойды. «Бүйткен өміріңнің...» Талай уақыттан бері жанға медеу болып келген жылы естелік, жарқын бейненің бәрі жоқ болыпты. Көзін байлаған түнекке қанша тесілсе де Раушан мен Сейілдің ыржиған кескіні шыға береді. Раушанының сұлу бейнесі мың құбылады.

	– Айеке, жаным, – деп келе жатады да тура тақалғанда көзі шүңірейген, шашы ербиген албастыға айналады. Оның ту сыртында тісі ақсиып Сейіл сақ-сақ күледі... Айбатыр бұрыла салып қашады. Жүгіре береді, жүгіре береді. Ақшоқыға жеткенде соңына бұрылса, ана екеуі желкесінде тұрады. Тағы қашады. Ақыры сілесі қатып құлайды. Өкпесі қабынып, ауа жетпей тұншығады. Түнек жұтып қояды. Ес жиғанда тағы жетіп келеді. Тағы қашады, тағы да түнек...

	– Айбатыр, бір-екі қасық болса да дәм татшы.

	Қанаттың даусы. – Айналайын, ағатайым-ай... Айбатырдың өксіп, өкіріп жылағысы келді. Жан біткен сайын Қанат қасынан табылады, айналып-толғанады, қасықпен сорпа бермек болады. Бұл жұтпайды. Бұл тістеніп алып Сейілмен соғысып жатады. Сорпаның езуден ағып мойнына құйылғанын сезеді.

	– Ішпеді. Қинамайық.

	Қанаттың даусы алыстайды. Айбатырдың есіндегісі осы...

	***

	Міне, осы ес жиғанында да Қанаты жанында екен. Кезерген ерінге қара су тамызып, тамсандырды. Басының сырқырағаны басылып, естіген сөзін електен өткізді. «Қонағасы дей ме? Кім қайтыс болды екен? Иманды болсын» деп ойлады. Ағасы тамызған су алпыс екі тамырын иітіп, жаны жайланды. Бірнеше тәуліктен бері нәр сызбаған асқазан сол бір тамшы суды қанағат тұтқандай... Кенет Айбатыр бойы жеңілдеп сала бергенін сезді. Жылға жуық cай-сүйегін сырқыратқан дерт зым-зия жоғалыпты. Тәні балбырап, рақаттанып барады. Түнектің түкпірінен ағараңдаған бірдеңе байқалды. Үңіле қараған. Сүттей аппақ сүрлеу екен. Алысқа созылып жатыр. Бұның сүйікті Қайқысындай тікке салып барып, көкжиекке сіңеді. Айбатыр түнек пен көкжиек ортасында тұрған өзін анық көрді. Ол сүрлеуге беттеді. Бірақ түнек бітер емес. Кенет тура қасына Сейілдің сап ете қалғаны. Айбатыр енді байқады Сейілдің басы екеу екен. Бір басы әйел кейіпті. Раушанға ұқсайды, тек беті қап-қара. Көзінің орнында үңірейген тесік тұр... Сейіл:

	– Кетсейші, ей, тезірек! – деп қарқылдап күледі. Раушанның ләззатқа тұншығып, ыңырсыған үнін естіді. Ақ сүрлеуге жетсе әзәзіл-Сейілден, жүрегіне тікендей қадалған үннен құтыларын сезіп, қаша жөнелді. Бойына бұла күш біткендей, зулап барады. Әзәзілден құтылу оңай емес... Төніп келеді. Жетті-ау дегенде қос періште пайда болып, Сейілдің алдына қанаттарын қалқан етті. Періштелер мұның әке-шешесінен аумайды екен... Айбатыр қаша берді, қаша берді.

	– Әке, тоқтаңызшы, әкетай!

	Құралайы ғой! Айбатыр қалт тұра қалған. Тек теріштелерден сытылып шыққан Сейіл жетіп қалыпты. Қайта қашты. Қараңғылық түкпіріндегі сүрлеу жеткізер емес.... Бір мезетте жетті-ау. Әзәзіл-Сейіл сүрлеуге жақындай бере кілт тоқтады. Өңі бұзылып, жүзін от қарығандай шошынды. Соқпаққа бір аяғын басып еді әйелге ұқсайтын басы ащы дауыспен шыңғырып жіберді. Содан соң тұтас сұлба күлге айналған қағаздай үгіліп кетті. Айбатыр бәлекеттен біржолата құтылғанын түсінді.

	– Уһ-һ! Айбатырдың жүзіндегі азап ізі тарады.





БАЛУАН


	Сарқыраған өзеннің ақ көбігі көз тастаған адамға алапат күштің құдіретін байқатады. Асқақ таудың перзенті асау мінезін көрсетіп, етекке қарай ентелеп барады. Табиғат еркесінің тентектігін жасырғысы келгендей қалың ну арна бетіне төне түскен. Жүргіншілер салт атпен түсуге қорқатын, орайы келсе ат түгілі құшақ жетпес қойтастарды қаңғалақтатып әкететін – Бұғылы бұл. Арқырап барып, өзінен әлдеқайда адуынды Көксудың қойнына қойып кетеді... Әсіресе күн қайратына мініп, тау басындағы қалың қар жіби бастағанда, тау өзенінің қаһары бет қаратпайды.

	– Тәк, тәк, жануар!

	Беткейменен, өзенге қарап ойланып келе жатқан Тілепберген балуан жықпыл тастан тайып кеткен атының тізгінін сілкіп қалды. Құз басында ортекедей ойнақтайтын жануар әбес қылығын жуып-шайғысы келгендей жайнаңдап жөнелген. Саяқ іздеп тау асқан қарт ауылды қайта бетке алғалы қара көк алып-ұшып келеді. Жаңағысы соның кесірі болса керек. Жылқының жүрісін түзеткен балуан жас ұлғайған сайын үйірсек болып алатын қалың ойдың құшағына қайта шомды.

	Қалың елді Қосағаш, алпыс үйлі Аралтөбе, шуақты беткейге орныққан Шұбар... Қия қабақтағы Қайрақтыда орналасқан он үйде туылған екі бозбала осы өңірдегі тойдың гүлі еді. Жауырыны қақпақтай, жұмыр білекті бозбалалар кілемге атып шыққанда ордабұзар жастағы жігіттер тайсалып сала беретін. Ән-күй десең, жайдары мінезді Сарытай бар. Алпамсадай жігіттің жалпақ алақанында домбыра қалақтай ғана болып көрінетін...

	Ақкөңіл досы есіне түскенде Тілепберген балуан еріксіз езу тартты.

	Бұл жарты ғасыр бұрын болған оқиға еді. Ұйғырлар дүбірлетіп той жасамақ, арқыраған түйе балуандары бар екен дегенді естіген екеуінде ес қалмай, екі күндік жердегі Қытайға бір-ақ тартқан. Ұйғырдың тойы қызық. Дутар тартып, би билеп қазақ асыға күткен жамбы ату, күрес, аударыспақ сынды ойындарды ысыра береді. Биден шаршап, тамағы қарлыға бастағанда ғана басқа сауыққа мойын бұрады. Ақыры екеуінің күткен сәті де жетті. Төрт жігіт мойнына арқан салынған дәуді ортаға жетелеп шығысымен-ақ бәйгіге тігілген қоспақтан дәмелі болып келген талайлардың меселі қайтып қалды. Жердің майлы топырағын аяқпен бұрқ-бұрқ еткізген дәу кейде еңкейе қалып, қос қолымен де уыстай шашып айналаны ақ түтек етті. Біраз барлаған Тілепберген досына қарап:

	– Мынау түйе балуан емес. Олар аузынан ақ көбік атады, – деп естігенмін. Топырақ тарпығынына қарағанда Бұқа балуан деген бәле осы шығар. Бұлар дойырлау келеді, бетіңе топырақ шашып, тіземен қағып, тексіз күреседі, – деп сыбырлаған. Сарытай естімеген адам сынды мелшиген күйінен айнымады. Тілепберген ересектердің бірі шықса, Бұқаның амал-тәсілдерін көріп алып, содан соң ғана белдескенді жөн санап тұрған.

	– Мен шығамын!

	Қаймығып қалған көп қазақтың назары саңқ еткен дауыс жаққа ауған. Денесі ірі болғанмен өңі жас, ұзын бойлы, қақпақ жауырынды, ақсары бозбала ширығып тұр. Жергілікті қазақтардың ортасында тұрған Есбол балуан шыдамады.

	– Тоқта! Біз үшін бала күрессе анадан туғанымыз қане. Тәуекел.

	Шекпенінің етегін беліне түрген Есбол қарсыға барып, белін екі орай буған жіпті сығымдап, қасқая қалды. Ентелеп шыққан қарсыласының егде тартқан қазақ екенін көрген Бұқа балуан бұйдасын үзе-мүзе алға ұмтылған. Арқан керіп тұрған төрт жігіт шалқалай құлап, шаң қауып қала берді. Шалт қимылмен таптай ұмтылған Бұқаны қаусыра құшып, шырқ үйіріп әкеткен Есбол жамбасына оңтайлай бергенде өңкиген неме күшпен жұлқып, дес бермеді.

	Шалт қимылдаған Есбол жіліктен орай тарта шалғанда Бұқа тәлтіреңдеп барып, бойын түзеп ала қойды. Осыдан соң орта тозаққа айналды. Еңкейе қалып қолдарымен бетке топырақ бұрқыратқан Бұқа балуан сүзетіндей ентелей жүгірді де көзі байланған Есболды бар күшімен итеріп қалды. Ол бойын жинамай жатып белінен қаусыра құшқан күйі шырқ үйіре көтеріп, жерге бар күшімен ұрды. Бұдан соң үстіне жата қалып бір-екі аунады да орнынан тұрып, басынан аттап жүре берді. Жүгіре жеткен ауылдастары қабырғасы мертіккен Есболды ортадан сүйемелдеп әкетті. Дутар ойнап, жеңген жақ қиқулап, айнала азан-қазан.

	Бұқаның жүзіне қарау мүмкін емес еді. Шаң басқан беті термен айғыздалған, түксиген қабақтың астындағы қос көз қып-қызыл қанды кесекке айналыпты. Тайраңдап жүрген балуанына ұмтылған той иелері:

	– Тағы кімің бар? – деді айналасына масаттана қарап.

	Тілепберген ортаға ұмтылған еді, алдын Сарытай кесті.

	– Тоқта. Бірінші мен сұранғанмын. Сөзімді жұтсам елден ұят болады.

	Дымы құрыған жігіт тұрған жеріне сылқ етіп отыра кетті. Сарытай жеңіл адымдап, топ ортасында талтайып тұрған Бұқаға беттеген.

	– Кел қане, қос мүйізіңді қағып, қолыңа ұстатайын.

	Езуін жимаған күйі ортаға шыққан бозбаланың бұл келемежін естіген көпшілік гуілдеп кетті.

	– Өледі-ау, сорлы.

	– Қайтейік...

	Сарытай болса ажалдың азуын түртпектеп тұр.

	– Ей, өгіз, келе қал. Арқаңа ашамай салып, ерттеп мінейін. Саған жетем дегенше, атымның аяғын тас қажап, ақсап қалып еді. Содан соң сені Есек балуан атар бұл жұрт...

	Досының әдейі ызаландырып жүргенін, ақымақ ашуға санасын тұмшалатып, түлей күш иесін бейшара күйге түсіргісі келетінін Тілепберген ұға қойды. Сүйегінен сөз өткен Бұқа балуан тапырақтай ұмтылған күйі Сарытайды қаусыра құшақтаған. Алайда балғын денені бунаған күш бұның қышқаш құшағын кері серпіп жіберді. Белбеуінен шап берген балаң жігіт сілкіп-сілкіп жібергенде-ақ Бұқа қарсыластың оңай еместігін ұға қойған. Анау болса құлағына сыбырлап қоймайды.

	– Есегім, абайла, ауылға жаяу қайтқым келмейді. Есеке, қойыңыз деймін...

	Қаны басына шапқан Бұқаның ауызына: – Өлтірем, күшік! – дегеннен басқа сөз түспеді. Сүт пісірім алысқан екеуі бір серпілгенде Бұқа машықты тәсілін қолдануға ыңғайланды. Еңкейген күйі айналасына бір-екі уыс топырақ шашқан балуан Сарытайға ұмтылған. Күткендей болмады, бұлт ете қалған жігіт ту сыртына шыға келіп, бұны итеріп жіберді де етпетінен түсірді.

	Жұрт ду ете қалды.

	– Бітті, жеңілді.

	– Немешкә жеңіледі? Жауырыны жер иіскеген жоқ.

	– Оттама. Қазақта тізесі жерге тиген балуанды да жығылдыға санайды. Сендер аузы-басын топырақ көмген өгіздеріңді ақтап алмақсыңдар.

	– Оттамасаң оттама!

	Жағаласа бастаған жұртты ақсақалдар баса алмай әбігерге түсті. Бұқа балуан да аузына келгенін көкіп, қызынған жігіттерді өртке ұластырып барады.

	– Күрес десе күресейін. Жауырынын жерге жабыстырып берейін, – деп Сарытай жұлқынбағанда жағдай қалай тынатыны белгісіз еді.

	– Дадаңды...

	Балағаттай жүгірген Бұқа балуанның белдігінен қос қолымен ұстаған Сарытай әп-сәтте жерден көтеріп әкетті. Алқымына жабысып, қарманған Бұқа балуанның екі аяғы арбаң-арбаң етеді.

	– Ия, аруақ!!!

	Сарытай кеудесінен асыра атқанда ол арқасымен құлап, қос жауырыны жер қапқан. Жас жігіт кеудесіне қона кеткенде, Бұқа балуанның көзінен ыза мен ұяттың тамшысы ыршыды.

	Қазақтар бозбаланың қол-аяғын жерге тигізбей көтеріп әкетті. Дүниені місе тұтпайтын досы сол бәйгесінен сабақ жіп алмай, таратып кетіп еді...

	***

	– Шу.

	Тілепберген балуан шөптің басын шала бастаған атын тебініп қалды. Оның Сарытайдай алып досының кішкене ғана қабірге сыйып, Бірліктің бауырына мәңгілік қоныстанғанына біраз жыл болған...

	Екеуі Шұбардағы тойға барғанда да Сарытай мұны оңдырмап еді. Бұл қаннен-қаперсіз алтыбақан қызықтап тұр еді Сарытай сап ете қалып, жүр де жүрдің астына алды. Қолынан тартқылап әкеліп, көптің ортасына жайылған киіздің үстіне отырғыза қойды. Мәнді ұқпаған Тілепберген білегін сыбанып, алдыларына жеке-жеке ақ дастарқан жайып алған үш-төрт месқарынды шолып шықты. Сосын Сарытайға қараған:

	– Әй, не бүлдіргелі жүрсің?

	– Үндеме, Тілеке, қазір көресің. Бәйге біздікі! – Қулана көзін қысқан Сарытай соңғы сөзді бәріне естірте айтты. Тілепберген жілік сындыру сынды жарыстардың бірі шығар дел отыра берді. Тек алдына үйме тегене қой еті келгенде ғана маңдайын сарт еткізген. Мешкейлер жарысы.

	Қарсысындағы қоғалылық қара жігіттің де, одан әрірек отырғандардың да алдына осындай ас тартылды. Сарытайға алара қарап еді, түк болмағандай ыржиып тұр екен. Тұрып кетуге болмайды, балуан деген аты елге танылып қалған. Амалы таусылған Тілепберген ақырындап етті кертіп жей бастаған. Қарсыластарының ауызға бұралай тығып, түйілмеу үшін майлы сорпадан ұрттап қойғанына қарап отырып өзінің де еті қалай қызып кеткенін байқамай қалыпты. Екі мешкей орта жолдан-ақ осалдық танытқан. Тек қоғалылықтың бір қойдың етінен түк қоймайтын түрі бар. Сілікпе болып піскен етті екі қолмен кезек асайды. Тілепберген де тартына қойған жоқ, сол басындағы қарқыны.

	Жіліктерді жылан жалағандай еткен қоғалылық құйрық майдан екі кесек асаған кезде лоқсып сала берді. Шалқасынан жата кетті. Тегенесінде үйме сүйек, жарты құйрық қалыпты. Тілепбергеннің алдында да қазақи қойдың дөңгелек құйрығы жатыр. Аппақ майға көзі түскен жігіт: ел алдында ақтарылып масқарам шыға ма? – деп біраз ойланып қалған. Айналадағылар шулап сала берді:

	– Болды! Бұл да тынды. Жарты құйрық жеген қоғалылық озды!

	– Болды, тоқтады! – деп шуласып кеткен. Сарытай ақырып қалды:

	– Ой, түге, бөрінің артындай шуламаңдар! Жейді Тілеш! Қымыз әкеліңдер!

	Жеңілді деген сөзді естігенде Тілепбергенді жын қысқан. Құйрықты екі қолымен сығымдап, кесектей жұлды да бірін аузына салды, шайнамай жұтты. Осы кезде қымыз да келген еді, қышқыл сусын кілкіген майды біраз қайтарды. Екінші кесек те осылай жөнеді. Бұл соңғы тілімді аузына тыққанда Сарытай қарқылдап күліп жіберді.

	– Е, бәсе, әншейінде он кесе қымызбен шөл басатын Тілетайдың асқазанында бір қойдың етіне қалайша орын табылмайды, деп едім. Қателеспеппін.

	Тілепбергенде жауап қайырар шама жоқ. Денесі қызып, орнынан қозғала алар емес. Жігіттер көтеріп әкетіп, ауыл жанындағы тастай бұлаққа жатқызды. Досының қалжыңы Тілепбергенге қиынға тиіп еді. Таң атқанша бастаудың мұздай суына жатып, денесінен кілкіп шыққан майға жирене қараумен болған.

	***

	Тілепберген балуан жымиды.

	Өткен-кеткенді еске алып келе жатқан қарт 20 шақырымды қалай еңсеріп тастағанын байқамай қалды. Шәуілдеген ауыл итінің дыбысы мазасын ала бастағанда ғана ой шырмауынан біратола арылды. Есік алдында тосып ала қойған ешкім болмаған соң мамаағашқа атын байлап үйге кірді. Шапанның етегіне орала кететін немерелері көрінбейді.

	Екі қарияның ермегі жалғыз ұлдан сүйген қос немересі еді.

	– Балалар қайда?

	Шалын көре сала шай қамына кіріскен бәйбішесі күйбеңдеп жүріп, олардың өзге балалармен тауға бүлдірген теруге кеткенін айтты. Шай ішіп отырған кезде Тілепберген балуанның көз алдынан буырқанған Бұғылы кетпей қойды. Таудың әр шатқалында қазір сел жүруі мүмкін деген қауіп қаперінен шықпай қойған қария ақырында үйде жата алмай балалар кетті деген жаққа жаяу беттеген. Небәрі бір күн атқа отырғанға денесі зіл тартып қалыпты. Бұл да болса күш қайтқанның белгісі. Қарттың есіне кәріліктің тағы бір қорлығы түсті.

	Жыландыда үлкен ас болады екен деп шулаған ауылдастарының желігіне ілесіп алпысты алқымдаған бұл да екі қонып жететін алыстағы ауылға аттанған. Ас жырға арқау боларлықтай керемет өтті. Қырық шақырымдық аламанға ат айдаған соң жұртшылық күрес қызықтауға кірісті. Балалар белдесіп болғаннан кейін ортаға құрыштан құйылғандай сом денелі жігіттер шықты. Тілепберген балуан атырылған жастарға қарап іштей сүйсінген. Дембеле қара жігіт екі белдесуде жеңіске жетіп, қарсыластарының меселін қайтарып тастаған. Қызықтың тез аяқталғанын қаламаған халық: «Кімді шығарсақ екен?», – деп айналасына алаң-жұлаң қарасты. Кенет көп көз ортада төбедей болып отырған Тілепбергенге қадалды. Бұның: «Қойыңдар, баламмен белдесем бе?», – дегенін естіп жатқан құлақ жоқ.

	– Балуан, шықсаңызшы? – деген сөздер гулеп барады.

	Бұл көзінің қиығын тастап, ортада масаттанып тұрған жас балуанның именген, ұялған кейпін байқамады, келе қал дегендей қос бүйірін таянып, шекеден қарап тұр. Тілепбергенді ашу қысқан.

	Ортаға шығып, қарсыласына:

	– Абайларсың, балам. Атаңды мертіктіріп алма, – деп ниетін байқап еді, әлгі: – Күш атасын танымайды. Шаңға аунасаңыз, көңіліңізге алмассыз, – деп ыржиды.

	Белдесу басталысымен-ақ жұрттың жүзінде бұған деген аяныш пайда болған. Оны Тілепберген байқады. Және мүсіркеген көздер намысына түрткі болып, шамырқана түсті. Жас балуан жұлқып та, сілкіп те жүр. Қимылы сылбыр тартқан қартты бір орайы келгенде тірсектен тарта шалған, бұның тізесі қылт ете қалды. Шөгіп кете жаздап, қарсыласының иығынан ұстаған қолына сүйеніп әзер түзелген Тілепбергеннің қаны қарайып сала берді, одан арғысы еміс-еміс есінде.

	«Қайран, жиырма бес!», – деп қапалана ақырған Тілепбергеннің қарсыласын жерге бір емес, үш мәрте ұрғанын ауылдастары жыр қылып айтып жүрді. Кейін ол «Әй, үш емес, жиырма бес рет ұрыпты, киіз қаққандай етіпті» дегенге ұласты. Жыландыдағы асқа қатысқан ел алпысында алпамсадай балуанды алып ұрған қарт пен қырық шақырымнан қара үзіп келген Сарыбұлақтың жиренқасқасына сүйініп; «Тіфә-тіфа! Қасиетті топырағымызда шын асылдар әлі бар екен,» – дескен заман еді ол...

	Балалардың сыңғырлаған күлкісін естіген қария қияға көз жүгіртті.

	Ауыл балалары бір беткейін қарағай бойлай өскен тар шатқалдың ішіндегі көк майсаны түртпектеп, бүлдірген теріп жүр екен. Атсоқты болған денесін жаяу жүріс біраз бусындырған қария өзін жеңіл сезініп, адымы ашыла бастаған. Балуан таудың ұшар басына үйіріле қалған шөкімдей бұлтты көріп, селт ете қалды. Ортадағы үш-төрт жүз қадамды тезірек еңсеріп тастамақ болып жылдам жүруге тырысты. Аспаннан тамған баданадай-баданадай бір-екі тамшы қарттың маңдайына тиген. Ол оң қолының алақанын жайып көкке қарады да: – Сәл қоя тұрсаңшы, – деп күбір ете қалды.

	Жаздың өткіштісі әп-сәтте айналаны малмандай етіп төпелеп сала берді де, қария балаларға алқына жеткенде айылын жия бастаған. Көпке бармай, басылды. Малмандай болған балуанның ұсқынына қараған балалар сықылықтай күліп, қарағай бұтағының астынан шығып еді.

	– Қайтайық, балапандар. Тымырсық басылған кезде аюлар шығады. Тас атып мазаларыңды алар, – Тілепберген балуан шын қаупін бүркемелеп қалды. Бытыраған балаларды жинап, етекке беттегенде жоғары жақтан күркіреген дауыс естілген. Қарттың қашанда алдамайтын жүрегі шым ете түсті.

	– Қияға қарай өрмелеңдер! Шатқалдан шығыңдар!

	Түк түсінбеген балалар жоғарыға жүгіре жөнеліскен. Өзі шабан қимылымен тікке өрлеген балуан баж ете қалған дауысты естіп, артына қарайлады. 4-5 жас шамасындағы балақай суланған өлең шөптен тайып кетіп, төменге қайта сырғана түскен екен. Қарт соған ұмтылды. Баланы демеп, жартастың шетіне іліктіргенде тас-топырағы аралас сел жетіп қалған еді.

	– Жүгір, балам, қаш! – алқынған қарияның жоғары ұмтылатын шамасы қалмаған еді. Ол бірнеше қадам жердегі алып қарағайға қарай беттеді. Жолындағысын қаңбақша домалатып келе жатқан алапат күш бұған жеткенде Тілепберген балуан қарағайды қаусыра құшып тұра қалды.

	– Әп, бісміллә! Иә, аруақ! Сарытайымнан айлалы, күштімін деп ойлайсың ба? – деп ақырды балуан,

	Қауіпсіз жерге шығып алған балалар қарттың екі иығына ұрылған сел суының көкке шапшып жатқанын көріп, жылап жіберген. Долы ағыс балуанды қарағайдан ажырата алмады. Бір кезде ағаш тамырының күрт еткен дыбысы шықты да тау тажалы қарияны қарағаймен бірге ағызып әкетті.

	Ауылдастары бірнеше күн сел қосылған өзеннің сағасын шарлап Тілепберген балуанның денесін таба алмады.





ЖЕГІ





ҚАЗАҚТЫҢ «ОБАЛЫ»


	Көлік ызғып келеді. Рульде Досан. Екеуміз әр нәрсені бір айтып, ақыры дін мәселесіне ойыстық, мұртсыз сәләфтарды, қауға сақалдар мен шолақ балақтарды, олардың «патша» дегенді «Отан» дегеннен жоғары қоятынын біраз қаузадық.

	– Еһ, ертең балаларымыздың басын қатырмаса болды...

	Досан көз қиығымен маған қарап, басын изеді. Екеуміз бір сәтке үнсіз қалдық. Бір мезетте Досанның ойына бір нәрсе түскендей болды.

	– Білесің бе, осы бізге дін үйретіп жүргендердің ешбірі «обал» сөзінің мағынасын түсіндіре алмайды?

	– Неге?

	– Мысалы мен бір жыл Иранда оқыдым. Ол жақтың студенттері бізді, біз оларды жиі қонаққа шақыратынбыз. Сонда байқағаным – Ислам Республикасының жастары жерге жайылатын дастарқанның үстінен олай-бұлай аттап жүре береді. Қазақтар шыр-пыр боламыз. «Әй, болмайды!» десек, «Неге?» деп бетімізге бажырая қарайды. Обал болады! Аналар иығын қиқаң еткізеді. – Досан қызына әңгімелей бастады. – Жұп-жұқа қатпар нандары бар, студенттерге береді. Айналасы жарты сағаттың ішінде жаңағы нан қоқайып қатып қалады. Соны қапқа салып, аяғымен нығыздағанды да көрдік. Обал ғой, енді... Түсіндіре алмадық. Оларда біздің «обалдың» мағынасын дөп ұқтыратын сөз жоқ екен. Діни тұрғыда осындай дәрежеге жеткен қазаққа біреулер келіп ақыл айтады, ата-бабадан келе жатқан жолды бұзады! Ұлтқа обал емес пе, а, бауырым?

	Ол маған тағы бір қарап қойды. Үндемедім. Ойланатын, зерделейтін мәселе екен...

	Қазақта ешбір дін жетесіне жеткізіп түсінудіре алмайтын, ешбір тіл нақ сипаттап аудара алмайтын «обал» деген ұғым бары рас. Ол сөз бізге Ислам діні арқылы келген екен. Мысалы «Хашр» сүресінің 15 аятында: «Олар істеген істерінің обалын тартады» деген сөз бар. Бір аудармада «жазасын» делініп жүр. Бұған қарасақ «обал» «күнә, жаза» деген болып шығады. Дұрыс делік. Тек арабтан сіңсе де қазақтың «обалының» мағынасы әлдеқайда терең. Қазақта бұл сөз ар-ұят, иман кодексі! «Обал болды, обалына қалды, обалына қалма» деген ұғымның бәрінің мәні де, түбі де тұңғиық. Ал, арабтардың өзінде «обал» сөзі тым көп қолданылады екен: бір нәрсенің күшейтілуі, жинақталуы, тіпті төпелеген ақ жауын да обал деп аталады. Сондықтан болар олардың түйсігінде бұл сөз қазақ ұғымына шендесе алмайды. Иран жастарының Досанның дастарқанынан аттап жүре беруі, нанды аяқпен нығыздауы сол пайым-парасат деңгейінің басқа сатыда болғандығының салдары. Олар адал асынан қара табанын асыра өтіп бара жатқандарға алара қараған қазақ баласын түсінбейді. Орыстар да ұядағы бұршақ ұрып тастаған балапанды көрсе «жалко» деп қоя салады. «Жаль» мен «жалко» қазақтың «апыр-ай, обал болыптысын» дөп бере алмайды. Оны аудармашылар да біледі, сөздікке «обалды-грех» деп аударулары соны білдірсе керек. «Жалко» – аянышты, «грех» – күнәні білдіреді, «обал» – ...

	Сүт төгілсе – обал, нан қоқымы шашылса – обал, көкті жұлсаң – обал, баланың қарны тоймай қалса – обал, жүйрік ат аяқтан қалса – обал... Осының бәріне «великий и могучийдің» жалкосын қойып көрсең жаны ашығанның шалажансар лебізі шығады. Арабтың «жаза, күнә» дегеніне саятыны да еш үйлеспейді. Қазақ баласы осы «обалмен» тәрбиеленеді. Бұл – аса биік мистикалық-психологиялық күй. Киесі бар, ерік-жігеріңді уыста ұстататын ұғым! Оны білген жан адамгершіліктен аттамайды. Түсіндіру қиын. Мұндай сана діни-рухани ғұламалықтың шыңына жеткен ұлтқа ғана тән болса керек. Менің, мен секілді көптің түсінбеуі – сол шыңнан етекке ентелеп бара жатқан топтың санатында болуымызда. Айналамыз нөпір. Құлдыраңдап, құлдырап барамыз. Табан тірер бұдыр жоқ. Балтыры шыдамай домалап кеткендердің, басы жерге сарт-сұрт ұрылғанын көріп «Туһ, анау байғұсқа обал болды ғой» деп дауыстап қоямыз. Тек сол обалды өзіміз түсінбейміз. Күнә, жаза деген сөздерді қосарласақ жаңағы сөйлеміміз шатпақ болып шығады. «Ана байғұсқа жаза болды ғой... күнә болды ғой...» Бұл не сөз?! Мүмкін ол пәк жан шығар, мүмкін ол жауыз тағдыр ері мен ұлдарын жалмаған кейуана шығар, мүмкін ол тұлдыр қалған ұл шығар, зар жылаған қыз шығар... Оның сүрінгеніне «күнәнің» не қатысы бар? Оның обалы кімге сонда? Білмеймін. «Жоқшылық қажытты!» деп еңіреген ананы желкесінен сүйреп бара жатқан полиция да, соны сырттай құптайтын, барлық заңды «бақылаушы» прокурор да, кепені трактормен таптата салған əкім де, баласын әжетханаға тастай қашқан бейбақ та білмейді. Көзінде «обал-ай» деген ойдың ұшқыны болса мұның бірін көрмес едік. Олар түгілі осының бәріне миығынан күліп, мұртын сылап қарап отырған данышпан министр де білмейді. Олар етекке бізден бұрын барып қойған. Ұмытқан. Атасы мен әкесі айтқан «обалдың» жұрнағы есінде еміс-еміс сақталған адам ондай іске бармайды. Сонда қазақтың «обалының» қандай құпиясы, не құдіреті, қасиеті бар? Бір білсе әділеттің айнасы, ақиқаттың қайрағы – сот білуі керек-ау... Әлгі, алты адамды қағып, бірін өлтірген зомби жігіттің соты кезінде қазы жаққа мойын созып едім «обалды» түсінбейтінін көзінен ұқтым. Алты балалы әйелдің жеріне қатысты үкімді оқыған қазының да көзінде өлі түнек. Залдағылар «бала-шағасының обалы саған, қарабет» деп екінші тарапты қарғап-сілеп жатыр. Аналар мырс-мырс етеді, қазы ұқпағанды олар қайдан түсінсін.

	Өткенде «әуелі елге, одан кейін жерге обал болады» деген мәселе көтеріліп еді. Тыныш қана тыныс алып жатқан жердің тамырын басып көрген балгердей болғандар шу ете түсті. «Тозып барады екен, ауру екені, өледі екен...». Өз аргументін айтып, «обал» дегендерді жеп барады. Жерді анаға теңегендерді «олай болса анаңның бетіне симе, ты..а» дегендей кекетті. Жұрт: Ау, алдағындай сөзді қалай айттың, қасиетті түк өскен аузыңа обал ғой?! – деп еді, жаңағылар тағы лап берді. Беті ашылып кеткен келіндей кекетіп, мұқатып, шайпау тілмен жеп барады. «Мыналарың жөн емес» дегенге көмейіндегі бүлкілдеп тұрған «біздің тақсырдың жағасына жармасар кім едің...» деген ойды жасырып, «Пәлі, данышпан...» деп сайқалша сылқ-сылқ күледі. Өйткені, обалға қалушылардың, шыңға ұмтылғандарды етектен тартып құлатушылардың тарапына өтіп, әмірлікке қол жеткізіп алған. Қорғаны күшті, айтағына абалайтын төбеттері жетерлік.

	Қарғыбауды ағытса, «әне!» деп саусақ шошайтса болғаны... Шошайтып, қаншамасын талатты да. Сол таланған «бүлікшілердің» сорғалаған көз жасының, көкпар болған жерінің обалы кімге? Жалпы, обал деген не осы, білетін біреу бар ма? Құдайдың жердегі көлеңкесі екеніне сеніп, миы айналып қалған пенденің обалы күшті ме, әлде сол Құдай есімін алған халықтың обалы күштірек пе? Қайсысының обалына қалғанның күнәсі ауыр? Осы сұрақтардың жауабын тапсақ қана құлдилаған екпінімізді тежер, итерушінің жағасын жыртар дәрмен табылар... Жаңа мен мысал еткендердің дені Досан айтқан «дін түсіндірушілер» екен. Олардың түсінігіне ілессек қырмызыдай қызымызға, құлыншақтай ұлымызға обал болмай ма? Солар неге қорқыта береді, «Әне, Сирияны, Ливияны қара! Саған сол керек пе?» деп зіркілдейді. Ол жаққа қарасаң, діндарлар біреуді бауыздап, кесілген басты көтеріп: «Аллаһу акбарлап» жатады. Ана қанішердің Алланың құлы екені де, мұсылмандығы да өтірік. Обалды қазақтан садаға кетсін! Сонда оны жарнамалаушыныкі не ой, тұтас мемлекетті үрейде ұстау саясаты ма? Қорқыныштан көзі атыздай болған халыққа обал емес пе? Әлде автомат асынып, қанжарын жалаңдатқан қабасақалдан қорықпағандардың обалы, сұрауы жоқ па? Сол үрей шоғын үрлеушілер артынша «Көрдің бе, бәрін сап бастым» деп билік алдында адал питбульдей арсалаңдайды. Бірақ көздері қорқынышты. Қан исін сезген питбульдің қалай өзгеріп шыға келетіні баршаға аян....

	Әлде жердің обалы жоқ шығар, ел босқа тулаған болар? Мысалы, XX ғасырдың 40-50 жылдарында қазақ даласына арып-ашыған көп ұлттар келді. Солардың бәріне «Обал болады» деген бірауыз сөздің күшімен қазақ қолындағысымен бөлісті, баласының аузынан жырып, бір тілім нанның жартысын, жалғыз құрттың тістемін соларға берді, аман алып қалды. Өсірді, өркендетті, көбейтті. Ортада жарты ғасырдан аса уақыт өткенде қазақ «Жеріме обал болады» деп еді әлгілердің ешбірі үн қатпады. Бұл олар жетпеген рухани дәрәже немесе олардың қазақтың «обалында» еш шаруалары жоқ? Қазақты тым «сентиментальный» санайды. Бірақ сол сентиментальность болмаса біз қайда болар едік, – деп ойлай ма? Бұл да көкейде жүрер сұрақ. Заманында соларды асырау үшін нанын берген анасы сүтке жарытпай, аш өзегіне түсіп, көз жұмған қарагөз сәбидің обалы ше? Мұным саудаласу, жазғыру емес, тек «обалдың» анықтамасын іздеу ғана... Мүмкін осы пайымыммен біреулердің обалына қалып отырған шығармын... Онда кешірім өтінем.

	Көлік жүрісін баяулатты, жол жиегіне тоқтады. Қауіпсіздік белдігін ағытып Досекең сыртқа шықты. Ауыр ойлардан әрең арылған мен де түстім. Кеудемізді керіп кең тыныс алдық. Қызғалдақ, сарыбасы қалың өсіп, кілемдей құлпырған, мысыққұйрығы желмен тербеліп, теңіздей толқытқан дала ерекше сұлу. Мен жерден жас жусан жұлып, құмарлана иіскедім. Досан зорлана езу тартты:

	– Обал, ә?

	Басымды изедім. Обал екенін түсінемін, бірақ, кімге обал, неге обал, не үшін обал, қандай обал екенін айтып, ұқтырып бере алмаймын. Досан да толық түсіндіре алмады. Әйтеуір, обал! Тоқсан тарау жолдан ұлтын адастырмай, сан ғасырлар тұтас болмысын «обал» деген жалғыз ауыз сөзбен сақтап келген бабаларымыздың ұғымын түйсінген, қазаққа қазақтың «обалының» мән-мағынасын айтып, ұқтыратын біреу қалды ма өзі бұл Қазақстанда?! Ешкімнің, ештеңенің обалына қалмай өмір сүруге бола ма?!





БАҚЫТЖАН-ҚАЗАҚ


	1985 жыл, денешынықтыру сабағы. 6-сыныптың оқушыларын қаздың балапанындай тізіп қойып, бір шолып шыққан Тілеуқабыл ағайымыз «Тұрдекеев қайда?» деп сұрады.

	Бақытжан үлкен қарағаштың тасасында кедасының ұзын бауын байлай алмай әбігер болып отыр еді.

	– Әне отыр! Әне!

	6 «А» түгел саусақ шошайтқан жаққа мойын бұрған ағай осыдан кейін бізге қайта қарап, қулана көзін қысты. Сосын Бақытжанға қабақ шытқан болып:

	– Тұрдекеев! Давай быстрее! – деді.

	– Чичас!

	Мұғалімнің аяқасты орысша сөйлегенінен сасқалақтап қалған Бақытжанның жауабы осы болды. Тілеуқабыл ағай мырс ете қалып еді, балалар жамырап сала берді. Қыран-топан күлкі. Ішін ұстап, отырып қалғандар да бар. «Әй, «сейчас» деп айтпайсың ба?!» деп данышпансып жатырмыз... Орысша бір сөзді дұрыс айта алмайтын Бәкеңді ұзақ уақыт келемеждеп жүрдік. Мұрынды бір тартып қойып, «Қойшы, ей» деп жымиятын. Бақытжан, Еділ, Қуаныш деген сыныптастарымыз біздің ауылдан 3 шақырым жерде орналасқан елу үйлі фермадан жаяу қатынап оқитын еді. Ешбірі орысшаны мандытпайтын. Осы оқиғадан кейін олардың «Орыс тілі» сабағында берген жауаптарын аңдитын әдет шығардық. Көздері жылтыраған біздерге күлкі керек. «Әй, анауың «одинокий» дегенді «өднеки» деп соқты, ей» дейміз де, ішегіміз түйілгенше күлеміз. «Орыс тілінен» өйтіп-бүйтіп құтылатын сыныптастарымыз «Неміс тілі» сабағында мүлдем жақ ашпаушы еді...

	Арада 20 жыл өткенде осы көзқарасым өзгерді, таза қазақы ауылда өскен Бақытжанның ұлттық иммунитеті бізден әлдеқайда күшті болғанын түсіндім. Ауылында қазағынан орысы көп, орысша-қазақшаға бірдей біздің ағзамыз гендік модификацияға ұшыраған екен. Ұлттық геніміз өзгенің шаттағымен ластанған. Олардыкі – сау, иммунитеті күшті. Мысалы, қол сынып, хирург сүйекке темір пластина салса ота жасалған қол жат нәрсені қабылдамайды, тіпті, еті қашып, семе бастайды. Ағзаңыз пластинаны еш қарсылықсыз қабылдаса, дәрігерге қаралғаныңыз жөн. Өйткені, иммунитетіңіз әлсіреген. Біз сол әлсіз организм екенбіз?! Ал, Бақытжан, Еділдер туғаннан тек қазақша сөйлейтін, қарттары тек қазақта қисса айтатын, жастары тек қазақша қалжыңдасатын ортада өскен. 7 жасқа келгенше басқаның тілінде бір ауыз сөйлемеген, орыс көрсе хайуанаттар бағына келген бүлдіршіннің кейпіне түсіп, аузы ашылып қарайтын балалардың санасына «ота» жасау үшін ең әуелі ынтасын ояту керектігін ол кезде ешкім түсінбейтін. Ынталандыруды екілік қою, ата-анасын мектепке шақыртып, жиналысқа салу деп ұғатын ұстаздар Бақытжан мен орыс тілін ақыры үйлестіре алмады... Ондайлар аз емес екен, Кавказда осы уақытқа дейін орысша тіл сындырмағандар жетерлік, алда-жалда өзге тілде сөйлей қалғандарынан «кавказдық акцент» есіп тұрады. Тіпті, діні христиан армяндардың өздерін даусынан танисың! Совет Одағы кезінде оларға да күлдік-ау...

	Тәуелсіздік алғаннан кейін Қазақстан түлеп сала бергендей еді, «қазақ қазақпен қазақша сөйлессін!», «бұл елдің иесі де, киесі де – қазақ!» дегендей ұрандар көтерілді. Және сол ұрандарға бәріміз сендік, қанаттандық. Қазақтығымызды ту етіп көтеріп, балаларымызды қазақ етіп тәрбиеледік. Төлқұжаттағы тегіндегі «ов» пен «ев»-тен құтылып, сүйіншілегендер қаншама... Бірауыз сөзбен айтқанда, қазақ отбасындағы психологиялық жағдай күрт өзгерді. Сауыға бастадық, ұрпағымыздың иммунитеті күшті болуына күш салдық. Балаң «Орыс тілі» сабағынан екілік алса «Е, тәйірі, болашақта оның түкке керегі болмайды!» дедік және соған өзіміз сендік. Қазір... Ал, қазір 24 жыл бойына босқа үміттеніп келгеніміз түсінікті болғандай. Өзгенің тілі өңмеңдеп, төрге шығып барады. Тәуелсіздік дәрумені шипа болып, біраз әл жинап қалған қазақ деген тұтас орғанизмге қолдан вирус егіп, қайта әлсірету саясаты жүргізіліп жатқанына көзіміз жетті. Осы күннің ұраны: «Толерантты болайық!». Толерант деген медицина тілінде: қоспаны қабылдау үшін ағзаның бір бөлігінің өлуі – деген ұғым екен. Өлу?! Осыдан барып өзімізге күш берген ұрандарға қайта зер саламыз: «қазақ пен қазақ қазақша сөйлессін» деген не масқара? Қазақ басқа ұлттармен қай тілде сөйлесуі керек?! «Мемлекеттің тірегі – қазақ тілі» деген ше? Басқа тілдерді күрек етіп, тіректің түбін қазып, шайқалту саясатын қалай түсінеміз?! Ең бастысы, өзінің осы елдің қожасы екеніне сеніп, құлдық психологияға шалдықпай, өркеуде болып өсіп келе жатқан ұрпаққа қалай түсіндіреміз? Аузына «үш тұғырлы тіл» тықпаланып жатқан қазіргі бүлдіршіндер әлі елдік, азаттық деген ұғымдардан ада, мені ойландыратыны 17-22 жас арасындағы қылыштай қылпыған жігіттер. Өзгенің өтірік айтқанын, мен сол өтірікті шындай көріп, оны осынша уақыт «бұрыс» тәрбиелеп келгенімді ұлыма қалай ұқтырамын? Сол Өзге өзі айтып келген өтіріктің ұлт ағзасына айықпас дерт болып жабысқанын, перзенттерін сол кеселден қорғай алмағаны үшін Қазақ еліндегі барлық әке көзін төмен салуға мәжбүр болғанын білмейді. Білгісі де келмейді.

	Соңғы кезде «көп тіл білетін қазақ баласы қандай қабілетті!» деген мақтаныш лебін байқап жүрмін. Басқа қай ұлт өстіп мақтанады? Ресейде тұратын орыстар Федерация құрамындағы татар, башқұрт, сахалардың тілін білмейді, үйренбейді. Бұл – топастықтың, ақымақтықтың белгісі деп ойлайтындар оңбай қателеседі. Әр орыс – бір-бір Бақытжан. Олар өздерін сау ағза санайды, жат элементті қабылдамайды. Ағылшының да, французың да солай. Және оларға саусақ шошайтып күле алмайсың, күлсең де шыбын шаққан құрлы көрмейді. Оларда тіл үйрену – әр адамның өз таңдауы. Керегіне, қабілетіне қарай қалаған тілін үйренеді. Біздегідей төбеден төпелеп оқыту... Құдай сақтасын, көнбейді, көндіре алмайсың! Иммунитеті мықты, шын мәнінде өсіп жатқан тірі орғанизмге жат элемент қосамын деген қылығың үшін оңбай опық жейтініңе шүбәланба! Ондай тәжірибені тек әдейі жұқтырылған дерттен айыға алмай сансыраған, тұла бойына вирус жаулап алған қазақ-ағзаға жасауға болады... Өйткені, дәл қазір бізде Бақытжандар жоқ. Мектептегі балалардың арасынан да бір Бақытжан таба алмайсың!

	Айтпақшы, осыдан 3-4 жыл бұрын Алматыда Бақытжан сыныптасымды кездестіріп қалдым. Жүк көлігінің жүргізушісі болып жүр екен. 10 минуттай ғана тілдестік. Бақытжан өзгеріпті. Оның да болмысы бұзылыпты. Келсін-келмесін орысша араластырып сөйлейді екен. Мұнысы қала ықпалы екенін, я болмаса, бала кездегі «кемшіліктен» арылғанын дәріптеу екенін түсіне алмадым. Мен ересек Бақытжанның жанында тұрып, бала Бақытжанды іздедім...





ЖҮCІП


	Әлімсақтан адам баласының бауырға жасаған опасыздығын паш ететін аңыздар бар, әуелгісі Қабылдың Әбілді өлтіргені болса, тағы бірі байғұс Жүсіпті ағаларының құлдыққа сатуы. Қабыл мен Әбілдің хикаяты жиі айтылады, ал Жүсіп жайлы...

	Жақып пайғамбардың 12 ұлы болған. Кенжесі Жүсіпті туғанда анасы көз жұмады. Пайғамбар осы кішкентайын тым қатты жақсы көріп еркелетеді. Өстіп Жүсіп ержете бастайды. Ақылы кемел перзентке деген әке махаббаты да күшейе түседі. Мұны қызғанған ағалары бозбала Жүсіпті егістікке ертіп әкетіп, құдыққа тастап, көйлегін қанға бояп әкелеріне апарады. «Жүсіпті қасқыр жеп кетті», – дейді олар шімірікпестен. Байғұс әке еңірегенде етегі жасқа толып, басын көтере алмай жатып қалады. Қайғыдан көз нұры семіп, соқыр болады. Жақып та оның ұлдары да Жүсіптің тірі қалғанын білмеп еді. Құдық ішінде зар еңіреген бозбаланың үнін керуеншілер естіп, құтқарып алып, Мысырға апарып, перғауынға сатады. Құл болып келген Жүсіп пайғамбар ақыл-парасатының арқасында осы елдің билеушісіне жағады, пирамидалар еліндегі ең ықпалды адамдардың біріне айналады. Ал, бұл кезде Жақыптың әулетінен береке кеткен болатын. Телім-телім болып Мысырға барады, оларды Жүсіп қарсы алады, кешіреді, аштықтан тентіреп келген бауырларын қолдайды, әкесінің жанарын шырақтай жағады. Жақып пен оның ұлдары Мысырда ғажап өмір сүреді. Сырайылдың кіндігінен тарағанға жұмақ уақыт сол бір қысқа кезең еді. 120 жыл өмір сүрген Жүсіп пайғамбарға ажал жеткенде, одан кейін де көп жылдар өткенде, перғауын көңіліне біреулер сенімсіздік уын сепкенде, олардың басына қара бұлт үйіріледі. Бұрымдысын сүйреп күң етті, айдарлысын құлағын кесіп құл етті, ханшасы қараға қатын болды, мырзасы иткүркеге жақын болды. Осылайша, Мұса пайғамбар келгенше, оған ерген жұртқа Қызыл теңіз қақ жарылып жол бергенше Сырайыл ұрпағы көп уақыт азап шекті. Ал, құтылғаннан кейін не болды? Мұса пайғамбардың шапағатымен, Алланың оған деген ықыласымен ел болған, қала салған ысырайылдықтар сол Мұсаның өзін тыңдамай кетті, пайғамбар күйіктен көз жұмды. Мысырға баруымызға себепкер болған сендердің бабаларың деп жұрт Жүсіптің ұрпағын жазғырды?! Одан кейін Смайыл мен Сырайылдың ұрпақтары қатты кетісті, мысырлықтарға қарсы соғыс басталды, Мұсаның тілеуімен Алланың алғысын алған жұрт енді қарғысқа қалып, қағанағы қарық болса да жон теріні тілген қамшыны ұмыта алмай перғауынмен жарты мың жыл жауласты. Дәуіттің ұлы Сүлеймен патша ымыраластырғанға дейін екі ел алакөзденіп, қырқысумен болды. Бұл уақытта бауыр мен бауырдың жағаласуы, бауырдың бауырды орға жығуы, оның құдайын менсінбей өз құдайын көтермелеуі, оның моласын жермен-жексен етіп үстіне өз ғибадатханасын салуы сүйекке сіңген әдетке айналып еді. Одан беріде үш мың жыл өтті. Әдет қалмай келеді. Жақып, Жүсіп пайғамбарлардың мына дүниедегі дәм-тұзы түгесілгенімен оларды қорлаған опасыздық жүректерді төңіректеп қалып қойды. Құлдықтың қамытын сыпырып тастағысы келгенді өз бауыры не орға, не торға итереді... Көкейде көр қазып, көңілде көміп тастайды. Жүсіптің өмірінің соңы неге бақытты болды, ол кешірімшіл еді. Ондай кеңдік екінің біріне бұйырмаған, өйтсе пайғамбар көбейіп кетер еді. Есесіне Қабылдан тараған, Жақып пайғамбардың он бір ұлының пиғылынан нәр алған опасыздық зор құбыжыққа айналды. Жүсіп пен адамзат кешіргенімен адамның адамға жасаған қылмысының жүзі жылмың, жоны бүкір, тілі – жылан, жүрісі митың перзенті – Опасыздық қалып қойды. Адам баласы оны мыңдаған жылдар жеңе алмады. Өз бауыры Сет қылышпен турап, етін Мысырға шашып жіберген Осиристің моласы табылмауы содан... Құдай Осиристен итбасты Анибустай ұл туғаны, сол итбастың өз әкесінің жұмаққа барардағы сыншысы болуы, жүрегін бөлек, ақыл-парасатын бөлек таразыға тартуы содан... Себеп? Себебі жақсылықтың жады ұзақ, опасыздықтыкі келте. Бір жасаған жақсылығын ұзақ жыр еткен пенде опасыздығын тез ұмытады. Өзінікін ұмытуға әдеттенгеннен кейін өзгенікін де елемейтін болған... Адам опасыздық көрсе әшкерелейді, күреседі, түп-тамырымен қопарып тастағандай болады, одан кейін ұмытып кетеді де митың тірлікке кіріседі. Тыныштық, рақат, бақуаттылық іздейді. Оларға жету үшін... соғысады. Жеңеді. Тойлайды, өз патшасын сайлайды, құдайын көтермелеп, ғибадатхана салады... Тарих шеңбері – осы. Бәріне бір опасыздық себепші. Қабыл Әбілді өлтірмесе, адам баласы аярлық ойламас еді, адам баласы аярлық ойламаса, Жүсіп жапа шекпес еді, Жүсіп жапа шекпесе бауырлар арасында ұлы соғыс тұтанбас еді, бауырлар арасында соғыс болмаса жер беті жұмақ мекенге айналар еді... Ал бес ғасырлық қырқысты тоқтатқан Сүлеймен патшаныкі – әлсіз, уақытша нәтиже. Сол уақытша нәтижеге жеткені үшін де Сүлеймен есімі діни кітаптарда айтылған. Ондай әрекетке барушылар аз. Ал бауырын баудай түсіріп, қолының қаны сорғалап отырып тарих бетін жазғандар өте көп. Оларға бауырдың көз жасы мен қаны еш әсер етпейді, өз есімі қалса болғаны. Ал, қылмысын бүркер жазықты қашанда табылады. Жүсіп тарихы соған дәлел...





ҰСАҚ


	Тамшыдан, теңге тиыннан құралады. Аксиома. Бұл тұрғыдан қарағанда ұсақтың пайдасы зор. Ал адам ұсақталса, тұтас халық кәкір-шүкірге айналса ше? Парадокс. «Қор елде туды да, қорлықпен өтті». XX ғасырдың басында Абай, елінің бойкүйездігіне ашынып, күңіренген күйі көз жұмған Ибраһим ақын туралы Шәкәрім осылай деген болатын. Кенесары бастаған қазақтың рухы, Ұзақ батырдың қылышының ұшқыны басылмай тұрған, Әлихан, Ахмет, Мағжандар елі үшін шарқ ұрған кезеңде айтылған сөз еді бұл. Қазіргі кейіпімізді көрсе Шәкәрім ақылынан шатасып, безіп кетері хақ. Өйткені, ел ішіндегі алтын қазық сынды, намысты, ірілікті қазақтан ұзатпай шыжымдап ұстап отыратын Абайлар жоқ... Осы күні Қазақстанға қарап «өмір театр...» деген Уильям Шекспирдің даналығына тағы да тәнті боласың. Бізде бәрі ойын, қойылым, шоу! Ахаңдардың асқақтығынан жұрнақ қалмаған. «Әртістеріміз» әдемі ойнайды. Экран арқылы, жалпақ жұрттың алдында ыдыс сындырғыш Құрымбайлар «охран бастыққа» лайық деп танылып, бір-бір өгізді... (партияны деп оқыңыз) тұмсығынан жетелеп жүр. Биағаңның қисық мінез кейіпкері қайын атасынан тартып алатын көк өгізі іспеттіміз... Өзіміз аса жақтырмайтын орекеңдердің можантопай, қой аузынан шөп алмайтын, ынжық адамды «телок» деп кекететіні бар. Біздіңше – бұзау, торпақ. Жаңылсақ Жаратқан кешірсін, бірақ, тізімдеріне қарасақ жаңағы құрымбайлар жетелеп жүрген партиялардың ішінде жүздеген мың «бұзау» бар. Бастықтарының дипломсыз әртіс екенін біле тұра ноқтаға басын сұққандардан шындық, ірілік іздеп жүрмегені мен айтпасам да түсінікті. Олар шоуға қатыссақ, көрермен болсақ жетеді деген ұстанымнан аса алмай, теледидардан көргеніне ұқсап бағуда. Кезінде айналасын тұтас көрсететін шарайнаға баланатын телевизия қазір өсек-аяңның «отаны». Төрт-бес әртісті шығарып қоямыз да отбасы ошақ қасындағы қа... әйел өсектің тізгінін жібере саламыз. Кімнің қанша күйеуге тигені, кімнің қандай ішкиім кигені, кімнің жас кезінде кімді сүйгені туралы ұзын сонар хабарлар. Телешоуымыздың сиқы осы. Одан қалса «Тілді өйту керек, дінді бүйту керек, ділді сөйту» керек деп жабыла шулаймыз. Ду-ду қол шапалақ. Нүктені қалай басса да көп айтылғандықтан, таязданған тақырыптарға тап болып, қарны ашқан ағайын басын қаси-қаси таз болатын болды. Оның арғы жағында «қазаққа сауатты саяси бағдарламалардың қажеті жоқ, осы тойғанына разы болсын» деген пиғыл жатыр. «Мүмкін, бұл дұрыс та шығар. Саясаттағылардың қойылымдарынан жадаған телеарна басшылары «өтірік әртістен көрі шын әртістерді сахнаға шығарғанымыз жөн» деген тұжырымға келген-ау!?» деген ой туары хақ. Бірақ анықтап қарасақ, оларды әлеуетті саясаттың осыған мәжбүрлеп отырғанын байқаймыз. Саясатқа қатысқысы келгендер шапан сүйретіп, аса таяғымен жер тоқпақтап, ақыл-есі дұрыс емес адамша аттандаса ғана танымал бола алады. Әрі ешкімнің қарауылына ілінбейді. Өйткені ол қойылымға керек кейіпкер... әртіс.... жоқ, саусақ ұшына байланған жіппен қимылдайтын қуыршақ дегеніміз жөн шығар. Қуыршақпыз. Осындай сөздер айтылмағанда бәріміз ерніміз көгергенше Үлкен Алматы өзенін күмпілдетіп жүрер едік.....

	Бельгердің қойын дәптердей ғана шағын кітабын оқысаң, бұдан да ащы ойлар табасың. Кітаптің аты «Плетение чепухи» яғни «Шалдыр-шатпақ» немесе «Сандырақтау». Мінберден ашық айтылуға тиіс өткір ойларды қарт жазушының сандыраққа балауы «қуыршақ, театр, әртіс» дегенге қайта жетелеп әкеледі. Манекендер тұрған қоймаға кіріп жарты сағат сөйлеп көрші!? Өзің барып қолын қозғамасаң қыбыр етпейтін жансыздар алдында жаныққаның үшін өз-өзіңнен ыңғайсызданып, жартыкеш адамдай сезімге қаласың. Білгір Бельгер де шамасы осындай күйді бастан өткеріп жүрсе керек. Жалғыз ол кісі емес кей кезде Темірхан ақынның тулағанын, Иранбектің иірімді ойларға жетелегенін көріп жүрміз. Бірақ електен құм өткізгенде бір-екі түйір тас қалып қойса «бұл неменеме жарайды?» деп атып жіберетініңдей ол шығармалар жұмырға жұқ болмайды. Және ешқашан бізге Шолохов атындағы сыйлықты әкелмейді. Шетелдегі ондай жүлделерді түк қоймай сыпыру үшін ең құрығанда он дастан, үш ай сайын бір роман жазуың керек. Не жазам? – деген ой кəллəңда туа қалса, осал болғаның. Дастаныңда алыстан сермемей, әлгі жазушы һәм ақын сынды осы замандық «ұлыларды» мақтап, елдің жігерін құм етіп үтіп жіберуге күш салу керексің, романға түк таппасаң өзің жүлдесінен дәметіп отырған мемлекеттің қазақпен қанша ғасырдан бері дос болып келе жатқанын тәптіште, әсіресе, жиырмасыншы ғасырға ерекше тоқтал. Тек жүлде алып қана қоймайсың «өндіріп жазатын жазушы» – деген атағың тарап, колхоздың рекордсмен бұқасы сынды жоның күкірейіп шыға келесің. Енді пышақтың қырындай Бельгер кітабы мен өз шығармаңды таразыға сал. Қауқиған дүниеңнің қаңбақтай салмағы жоқтығына күйінуге болмайды... Айтпақшы, қуыс кітапты саналы түрде жазған жазушыға бұндай кеңес айту бекер. Өйткені ол күйіну, ұлт үшін күйзелу деген ұғымдардан бос болғандықтан осындай шығарма жазды емес пе!? Жазушыларды жазғырғаннан ұтарымыз да шамалы, «заманына қарай адамы адамына қарай амалы». Бірақ үлгі тұтарлардың ірілікті тәркі етуінің салдарынан халық та майда-шүйдеге айналып барады. Және «Қайда барамыз?» деп алды-артын ойлайтын мүмкіндіктері де жоқ. Осы екі жағалаудың ортасында заман тасқыны иіріміне тартқан – қалың бұқара. Оған қазір тек жан сақтау керек! Аман қалу үшін түлкі бұлаңға салып ыржыңдайды, құрымбайлардың табынына қосылады. Мұндай күйдегі адамға мемлекет, отансүйгіштік дегенді ұқтырам деу бекер. Оның тілі азаттықтың да дәмін ұмытып қалған. Өсти-өсти тобырға айналамыз. Тиыннан жиналған сом болар, ал тобырлық ой жегендердің жиынтығы қалай ел болар?!

	Қиыршық тастарға су құйып илеп көрші, арамтер боласың. Ал, борпылдақ, ұсақ топыраққа ит сарып кетсе де өздігінен лайға айналады. Қазаққа қазір тастың қаттылығы керек-ақ. Күнкөріс үшін күйбеңдеп жүрген өзіміз үшін емес, алдағы уақытта не қазақ, не қазақстандық боларын білмей, аңтарылып отырған қарадомалақтар үшін қату сөйлесек кейін алғыс алармыз, олай болмаған күнде ұрпақ тәрбиесін ұсақтатып алғанымыздан опық жеп, олар өскенде азаматының аузынан сөзі, қолынан бөзі түскен мемлекетке айналармыз.

	Біз қазірдің өзінде тым ұсақпыз. Бұдан әрі майдалансақ шаң-тозаңға айналып... Бұл айтқаныма шамданудың қажеті шамалы. Дін, тілді былай қоя тұрып қалтамыздағы ақшамызды мысал етсем-ақ көбіміздің ішіміз қылп ете қалады. Темірхан Медетбек «...кім?» хабарында «Қалтамыздағы ақшамызды қорғай алмасақ, біз кім болдық? Біз бейшара, сорлы болдық!» деп еді. Енді сол дүдамал теңгеңді мүлдем алып тастап, Орталық Азияға ортақ бір ақша енгізейік деген мәселе көтерілді. Көбіміз «ойбай жиған тиын-тебеніміз не болады?» деп жүрегімізді ұстадық та... сабамызға түсе қалдық. Тірнектеп жиғанын теңгені жуырда ғана сақалын бәске тіккіш Марченко тентіретіп жібергенде тағы үндемедік. Етіміз өліп кеткен. Өйткені, Кеңестің кезіндегі сомның кассадағы жинағы теңге ене сала сорлағанда да, жекешелендіруде жем болғанда да «қазақ көмпіс» деп басымыздан сипағандардың алақанында сазбалшықша иленіп, үндемеуге үйреніп алдық. Мемлекетіміздегі тұрақтылықты бәріміз қос қолдап құттаймыз. Бірақ сол тұрақтылыққа бар құндылығымызды құлақ кесті құл етіп, қол жеткізуіміз керек пе? Шіркін, көп құрымбай жайлаған заманда ең құрығанда бір Омар болса ше елін сүйетін, жерін қимайтын.

	Әй, жарайды... Көпке созып қайтейін бәрібір қорытынды шығарар ешкім жоқ, бос сөз. Асүйде отырғанда әйелің, темекі тартып тұрғанда дос-жараның, шағын жиындарда саясаткерлер мен ақын-жазушылар, той-томалақта елдің бәрі гөйтіп жүрген ұсақ әңгіменің жиынтығы да жанды жеп бара жатқан. Одан кесек сөз құрала қоймас!?





БАЛЫҚ АУЛАУ БІР БАҚЫТ...


	Балық аулағанды жақсы көремін. Қырыпсал балықшы емеспін, маған ұнайтыны процесстің өзі. Мылқаулар әлемі. Рақат. Құлағың тыныш. Шер тарқатып, әлгі «стресс» деген пәледен құтылып, жеңілдеп қайтасың. Қалай дейсіз ғой. Оңай. Мәселен, қармақтың қалай майысқанына қарап қандай балық түскенін білуге болады. Қармақбауды ары-бері жеңіл жұлқып, тыздықтаса қарабалық дей бер. Ол байғұс көп. Той қазанына үлгеруге ұмтылған жұпыны үйдегі жеңгелердей жем шашылған жерге басқалардан бұрын жетіп, «ап» деп асап қояды да ілініп қалады. Шылаушыныңды қайта-қайта мүжіп кетіп әбден жүйкеңді тоздырады. Және жәрдемақы алуға кезекте тұрған пенделердей иін тіресіп, ірілі-ұсағы түгел қармақты қайта лақтырғаныңды тосады. Алақандай ғана бейшаралар. Аш. Көл түбінде өзгелердеті артылғанынан ауыз тиіп, жыртқыштан жасырынып жүріп әзер күнелтеді. Сөйте тұра – өсімтал. Оны жауыз әлемде көптігі мен төзімділігі ғана сақтап тұр, қазіргі тілмен айтсақ «толерантты» балық. Өзенде де, көлде де, батпақты жерде де көбейе береді... Қармаққа қарабалық түссе балықшылар қораш көреді. Көбіне «бір шайнам етің жоқ» деп қайта суға жібере салады. Тек ірі балық қармақ қаппаған күндері ғана сорпа жасап ішу үшін жаңағыларды көп етіп ұстайды. Саяси науқанда стадионға лықа толатын студенттер ұқсап шүпірлеген қарабалық балықшының торында кете береді.

	Қармағыңды жұлып әкетердей тартса – сазан. Бұл енді ішкен-жегені, баршылықта, молшылықта өмір сүретіні көрініп тұратын балық. Бекіредей демесең де таңдайыңды тақ еткізетін дәмді еті бар. Көл жағасындағы әр балықшы сары алтындай сазан ұстаса, ауқатты шаруаны немесе кәсіпкерді уысқа түсірген қаржы полициясындай қуанады. Қуанбағанда ше, қазаның да, көңілің де толады, тояды. Балық емес, қазына... Сазан демекші, осының туысы болып келетін ақмарқа деген тағы бар. Ол тек қамыс сүйрігін, балдыр жейді. Су бетінде сызыла жүзіп жүретін ақмарқаны қармаққа түсіру өте қиын. Көп қозғалғанды қаламайтын, балдырды да еріне, жаймен жейтін мақұлықтың қармақты дәл алдына салсаң да жеміңді елемейді. Ыза болып:

	– О, анда-санда бір жыбыр ететін депутат аузындай болған ерніңді... – деп бір сыбап аласың. Сізге өтірік, маған шын, кәдімгідей жеңілдеп қаласың. Ол – тойған, тойынған. Ішпегені – алдында, ішкені – артында. Сондықтан өте семіз болады...Сенің сыбап, тілдеп жатқаныңды шыбын шаққан құрлы көрмейді. Сол жегені жеген, сол күйсегені күйсеген.

	Қармақсап қатты иіліп, босап кетсе, қуаныңыз. Көксерке немесе шортан. Бірақ оларды ұстау үшін инеге жыртқыштар дәнігіп алған қарабалықтың етін, я болмаса шабағын қадау керексің. Мұндай жем қарабалық, сазандар үшін табу. Маңайламайды. Ал жыртқыштар исін тез сезіп, зейнетақы қорын төңіректеп жүрген министрлер мен банкирлер секілді шыр айналып, сол маңнан шыға алмай қалады. Ақыры асап кеп жібереді. Етпен бірге бір бәлені жұтқандарын біліп, әуелі қатты жұлқиды да кейін жағаға қарай тура тартады. Бауды босатсам құтылып кетемін деп ойлайды-ау. Кәнігі балықшы мұндай сәтті қалт жібермей, бауды қатты жұлқып қалады. Сонда ине қадалып, жаңағы жемір шын ұсталады. Жағаға шығарғанда ауыздарын арандай ашып келеді-ау, жарықтықтар. Ана өңешті көргенде амалсыз бас шайқайсың. «Түйені түгімен» дегендей болмаса да қаз-үйректі қиналмай қылқ еткізетін кеңірдек анау. О, жыртқыш ұстағандағы балықшының кәспетін көрсеңіз... «Панамасын» шүйдеге ысырып қойып, шылымын тұтатып, қою түтінді бұрқ еткізіп, бір әңгімені бастайды дейсіз... Айдарынан жел есіп тұрғанды өзгелер қошеметтеп, арқаға қағып, жыртқыштардың обырлығы туралы әңгіменің тиегін ағытады. Бірі балықты құшақтап суретке түседі, енді бірі:

	– Е, бұл кішкентай ғой, мына көлде осының өзін жұтатын жойқын бар, – деп бір сөзді бастай береді де, доғара қояды. Ондай балық барын бәрі білетінін, әзірге ешкім қолмен ұстап, көзбен көрмегенін, алда-жалда қармақтарын қаба қалса баулары шыдамайтынын түсінеді де жерге шырт еткізіп түкіреді. У-ду әңгіменің ақырында «Балық біткеннің тұқымын тұздай құртып жүрген осы оңбағандар» деп күңкілдеп, әркім өз қармағына беттейді. Суға телміреді. Іштей «жаңа сөз болған дәу балық дәл менің қармағымды қапса екен, сүйреп шығара алмасам да бір айқасып, құмарымнан шығар едім» деп армандайды... Осы ортан мен көксеркенің шабақтарының да қомағай келетінін айтсаңызшы. Ет көрсе елп ете қалатын мешкейлер қармақты жиі қауып, біраз әуреге салады. Ондайда: «Жақсыдан жаман туса да, жаманнан жақсы туса да тартпай қоймас негізге» деген осы, деп төкпелеп жібересің. Көрдіңіз бе, балықтың жыршы етпесе де фольклормен қауыштыратын қасиеті бар. Одан кейін алақаныңдағы қарындаштай қылқиған ашқарақ шабақты ары-бері айналдырып, басыңды бір шайқайсың да: – О, жаман, саған не жоқ, бар! – деп суға атасың. Сол өзің жіберген шорағайдың ертең үлкен шортан болатынын, момын ақбалық пен қарабалықтың әулетіне қырғын салып, көл табанын қан сасытатынын білесің, біле тұра аяйсың...

	Қармақты бір жұлқып тыныштала қалса жыртқыштың жыртқышы, жемірдің жемірі жыланбалық ұстадым дей беріңіз... Жұтады да көлтабанға жата қалады. Кішігірім келтектей жыланбалықты жағаға сүйреп шығарғанда сұсынан шошисыз. Шашын шалқайта тараған тайқымаңдай жылпосты еске түсіретін мақұлықтың шегір көзі өңменіңді тесіп жібере жаздайды. Іріңсары бауырымен ирелеңдеп біраз есіңді шығарады. Және жұтқанын қайта бермейтін кәпір. Жағы қарысып қалады. Аузына ағаш, темір тығып жатып инеңді шығарып алмақ боласың. Кейде аласың, көбіне сол жалмауыздың беріш ұртында қадалған күйі қалып қояды. Қолың тісіне тиіп кетпесін. Өзен қызылала қан болады... Жыланбалық су таңдамайды. Өзге балық тұншығып қалатын мұнай төгілген шалшыққа жіберсең де жонданып, семіре береді. Жем де таңдамайды, қарабалықтың да, көсеркенің де, шорағайдың да, тіпті, шортанның да ұсағын бүтіндей, ірісін жұлым-жұлым етіп жұта береді. Судағыны қойшы жағадағы бақаны да қоймайды бұл жалмауыз. Қандыауыз қырыпсалдың нақ өзі. Су ішінде оған мұрты едірейген ірілеу лақалар ғана маңайлай алады. Ұрымтал тұста осы лақаның да төбесінен шабуылдап, бел омыртқасын екі тістеп омырып жібереді жыланбалығың. Содан кейін түйені өркештен бастап жәукемдейтін қасқыр іспетті үстіне жатып алып, тірідей жей береді. Сондықтан мұртты лақа да жыланбалықтан сақтанып жүреді. Бұл кәпірдің бір маусымда 7-8 мəрте уылдырық шашып, шабақтарын күзететін әдеті бар. Ұясының маңайына жуып кеткенді жусатып салады. Қанатының астына алғанға қара жолатпайтын мықты «крыша». Сондықтан балықтардың бәрі жыланбалық болуды армандайтын шығар, әсіресе, қарабалықтар?! Қазақ балықшылары оны жақтырмайды:

	– Кәпірдің түрін қарашы, монстр ғой мынауың, – деп денесі жыландай шұбарала, жылбысқы балыққа жирене қарайды да: – Әй, кімге керек?, – деп айналасын сұраулы жүзбен шолып шығады. Құдайға шүкір, елімізде 130 ұлттың өкілі бар ғой, су жағасында сол 130 түгел жүрмесе де жартысына жуығы қармақ салып отырады. Солар тұра жүгіреді:

	– Хе буду делать...

	– Мясистая, жирная рыба...

	– Е, әкә, маған берің, туыспыз гой...

	Әкем-ау, елдің бәріне жаққан жылмақай жыланбалықты қазақ неге жақтырмай-ақ қойды осы?!

	Өстіп ойланып тұрғанда нән бірдеңенің су жарып бара жатқанын көресің. Жайын! Оған қармақ түгілі тор да қауқар болмайды. Бұзып-жарып, үзіп-жұлып кете береді. Оны ұстаймын деу бос әуре екенін жағадағы балықшының бәрі баяғыда түсінген. Жүзе берсін, жүре берсін...

	Балық аулауға барайықшы?





ГИБРИД


	«Қазақ қой мінезді»...Осы сөзді жиі естиміз. Рас па? Өз басым қылыш ұстап, қиқу салып жауға шапқан, талай ғасыр долы жаудың алдында тізе бүкпеген, «ақтабан шұбырындыға» ұшыраса да аман қалған қазақты боранда ықтап жүре беретін, пышаққа ілінсе дыбыс шығаруға дәрмені келмейтін, қасқыр шаптан алғанда, бұрылып бір сүзуге жарамайтын, өзгенің серкесі жол көрсетпесе ұйығып тұра беретін қойға қимаймын. Әсілі біз жылқы мінезді болғанбыз-ау?! Тұлпар туар мамасы да, үйірден құлын алдырмайтын қасқа айғыры да, қан тазалығын сақтайтын тектілігі де, алдына қара салмас намысқойлығы да бар жылқы жарықтық, болмысымызға дәл келеді. Байыптап қарасақ, мұның бәрі болған бізде... Жылқымен тұтасқан кентаврлардың, көне сүрлеуі күллі Еуразия кеңістігінде сайрап жатыр. Олар туралы аңыздарды көне Рим де тебіреніп айтады... Ал одан кейін ше? Одан кейін, Теуіпкелдер келгенде – «қазақ қой мінезді» пайда болды. Мұны мен кері кеткен эволюция дей салайын, ал, ғалымдар деградация деп атайды. Көк бөрінің ұрпағымыз деп бөрілі байрақ ұстаған халық біртіндеп жылқыға айналды. Мейлің, ол да болмысымызға келеді. Ал, қойға айналу – азғындаудың көрінісі емес пе? Бірақ, арамызда жылы қорада кәшек жеп, тізеге дейін көң кешіп тұрып қоңыр тіршілік кешуді «Тәубеге» балаушылар көбейді. Қасат қарда тебіндеп, ақтүтек боранға маңдай тосатын, лайсаңнан су ішпейтін жылқылықтан жерініп барады. Қарны тойса болғаны. Алайда бірқалыпты қоңырқай күй де адамды аздырады, содан барып олардың бойында қорқаулық пайда болады. Қой – қорқау?! Қызық гибрид. Қорқаудың адамға бойына қарап шабатыны белгілі, мысалы, баланы бас салады, ал сол баланың басына қоқырайтып үлкен баскиім кигізіп, көлеңкесін ұзартсаң – тұра қашады.

	Қой – қорқауға осы қасиет дарыған. Төмендеу адамның түгін қоймайды, о дүниелік болса сүйегінен түк қалдырмай «мүжіп» тастайды. Бірақ, шын қорқауда ұяласқа жанашырлық бар да қой – қорқау қораласына қайырылып та қарамайды. Гибридтің басты бөлігі – маңырамадан берілген қасиет осы болғаны. Қой – қорқау ұяласы қанжоса болып жатса да қорғауға ұмтылмайды, екі көзі жәудіреп бір бұрышта өз ажалын тосып тұра береді. Алда-жалда аман қалса сол тіршілігіне тәубе етеді де, мүжитін «сүйек» іздеуге кірісіп кетеді. Қой – қорқаудың жады тым қысқа, көрген зорлығын, жеген таяғын бір уыс жемнен кейін ұмытып кетеді. Оны іңір түскенде ит қоса қуып, қораға қамау керексің. Өйтпесең күндегі жолын таппай адасып, лағып кетеді. Біз өзімізді осыған қиямыз ба? Шопанның ақ таяғымен төпелесең ғана түзу жүре алатын қой болмай-ақ қойсақ дұрыс емес пе? Сіз байқадыңыз ба, осы Жылқы жылы қазаққа жалынан ұстатпай, сауырынан сипатпай өте шықты. Одақ, девальвация, қымбатшылық, үрей... Жылқының төрт тұяғынан қалған із осы болды. Дүлдүлдің соңында қалған ошақтай ізге тап болғанда қойша иіріліп, тосылып қалуға болмас. Жылқы жануар біздің де ол кедергіден арғымақша қарғығанымызды аңсап, мінез көрсеткен шығар... Сіз не десеңіз де мен қазақтың «Қой мінезді» екеніне сенбеймін! Хас тұлпардай тарпаң болсақ, қой – қорқаулар да, яғни, болмысымызға дари бастаған жартыкештік те өздігінен құриды.





ӘЛӘУЛАЙ ЖӘНЕ ХӘЛӘУЛАЙ


	Жақсы хабар естуден қалдық... Теледидарды қосып қалсаң, біреу біреуді қорлаған, зорлаған, газетті ашып қалсаң, асылып немесе 9 қабаттан секіріп өлген 11 сынып оқушылары жайлы дерек. Біреу біреудің тоқалын «қолданған», одан кейін күйеуінің қолына түсіп, өзі де тоқалға айналған... Интернетке кірсең... жаңағы жаманаттың барлығы осы жерде топтасқан. Төменгі жағы – қанмайдан, көңілшек тоқал мен көңілдес зорлағыш нахал тақырыбын еркек те, әйел де қызу талқылауда. Себебі не? Неге біздің қоғамды жаманат пен өсек-аяң тұмшалап алды? Басқасы былай тұра тұрсын, осы неге көктем кезінде жеткіншектердің өз-өзіне қол жұмсауы үдеп кетеді? ҰБТ... Құдай сақтасын, бұл сөз аталса, мемлекеттік арналар мен газеттерді қарсы пікірлер жаулап алады. ҰБТ-ің еш қатысы жоқ, балалардың психологиясы әлсіз! Бітті. Анау ақтөбелік қыз қалдырып кеткен бір тілім хаттағы «ҰБТ-тен өте алмайтын шығармын... Ұят қой» деген сөздер ше? Сосын осы «Психологиясы әлсіз» деген не сөз? Біз құс келгенде, қайтқанда ауруы асқынатын ұрпақ өсіріп жатырмыз ба? Жауап жоқ. Бізде еш сұраққа жауап жоқ. Жылтырақ, нанымсыз судыр сөз естисің жауаптылардан. Сосын жиренесің... сосын өзіңше жорамал жасай бастайсың... сосын тағы біреулердің жорамалына қосылып, шатпақтай бастайсың. Шатпағыңа шашалып жүріп өсекшіге айналғаныңды байқамайсың. Мұны «ақпараттық изоляция» дейді. Толық ақпараттық блокадаға түскенімізге 10 жылдың жүзі болып қалды. Ахмет Байтұрсынұлының «Газет – халықтың көзі, құлағы һәм тілі» деген сəзіне барша БАҚ-на жалпылама қолдансақ қазір көз байлаулы, құлақ бітелген, тіл кесілген. Келіспеймін десеңіз. Кез келген арнаны қараңыз, Ақпараттарда тек зорлады, корлады деген деректер немесе даңғыл жолмен жүйткіп, бәрінен созып бара жатқан жүйрік мемлекет туралы одалар... Одан әрі сізді ессіз музыка, есер шоулар «елітіп» әкетеді. Ол музыка сіздің миыңызда «Осы біздің озып бара жатқанымыз рас па?!» дегендей «қисық» сауалдар туындамауына жақсы «ем». Қазір телеарнаның барлығы сауықтық сипатта. Жуырда ғана тағы бірі, «7 арна», халықтың көңілін көтермесек болмай барады деп журналистерін қысқартып тастады. Енді олардың орнын қазақстандық-ресейлік «жұлдыздар» басады. Әлəулай, хәләулай... Алдаркөсе шайтанның арқасына мініп алып «Әлəулай, əлəулай, əлəулайлай» сағаттап сарнағанда құлағы сарсыған ібілістін «әй, қойсаңшы, жынды болатын болдым ғой» дейтіні бар емес пе... Сонда Алдекең: «Әләулайым бітсе, хәләулайым тағы бар» демеуші ме еді қуланып. Міне біздің қоғам дәл қазір əлəулайды тыңдап болып, хәләулайдың тыңдарманы бола бастады. Бірақ халық шайтан емес қой! Ел болашағы туралы нақты ақпарат, салиқалы сараптама, саналы пікірлер қайда? Оны қозғасаң «Байғұс-ау, оған бас қатырып қайтесің? Сен үшін ойланатын ерекше тұлғалар баршылық қой! Наныңды жеп, шайыңды ішіп жүре берсеңші...» деген сипатта «ақыл» естисің. Әлəулай, хәләулай... Мұндай ақылмандардың көптігіне қарап өзіңнің байғұс екеніне сене бастайсың. Сол ақылмандар үйі үшін өртеніп өлгенді де, «ата-анамнан ұят болар» деп о дүниенің есігінен енгенді де, т.б. психологияға апарып тірейді. Яғни, жүйкесі жұқарған, турасын айтсақ – ауру. Жарайды, сұрақты басқаша қоялық.

	– Бұл қоғамда осынша ауру қайдан пайда болды?

	– Теледидар, интернет кінәлі!

	– Теледидардың санасыздар ордасыға айналуынға кінәлі кімдер?!

	– Әләулай! Хәләулай!!!

	Бізде адамдарды былай қойғанда далада жортқан аң мен ұшқан құс та ауру! Мысалы дәл биылғы мамыр айында Қостанай даласында мыңдаған киік қырылып қалды. Осы қырғынға «16 мамыр күні апатқа ұшырап, жерге гептил төккен зымыранның кесірі тиді-ау?» дегендер шетке ығыстырылды. Қуанышымызға орай ешкім «кертартпаларға» диагноз қойған жоқ. Ал, ақбөкендерге – қойды! Әуелде жануарларға «Мешкей!» деген диагноз қойылды, миллиондаған жыл шөп жеп келе жатқан шөпқоректілер, көп оттап қойғанынан өліпті, əлəулай. Жануарлардың қырылуына «Роскосмостың» да, зымырандардың да, гептилдің де еш қатысы жоқ, əлəулай! Бұл қисынға келмей, ел күліп еді «ғалымдар» мен «ветеринарлар» шұғыл есін жинады. Ауру екен! Постерелеез бе, бактерелеез бе, әйтеуір, тіліміз келмейтін бір пәлекет киікті баудай түсіріп жатыр. Xəлəулай! Бұл дерттің қозуы, дәл осы зымыран апатына тура келгенін қарасаңшы...

	Бір ел кенгуруымен мақтанады, енді бірі – пандасымен, бірі – ақбас бүркітімен, тағы бірі аппақ түлкісімен мақтанады. Біз бөкенмен мақтануымыз керек еді! Ол аң бізбен тағдырлас, жеті түгілі жетпіс жеті атамыздың көзін көрген. Ықылым заманнан қазақ ашықса етін берген, жаураса терісін жапқан. Сенің ұлтыңның әр қасіретін мөлдіреген жанарының тұңғиығына сақтаған. Құдіретті қолдар қазақ жерін пышақ жүзінен бөлісіп алғанда «Малымды қайда жаямын?» деп қазақ аңырады, «Өрісім тарылды!» деп қу далада бөкен жылады. Төбеден «Протон» жауғанда «тынысым тарылды» деп қазақ еңіреді, «тұнығым уланды» деп бөкен тұнжырады... ХХ ғасырдың басында қазақ қырылды, ХХІ ғасырдың басында бөкен қырылуда. Обал-ай... ХХ ғасырда аштан қырылған, атылған қазақтың тағдыры осы күні ұмытылуда. Алматыдағы қалалық мұражайдағы құрбандар туралы бөлім жабылып қалыпты?! Қазақ ұмыт болып жатса бөкен деген не тәйірі? Оны да ұмытармыз. Әлəулай мен хәләулай аман болсын!

	Кейде кең далаға шығып, кеудеңізді самалға сүйгізіп, салт атпен бөкен желіске салғыңыз келсе, ойланыңыз, психоз бен пастерелеездің белгісі боп жүрмесін. Бұл сезім жиілесе жедел психолог-дәрігерге қаралғаныңыз жөн, бөкен – қазақ...

	Р.S. Жақсы жаңалық естігім келеді...





САТИРА





ЖАЛАҚ


	Өткенде Жалақтың жолыға кеткені...

	– Ассалаумағалейкү-ү-м! – деп қос қолын ала жүгірді.

	– Уағалейкүм... – жақтырмайтынымды жасырмадым. Құйрығында қулық жасырынып жататын сығыр көзін алар емес, шолақ мұрнын бір уқалап қойып:

	– Қалайсыз? – деді.

	– Шүкір.

	Осы менің бір ит мінезім-ай. Әйтпесе Жалақ жап-жақсы-ақ адам. Беделден де кенде емес. Жиын-тойларда, қонақ күткенде көкелері мұны асылтұқымды төбет ұқсатып, төбесінен сипап қойып жетелеп жүреді. Ақын, философ, жазушы, танымал тарихшы дегендей атақтарының өзі бір атанға жүк боларлық.

	Шешендігі бір төбе. Жалақты Жалақ еткен осы тілі, шытынап кеткен ернін қайта-қайта жалап тұрып оларға керегін айтады, жазады. Оның шеберлігіне тамсанып жүретін достары, шәкірттері шулап, іліп әкетеді. Ол мадақ пен атақты өрімдей етіп өрген өлеңдерін оқығанда бәрі жылайды. Бастық та, шәкірт те, басқа да...

	Өткенде бір көкенің орнынан тұра келіп: «Мені сендей кім түсінсін, жампозым» деп Жалақтың шолақ мұрнынан шөп еткізгенін жалпақ жұрт жыр етіп айтып жүр. Жалақтың қасиетті кісі сүйген мұрнында да ерекше қасиет бар. Содан бері бетін жуғанда да мұртына су тигізбейді екен, адал жігіт қой, – дейді сүйсінген қызметтестері.

	– Осы сіз қызықсыз, – деді Жалақ. – Жиынға неге келмейсіз, ат мініп, шапан киіп дегендей. Сіздің орныңызда болсам...

	– Енді...

	«Сіз» деп сызылғанымен Жалақтың жүзінде «Ақымақ!» деген анық жазылып тұр еді. Сөз таппай қысылып қалдым, Құдай солай ақымақ етіп жаратса қайтейін. Жалақ секілді жылдымдық дарытпапты. Желіні қосып қалсаң ана дөкеймен құшақтасып суретке түскен Жалақ, альбомды ашып қалсаң, мына дөкеймен ас ішіп отырған Жалақ, телефонының бетінде де... Отыз адам суретке түсіп жатса ортасына жүгіріп барып отыра қалатын, қырық мықты естелікке шырт етсе бір бұрышына қыстырылып, құлағы қылтитып тұратын Жәкең ғой бұл. Бастықтармен жеке-жеке түскен суреттерін айтсаңшы. Тілін жылтың-жылтың еткізіп жалап жүріп суретке түсуге иліктіріп алудың шебері.

	– Әй, солардан шапан киейін десем, етек-жеңі су ма деп қорқамын, көптің көлкілдеген көз жасын кешіп жүр ғой, – дедім өзімше сөз тапқан болып.

	– Мәссаған, сіз кимей қойсаңыз сол шапан иесіз қалады деп ойлайсыз ба?

	Көз жастан қорқатын сіз ғана ма? Сол көз жасты ұзын етегімен сүртіп, құрғатайық деп көптеу киіп жүрміз ғой.

	– Ә-ә...

	Мынадай философиялық ой менің ақымақ басыма қайдан келсін.

	Расында шапанның матасы шаң сүртіп, су сорғытқанға жақсы ғой, ә?, – деп іштей өз ойымды қуып кетіппін. Осы заманның Көлтауысары-Жалақтың мықтылығы осында екен, бәсе, ел алдында да қалай бедел жиып үлгереді десем.

	– Стратегия, тактикадан жұрдай екенсіз ғой... Олар елден алып жатыр ма, біз олардан алуымыз керек! Сөйтсек баланс орнайды. – деді Жалақ қолын созып. – Келесі салтанатты шараға міндетті түрде келіңіз, «Жалақтар» партиясын құру туралы бастамамыз қолдау тауыпты. Мына бауырыңыздың тағы бір марапат алатын түрі бар.

	– Құтты болсын. Көрерміз...

	– Жақсы! – Жалақтың тілі тағы жылтың ете қалғаны.

	– Тіліңе бірдеңе жұғып қапты, – дедім жанашырлықпен. – Ана көп шапанның бірінен тілімдей жыртып алсаңшы, сүрткенге жақсы.

	– Ой, кетпейді, ойылып қалған ғой, – деді де Жалақ жөніне кетті.

	***

	Бүгін Жалақты тағы көрдім. Шоқпардай галстук таққандардың қасында жүр екен. Аналардың алдына барып қол қусыра сәлемдескендерге Жәкең де саусағының ұшын ғана беріп амандасады. Маңғаз. Сығыр көзі мүлдем жұмылып қалғандай. Аулақтау жерде өзіне аңтарыла қарап тұрған мені көрді.

	– Қалайсың?! – деді. Даусы, мәнері өзгерген секілді ме? «Жалақтар» партиясының төрағасы болып сайланғанын естіп ем...

	– Шүкір.

	Жымиып, басымды изедім. Жалақ болса тыржың етті, тілін сумаң еткізіп ернін жалап алды да күбірлеп, теріс бұрылып кетті. Мен сыртқа шығып, ақымақтығым жайлы ойланып тұрып шылымның қалай түгесілгенін байқамаппын. Қоқыс жәшігіне атып жібердім де ішке беттедім. Жәкем жаңағы галстуктілер алдында бұрқыратып өлең оқып тұр екен. Өлеңі біртүрлілеу. Тілім-тілім тіліңмен жырдың жырым-жырымын шығардың-ау! – деп айғайлап жібергім-ақ келді. Үндемедім. Жұртқа қадірлі Жәкеңнің стратегиясына зияным тиіп кетіп жүрсе...

	– Жасасын, Жалақтар!

	Дәлізбен кетіп бара жатып осы ұранды естідім. Жас партияның мұнысы да тосындау секілді. Бірақ саясаттан алыстау біздей адам қайдан түсінсін...

	Жарайсың, Жалағым!





ЖҰМЫРТҚА


	Бір тауық үлке-е-ен жұмыртқа туыпты. Тауыққора БАҚ-тың іздегені табылып, журналист біткен уда-шу. Кездесу әдеттегі дәстүрлі сұрақтан басталды: Ең әуелі өзіңізді таныстырып жіберіңізші? Одан кейін:

	– Бұл жеңісіңізді кімге арнайсыз?

	Тауық байқұс:

	– Енді... су тамызып, жем берген, талайды қылқындырып әкеткенін көз көрген Иемізге арнаймыз да...

	Сенсация іздеп жүретін «саржағал» арна журналисі жұмыртқаға бір, айналып барып тауықтың бөксе жағына бір қарап, басын шайқап:

	– Тошно, өзіңіз тудыңыз ба? – деді. Бұ кезде бәрінен жақсылық ізін таба алатын «Жақсы» арнаның тілшісі: Бұл жұмыртқа тауыққорадағы жұмақ өмірдің айғағы. «Иесі бардың киесі бар» деген осы. Иесіз болсақ, мына ғажап жұмыртқаны көрмес ек, иеміз жар болсын, бар болсын, нар болсын... – деп жаһанға жар салып үлгеріп еді. Тек жақсылық үшін жаралған «Тәуелсіз Тауыққора» газетінің тілшісі «Тайқазандай жұмыртқа – тәуелсіздік жемісі» деген тақырыпты блокнотына түртіп қойды, «Кері кеткен керуен» басылымыныкі «Не деген жұмыртқа?» мен «Не деген к...т?» деген екі тақырыптың арасында бас қатыруда. Бас редакторға екінші нұсқасы ұнайтынына 97 пайызға сенімді.

	Журналистердің бірі тауықтың қасында қоқиып отырған қоразға сұрақ қойды:

	– Мынадай жетістікке жету үшін ұзақ еңбек еткен шығарсыздар?

	Қораз аң-таң:

	– Енді «еңбектің» қаншалықты еңбек екенін қайдан білейін...

	Журналист:

	– Сіз тым қарапайым екенсіз, бірақ мұндай жұмыртқа екінің бірінің маңдайына жазылмаған.

	– Рас, рас, отағасы тым қарапайым, – деді тауық жағымпаздана. – Бұндай отағасына тоқал алып берсе де артықтық етпейді...

	Әріректе отырған жиырма шақты тауық: «Мынаның есі дұрыс па?» деп, қыт-қыттасып қетті. «Кері кеткен керуен» тілшісі басын сығымдады «Не деген...»-дерден «Тауық байына тоқал әпермек» деген тақырып супер-пупер ме, қалай өзі?

	Ана бір журналист ағызды дерсің: Тауыққорадағы қарақұрым қараша халықтың көптен бергі тілеуі қабыл болып, «қайыршыға жел қарсы» деген мақал теріске шығып, «жыртық, үйлі жарлының да жарылқанары» расқа айналып, «сүйекті де артыңа қарап жұту керек» дегенді еске салып, «айдарлы қораз, айбарлы қораз» дегенге сүйіндіріп, «келіге келісабы нақ келгенде....»

	Осы кезде қораз күйіп кеткен, тауыққа алара қарады:

	– Түйеқұсты өлтірем, – деп күңк етіп, сөз соңын «шырайландырып» жіберді. Бұл «күңкті» асай-мүсейін жинап жатқан бір-екі тілшінің құлағы шалып қалды.

	– Не дедіңіз?

	Қораз теріс айналып кетті, тауықтың да көңілі күрт басылыпты:

	– Болар... Отбасы мәселесін көп қазбалай беріп қайтесіздер...

	– Сонда сіздердің мына халықтан жасыратын құпияларыңыз бар ма?

	Дау өзегін таппай шаққа отырған шақар тілшілердің бірі шап ете қалған. Күллі журналист осылай қарады. Тауық та теріс айналды.

	Ертеңінде «Кредитті қайтармаған түйеқұсты қораз өлтіре ме?», «Тауық – түйеқұсты қоразға тоқал етпек...» деген мақалалар хит болды. Телеарналар «жаһанға танытып жатқан тілшілерге жөндеп сөйлемеген қораздың күңкілі – күлкілі» деп сойып жатты. «Кері кеткен керуендегі» тақырып: «Пәлі, қораз десек... қоқи екен» боп шықты. Тек «Тәуелсіз Тауыққора» бағыттан таймапты: «Тайқазандай жұмыртқа – тәуелсіздік жемісін» қалдырып, астына кішкене қаріппен «немесе қораз неге қоқиланды?» деп қосыпты.





МЫҚЫРДЫҢ МАСҚАРАСЫ


	Батырды «Аттан» өлтіреді, ақылдыны мақтан өлтіреді. Сондықтан қызыл сөзді сапырмай, бәріміз ел игілігі үшін жұмыс істейік. Мен істің адамымын!

	Жаңа әкім жартысы «Мен» деген сөзден тұратын баяндамасын осылай екпіндеп барып аяқталды. Ду қол шапалақ. Н ауданына әкім болып енді сайланған Адаммын Атыжоқұлының мына сөзіне разы болмаған жан қалмағандай.

	– Болмысы бөлек бала екен!

	– Жарығым, маңдайы кере қарыс қой!

	– Асылым-ай, турасын айтты-ау.

	Жиналыс болса жинап әкеле салатын бес-алты шал әдеттегі әуендерінен жаңылмай бір-бір ауыз айтып қалды. «Мақтаннан қорқатын» әкімнің жүзі жадырап, маңдайы жіпсіп сала берген.

	– Тектінің тұяғы ғой... Ой, азаматым-ай, әкесінен аумай тұрғанын қарашы...

	Мұны айтқан Мықыр шалдың даусы аянышты шықты, пырс етіп, қалтасынан көлдей орамал алып, көзін сүртті. Әкім елең етті. Залдан «Ал басталды» деген мысқыл естілді.

	Қасында отырған кемпірі Мықырды бүйірден түртіп қалған.

	– Бетім-ай, ел алдында жер етпей, тыныш отыршы...

	– Немене? Айтсам Атыжоқтың адамдығын айттым, – Мықыр ерегесіп кетті. Орнынан тұрып, айналасына қоразданып бір қарап алды: – Атыжоқпен қаршадайдан бірге өстім, адамның азаматы, күліктің қазанаты еді, қайран ер...

	Төрде отырған әкімнің өңі нарттай қызарды.

	– Ау, ағасы... – дей беріп еді Мықаң қолды кинодағы батырлардай шалт көтерді. – Жә, балам, сөзді бөлме. Атыжоқтың баласы болсаң менің де баламсың, ренжіме. Сөйлемейін деп едім мына кемпір кәрі жынды қоздырып... – Мықыр кемпіріне ожырая бір қарап алды: – Ал енді осы жерде отырғандардың өті жарылып кетсе де айтайын, сен менің жақын туысымсың. Арғы атаң, осы өлкені билеген, қалың жылқысы суатқа келгенде бір көлді түгескен атақты Жалшықұл байды ел білмесе дәл мына мен білемін. Мен сол Жалшықұлдың Жырық деген жамағайынынан тарағанмын! Бұны саған Атыжоқ жарықтық, айтып үлгермеген де шығар...

	Мықыр әкімге шекесінен қарады.

	– Пәлі! – деді Мықырға сүйінген көп шалды бірі. – Өзіміздің бала болды ғой...

	Әкім қолын созып, бірдеңе дегелі жатыр еді Мықыр тағы сөйлеп кетті:

	– Сөзді бөлме дедім ғой. Үлкенді сыйласаң ұтылмайсың, балам.

	– Қызараңдағаныңа қарап ұятты ұл екеніңді бажайлап тұрмын. Сонда да аса қысылма, мына Мықыр атаңның айтып тұрғаны шылғи шындық. Түптеп келсек сенімен менің батыр бабамыз болмаса дәл осы өлке қазаққа жоқ еді. Білегінің күшімен, найзасының ұшымен қорғап, анау ауыл сыртындағы төбенің басында қалмақтың қырық батырын жалғыз қырған сенің бабаң – Жүрекжоқ болатын. Біздің бабамыз алған жерде қазір мына қырық рулы ел отыр, рақмет айтсын бұлар! – Мықыр жан-жағына осқырынды. – Ондай көне тарихты біз секілді шалдар тірі тұрғанда түгендеп алыңдар, айналайын... Әкең екеуміз жасымызда... – Мықыр шал тағы бір нәрсені көңірсітіп келе жатқан еді, кемпірі етегінен тартып қалды.

	Шал сөзін түзеп ала қойды:

	– Қарағым, сенің қалай өскеніңді, батылдығың үшін қуғынға ұшырағаныңды білеміз. Ана орынбасарларың ақша жеп, жаманатқа қалдырғанда «Атыжоқтың ұлы да ілініп кетер ме екен?» – деп қатты қорқып едім, сотталғандар тізімінде атың жоқ екен, тәубе. Тектінің тұяғы мешкей дегенге ел сенсе де мен сенбедім... Одан кейін де талай аласапыранды көрдің, еш жерде атың жоқ. Жаратқанның көзі түзу екен, әлі өсерсің, үйренген ортаңа қайта қосыларсың. Ал, әзірге аман келіп осы ауданға әкім болдың айналайын, әкеңнің аруағы бір аунап түскен шығар...

	Мықыр шалдың «баталы» сөзі бұдан әрі жалғасса бірдеңе бүлдірерін түсінген әкім бұдан арыға шыдамады.

	– Ақсақал, негізі... негізі менің әкем тірі... – деп дауыстап, сөзін бөліп жіберді. Мықырдың түрі бұзылып сала берген. Алақтап зал ішінен Нақыпты іздеген. Анандай жерде аузын басып күліп отыр.

	– Қап-ай, марқұм деп еді ғой... – Мықыр орындығына сылқ ете түсті. Кемпірі бетін шымшыды. Нақыптың күлкісі естілді. – Құртты-ау... – есікке беттеген жұрттың соңында сүйретілген Мықыр шал күңкілдеп барады. – Жеті атасын үш күн жаттап...

	Шалын шынтақтан демеп келе жатқан кемпірі ұрсып келеді.

	– Осы мінезіңнен көрдім-ау. Өлім-ай...





ГИНЕКОЛОГ


	Өз-өзіммен сызбаларымды жасап, есеп-қисабымды жүргізіп жұмыс істеп отыр едім, Жайын ауыз Жөкеңнің қалай кеп қалғанын байқамаппын. Тура желкемде тұр екен. Қасында қас-көзі қиылған, белі қынамалы, етегі келте көйлек киген бір қыз бар.

	– Бәке... – деді Жәкең.

	– Көке... – дедім мен, шекемнен суық тер шығып. Соңғы кезде Жөкең біреуді бөлімге жетелеп келсе қызметкер біткен жерге кіріп кетердей бұғып, көзге түспеуге тырысатын.

	– Бәке, – деді Жөкең. – Сізді қатты құрметтейміз. Мекеменің абыройлы болуы үшін көп еңбек сіңірдіңіз...

	Тынысым тарылды. Тамағым құрғап, өңешке өксік тығылды. Өткен жолы Тұқылды дәл осылай мақтан тұрып...

	– Қазір заман басқа, технологиялар дәуірі, – Жөкең торғай арбаған жыландай бір сарыннан танар емес. – Жастарға орын беру керек.

	Орындыққа сылқ ете түстім.

	– Көке, Жөке... – жоғарғы түймемді ағытып, аузыммен ауа қармандым.

	Осыдан қорқып едім. – Жөке... заман өзгергенімен құрылыс стандарттары өзгерген жоқ қой. СНиП, ПУЭ, Жобалау-жоспарлау нормалары...

	– Ту, Бәке, ақыл тоқтатқан адамсыз ғой... Оның үстіне стандарт, нормаларды қазір интернеттен-ақ оқып алуға болады. Солай ма, Гуляжан? – Жөкең жанындағыға мейірлене қарады.

	– Легко, – деді қыз. – В гугле все есть!

	– Оу, жөке, гөглің... – дей беріп едім Жөкең қысқа қайырды. – Бәке, сөзді көбейтіп қайтесіз, ертең мақтау қағаз беріп, шапан жауып шығарып саламыз. Құрмет-қошеметті білу керек!

	Жөкеңнің соңғы сөзі тым ызбарлы шықты. Қос қолыммен басымды ұстадым. Жөкең бұрылып жүре берді. Қыз да менің жұмыс орнымды барлай бір қарап шығып, Жөкеңнің соңынан желе жөнелді. Тілім байланып қалды. Біраз отырдым. Үйдегі бес бала үшін Жөкеңнің аяғын құшсам ба екен... Е, болмайды. Сәкенді шығарғанда оны да көргенбіз. Бетінің бір тамыры бүлк етпеді ғой басекеңнің. Не істемек керек? Өңірдегі құрылысқа жауапты жалғыз мекеме осы, басқа жоқ. Оның үстіне таныссыз ешкім есігінен сығалатпайтын заман туды. Енді? Есіме құдамның құдасы Қисынның сап ете түспесі бар ма. Облыстағы денсаулыққа жауапты дөй мекеменің дөкейі. Өткенде құданыкінде бас мүжіп отырып, «Көмек керек болса айт. Біз деген...» деп біраз күпінгені бар еді. Оның үстіне біреудің жеріне салып алған коттеджін заңдастыруға қол ұшын бергенім тағы бар... Ақыры кететін жұмыс қой, әзірден қамдана берейін, деп уақыт аяқталмағанына қарамай далаға шықтым. 20 жыл құт мекенім болған аласа ғимаратқа қимастықпен бір қарап алдым да, жылжып шыққан бір тамшы жасты саусақ ұшымен сылып тастап, денсаулық басқармасына қарай тарттым.

	Қисын орнында екен. Хатшы қыз ішке өткізгеннен кейін маған ұзақ қарады, босағада тұрыңқырап қалдым.

	– Ә, сен екенсің ғой...

	Таныды. Уһ. Маңдайымнан тағы суық тер бұрқ ете қалған. Қисынның жанына жетіп барып қос қолымды соза амандастым. Сол тұрғаннан орындыққа бөксем тигенше аузым жабылмады. Жағдайымның қиын екенін, жұмыссыз қалғанымды, бес баламды...

	Қисынның бетіне үмітпен қараймын ғой баяғы. Қызық, осыларға бет бір жерден үлестіріле ме? Бәрінікі бірдей, жып-жылтыр, жап-жалпақ, бұғақтары салбырап... Жөкең секілді мұның да жалпақ бетінің бір тамыры бүлк еткен жоқ, ей.

	– Сонымен? – Қисынның әзер қыбыр еткен ернінен шыққан екінші сөз осы болды.

	– Сонымен жұмыс керек, – дедім.

	– Менде құрылысшыға жұмыс жоқ!

	– Оу, Қықа, енді құда деген атыңыз бар, қызметіңіз бар... Елдегі ұят емес пе, бір қисынын келтіріңізші... – Жанарыма тағы жас келді. – Көмектесіңізші... Сіз үй салғанда...

	Осы сөзді айтқанда Қисынның еті мол көзі бағжаң ете қалды.

	– Осы сендер ит жылғыны ұмытпай, көңірсітіп жүресіңдер, а?!

	Басым салбырап кетті.

	– Жарайды. – Қисынның аузынан осы сөз шықанда мына әлем нұрланып сала бергендей болды.

	– Жарайды. Ана бесінші емханаға гинеколог керек секілді еді...

	Қықаңның не айтқанын жете түсінбесем де қатты қуандым.

	– Қолыңнан келе ме?

	– Не істеу керек?

	– Ештеңе, қарайсың да, жазасың, қарайсың да, жазасың, – Қисын қарқылдап күлді. Май денесі түгел іркілдеп кетті.

	– Е, оған үйренгенбіз ғой, жиырма жыл қарап, тексеріп, жазумен айналыстым ғой.

	Құрылыс нысандарын, суағар, кәріз құбырларын тексеріп жүргенім көз алдымнан зулап өтіп, жүрегім шымшып сала берді. Қисын телефон тұтқасын алып біреуге қоңырау шалды:

	– Әй, сендегі ана орынға бір кісі жіберем қазір. Менің құдам. Жақсы маман. Дұрыстап қабылдап, көз қырыңды салып жүр.

	Тұтқаны қойып, маған қарады.

	– Міне, Бәке, шаруаң шешілді.

	Аяқасты «Бәке» болғаныма қайран қалып мен отырмын.

	– Бар. Ертең бас дәрігерге жолық.

	Алғысымды жаудырып, есікке қарай ентелеп бара жатқанда Қисын жөткірінді. Жалт қарадым.

	– Бәке, жаңа өзің айтқан үйдің дәлізі әлі әлем тапырақ болып жатыр еді.

	– Қазақша айтсақ «ауы менен бауы бар». Соған жәрдемдесіп жібересіз бе? Мен ондайдан мақұрыммын ғой, ана құдағиың жұмысшы тауып берсе бас-көз болып... ішін әрлеп, сыртын, әлгі «Мюнхенка» дей ме сондай жасатып дегендей...

	Шегінетін жер жоғын түсіндім.

	– Мақұл, құдеке.

	Ертеңіне Жөкең кигізген шапанды сүйретіп, мақтау қағазымды қолыма ұстаған күйі емханаға тарттым. Бас дәрігер басын иіп қарсы алды. Марқайып қалдым. «Мынау сіздің кабинетіңіз», – деп аппақ бір бөлмеге енгізді. Қақ ортада бір үлкен кресло тұр екен. Қықаңның құдасы болған соң неден қаймығайын, бардым да қонжиып отырып алдым. Арқалығы да шалқақ. Екі жақта арбиып тұрған жылтыр темір білегіңді салғанға ыңғайлы екен. Тек алшақтау. «Апайтөстігіңді көрсетіп, не алшайып, не шалқайып отыру керек – ау» деген бір ой жылтың ете қалды. Бас дәрігердің қасында тұрған мейірбике қыз күліп жіберді.

	– Кешіріңіз, бұл жерге клиенттер отырады, сіздің орныңыз бұл емес, – деп жанында жылтыр сирақ орындық тұрған үстелді нұсқады.

	– Сіз тек саспаңыз, үйреніп кетесіз ғой. Қықаңның бір ағайыны электромонтер екен, «Көп токтың арасынан адаспағанмын, тамыр деген не тәйірі», – деп неврологияны басқарып отыр. Оның жанында сіздікі көп жеңіл, – деп бас дәрігер күмілжіді. Қабағы салыңқы. «Ә, қу, өзің біреуге әзірлеп қойғансың ғой бұл орынды» деген арам ой жетегімен мырс еттім. Қықаңның құдасымен ойнапсың...

	– Жарайды, мен кетейін, – деп бас дәрігер асықты.

	Мойнымды бұрмастан басымды изей салдым. Ол шығып кеткен соң үстелімнің жанында тұрған аспаптарды шұқылап кеттім. Істік, үшкір, өткір бірдеңелер, қақ тілінген құбыр жапсырылған қысқаш та жүр... «Мына дөңгелек шынысы бары нивелирге ұқсайды екен», – деп ойладым мейірбике қыз берген аспапты маңдайыма жапсырып жатып.

	– Кісі келіп тұр, – деді көмекшім.

	– Е, келе берсін, біз кей бастықтар сияқты көп күттіретін кеудемсоқ емеспіз, – дедім мақтанышпен.

	Есіктен етжеңді, етжеңді дегенде де ұзыны мен көлденеңі бірдей, белді жоғалтып алғанына біраз болған, кеудесіндегісі қос өркеш секілді орыс әйел кірді. Мейірбике қыз оны креслоға қарай өткізіп, жатыр еді:

	– Жайланып отыра беріңіз, – дедім де даусымды сәл бәсеңдетіп, мейірбикеге: – Бұларға өстіп қазақша сөйлеу керек. Әйтпесе, ана тіліміз қашан мандиды, – деп ана әйелге байқатпай көзімді қысып қойдым. Бұрын емханада көргенімді істеп, өкпесін тыңдармын, отырғызып, тұрғызармын, балғамен тізесін ұрармын деген ішкі ойым тағы бар. Көмекшім маған науқас қабылдаудың жөнін түсіндіріп жатыр. «Әуелі аты-жөнін жазыңыз, науқас парағын бір сүзіп шығыңыз...» Ана әйелдің креслода мықшыңдап жатқанын, ырсылдағанын желкеммен естіп, жүрексініп отырмын. «байғұстың жүрегін май басқан екен. Мына дәрігер дегенің оңай жұмыс екен ғой. Былай-ақ біліп отырмын» деп ойладым. Көмекшімнің айтқанын істедім. Мен сұраймын, ырсылдаған әйел айтады. Өстіп төрт-бес жол жазғаннан кейін іштей дұға етіп, бісмілләмді бес қайтарып, әлгі әйелге бұрылдым... қатты састым, бетті бастым... тұра қаштым.

	«Нивелирдің» қайда қалғанын бір құдай білсін. Шалқайған күйі айғайлаған орыс әйелдің «Кудасы?» Қықаңның құдасын тоқтата алмадым. Зытып бердім. Емханадан жарты шақырымдай алыстағаннан кейін барып, тоқтадым. Бір ағашқа сүйеніп тұрып, ойландым.

Қисын да құрысын, құдаң да құрысын, вокзал жаққа барайын. Осыдан бір жыл бұрын Жөкең қылқамойын, мұрты енді тебіндеген балаға «алмастырып» жіберген Тұрсын сол жерде жүкшілер бригадасын құрды деп естіп едім. Сол экс-сәулетшілерге қосылсам, ортақ әңгіме де, нәпақа да табылар... Кеттім.





ҚАСҚЫР МЕН ИТ


	Мысал

	Кездесті ит қасқырмен,

	Апта бойы аш жүрген.

	Қос бүйірі қабысып,

	Ашқұрсағы жабысып,

	Ұсқынсыз екен түрі.

	Ит күлді көріп мұны:

	«Оу, Қасеке, аман ба?

	Мынау қиын заманда,

	Түзде аштан өлесің,

	Жөніңе келіп оданда,

	Қызмет ет адамға?!»

	Қасқыр оған қарады,

	Шамасы, тоқ-ау тамағы,

	Бойында жоқ міні,

	Жылтырап тұр түгі.

	«Жан бағам ба жайланып ?» –

	деді Қасқыр ойланып.

	Ит сақылдап күлкіден,

	Жүгірді шыр айналып:

	«Қасеке, босқа қоқайма,

	Ұқтырам қалай ноқайға.

	Адам ғой саған керегі,

	Жуынды күнде төгеді,

	Етін жеп, қалған сүйекті,

	Өзіңе әкеп береді.

	Қызыққа әбден батасың,

	Жылы ұяда жатасың!»

	Ит тағы да жүгірді,

	Қасқырдың іші шұрқырап,

	Сілекейі шұбырды.

	«Ит-ай, тұрсың құтырып,

	Қалмаймын ба ұтылып,

	Не істемек керек сонда?» –

	деді Қасқыр жұтынып.

	«Ештеме, – деді Ит:

	Жылы ұяға кіресің,

	Қақпасы биік аулада

	Алшаң басып жүресің.

	Ит болған соң, Қасеке,

	Сақтық керек білесің,

	Түнде ғана ұйықтамай,

	Оқтын-оқтын үресің»

	Жайлы жатын, дайын ас,

	Қасқырдың алды шын есін.

	Мына итке дәл қазір

	Кеткісі келді ілесіп,

	«Көп ойланба, досым, – деп

	Ит басын шайқады.

	Қасқыр оның мойнынан

	Бір тыртықты байқады.

	«Мынау не? – деп бастаған:

	Қай аң тиді, дос саған?

	Аюдың тырнағы батты ма,

	Әлде қабылан бас салған?»

	«Жоға, – деді Ит ыржиып,

	– Біздің дуал тым биік.

	Бұл адамның ізі баяғы,

	Ол кейде қарғыбаулап қояды.

	Мойынға шынжыр салады.

	Бірақ алаңдама, керек кез,

	Босатып, ойнақтатып алады»

	Қасқырдың күрт бұзылды қабағы:

	«Құрысын бүйткен тамағы,

	Азаттықтан қымбат па,

	Жуынды құйған аяғы!

	Қарғыбау салсам мойныма,

	Сүйекке таңба болады?

	Оған, Итім, көнгенше,

	Арам қата саламын.

	Енді әңгіме жараспас,

	Аулақ жүрші, қарағым!»

	Осыны айтып жөнелді,

	Тағысы кең даланың.

	Ит шоқиып отырды:

	Дұрыс па есі ананың?

	***

	Екеуін де жазғырма,

	Тағдыр солай бұйырған.

	Иелі иттер тоқ жүрер,

	Бөрі аш Тәңір сыйынған.





ЕСЕК БАСТЫҚ


	Мысал

	Кешқұрым күйіс қайырып, жайланып,

	Сиыр бір әңгіме бастады, ойланып:

	«Осы, малдар, біз бірліктен адамыз,

	Ортақ ой жоқ, алшақтады арамыз.

	Төрт атадан бәріміз де тарап ек,

	Бүйте берсек түбінде жат боламыз.

	Біріктірер,

	Жөнді білер бір басшыны сайлайық,

	Өсіп-өнсін, өркендесін қорамыз».

	Бұрыштағы күйсеп тұрған ақ қойың,

	Біліп қойды қу сиырдың әккі ойын,

	Содан кейін мысқылдады: Пәлі, – деп,

	Оған лайық хайуаның кәні, – деп, –

	– Сіз бе әлде шапағатын тигізбек?

	Бәрімізді өлтірерсіз мүйіздеп!

	Ешкі сонда қойға қарап бақ етті:

	«Ортамызда сен болдың ғой ең текті?!

	Киіз жүнді сықпытыңа қарашы,

	Қозыларға ие боп ал, мамасы.

	Сондадағы дұрыс айттың бір сөзді,

	Белгілі ғой бұл сиырдың шамасы,

	Ол түгілі бастық болып мандытпас,

	Ана тұрлан Ойсылқара баласы».

	Шақар ешкі бір ұрысты бастады,

	Түйе ешкіте түкіріп-ақ тастады,

	Сиыр болса мүйізімен жасқады,

	Қой да аяусыз жамандады ешкіні.

	Бірін-бірі күстаналап пақырлар,

	Арғымақты көзге ілмеді ешбірі.

	Тобыр деген бір бастаса бола ма,

	Бастық керек! Бастық керек! О, тоба!

	Ырдуменен түн жарымға айналды,

	Дауласқандар болдырды да, ойланды,

	Айдағанға жүретін, басынан ұрсаң күлетін,

	Қулық-сұмдық, түсінбейтін айлаңды,

	Есек байғұс бастық болып сайланды.

	***

	Есек сөйтіп бастық болды қораға,

	Ол басқарған қора түбі оңа ма?

	Семіздікті көтеретін қой емес,

	Қоқаңдайды қарамастан шамаға.

	Бастықтары ақырғанда себепсіз,

	Күллі түлік қашады екен далаға.





БҮРКІТ ПЕН ҚАРҒА


	Мысал

	Жайнасып құз басына,

	Бүркіт отыр жер шолып.

	Қарға көріп, қасына,

	Қаздаң қақты, тез қонып.

	Бүркіт маңғаз қарады,

	Бүлкілдеп отыр тамағы,

	Шоқып-шоқып тастар ед,

	Жемтікке жоқ жарары.

	Ермекке бола шамасы, –

	Деді бүркіт:

	Ау, қара, бермен қарашы!

	Екеуміз құстың баласы,

	Екеумізге бір мекен,

	Жер мен көктің арасы.

	Сен сүресің үш ғасыр,

	Мен сүремін отыз жыл.

	Сонда сенің нең асыл?

	Қыран текке жараспас,

	Өзгелердің табасы?

	Қарға сонда қарқ етті,

	Аузынан шықты: Тобасы!

	Құс патшасы мұнымен,

	Кеңескенін қарашы.

	Тарихқа жазып жыр етер,

	Құзғын ата баласы:

	Арамыздан шықты, – деп,

	Құс біткеннің данасы.

	Алды да қарға таңданып:

	«– Жөн сөз, – деді паңданып,

	Сіз тым биікте жүресіз,

	Ол жақ суық, білесіз.

	Сонау шырқау биіктен,

	Құлап, жемтік ілесіз.

	Турасын айтсам,

	Ажалмен ойнап, күлесіз.

	Қасқыр менен түлкі алған,

	Сізге сайран бұл жалған.

	Талай бүркіт зор болған,

	Таза жемтік алам деп,

	Тасқа ұрылып қор болған.

	Отызға да жетпестен,

	Үзіліп кетті талайы,

	Кім мұндайды қалайды?

	Біз ұзақ өмір сүреміз,

	Оның сырын білеміз,

	Өлермендік жақпайды,

	Қалған асты сіздерден,

	Қанағат қып жүреміз.

	Шарлап жүрген даланы,

	Қарғаның көп тамағы,

	Құрт-құмырсқа жеңсік ас,

	Өлексе де болады.»

	Бүркіт ойлана қарады,

	Қарға болды-ау саналы,

	Осылармен қайтеді,

	Ортақ болса табағы?

	Өлексе жеу түк емес,

	Көп жасаса жарады.

	Ұғып мұны қу қара,

	Төтеден қойды сұрағын:

	«Нәр сызбапсың біраздан,

	Ашсың-ау сен, қыраным.

	Мақұл алар ма екенсің,

	Бар еді бір сұрағым.

	Ана cайда өлексе,

	Бөліссем, – деп ойладым,

	Көп туысым сол жер де,

	Жасап жатыр тойларын.

	Қонақ бол, жүр біздерге,

	Орындалсын ойдағың?» –

	– Мақұл, – деді қыран құс,

	Қарға ұшты жалп етіп,

	Ілесті қыран саңқ етіп.

	Сайға барса кіл құзғын,

	Шулап жатыр ес кетіп.

	Арам қатқан жылқыны,

	Талап жатыр ас етіп.

	Бара тұмсық салыпты,

	Қызыл етке қу қарға,

	Ашығып-ақ қалыпты,

	Бүркіт қарап тұр зорға.

	Дәм татпақ боп шамалы,

	Жанына жақын барады,

	Сасық иіс мүңк етіп,

	Қолқасынан қабады.

	Есін жиды қыраның,

	Жарқ-жұрқ етіп жанары:

	– Қой, қарамай, қарағым,

	Салғанға көндім заманым.

	Қыран болып жаралдым,

	Көтермейін обалын.

	Мынау маған ас емес,

	Өзіңе қалсын тамағың.

	Үш жүз жыл өлік жетенше,

	Аштан қата қаламын,

	Керек емес арамың,

	Үш ғасыр қорлық көргенше,

	Отыз жыл қыран боламын.

	Өстіп бүркіт сілкініп,

	Қанатын қомдап, дүр етті,

	Құзғындар үркіп сесінен,

	Алақтап бәрі шу етті.

	Екі-ақ қағып қанатын,

	Қайта оятып намысты,

	Бүркіт көкке тік ұшты.

	Еркіндікпен қауышты.

	Қалың қара қарқылдап,

	– Ақымақ! – деп қалысты.

	***

	Өмір заңы осылай,

	Құзғыннан қыран шықпайды.

	Құлқынын ғана ойлаған,

	Қыранның мұңын ұқпайды.





АҢЫЗДАР





ЖЕТІСУ


	Ерте заманда бір ханның Іле деген қызы болыпты. Ол кезде жер бетінің бір бөлігі сулы, нулы, бір бөлігі құмдауыт екен. Ай десе аузы, күн десе көзі бар екен, жетіге өрілген ғажап бұрымы, аузынан төгілген маржан сөзі бар екен. Қыз өте ақылды, паң болыпты. «Ақылы асқан адамға ғана жар боламын», – деп жаһанға жар салады. Қыздың сұлулығы мен парасаты аңыз болып тарап, талай сері тамсанады. Ең әуелі гаурлар елінен айттырып Артур патша келеді.

	– Дүниеде не тəтті? – дейді қыз жымия қарап. Оның сұлулығына арбалған Артур патша ойланбастан:

	– Ұйқы! – дейді.

	– Жоқ, патша жаңылдың, дүниедегі ең тәтті – тіл, – дейді Іле. Артур патша еңсесі түсіп ол кетеді, осы кезде қақпа шалқасынан ашылып, піл мінген зәңгі әміршісі жетеді. Іле оның қарамайға аунағандай жылтыр түріне қарап сықылықтап күліп алады.

	– Күлме, – дейді зәңгі күркіреп. – Сені мен аламын, қандай сұрақ қойсаң да жауабын табамын.

	– Мақұл, – дейді Іле. – Тәңірінің жазғаны сол болса, көнермін. Онда сұрағымды тыңда: дүниеде не қатты?

	– Тас қатты, – дейді зәңгі қарқылдап күліп. – Сұрағының түрін!

	– Ақымақсың, патша! Дүниедегі ең қатты – тіл. Ол тас жарады, тас жармаса бас жарады.

	Піл мініп, арыстан жетелеп үйренген қаһарлы зәңгі патша қыздың «ақымақ» деген сөзіне жата кеп ашуланып, қылышын суырып, ұмтылады. Қызы мен зәңгінің әңгімесін тыңдап отырған ханның иек қағуы сол екен нөкерлер ананың қылышын лезде қалып тастап, өзін бастан дойырмен екі тартады. Зәңгінің жүзін қан жуып кетеді.

	– Көрдің бе, патша, бірауыз сөзге төзе алмағаннан басың жарылды. Сенің маған бай болуға ақыл-есің толған жоқ әлі, қош, – дейді Іле сұлу.

	Сөзден тосылған Зәңгі ілбіп ордадан шығып кетеді. Одан кейін кернейлетіп-сырнайлатып, арабы атын ойнатып, тотықұстарын сайратып, асыл кимінің жарқылы көздің жауын алып, нөкерлерін шұбыртып парсы елінің патшасы келеді.

	– Әй, сұлу қыз, жұмбағың қиын болсын, мен данамын, жауапты тез-ақ табамын. Оңай болса сұрағың сені тоқалдыққа... Жо-жоқ, кәнизак қып аламын. Жүзінші қатыным боласың. Патшамен ақыл таластырамын дегеніңнің өзі ақымақтық. Ондай ақымақ бәйбішелікті дәметпес болар, қарағым. Кәне, сұрағыңды қой? – деді парсы патшасы маңғазданып, паңданып. Менменсіген патшаға жұрт қарады таңданып. Іле сұлу мырс етті.

	– Шартты қойған өзім, берік сөзім. Жүмбағымды тапсаң, келістім, жүзінші қатының-ақ боламын.

	– Айт! – парсы патша зірк етті.

	– Айтайын, әлемдегі құлпы мықты қақпаны айтшы? – деді Іле қыз.

	Патша рақаттана күліп алды:

	– Сол ма? Білеміз! Сом темірден құйылған, шойын қаусырма бұйырған, жеті адам кілтін бұрап, қосатын, жүз жігіт жабылып, әзер итеріп, ашатын, менің сарайымның қақпасынан мықты қақпа да, құлып та жоқ жалғанда.

	– Е,е, – деді Іле қыз. – Босағадан алшаң басып кіріп едің, сөзіңе қарап көркеуделігіңді біліп едім. Сұрақты да соған орайлай қойғанмын. Дүниедегі ең берік қақпа мен құлып – адамның жүрегі. Сен түгілі сайтан аша алмас. Бар, патша, жолың болсын! – деді сұлу қыз тұнжырап.

	Жыл өтті. Қыз сұрағына жауап беруден дәмелі патшалардың аяғы сиреді. Мен деген талай би-сұлтандар да қара жерге қарап, масқара болып қайтып жатты. Ешбірі жұмбақ жауабын таба алмады, Ілені жар етіп ала алмады. Осы өлкеде Матай деген шебер жігіт бар еді, тәуекел етіп хан қызы алдына ол да келеді. Хан ием оны көріп:

	– Сен сорлыға не жоқ? Жоғал! – деп қатты қаһарланды. Іле сұлу бұлшық еті ойнаған, көзі оттай жайнаған жігітке сүйсіне бір қарап алып:

	– Әке, сөзім сөз. Мен атақ-даңққа қарамаймын, ақыл-парасатты саралаймын. Жұмбағымды шешкен жан құл да болса тиемін! – деп ханға иілді.

	– Жақсы, – деді хан. – Жауап таппаса сүйегімді қорлағаны үшін баланың басын аламын. Осыған көнсе сына, қорықса – кетсін!

	Матайдың қаймығар түрі жоқ.

	– Тәуекел, – деді, – хан ием, сөзіңе құлдық, бас ием. Қызыңызға ынтызармын жасымнан, оның өзгеге әйел болғанын көргеннен айырылғаным жөн басымнан.

	Қайсар жігіт Іле сұлуға ұнады. Мұндай болды ең әуелгі сұрағы:

	– Дүниеде не жүйрік?

	– Білесіз бе, ару қыз, ұйқысыз ұзақ түндерде, елден алыс жүргенде, от боп жанып құшағым, сізді ойша құшамын. Содан барып «Ең жүйрік қиял ма?» – деп ойладым.

	– Дұрыс, – деді Іле сұлу қуанып. – Қиял жүйрік, ол – анық. Енді мына сұрақты тыңда: топшысы мықты қанатты айтшы?

	– Сұрағыңның жеңілдетіп алмадың ба, салмағын? Затың әйел, содан осал талғамың. Ең мықты қанат – менің асқақ арманым! Оған әсте тең келері болмайды, арман-қанат ешқашанда талмайды.

	Осыны айтып Матай қызға тура қарады. Қандай ғажап нұр төгілген жанары, сұлу қыздың жаны елжіреп, тәні балқып барады.

	– Дұрыс, – деді Іле сұлу шаттанып. – Хан-патшалар мақтаған, би-сұлтандар жұрт ардақтаған осы сұрақтардың бірінен өте алмап еді, сен екеуден сүрінбедің, жігітім, Соңғы сұрақ, соған жауап тапсаң ақталады үмітің. Жер бетіндегі ең биік тауды айтшы сен маған?

	Жігіт күлді, маржан тісі жарқырап.

	– Ау, сұлу қыз, бұл сұрағың сұрақ-ақ, Сүйінемін, әр сөзіңде ұлағат. Жауабымды айтып енді көрейін: астам пейіл, менменшілдік жаулап алған жалғанда, адамның кеудесінен асар тау бар ма?! Сол таулардың биік-биік белесін, бір жыл болды, ақылмен басып келесің. Санадың ба, қанша кеуде басылды, о, сұлу қыз, қате деші осымды?

	– Тапты, тапты, – деді Іле шапалақтап қолдарын, – Осы жігіт көптен бергі арманым.

	Алтын тақта әкесі отыр түнеріп, Ару қызын қара құшса болмайды ма тірі өлік.

	– Е, Тәңірім, осы ма еді көрерім, ақсұңқарға бұйыратын құсымды құл-қарғаға қалай ғана беремін? – деп күбірледі хан ием. Сонда дағы сыр білдірмей ешкімге, қызын құшып тұрып сөйледі.

	– Орындалды Ілешімнің арманы, мына жігіт үш сұрақтың жауабын дұрыс тауып, ханшайымға үйленбек. Жұмада той, баптаңдар желден озар жүйрікті, балуандар шақырылсын кіл мықты, – деді патша жорта күліп жұртына. Ешкім байқамады оның зәрлі көзіне жасырынған сұмдықты.

	Ханның елі отыз күн ойын, қырық күн тойын жасау үшін дайындала бастады. Бір төбеге ақ шатыр тігіп: «Күйеу жатсын», – десіп Матай шеберді кіргізді. Ақ үйлер масатыға малынып, саба-саба қымыз пісілді, аңшылар жеңсік ас деп қызыл жүнді қырғауыл, таутеке атты, жылқышылар төменгі елдің сыбағасы деп торы түсті төбелден мыңын, жоғарғы елдің сыбағасы деп кер түсті төбелден мыңын бөліп бақты. Қыз-жігіттің күлкісі күмістей сыңғырлады, орда шаттыққа бөленді. Қуанбаған – хан ғана еді.

	Тойға екі күн қалғанда, түн қараңғысын жамылып Матай шатырына екі нөкер кіріп, жігітті бас салды. Таңда күйеубаланы таппай халық улап-шулап қалды. Іле сұлу зар еңіреп жылады, «Матайды көрдің бе?», – деп өткеннен де, кеткеннен де сұрады. Хабар жоқ. Ханшайым отауына кіріп, Алладан медет сұрады, «Бір хабарын берші», – деп көзінің жасын бұлады. Жатқан кезде дұға етіп, көз ілместен түнімен мінәжат етіп тұрады. Үшінші күн дегенде, «Іле» деген дауыс есітіп, жауапты болды сұрағы. Таныс дауыс есітіп, елеңдеді құлағы. Ақ көбелек көлбеңдеп, ұшып кірді есіктен, қараңыздар мынаны. Ақ көбелек арқылы Алла дерек береді. Көбелекті түсініп, Іле сұлу егіліп соңынан жүрді жүгіріп, кейде құлап, сүрініп, Көбелек пен сұлу қыз талай белден асады. Бір қыраттан асқанда Матай жігіт жатады. Аңырады Іле қыз мына сұмдық көрініс қабырғаға батады. Қасапшыдай қос нөкер жүрекке қанжар салыпты, басын қағып алыпты. Жігіттің денесін құшып Іле ұзақ жылайды, Көктен жәрдем сұрайды.

	Е, Тәңірім, тірегім,

	Жарымды ойлап жүдедім,

	Матай кетті жалғаннан,

	Қайтіп тірі жүремін?

	Оны алсаң, мені де ал,

	Жалғыз сенен тілегім.

	Ел тамсанған ақ жүзім,

	Құмды өлкеге нұр болсын,

	Жеті өрім мойыл бұрымым,

	Қара жерге су болсын.

	Матай болса ақ тасы,

	Ет – жүрегім гүл болсын.

	Айырма, Алла, біздерді,

	Жан-тәніміз бір болсын!

	Осыны айтып Іле қыз ұзақ жылайды, Естен танып, сұлайды.

	Ертеңіне хан елі ғажаптың куәсі болды. Кешегі тақыр далада қарлы биік тау жатыр, тау етегін аймалай, сылдырай ағып су жатыр. Шөл жазықтың төсімен бұлаңдаған бұрымдай жеті өзен ақты сарқырап, жанарындай арудың екі көл жатты жарқырап. Аярлығы аян боп, елге қарар беті жоқ, беделі жоқ кешегі хан үдере көшеді. Оның басқан жерлері құмға айналып кетеді. Ел қарғады соңынан, төңкеріп тастап қазанын, Хан соңғы мекені пейіліндей қуарған «Бетпақ», – дейді қазағым.

	Бала кезде естігем, Әбікен деген абыздан, әркім түйіп ой алар ғибратты аңыздан.





ҚАРАЕСПЕ


	Бабаларымыздан келе жатқан аңыз болғандықтан тым беріде емес, әкелерімізден естігендіктен тым арыда емес уақытта Жетісудың жерінде, Күреңбелдің төрінде «Қараеспе» деген ғажап өзен болыпты. Жасыл желек, қалың ну, аң-құс, адамның нәрі осы өзен екен. Малайсары қыратынан сарқырап аққан сан бұлақ, мың бастау қуат қосып, бұла өзен бұрқ-сарқ етіп, қой тастарды қойша домалатып, күркірей ағып жатыпты. Балғалыны белден тасып, Тарылы алқапты асып, Малайсарыны басып, Сәмен жазығына жеткенде сәл-пәл саябырлайды. Өзен басына келгендердің бәрі оны осы өлкеге тарту еткен жаратушыға алғыс айтып, тамсантады екен. «Мен болмасам...», – деген ой келеді бір күні Қараеспеге. Сол тарыдай ой үлкен қара пиғылға ұласады, сол қара пиғыл ағысты күшейте түседі. Құдай берген қайратына масаттанған Қараеспе: – Мына жалғанда мені тоқтатар күш жоқ! – деп екіленіп, арнасына сыймай, жағаны салып-салып жібергенде сарытопырақты жар суға гүрс-гүрс құлайды екен. Арғы бетке өтпек болған талай аң шөпшек ұқсап шыр айналып, Қараеспенің ақ көбікті азуында кетіпті. Тірі қалғаны қайта беттемепті. Өр Қараеспе ешкімге өткел бермей аласұрады. Бірде қасқыр қуған елік пен құралайы өзенге келіп тосылады.

	– О, қасиетті Қараеспе, қасқыр қуып келеді, өткел берші, – дейді қалтыраған елік.

	– Өткел?! – Қараеспе күркірей күлді. – Болмайды. Тәуекел ет, өтсең аман кеттің, өтпесең – жазуың сол!

	Бұл кезде қасқыр да тақап қалған еді. Елік пен құралай суға қойып кетеді. Ермек табылғанына қуанған өзен оларды бірақ қақпақылдап ойнайды, биік жарға тіреп шығармай шаршатады. Елік-ана әзер дегенде жағаға шығып, әлі құрыған құралай ақжал толқындардың ортасында қалтаңдап кете береді.

	– О, қасиетті, Қараеспе, өтінемін, лағымды қайтаршы, – деп еңірейді елік.

	– Ха-ха-ха! Екінің бірін жібердім, соған алғыс айт. Әр жақсылықтың қайтарымы болуы керек. Қасқырдан аман құтылғаныңның өтеуі – лағың. Мен онымен біраз ойнайын, – деп арқырайды Қараеспе. Бұл кезде қалтаң-құлтаң еткен лақ көрінбей кетіп еді.

	– О, қасиетсіз Қараеспе, адамыңа жолығарсың! Сені сол сабаңа түсірер, – деп еңіреген елік жөніне кетеді.

	– «Адам!». – Қараеспе ойланып қалады. Ол адамды білетін. Адам деген бұның маңынан жүруге қорқатын, балалары жолап кетсе шыбықпен қуып аулақ әкететін, бір бақыр су алса, «о, қасиетті Қараеспе, суыңды беріп шөлден өлтірмегеніңе, балығыңды беріп аштан өлтірмегеніңе ең әуелі Құдайға, содан кейін саған рақмет!» деп ұзақ дұға жасайтын екі аяқты мақұлық. Ол мені қалай сабама түсірсін? – деп ойлады Қараеспе бір қойтасты орнынан қозғап жатып.

	Арада күндер, айлар өтеді. Еліктің айтқан сөзі Қараеспенің ойынан шықпай қояды. Бірде су басына қарға келеді.

	– Қарға, – дейді Қараеспе. – Сен ұзақ өмір сүресің, көп білесің. Өткенде маған елік «Сені адам сабаңа түсіреді», – деді. Ол сонша құдіретті ме?

	– Ой, бекер сөз. Менің үш жүз жыл өмірімде қанша адам келіп-кетті, жылағаннан басқа еш қасиеті жоқ бейшаралар. Сарқырап жатқан саған қалай күші жетсін, – дейді қарға қарқылдап. Қараеспе сонда да сенбеді, адамды сынап көрмекке бел буып, Ақнөсерден көмек сұрап еді, ағыл-тегіл жаңбыр жауды. Арнасынан асқан долы өзен адамның өрістегі бар малын ағызып әкетті. Содан кейін бұл қайтер екен? – деп ақырын күтті. Адам болса тасқыннан аман қалған бір тоқтысын сойып, құдайы таратты. Бұның жағасына келіп:

	– О, қасиетті Қараеспе, бар малымды ағызып әкеттің, бірақ әйел-балама тимедің, рақмет саған. Кеткен мал – садақа, садақа, садақа! – деп үш қайыра айғайлап кетіп қалды. Бұны естіген Қараеспе ерегесе түсті, жыны қозды. Бір күні адам су алуға келеді-ау дегенде, жағаның топырағына су бүркіп, тайғақ етіп қойды. Қауғасын алып еңкейе берген адам тайып, суға құлады да ашулы ағыс қаңбақ құрлы көрмей дөңгелетіп әкетті. Сәлден кейін бір әйел келіп жағадағы қауғаны көріп:

	Осы өлкеге нәр берген,

	Өмір деп ең Қараеспе,

	Мейіріммен шалқынан,

	Көңіл деп ең Қараеспе.

	Сарқыраған қара өзен,

	Сені керек көрді ме,

	Қара өзеннен ажалың,

	Арысым-ау, келді ме? –

	деп зар еңіреп жылады. Одан кейін кішкентай ұлы келді, қосылып жылады. Екі мұңлық түнімен еңіреді, мөлтілдеген жастары өзенге тырс-тырс тамды. «Көз жастары ащы екен», – деп ойлады Қараеспе. Ертеңгісін бала мен әйел үйлеріне кетіп қалды. Қараеспе екі-үш апта тосты. Олар мұны ұмытқан секілді, әйел нанын пісіріп, бала қозы-лағын қайырып, тірліктерін істеп жүр. Қараеспе: «Адам құдіретті ме, мен құдіреттімін бе? Қалай білемін?» деп қатты буырқанды. Табанындағы тасы көрініп жататын мөлдір суы ниетінен ластанып, қарауытты. Осы кезде шөлдеген бір лақ өзен жағасына келіп еді, оны қайырмаққа бала жүгірді. Қарасу лықсып жағадағы баланы аяғынан іліп әкетті. Құстай ұшып әйел де жетіп еді.

	– Қасиетті Қараеспе, перзентімді қайтаршы?! – деп шашын жұлып зар қақты. Қараеспе арқырап ақты, сарқырап ақты, күркіреп ақты, шаттанды, мастанды. Мұны сабасына түсіруге тиіс адам зар еңіреп, жалынып отыр. Ол енді өзіне ешкімнің құдіреті жетпесіне сенімді еді. Сондықтан әйелді мазақ етіп өзі бұрын ағызып әкеткен қара қаншықтың өлексесін жағаға, жылаған сорлының алдына шығарып тастады. Келіншек мұны көріп шошып кетті.

	Шыңғырып, тұра қашты. Содан кейін қайта оралып:

	– Ұлымның өтеуі осы ма, қасиетсіз Қараеспе? – деді. – Әзәзілдей жалаңдап, малымды алдың, кешіргем, одан кейін астамсып, жарымды алдың, кешіргем, енді міне жалғыз ұл қара түнек суыңа ол да кетті, кешірмен!

	Ашулы келіншек иттің өлексесін құйрығынан сүйретіп, Қараеспеге құйылып жатқан бұлақтың басына барып, қос қолымен тырналап сазды қаза бастады.

	– Қасиетті Су-ана, сені жаратты бір Алла, мені жаратты бір Алла. Қадіріңді біл деді, бірлесіп өмір сүр деді. Өзің куә, Су-ана, мен сертімді бұзбадым, көзіңді ашып көктемде, күзде де тазалап тұрғанмын. Ана жатқан өзеннің өзің аштың тынысын, бірақ, оның ниеті құрысын. Малымды алып жылатты, жарымды алып жылатты, ұлымды алып жылатты. Өтеуіне өлексе беріп мазақ етті, Су-ана, адамды өстіп қорлауға бола ма? Міне, дәлелім, – деп бұлақ басынан қазылған шұңқырға қара қанықтың өлексесін көмді.

	– О, Су-ана, тартыл, тартыл, тоқта. Жаман пиғылы асқынған, мөлдір суыңды кермек татырған балаңнан құтқар мені. Құтыл! Мұны саған мен, Жаратушының ерекше қасиетті перзенті – Адам айтып, өтініп тұрмын, – деп бұлақ көзіне біруыс топырақ тастап әйел жөніне кете берді.

	Бір күннен кейін оянған адам бұлақтардың тартылғанын көрді, екі күннен кейін Қараеспенің орнында жылға жатқанын, үш күннен кейін өзен арнасы қаңсып қалғанын көрді. Арада жылдар өткенде жел мен аптап ыстық, шыңылтыр аязға шыдамаған қойтастар құмға айналды, малта тастар үгілді. Жағадағы ну қурап, томар да қалмайды. Аң-құс ауып кетеді. Тек Ақнөсер ғана оқта-текте досын іздеп жасын төгеді екен, оның жасы арнамен тасқын болып ағады, бірақ нөсер тоқтағанда арна табаны суды тез сіңіріп, құлазып сала береді. Қараеспенің арнасымен әлі күнге көктемде тек сол ағады. Одан кейін қайта шаңы шығып жатады. Қараеспе әлі тұншығып, буылып тұр, табанынан екі күрек қиыршық алсаң жылтырап су шығады. Тек содан күш алып, жер бетіне шығып, сарқырай жөнелмейді. Бұрынғы қылықтарына қысылғандай сол қиыршықтың астымен ғана жылжып ағып жатыр.

	Міне, құрметті оқушым, бабаларымыздан келе жатқан аңыз болғандықтан тым беріде емес, әкелерімізден естігендіктен тым арыда емес уақытта Жетісудың жерінде, Күреңбелдің төрінде аққан Қараеспе деген өзен жайлы аңыз – осы. Өтірік десеңіз Арқарлының асуынан асқан соң Сарыөзекке жеткенше сол жағыңызға қарап отырыңыз, астамдықтың ақыры жақсы болмасын есіңізге салғысы келгендей әр тұстан Қараеспе арнасының жұрнағы көрініп отырады.





ОРАҚТЫ ТӨБЕ


	Сонау ерте заманда Орақты деген ер бопты, Орақтының мекені Жетісу деген жер бопты.

	Жас та болса өр еді, Жәнібек пен Керейдің қолбасшысы болады, «Қазағым!» – деп Орақ ер талай жауды шабады. Менменсіген ойраттар ажалын содан табады, көп қалмақтың сүйегі қу далада қалады. Айбынданған бұл Орақ Сырманақтың сойы екен, қаһарланса бұл Орақ Шуманақтың дөйі екен. Сырдың бойын қан етіп айдаһарды жеңеді, Шудың бойын шу етіп жезтырнақты жеңеді. Қаракөбік, Ақкөбік – құтырынған қос қорқау, екеуін де өлтіріп, қара жерге көмеді.

	Әлқисса, Орақтының атағы алысқа жайылып, Әбілқайыр деген ханның қарындасы батырға сырттай ғашық болады. Бір күні серуенге шыққанда күңдеріне көз ұшындағы тауды меңзеп, «Сол жаққа барайықшы», – дейді. Ханша айтқан соң құл мен күңде жан бар ма, күйменің күміс қоңырауын сылдырлатып алыстағы тауға қарай тартады. Бұл тауда Орақты батыр аң аулайтынын ханша білетін еді. Кыз қулығы іске асып, сыңғырлаған қоңырау мен дабырлаған нөкерлердің даусы айналадағы аңды дүр үркітіп, бір елікті атармын деп садағын оңтайлап жатқан Орақты ашуланып орнына ұшып тұрады. Күйме батырдың жанына келіп тоқтайды.

	– Аң мен құсты үркітіп, саятты бұзған бұл қай көргенсіз?! – дейді батыр ақырып. Нөкерлер жапалақтай жалп етіп қара жерге жабыса қалады.

	Осы кезде күймеден ханша түсіп:

	– Кешіріңіз, батыр, бізден бір білместік кетті, – деп иіледі. Қарлығаштың қанатындай қасы бар, ай дидарлы, күн шапақты аруды көргенде Орақтының тілі байланып қалады. Қыз сықылықтап күліп жібереді. Батыр сол кезде ғана селт етіп есін жияды.

	– Ай, түк етпес, түзде жортқан тағының бір жемтігі табылар, – деп батыр да езу тартады. Екі жас бір көргеннен ынтызар болысты. Сол күні қас қарайғанша серуен құрады. Кетерінде ханша күйме жабуынан сығалап:

	– Арыстаным, ақыл-ойым алдамапты. Орақтыны көрсем деп, сол батырға ерсем деп армандаушы едім. Ендігі тағдырым сіздің қолыңызда, – деп сырлы сөз айтады. Ханшаны қимай қоштасып, батыр қалды аңырап, атына қарғып мінеді, қамшы тартты борбайлап, жал-құйрығы төгілген көсіле шапты арғымақ. Кең даланың төсімен көсілтіп бір салады, махаббат шоғын жел үрлеп, тәні от боп жанады...

	Айлар өтті арада, күндер өтті арада асық болды екі жас, азапсыз сезім бола ма... Күндердің бір күнінде Орақты батыр әкесі Алшағырға келіп:

	– Әбілқайырға баршы, әке, ықыласын алшы, әке. Алты үйір ала көк, жеті үйір қара көк, алтын зерлі ерлі ер-тоқым, алтын балдақ алдаспан, бәрін, бәрін қалыңға қиналмастан берші, әке. Құлдығың, әке, болайын, Әбілқайырды иліктір, қарындасын алайын, – деп жалынады. Қасы қалың қарт батыр, көзі оттай Алшағыр қинамайын деп баланың, сөзін мақұл алады. Он бір ұлын нөкер қып, хан ордаға барады.

	Шарайналы дулыға қарт Алшағыр басында, азу тісі ақсиған он бір көкжал қасында алшаң басып ордаға именбестен енеді, қудай басын сәл иіп, ханға сәлем береді.

	– О, хан ием, армысың? Алдыңнан өтіп көрейін, алты үйір ала көк, жеті үйір қара көк, әбзелімен берейін, алтын сапты алдаспан оны да ал, не дейін. Айдын көлдің үстінде аққу құсың жүзіп жүр, ақсұңқардың көңілін сол сұлуың бұзып жүр. Ен далаңның төсінде алтын басты ақ елік асыр салып ойнап жүр, Алатауда өр көкжал сол елікті ойлап жүр, сілекейі шұбырып, екі көзі жайнап жүр. Биік тауың басында жалғызсырап ұлар жүр, мендегі бір сұрмерген сол ұларды сұрап жүр, – деп Алшағыр иіледі. Әбілқайыр дегенің мейірімсіз жан еді, қарасын биттей қанаған, салық салып тонаған жәдігөйлеу хан еді. Алшағыр сөзінің төркінін түсінген хан қарқылдап күледі. Ол Орақ ердің өзі өштесіп жүрген Жәнібек пен Керейге дос екенін білетін, соны кешіре алмай, асыра сөйлейді.

	– Әй, Алшағыр, көзіңді аш, менің теңім сен бе, едің? Айдындағы аққу құс қасына қарға қонбайды, алтын басты ақ елік қарсаққа жем болмайды, киелі құс – ұларға көз салған жан оңбайды, мазалама, Алшағыр, алты үйір ала көк, жеті үйір қара көк уысыма толмайды, асыл затты бекзатым құлдың теңі болмайды.

	Ханның құлға теңегеніне ашуланған Алшағыр күндей күркірейді:

	– Әбілқайыр, аспа, сен, ер көңілін баспа, сен, қартта болсам бұлқынып, қылыш сермер күшім бар, алақтамай жөн қара, он екі қылыш тісім бар, бел сындырар зілім бар, он екі көкжал ұлым бар. Ойладың ба, сен құрғыр, қартайды деп Алшағыр, тәубеңе сені салармын, қазақ аман болса егер көзіңді ойып алармын. Ұмытпа осы сөзімді құл етермін өзіңді, – деп батыр қамшысымен жерді сарт еткізіп, ордадан шыға жөнеледі.

	Әлқисса, үмітпен жол тосып жүрген Орақты батыр әкесінің алдынан шығады. Қарагерін тебініп, жанына таман барады, әкесі тым ашулы тұнжыраңқы қабағы. Орақтыны көре сап бар ашуын алады:

	– Желөкпе етіп беріпсің, е, Құдайым, баланы, бала берсең қосып бер, ақыл менен сананы. Менменсіген хан қызы қалай теңің болады? Қартайғанда естіді мына әкең табаны. Қарындасты сұрайтын кімсің? – деді хан ием, ақ басымды кемітіп «Құлсың», – деді хан ием. Ел сүйеген басымнан ханның сөзін асырман!

	Осыны айтып ашуланған Алшағыр: «Осымен болсын ісім» деп, «Көрейін мұның күшін» деп, көшпекке бел буады, «Әбілқайыр тасыпты, кеудесін паңдық басыпты», – деп ауыл-аймағына хабар беріп хандықтың бір іргесін күзетіп отырған қалың ел үдере қозғалады. Мұны Әбілқайыр хан естіп, қалың әскер жібереді. Қалың нөкер жалаңдап, өкшелеп-ақ барады, Алшағыр мен он екі ұл қасқайып қарсы алады. Бөліне шығып Орақты жалғыз жауға шабады. Қалың әскер тосылып, бұлт көргендей болады, жалғыз ерден шошынып, от көргендей болады. Екі көзі жайнап тұр, шоқ көргендей болады. Қаракерде ер Орақ «Қабыландап» ұран салады, жауға тақап барады. Түрі зәрлі батырдың, түксиіп тұр қабағы.

	– Әй, менің атым ер Орақ, ешкімге имен басымды, тоқтамасаң осында, шашармын судай қаныңды, шырқыратып кеудеңнен ұшырармын жаныңды. Әкемнің аты Алшағыр, жебесі құр кетпеген, айбалтасы кеппеген. Сол батырды құл депті, хандарыңа кектенем. Қорламақ болды хандарың Алшағырдың баласын, енді мен де көрейін, әуселесін, шамасын. Сендерде шаруам шамалы, кері қайт, тірі барасың. Айтқан тілді алмасаң ит-құзғынға жем болып, осы далада қаласың!

	Орақтының ерлігін білетін қалың әскер қаймығып қалады: «Кеткен елде неміз бар, ханның өзі тілдесер?!» – десіп сарбаздар күбірлейді. Қаракері маң басып, Орақ төніп келеді, «Жалғыздан мерт болар» – деп Алшағырдың он бірі олар шауып келеді. Нөкерлер мұны көреді, «Басымыз болсын олжа», – деп кері бұрылып жөнеді.

	Әлқисса, Әбілқайырдан аулақ барып қонғаннан кейін Орақты батыр аға-інінің басуына тоқтамай жүз жігіт жинап хан ауылдарын шаба бастайды. Мың-мыңдаған жылқысын шұрқыратып айдап, маң-маң басқан керуендерді ордаға өткізбей, олжасын елге бөліп береді. Әбілқайыр қаһарланып Орақтыны өлтір деп қайта-қайта әскер жібереді. Қалың әскер үнемі орта жолдан тоқтайды, көкжал көрген көп иттей бас салуға батпайды. Ханға қайтып барып: «Орақтыны таппадық» деп өтірік айтады.

	Бұл мезетте жылай-жылай Айторы сүлудың ай жүзіне әжім түсе бастап еді. – Ағатай, жолымды менің қима, – деп ханға жалынып күндіз күлкіден, түнде ұйқыдан айырылады. Ағасы илікпейді. Қатыгез ханнан ел ауып, Шудан аса береді. Осыған ашуланған хан бір күні қарындасының отауына барып: «Кесірің қырық есекке жүк болатын қар екенсің», – деп басын шауып алады. Өз бауырының қанын төккен ханнан біз қандай қайыр күтеміз, – деп сұмдықтан шошынған жұрт тым-тырақай қаша бастайды. Әбілқайырдың әлсірегенін естіп, ойрат пен қырғыз бірігіп қол жияды. Нөпір дұшпан анталап, тау ішінен шығады. Шиырылған жылан-хан кесірткедей әл жоғын сонда ғана ұғады, жан қысылып әп-сәтте, шып-шып тері шығады. Әбілқайыр сасады, құты қатты қашады. Айдаһардай ойратың заһар шашып келеді, қалалардың қақпасын кезек ашып келеді. Хан ордаға жиналды, батыр және бай мен бек, бәрінің де байқалар, тізесі тұр дірілдеп, мінәжат етіп құдайға еріндері күбірлеп. Төбе биі иіліп, хан алдында жылады, төменгі биі зар қағып, Алладан медет сұрады. Әбілқайыр тұр тас болып, бітелгендей құлағы.

	– Жаушы жібер, хан ием, Орақтының алдынан тездетіп барып өтсін деп, қалың қазақ көмекке жеделдетіп жетсін деп, туыстан жәрдем болмаса түбіңе ойрат жетер деп, ата жаудың қорлығы сүйегіңнен өтер деп, тағың ауып астыңнан, домалап тәлкің кетер деп сұлтан-билер зарлады, басқа амал қалмады. Кеудедегі паңдықты үрей кеулеп, жалмаған, қалың елін тоз-тоз ғып, берекесі қалмаған Әбілқайыр мұны қорлық көреді, сонда дағы көнеді. «Айбыны асқан Орақты елін ойлар ер еді, Айторының өлімін тек маған кек көреді, талай қамал қақпасын ашты десең, бұл ойрат, атамекен қонысты басты десең бұл ойрат, тоқтамайды, келеді», – деп жеті ақсақал аттандырады. Олар үш күн, үш түн тоқтамай жүріп, Алшағыр ауылына жетеді. Қарт батыр бұл кезде төсек тартып жатыр екен. Ақсақалдар сәлем беріп, ханның өтінішін жеткізеді. Он екі қанат ордада отырған жұрт теңіздей толқиды. Орақты саңқ етеді.

	– Қызыма құда түсетін кім, деп еді хандарың! Босағамда отырар құл деп еді хандарың! Алшағырды тауыпсың қысылғанда жандарың, Әбілқайырға жәрдем жоқ, шашылсын судай қандарың! Айырбасты жебе оқ, көбе бұзар көде оқ, қорамсаққа қол салмаймын, алмас жүзді ақ семсер, қиып түсер алдаспан қыннан суырып алмаймын, Әбілқайыр – ата жау, оған қалқан болмаймын, жеті биі, аулақ жүр, бұл шайқасқа бармаймын. Жөндері жоқ сөзіңнің, тілектің де тегі бар, біле білсең ол ханда Айторымның кегі бар, ойраттан қалса сауғалап, өзім іздеп барармын, қан тілеген көздерін көк сүңгімен оярмын, миғұла болған ақ басын доптай шауып алармын, найзаға қадап қоярмын!

	Осы кезде төсекте жатқан Алшағыр батыр тіл қатып, ел назары ауады:

	– Тоқта, кәне, Орақты, ойлаушы едім, құлыным, жөн білер деп өзіңді, енді менде айтайын тыңдап алғын сөзімді. Ел алдында ақтардың қатыннан туған кегіңді, таразыға бір салма қатын менен еліңді, таразыға бір салып, төмендетпе тегіңді, бас жарылған ішінде бастыра киіп бөркіңді, қолы сынған ішінде буып таста жеңіңді. Әттең, өзім бара алман, ажалдың шеті көрінді, билерге, балам, құлақ сал, айтқандары орынды. Өлем десең өліп кет, былғатпа жауға төріңді, қазақтан биік қоймағын ішіндегі шеріңді, құтқарып ал әуелі қуғынға түскен еліңді, көгенделген еріңді, көктемеген жеріңді. Одан ары көрерсің жібермесе Алла өлімді! Жеті би келді алдыңа, ел құтқарар дара деп, ордада отыр тығылып Әбілқайыр қарабет. Аттан, балам, тоқтама, ел жоқтайтын кезіңде Айторыны жоқтама.

	Осыны айтып Алшағыр ентіккенде жеті би де, жиналған жұрт та «Бәрекелділесіп» алақан жаяды. Батыр батасын беріп, Орақты батыр қол жинай бастайды. «Бақтияр!», «Қабылан!», «Байтоқтап!», «Жауатар!», «Айырылмас!», «Елтоқтап!» ағамен келді бір түмен, «Қаптағай!», «Ақжол!», «Ойбастап!», астында аты ойқастап, інімен келді бір түмен, «Қарабуралап» шақырып, «Алдажарлап» ақырып кенжемен келді бір түмен. Жер қайсысқан қол болды, жүргенде жолы қазылып, құлан құлар ор болды. Тоқтамайды қалың қол күндіз шауып көсіліп, түнде ғана желеді, екі тәулік өткенде ойрат қонған құба бел Құландының үстінен дүркіреп шыға келеді. Мұны біліп хан ием «А, құдайлап» жылады, көзінен ақты бұлағы. Етегіне сүрініп, қайта-қайта құлады.

	Ойраттың Зар батыры, қырғыздың Нар батыры бұл әскерді көреді, «Көп екен-ау» демеді, бұл екеудің әскері он түменнен көп еді. Құмырсқадай мол әскер сауыт-сайман киініп, дабылменен жиылып, ілезде шеп құрады. Қарсы бетке тұрады. – Мынау неге тұрыс? – деп, Іздегенім ұрыс, – деп Орақ алға шығады, үш қайтара дауыстап: «Жекпе-жек!» деп сұрады. Ойраттан шыққан Зар батыр, жүректе түгі бар батыр, қара атын тебініп, алға қарай емініп, ойқастап бермен келеді. Бұл да атақты ер еді, жекпе-жекте қырықтың басын алған өр еді. Өршеленіп қос батыр кезек найза ұрады, қайың сабы найзаның сатыр-сұтыр сынады. Ашуланып қос батыр гүрзісін алды жұлынып, қайта-қайта ұрғанда шарболатқа шақ тиіп, күрзі кетті үгіліп. Сілкіскенде қос батыр олар мінген тұлпардың тізесі кетті бүгіліп. Одан кейін ерлерің қылышын алды суырып, қар талғанша сайысты, ұшқын шықты алмастан, темірге темір ұрылып, «Аруақ» деді әр Орақ бабасына жүгініп, тұла бойға күш бітті, аруақтанып ер Орақ Зар секілді батырдың апшысын барады қуырып. Наркескенін үйіріп төбеден-төмен салады, Зар батырдың басында қаттамалы дуылға киіз құрлы болмады, ойратың енді сорлады. Қара бесті атынан өкіріп бір құлайды, теректей болып құлайды. Көріп тұрған көп ойрат «сұмдық-айлап» жылайды. Осы кезде Нар батыр боз айғырын тебініп, алға қарай емініп, «жекпе-жек» деп сұрайды, қаймығатын Орақ па, қай сынға да шыдайды. Нар батырың жұлқынып, қақ ортаға шығады, боз айғырын алшайтып, «Атыспақ маған керек!», – қылшаннан оғын алады, құрама садақ беліне көбебұзар салады. Қасқайып тұрған Орақты нысана етті Нар батыр, уысты тасты уатар, төбедей болған дәу батыр. Адырна зар қағып, көбебұзар зулады, үні қандай зарлы еді, ел құлағы шулады, жүректері тулады, Орақты тұр қасқайып, атқан оқтан қыңбады. Жүзі болат жебе екен, қалқанға да тұрмады, құрсауын бұзып, қақ бөліп, кіреукеге кірш етті, қарап тұрған көп қазақ: «Өлді-ау!» десіп ес кетті. «Орақ өлсе қайтем?!» деп, Әбілқайыр бейбағың бебеу қағып ол кетті. Сала құлаш саркез оқ жеті қабат кіреуке алтауын сөгіп тоқтады, Орағың да ер екен сонда дағы бұқпады, ажалыңнан ықпады. Бір сауыты аман қап, шыбын жаны шықпады.

	Әлқисса, осыдан кейін Орақты батыр қорамсағына қол салады, әрқайсысын салмақтап, сұр жебе таңдай алады. Орақтының садағы екі құлаш мір еді, бұлтың қағып білегі қаруын батыр шіреді. Атыспақ керек пе саған деп, Әзірейілдің де жанын алам деп мірдің оғы зулады, мұны көріп Нар ердің жүрегі аттай тулады. Шарайналы қалқанды қағаз құрлы көрмеді, кесек тіккен беренге оңай болды енгені. Сұр жебе өте шығады, аһ ұрып батыр құлады. Мұны көріп он түмен атой салды ақырып, көпті көрсе бұл қазақ қаша ма деп бақырып. Қаймығатын қазақ па, қабыландай атылды, «Алаштаған» сарбаздар қоғадай жауды жапырды, қан тілеген ойраттың қанын судай сапырды. Үш күн қазақ шайқасты, тарих бұрын көрмеген дәл осындай айқасты, өлік тау боп үйілді, қарға-құзғын қарқылдар, шибөрі шулай жиылды. Ұран тастап көп қазақ Алласына сыйынды олжа іздеген ойратқа масақты оқ бұйырды, күң іздеген қалмаққа қайқы қылыш бұйырды. Орақтыдай ерлерді арқырап ашу бунады, наркескенін ойнатып, оңды-солын турады. Үшінші күн дегенде ұрандаған аз қазақтың айы оңынан туады, ойрат сапы сетінеп, алдына сап қуады.

	Әлқисса, осы жеңістен кейін Әбілқайыр хан үлкен той жасайды. Орақты батыр: «Мен мұнда Әбілқайырдың асы үшін емес, жаудың кеудесін басу үшін келдім!» – деп дастарқанға жоламай, сәл тынығып елге аттанбақ болады. Осы кезде хан жақсылықты ұмытып, қайта зұлымдық ойлайды. Жәдігөйін шақырып, әмір етеді. Түнде батырлар ұйықтап жатқан кезде жәдігөй барып Орақтының үзеңгісіне у жағады. Ертемен ерлер аттанып кетеді. Еліне жетіп, ұлан-асыр той жасап, ат шаптырып, балуан күрестіреді... Айлар, жылдар өтеді. Үзеңгіге жағылған у табаннан өтіп, ақырын бойға тарай береді. Тұла бойды бунағаннан кейін ескі жараның орнын тесіп шығып, денесі қабына бастайды. Өзіне қастандық жасалғанын батыр кеш біледі. Батыр су ортасындағы жалғыз төбенің басына шығап, өз опасыздығы өзіне ор болып басын жұтқан Әбілқайырдың ордасы қалған жаққа көз тігумен болыпты.

	Орақтыдай еріңді біртіндеп кесел жеңеді, туған елі арулап сол төбеге көмеді. Қалың жылқы сойғызып батырға ас береді. Асқа келген жамағат төбедегі моланы анадайдан көреді. Содан бері ол дөңді «Орақтытөбе» дер еді. Өтті одан бес ғасыр, Орақты батыр туралы көп жазылды дастан-жыр, ізде, оқы, біліп жүр, өте көне аңыз бұл. Аққан суды қақ, жарып, тарихтан сыр ақтарып Орақтытөбе әлі тұр.

	Орақтытөбе – Алматы облысы Балқаш ауданы Жиделі ауылы маңында. Сол жерде батырға белгі қойылған. 2020 жылы батырдың туғанына 600 жыл толады.





БІРЛІК


	Ертеректе іргелес жатқан жалайыр мен найман қатты қырқысыпты. Барымта мен қарымтадан басталған жанжал қылыш асынып, найза ұстанып, садақ жасанып шығуға дейін барады. Екі жақ қол жияды.

	– Біз көппіз! «Қаптағайлап» қаптаған, жолындағысын тастаған елміз! Аз жалайырды екі шайнап, бір түкіреміз, – деп күркірейді найман қолбасшылары.

	– Сырманақ пен Шуманақ қалмаққа тізе бүкпеген, ойрат-орманнан үрікпеген, балдағы алтын алдаспанды ел едік. Алысарым сен болсаң қане келе қал! – деп жалайыр батырлары атының айылын мықтап тартады.

	– Көптігіміз құдайдың сүйген құлы екенімізді білдіреді, – дейді найман билері.

	– Аздығымыз осы даланы қорғаймыз деп аттан түспеген өрлігімізден, – дейді жалайыр ақсақалдары.

	Айтып-айтпай не керек ашуы құтырып, ақылы ауып екі ел ұзақ соғысады. Қаратал мен Алакөлдің арасындағы бір жер «Жалайырқалған», бір төбе «Найманқырылған» т.б. атала бастайды. Еліріп алған жігіттер бір-бірлерінің ауылдарына тиіп, малын қуалап, мырзасын сабап, көзді қан басады, елден ес қашады.

	– Бұл найманды біратала көріне тықпай тыныштық жоқ бізге, – деп жалайыр батырлары қылыштарын қайрап, айбалталарын сайлап әзірлене басатайды.

	– Жалпақ жалайырды жерсіз қалдырып, тентіретіп жібермей ел іргесі тыншымас, – деп найман батырлары найзаларын саптап, тұлпарларын баптап, қарулы жасақ жинады.

	Ата жауға айналды ағайын-туыс кешегі. Екі жақ та: «Осы шайқас – ақырғы», – деседі. Екі түмен қолменен жалайырлар аттанды, екі түмен қолменен наймандар да қозғалды. Қабақтардан қар жауып, кірпіктерге мұз қатып өңшең мықты кең даланың төсінде кездесті. Бірауыз сөзге келместен қалың әскер лап қойды. Балтасап тұтам болғанша, қылыштан тұқыл қалғанша шайқасты, бірін-бірі ала алмады. Талай батыр өкіріп, аттан ауа құлады, еңсегей бойлы азамат қозыжауырыннан сұлады, ат жетектер бозбала «Ағатайлап» жылады. Ыңырсу мен зар-өксіктен даланың тұнды құлағы, қызыл түске боялып, қан боп ақты сай-саланың бұлағы. Күн құлады, түн батты, майданда өлік көп жатты.

	Қалың қазақ ішінде Мүсәпір батыр бар еді, батыр деген жай ғана ол кезде кәрі шал еді. Қол-аяқтан ет қашып, аруақ болып қалған-ды. Сондықтан елеп оны ешкім алдына да бармады, ақылын тыңдап алмады. Шайқасты естіп Мүсәпір шайнаулы жатты бармағы. Құстөсектен тұрмаққа үш ұмтылды, болмады. Бойда қуат, қайрат жоқ, осы күйі көз жұмса ішінде кетер арманы. Шақырып алып қария немереге салды ақылды.

	– Балам, ана майданға жетпесем ішімде кетер арманым, көкжал мен қабылан шайнасты, бірі өлмей енді тоқтамас, жарамас қапы қалғаным. Қорадағы торы атты, менімен құрдас кәрі атты арбаға жегіп дайында, таңға дейін жетейін. Майдан қайта басталмай ел алдынан өтейін. Тездет! – деп әмір етеді. Немере тез қимылдап, таң қылаң бергенде кәрі сүйекті саудыратқан арба межелі жерге жетеді. Жаңа ұрысқа кірмекке екі жақ тұр шеп құрып, дабыл қағып, даңғараны тез ұрып, Мүсәпір батыр сол кезде арбаға жүрелей отырды, жалайыр жаққа бір қарап, қолын бұлғап шақырды, найман жаққа бір қарап:

	– Бері кел! – деп ақырды. Қанша қасы болса да қартты сыйлар өр қазақ, қанша даулы болса да ақыл тыңдар әр қазақ қылыштарын салысып, үзеңгі-шылбыр қағысып Мүсәпір қарияның қасына жақындады.

	– Әй, найман мен жалайыр, ел едің-ау баталы, мыналарың не сұмдық! Екеуің де, білгелі, есе бермес ер едің, ауыл маңын жау басса көкжал-қабылан бірігіп, шикідей етін жер едің, дәл сол болса тірлігің «Бәрекелді» дер едім. Көр алдында тұрғанда осы ма еді көрерім?! Татар дәмім аз қалды, анық менің өлерім, екеуіңе ортақ ақылым, тыңда сөзі көненің. Қалың найман, біліп жүр, анау төбе астында ойрат итің үріп жүр, тура келіп бас салмай, іштерінен тынып жүр, саған тиісе алмайды, жалайырдан қаймығып, сағы оның сынып жүр.

	– Уа, жалайыр, біліп жүр, көк теңізден әріде орман итің үріп жүр, орман-тоғай арасы қалың дұшпан бұғып жүр, шекпенінің астына алмас қанжар тығып жүр, бір бармағын бүгіп жүр, саған тисе найманның отырмасын ұғып жүр, дымы іштен құрып жүр. – Сөкпеңдер мені, ағайын, сөйледі деп кәрі шал, дей салуға болмайды: Бірің өліп, бірің қал! Қан керек болса сендерге өлер бүгін мендей шал! Ана төбе басына сол сүйекті көме сал! Жалайыр мен найманым алысып жүрсің асқаннан, мейманаңыз тасқаннан, сендерді шайтан түртіп жүр, қолтыққа су бүркіп жүр... Мені осында көміңдер, киесіне даланың қарауыл болып жатамын, қазақ деген ел едік пір тұтатын атаны, осы жерден арам пиғылмен өткенді аруағым атады... – осыны айтып қарт батыр ентігіп жатып қалады. Қару ұстаған көп батыр бір-біріне қарады.

	– Ұқтық, ата, бізді кешір, – деді жалайырдың ерлері.

	– Ұқтық, ата. Ұят болды, кірмегіміз қара жер, – деді найманның ерлері.

	Осыдан кейін Мүсәпір батыр «Қош» деп, демі үзілді. Көздерден тамып ыстық жас, көңіл нілдей бұзылды. Құран оқып екі рудың ерлері, қарт батырды биік төбе басына жерледі. Тасқа таңба бастырып, наймандар қойды құлпытас, қалың жылқы сойғызып жалайырлар берді үлкен ас. Екі елдің ерлері қаруларын тастасты, «Ата алдында ант бердік, енді қылыш көтермен», – деп құшақтасып, достасты.

	Содан бергі уақытта қырғын соғыс тоқтапты. Серттен ешкім аттамай, «Аруақ атты» дегізбей ел үмітін ақтапты.

	Рас-өтірігін кім білсін, бабадан қалған бұл аңыз, атадан өткен бұл аңыз, әкеден жеткен бұл аңыз. Қарттар білер анығын қариялардан сұраңыз. Құлақты бейіттер астында көміліп жатыр мың аңыз. Жетісуды шарласаң төбелердің басында оқшау-оқшау мола тұр. Өткен көне тарихтың беріге жеткен көзі бұл, елді тұтас сақтаған бабалардың өзі бұл, бір-бірінен бөлінбей, бөрідей жауға желінбей, құзғын-тұмсыққа ілінбей, руым деп бүлінбей, тегіс жерде сүрінбей, өрелі сөзге тоқтаған, намысты бірге жоқтаған алыптардың ізі бұл. Туған өлке жасырған көптің азын білеміз, құрметпенен қараңыз, рухына дұға етіп, Алладан тілек тілеңіз!





ҚЫЗҚҰЛАҒАН


	О, бұл өте көне аңыз, баяғы өткен заманда бір-біріне ғашық бопты Дәуренбек пен Қайша қыз. Қайшаның әкесі өте бай екен, төрт құбыласы түгел, ағайын-туысы да өзіне сай екен. Ал Дәуренбек шу асауды құлақтан басар жылқышы. Жалшы жігіт бай қызына тең келсін бе, байекең оны туыс көрсін бе? Махаббатын Қызылауыздың қалың қарағайына жасырып, екі ғашық сирек те болса кездесіп, сырласып тұрыпты. Сезіміне сарқырап аққан Шажа өзені куә. Екеудің сырын қыз жеңгесі біліпті, іштей тілекші боп жүріпті. Арада уақыт өтеді, Қайша қыздың сұлулығы аңыз боп шартарапқа кетеді. «Көзі жақұттай жарқылдап, қос бұрымы тобығына түсіп тұр, білегі Шажада шоршыған ханбалықтай жұмыр, сауырындай аппақ, сөйлесе аузынан маржан төгіледі», – деп Қайшаны көргеннің бәрі мақтайды. Сұлу қыз туралы сол өңірдегі Балдырған деген бай да естіп, құмартады. Селдір сақалды, бетін әжім басқан, таяққа әзер сүйеніп жүретін шал «Сол сұлуды тоқал етсем арманым жоқ! Барып құда түсіңдер. Қалыңмалына құлын-тайды енесімен, бота-тайлақты келесімен, сиырды табынымен, қойды отарымен беремін», – деп қыз әкесіне адам аттандырады. Балдырғанның кісілерін қыз әкесі құрметпен күтіп алып, ту бие сойдырып, қонақ етеді. Әңгіме үстінде қызына берілетін қалыңмалды естіп, байдың есі кетеді: «Қызымды беремін, жаңа ай туғанда келіп, алып кетіңіздер. Сәл дайындалайық», – дейді дүниесі еселенгенге қуанған бай. Келер күні құда түсушілерді қолтықтан демеп, атқа мінгізіп шығарып салған соң байекең ағайын-жұртын жиып, құда күту қамына кіріседі. Өзін шалға бергелі жатқанын естіген Қайша қыз жеңгесіне барып бір жылап, шешесіне барып бір жылап, олардан жұбаныш таппаған соң сұлқ түсіп төсегіне жатып алады. Ауыл ақсақалдары жиылып байға келіп: – Байеке, қызың уайымнан өліп кетер, өз малың өзіңе жетер, шалға да емес малға бола ұзатып отырсыз ғой. Обал болар, теңіне беріңіз, – дейді. Дүниеқоңыз бай сөз ұқсын ба: – Өңшең құл-құтан жиналып маған ақыл айтпақсыңдар ма?! Балдырғандай баймен туыс болу мен үшін зор мәртебе емес пе, өңшең ақымақ, – деп қамшымен сабап, бәрін қуып шығады. Қыз әкесінің алған бетінен қайтпайтынын білген соң жеңгесі қойшы баланы тауға жүгіртіп, Дәуренбекке хабар береді. Намысты жігіт түн қатып бай ауылының маңына келеді. Жеңгесі ерткен қыз келіп, асық жанын көреді. Қан-сөлі қашқан қызды көрген Дәуренбек ширығып:

	– Айналайын, Қайшажан, менімен жаның бірге ме? – дейді.

	– Бірге!

	– Етегімнен ұстадың ба?

	– Ұстадым.

	– Уәде?

	– Уәде.

	– Мен онда бір апта дайындалайын. Мен мінетін Керқұла, сен мінетін Бөрте атты тасқораға қамайын, ащы терін алайын. Содан кейін осы жерге келермін, дайын тұр! – деп Дәуренбек жылқыға аттанады.

	Қайшаға уақыт өтпеді. Құдаларым ішер деп саба пістірген, осы үйге түсер деп отау тіктірген, бал етіне тойысын деп құлын алдырған, «Тездет, кәне, тез бол!» – деп елдің белін талдырған әкесінен құтылғанша асықты. Күндіз күлмейді, түнде көз ілмейді. Жастығы тас, төсегі тікен болды. Қыз да дорбадан құрт алдырып, қоржынға сүр салдырып, өзінше дайындалды.

	Сөйтіп жүргенде уәделі күн жетіп, кеш бата қыз өзен басына келді. Сайда қараңдап тұрған қос жылқыны көріп, солай жүгіреді. Дәуренбек қызды маңдайдан бір өбіп, оп-оңай көтеріп, Бөрте аттың үстіне қондыра салды. Екі ғашық тура Беласарға қарай салды. Ат тұяғының сытырын Шажаның күркірі басып, ел естімеді... құл естіді. Құлағың түскір Шоқпар құл ат тұяғының даусын естіп қалды, ойбай салды.

	– Аттан! Аттан!

	Ауыл шошып оянды. Елдің бәрі ақ отауға жүгірді. Қызының жоғын естіген байдың өңі бұзылды, белі бүгілді, отыра қалып басын тоқпақтап аласұрды, жын ұрды.

	– Неге тұрсың, өңшең мақұлық?! Ұстаңдар! – деді бақырып. Шоқпар құл бастап көп жігіт, сай тұр еді ат мініп. Қиқулаған қуғыншы Қызылауызды басына көтеріп қашқындардың ізіне түсті. Керқұла мен Бөрте ат жүйрік-ақ еді жануар. Биік-биік тастардан ортекедей қарғыды, терең-терең сайлардан орқояндай орғыды. Сонда дағы болмады, көп қуғыншы қалмады. Таң атқанда білінді қыздың белі талғаны. Дәуренбек көрді осы сәт шоқ орманды алдағы. Тура салып екеуі орманға кірді сауғалап, қуғыншы жетті ізінше «Мұнда! Мұнда! Мұндалап». Дәуренбектің қабыландай еді жүрегі, құрыштай еді білегі, қуғыншы мұны біледі. Бәрі батпай көп тұрып, «Тәуекел!», – деп Шоқпар құл орман ішіне кіреді. Дәуренбекке бұл болды Құдай берген тілегі, Шоқпар құлға атылып, қаршығадай бүреді, алып ұрып сорлыны, жонынан таспа тіледі. – Әй, Шоқпар құл, аулақ менен жүр, – деді, Бақытымды мен саған ұрлатпаймын, біл! – деді. Өстіп Дәуренбек Шоқпар құлды сабап-сабап қуып жібереді. Ол көп серігіне жылап барады. «Дәуренбектен кек алмай өлсем қайтпаймын», – деп жер тоқпақтайды. Бір кезде есін жиып: – Неге тұрсыңдар, өртеңдер мына орманды! – деп жұлынды. Қуғыншылар орманға от қойып, Дәуренбек пен Қайша тұншыға бастайды.

	– Жаным, Қайша, бізге қосылуды тағдыр жазбапты. Мыналар екеуімізді өлтірмей кетпейді. Сен бара ғой, саған тиіспейді, – дейді Дәуренбек.

	– Жаным сенен артық па, кетпеймін, – деп Қайша қыз зар қағады. Осы кезде Дәуренбек Бөрте атты қамшымен тартып-тартып қалады. Шоқ орманның ішінен сыртқа қуып салады, ат үстінде сұлу қыз зар еңіреп барады. Қуғыншылар қаумалап, Қайшаны ұстап алады. Зар илеген мұңлық ет-жүрегі елжіреп, екі көзі мөлдіреп орман жаққа қарады, майы тамған қарағай лапылдап бір жанады, көп өтпестен орманның күлі ғана қалады...

	Қуғыншылар ертіп әкелген Қайшаға әкесі қатты қаһарланады. Арашаға бой бермей:

	– Ана асуға апарып, үстінен мың қой айдап өтіңдер, өлсе сүйегі сол жерде қалсын, – деп әмір етеді. «Әмір қатты, жан тәтті» жалшылар қызды жетелеп тар асуға әкеліп, қол-аяғын байлап тастайды. Содан кейін мыңғыртып мың қой айдап әкеліп, қыз үстінен жүргізеді. Бірақ жалшыда да жүрек бар, қатты қумай, тар соқпақта қысылған қойлар кезектесіп қыз белінен секіріп өтеді. Тағдырдың оң боп қабағы, Қайша тірі қалады. «Қызың мың қойдың тұяғынан аман қалды», – дегенді естіген бай: «Тезірек әкет!» – деп Балдырған күйеубаласына хабар береді. Араға үш-төрт күн салып құдалар да жетеді. Қызың мені масқара етті деп жорта өкпелеген Балдырған азын-аулақ құн мен пұл беріп, тезірек кетуге асығады. Бай қызының жасауын мол беріп, құлынынан үйреніп еді, иесімен жүрсін деп Бөрте атты қоса жетектетеді. Балдырған күйеу Қайшаны нарқоспаққа мінгізіп, ол түйенің басына шашақты қоңырау салдырып, қарқаралы көш дегізіп, жайлауына бет алды. Жол бойына тоқтамай, сал мен сері ән салды. Нарқоспақтың үстінде жаутаң-жаутаң қараумен Қайша кетіп барады, қос жанардан тамшылар қомға тырс-тырс тамады. Тау басындағы жолменен біраз жүргеннен кейін Қайша қызға бір ой келді. Ол қасында ырғалып келе жатқан Балдырғанға:

	– Даланың ерке қызы едім өзеннен айна қараған, самал шашын тараған, аттың таңдап мінуші ем бозы менен баранын, басқа салып бұл күні нарқоспақтың үстінде қорланған бір баламын. Бөрте атқа мінуге рұқсат етші, ағатай?! Құдай салды, мен көндім, қашып қайда барамын... Бөрте атқа мінейін, жаныңа еріп жүрейін. Ерке екен тоқал, – деп көрген адам сүйінсін, – дейді. Мұны естіген Балдырған шал мəз болады, Қайшаның қашпасына, қашса да ұзаққа бармасына сеніп, түйеден түсіп атқа мінуіне рұқсат етеді. Жалшылар Бөрте атты көлденең тартқанда Қайша қыз қарғып мініп, біраз жерге шауып кетеді. Сосын қайырылып тоқтай қалады.

	– Әй, қу қақбас, әкеме сәлем айт! Ақсұңқарға сақтаған ақ етімді құзғынға шұқытпақ болғанын екі дүниеде кешірмеймін. Бірге өскен Дәуренбекпен жаным да, тілегім де бір еді. Сол тілекке тосқауыл болдыңдар, ал жаныма иелік ете алмайсыңдар! Қош, жарық дүние! – деп айғайлап Бөрте атты қамшымен осқылап тау жиегіне қарай шауып, қарғып кетті. Балапан ұмтылғанмен, үлгермеді. Ат пен қыздың таудан төмен домалап бара жатқанына қарап, бармағын шайнап тұрды.

	Ертеңіне ел жиылып, қызды да Бөрте атты да сол таудың етегіне жерлепті.

	Міне, құрметті оқушым, жолыңыз түсіп, Текелінің тауына барсаңыз, Шажа деген өзенді бойлаңыз. Сол Шажаның бойынан ұзын ақ сілемі бар тау көрсеңіз «Қызқұлаған», – деп ойлаңыз. Жаңағы сілем таудан домалаған ат пен қыздың ізі, – дейді осы аңызды айтып берген Жасұлан деген жайсаң. Жықпыл тас сусып, үнемі төмен сырғып жатады екен. Ол қыздың көз жасы. Етекте ұзынша келген шошақ төбе. Қыз бен атты осында жерлеген дейді. Төрт бұрышында моланың құлақтасындай төрт қарағай қылтиып тұр.

	Суырмамен жүріп отырып, атақты Қызылауыз жайлауына жетсеңіз мен айтқан жайсаң Жасұланның үйінің үстінен түсесіз, жаз бойы сонда отырады, содан оңтүстік-шығысқа көз салыңыз, жайдақ асу көрінер, ол – Беласар. Одан арыда атақты Қызбел – Қайша сұлу мың қойдың тұяғынан аман қалған жер. Қызбелден соң алдыңнан Дәуренбектің орманы шығады. Сырласып көріңіз, діңін күйік шалған қарт қарағайлар сыбдырлап, сыбырлап махаббат аңызын айтып берер. Ал Балдырған жайлауы Қызқұлағаннан әрірек, батысқа қарай жатыр.





ҰЯТ


	Баяғы заманда адамдар арасында Ұят деген сұлу өмір сүріпті. Тым нәзік, әркімге көмектесуге құлшынып тұратын, қиянатқа қас, мазасыздау жан екен. Сұрағы көп. Күндіз ешкім маңына жолатпағаннан кейін түнделетіп елдің мазасын алады. Ұят ұйықтап жатқан адамды түртіп оятып:

	– Сен бүгін не істедің, не бүлдірдің? – деп сұрайды екен.

	– Баршы, ей, ештеңе бүлдірген жоқпын, – деп Ұятты қуып жіберетін адамдар содан кейін көз іле алмайды: – Не бүлдірдім, не істедім, ә? – деп таң атқанша дөңбекшіп, ойланумен болады. Күндердің күнінде ұяттан мезі болған шаруалардың бірі:

	– Әй, осы сен бізді мазалай бермей ана Байға барсаңшы, сенің сұрақтарыңа сол жауап бере алар? – дейді. Байдың күнәсі көп екен, біреудің жерін тартып алған, біреудің ақшасын жеп қойған... Ұят түнде соған барады. Түртіп оятып:

	– Байеке, сіз бүгін не бүлдірдіңіз? – деп сұрайды. Ауылдастарының ешбірі мұндай сұрақ қойып көрмеген Байдың ашуы бетіне тебеді:

	– Не оттап тұрсың? Не бүлдіруші едім?

	– Ана шаруаның жерін тартып алыпсыз, енді біріне ақшаны үстемемен беріп, зар еңіретіпсіз...

	– Ой, ақымақ, жоғал! Олар менің жерімде жүр, ақшама жан бағады! Сен болсаң мені жазғырмақсың... Жоғал!

	Ұят ару бұрышқа тығылып, бүрісіп отырып қалады. Бай болса осыдан кейін ұйықтай алмайды. Көзін жұмса жылаған, жалбарынған шаруалар елестеп, есі шығады. Ақыры барлық кедейден тартып алған жер мен мүлікті иелеріне қайтарып бермекке бел буады да онысын ұятқа айтады.

	Ертеңгісін Байдың бұл шешімін естіген ағайын-туысы өре түрегеледі.

	– Мынаны жын қақты!

	– Есі ауысты!

	– Кедейге бәрімізді жығып бермек! Сайқал ұятқа ғашық болып қалған-ау...

	Осыдан кейін Бай ойынан айнып қалады. Ұятқа:

	– Сен ренжіме, ағайындарым ашулы. Уәдемді бұзамын, – дейді. Ұят нарттай қызарып кетеді. Оған жаны ашыған Бай:

	– Осы сенің сұрағың көп, соны патшаға қойсаңшы? Ол – ғұлама ғой, – дейді. Мұны көпшілік те қолдайды. Бәрі «әділ, халық үшін жаралған, пайғамбар» деген дақпырты жер жарған патшаға қарай шұбырады. Барса патша ойға шомып отыр екен. Шаруалардың бірі жөткірініп, келген шаруаларын айтады.

	– Мына Ұяттың сұрағы көп, «ананы неге олай еттіңдер, мынаны неге олай істедіңдер, былай болмайды ғой», деп әбден мазамызды алды. О, ғұлама, осының бір шешуін айтып, мына мазасызды сабырға келтірші?! – дейді. Патша мырс етеді:

	– Осыған бола сабылып жүрсіңдер ме? Сендер былай етіңдер, адамға не істеуге болады, не істеуге болмайды қағазға жазыңдар. Мен оқып, түзетіп, мөрімді басып, рұқсатымды берейін. Сол Заңмен өмір сүресіңдер! Ұят та тыныш ұйықтайтын болады, – дейді. Бәрі қуанып кетеді. Ұят та. Ел жазып патшаға ұсынады, ол екі-үш күн түртіп, құлаш-құлаш қағазды бөлшектеп, шаруалардың қолына ұстатады.

	Арада күндер өтеді Ұят шаруалардың арсыздығы үдегенін байқайды.

	– Мынауың не? – деп анаған барса да: – Міне, Заң рұқсат етеді, – деп патша берген қағазды көрсетеді, мынаған барса да сол қағазды көлденең тартады. Бай тіптен есіріп кеткен. Оған шағым айтайын десе қазыға жүгініп, ақыл сұраудың өзін ақылы етіп қойған. Шаруалар мүсәпір болып қалады. Масқара тірлікке күйіп кеткен Ұят шыдамай түнделетіп патшаға барады.

	– Данагөйім-ау, сіз не бүлдірдіңіз, елдің бәрін арсыз еттіңіз ғой, – дейді Ұят жыламсырап.

	Жастықтан басын жұлып алған патша, сәл ойланып қалады да айғайға басады:

	– Әй, арсыз қыз, менің бөлмемде не істеп жүрсің? Ойнас болмақсың, ə... Күзетші, мына бұзылған қызды тез тұтқындаңдар!

	Сөйтіп патша Ұятты шынжырға байлатып қойыпты. «Сенде Ұят бар дейді ғой?» – дегендерге шашы жалбырап, үсті сауыс-сауыс болған әйелді көрсетеді екен. Бір күні қараса Ұят өліп қалыпты. Сайға сүйретіп тастайды. Содан беріде ол елде ешкім Ұят сұлуды есіне алмайтын болыпты.





АДАМҒА ҚАНША ЖЕР КЕРЕК?


	(А.Н. Толстойдан)

	Пахомның отбасы өздеріне тиесілі аздаған жермен жан бағып жүріп жатты, тек шонжардың шабарманы маза бермейтін. Пахом азын-аулақ ақша жинады да басқа тұстан жер сатып алды. Жаны да жай тапты, жері де үлкейді. Осыны қанағат етсе болар еді. Ол бір күні башқұрттарда жер өте арзан екенін, сатып алсаң мәңгілік өзіңдікі болатынын естіді. Башқұрттарға келіп салт-дәстүрін тамашалады, ақсақалға бір шапан мен азын-аулақ ақша ұстатты. Оның көкейін түсінген ақсақал сонда:

	– Ал, жер деген жетеді, ұнаған тұстан, қалағаныңша ала қой. Бағасы 1000 сом, бір күннің ішінде айналып шыққан жерінде ие боласың, тек бір шартым бар: күн батқанша бастаған жеріңе қайта оралу керексің, – деді.

	Пахомның қуанышында шек жоқ еді.

	– Бір күнде ат шаптырым жерді айналып шығуға болады ғой!

	– Ала ғой... – ақсақал мырс етті.

	Пахом түнімен ұйықтай алмады. Қанша жерге ие болатынын, ол жерді не істейтінін армандап, кірпік ілмеді. Құланиектен жалшысын жұмсап, елді оятты. Бәрі далаға келді. Пахомның екі көзі жайнап сала берді. Жер теп-тегіс, түгін тартсаң майы шығады, шөп деген белуардан. Пахом белін жақсылап буып, күнді бетке алып жүре жөтелді. Бес шақырымдайды тез еңсерді. Бұрылғанға ертелеу деп, тағы сонша жүрді. Соңына қарап еді башқұрттар мүлдем көрінбей қалыпты, осы тұстан сәл бұрылды. Жүріп келеді, жүріп келеді, шалдыға бастады, тал түс болды. Алып шыққан нанын суға шылап жеп алды да, қайта жүрді. Күннің апшыны қуырып бара жатқанында шаруасы жоқ, аяғын жеңіл басады. «Бір сағатқа шыдас берсем, бір ғасыр қызығын көрсем», – деп мәз. Осылай ұзақ жүрді де үшінші жаққа бұрыла бастағанда, шөбі шүйгін сайды көріп, оны да орай кетті. Бұл бағытта көп жүрмеді, мерзімді жерге он бес шақырымдай бар еді, тосып тұрған башқұрттарға қарай төтелей тартты. Жүрісі ауырлады. Етік қажаған аяғы қалтырай бастады. Күн ұясына отырып барады. Жүріп келеді, жүріп келеді. Жүгіре жөнелді. Көйлегі, шұлғауы ащы терден малмандай болды. Тынысы тарылды, жүрегі аузынан шығып кетердей. Жаны қысылып барады, тоқтауға қорқады. Өлшеп шыққан жерінен айырылатынын ойласа іші удай ашиды. Жүгіріп кетіп қалды, қолсозым ғана қалғандай. Әне-міне күн ұясына кіріп кетеді. Күн де жақын, діттеген жері де тиіп тұр. Пахом бар күшін жиып, ұмтыла түсті, кеудесін сүйреп, апыл-тұпыл аттап келеді. Бастаған тұсына жетіп, етпетінен құлады да, белгі ретінде қойып кеткен бөркіне қолын тигізді. Шеңберді аяқтағаны. Жалпы Пахомды демеп тұрғызбақ болған. Өліп қалыпты. Жалшысы Пахомның басы мен аяғы жетіп жатқан үш құлаштай жерден көр қазып, көме салды.





АҒАҒА XАТ


	(сөз соңы)

	– Аға, сені жазғырушы да, даттаушы да көп... Мен ол санаттан емеспін. Тек сені түсінгім келеді, сондықтан сұрағым көп, лықсып маза бермейді. Сұрамасам да болар еді, тек бүгін сенімен сырласпасам соңымдағы інілердің табасына, наласына қалам ба? – деп қорқамын. Бізді: сені, мені, оларды байланыстырып тұрған нәзік жіп үзіліп кетеді ғой... Сондықтан, көкейімдегіні қыспайын.

	– Сен кімсің? Мен ғалыммын, бастықпын, ақынмын, жазушымын т.б, – деп кеуде соғардан бұрын сәл ойланып ал. Мына ғаламдағы түйіршіктей орныңды таппасаң, ғалымдықтың да, ақындықтың да, басқаның да құны көк тиын. Оны ұғу үшін қарақан басыңның ойы мен қамынан аулақтап, өзіңді тұтас әлеммен байланыстыруың, алып ғаламдағы миллион, миллиардтаған тозаңның бірі ғана екеніңді мойындауың керек! Ол сенің қолыңнан келе ме? Тозаңның арасындағы жалғыз кесекпін деген көзқарасың: «Інілерге өзімді мойындатсам», – деген таршеке қарбаласқа ұласса – обал-ақ. Өйткені ірілерге сөз айта алмайтындар інілерге көсем келеді. Жазғырма. Ағадан ірілік күту – әр інінің әдеті ғой. Ірілігін дәлелдеймін деп аузынан ақ көбік атқан талайлардың шешендігін де көрдік. Күйелеш бос сөз. Сен сол санатта болмаса екен деп тілдесіп отырмын. Көзге көрсетер, тыныс кеңейтер өрлігің мен үлгің болмаса көсемдігің де, шешендігің де бекер. Онда іні саған Би-ағаңның Жындыбайындай қарай қоймас, тек кішінің алдында тұлғаңның зорлығы Чеховтың Очумеловынан асып кетпес. Сен осыны ойлап көрдің бе? «Болашақтың Бейімбетінің шығармасына кейіпкер болсам масқарам шығады», – деген қорқыныш бар ма бойда? Егер сенде ондай үрей, ондайды ұғар ой болмаса өзің үшін жүрегі ауыратын, сенің болмысыңды қызғыштай қоритын іні барын біле жүр. Әлсіз ағаны қормалдаумен інінің де қорланатынын ұмытпа. Сен – мен, мен – сен!

	Бәріміз өзімізді еңбеккер санаймыз, өзіміздің ісімізді кереметке балаймыз, шаң жуытпаймыз. Бірақ сол еңбегіңнен сенен басқа кімге пайда бар. Сен өзгенің еңбегіне қуана аласың ба? Інінің ісіне пайдаң болмаса да зияныңды тигізбей жүрмісің? Жалпы, інінің барына қаншалықты алаңдайсың?! Әлде ниетің әлгі діни кітаптардағы аңыздағыдай ма?

	Баяғыда бір шалдың екі ұлы бопты. Кенжесі сапарлап кетіп, із-түссіз жоғалады.

	Ұзақ жылдар бойы үйдің күллі жұмысын үлкен ұл атқарады; малын бағады, шөбін шабады, астығын орады. Бірде үлкен ұл алқаптан оралса үй-іші мәре-сәре дейді. Аулада көз жасы сақалынан тарамдап әкесі жүр. Көрші-қолаң бір құнажынды жайратып тастап, етін қазанға салып жатыр. Сөйтсе жоғалып кеткен кенже ұл оралыпты. Үлкеннің ішін қызыл ит тырналайды.

	– Мұның не, мен еңбектендім, жыртығыңды жамадым, жоғыңды түгендедім. Ал сен сол ырысты ұзақ жылдар тентіреп кеткен кенжеңе шашып жатырсың. Осы уақытқа дейін сойып, достарыңмен бірге тойлатып отырып же деп маған бір ешкіні жеке беріп пе едің? – дейді үлкен ұлы әкесіне. Шал барын айтып, кенжесін сағынғанын айтып, ақталады. Бірақ ұлы иілмейді. Кеудедегі пенделік ұзақ жылдық сағыныштан басым түсіп, үйдің босағасынан аттамайды, бауырына барып амандаспайды.

	– Міне, сен де бауырдан құнажынның құнын асырып жібермедің бе? Інінің ұзақ уақыт жоғалып кетуіне сенің қатысың жоқ па? Жалпы, өзіңнің іні алдында құнажындай құның бар ма әлде аңсарың ауған ешкі еті әлі күйік болып, ол жайлы ойлануға қолың тимей жүр ме? Жаңағы аңыз дәл осы ойларды қоздату үшін аяқталмаған. Осыны төңіректей ойлансаң «Сен кімсің?» деген сұрағымның жауабын табарсың. Ал енді: Өзегіңде өкініш бар ма? Қолың жетпей қалған қыздың, пұлдың, өзің жайлы жазылмаған жырдың, біреуге деген көкейіңдегі кірдің өкініші керек емес. Шын өкінуді ұмытып қалмасаң жүрегіңнің түбінде оттай жанған, жаныңды шыжғырған бір сезім болуы керек. Үңілші. Ол – жылап жүрген ұлдың, бағытынан адасып қалған қыздың, тіпті, ұлардай шулаған ұлттың өкініші болуы мүмкін. Ол – қапаста құсадан өлген ойдың, ұрпаққа жетпеген сырдың, дер кезінде сөйлемеген тілдің өкініші болуы мүмкін. «Жоқ!» – десең ағалығың адыра қалсын, «Бар!» – десең жетеге жеткізіп айтқаның керек. Ежелде үндіс тайпаларында бозбалаларды жыланмен сынайтын дәстүр болған екен. Сарбаз болғысы келген жастарды жеке-жеке шұңқырға отырғызып, әр шұңқырға білектей жылан тастайды. Таңертең ақсақалдар келіп шұңқырларды тексереді, бірі – бос болады, қорыққан бала түнде қашып кеткен, екіншісінде жыланды көргеннен тіл-аузы байланып, қозғалуға мұршасы қалмаған қорқақ отырады, ал енді бірінде жыланды жалаң қолмен сығымдап өлтірген жүректі жігіт қаперсіз ұйықтап жатады. Сен осы үшеудің қайсысысың? Өз ойыңды жыланмен шатастырып, сығымдап өлтіріп жатқан жоқпысың? Олай болса, сол оймен бірге жас ұрпақтың өресін де тұншықтырып жатырсың ғой. Онда жиын-тойларда, оқта-текте інілермен кездескенде ұлтты дамыту туралы ұлы ойларды көңірсітудің қажеті не? Бала кезімізде жиі айтылатын шаян жайлы ертегі есіңде шығар: бала шаян сауыт тауып алып соның ішіне тығылып өсе бастайды. Бір күні сауыт тарылады, шаян сауытын ауыстырайын десе жалаңдаған балықтардың бірі жұтып қоя ма деп қорқады. Өмірі сөйтіп арпалыспен өтеді. Өзге шаяндар бірнеше мәрте түлеп, өсіп кеткенде ол сол кішкентай күйі қалады. Ол: «Кішкентаймын, әлсізбін», – деді, бірақ әлсіздігінің түп себебі – сауыттың тарлығы екенін түсінбеді. Тұрпатың ірі көрінгенімен сенің ішіңде де сондай бір «бала шаян» өкініш балалатып жатқан жоқ па? Өзіміз «арбаның алдыңғы дөңгелегі...» дегенге құмармыз ғой. Ал менің «алдыңғы дөңгелегім» – сенсің! Менің өремнің тар сауыттың ішінде қалып қойғанына сенің қатысың бар ма?! Оны сен ғана анықтай аласың, өйткені – ақылдысың. Мен ақымақ аға көрмеппін! Олар тым күрделі, сөйлейді жалын күжірейтіп тұрып айтқандарын қауашағымыз әзер қабылдап, күрмеуін шешіп, ұғу үшін ұзақ ойланамыз. Тіпті, ақын ағаның өлеңін де оқып алып, көп күн «Не айтқысы келді?» деп шекең шытынап жүреді. Неге нық, анық емес, ақыл деген бұлтсыз аспанның күніндей жарқырап тұруы керек қой? – деп бір қоясың. Ақылдың әкесі – ерлік, анасы – тәуекел. Оларсыз ақыл – жасық, жылаңқы жетім. Меніңше, ойды тұманға алдыру, сол тұманның арасынан сәуле өткіздім, көрмейсіңдер, – деп сөгу, азыңа масаттану ағалықты аздырады, жетім – ақылдың салдары. Сенің аузыңнан шыққан сөзіңнің таразысы – інілерің! Әр лебізіңнен заман ызғарынан қалтыраған жанына жылу іздейді. Ал сен өзіңнің нөпір сөзіңді екшеймісің, ар сотының төбе билері ту сыртыңда, өкшеңді басып келе жатқанын, өзің ағаңа не істесең, сол алдыңнан шығарын білемісің?

	Бірде адам мен албасты дос болуға келісіпті дейді. Қыс түседі, күн суытады, адам өз қолын аузына апарып, үрлей бастайды. Ешкітұяқ албасты неге бұлай істегенін сұрайды. Адам тоңғанда қолын өстіп жылытатынын айтады. Екеуі түстенуге отырады, тамақ ыстық еді. Адам аздан алып, үрлеп жей бастайды. Албасты неге бұлай еткенін тағы сұрайды, адам ыстықты өстіп суытатынын айтып, түсіндіреді. Сонда албасты: «Жоқ, адам, бір аузынан ыстық пен суық леп қатар шығатын жанмен дос бола алмаймын», – депті. Міне, сенің деміңнің жылысы басым ба, суығы көп пе? Албастыны бездіріп алған адамның жас баланы үйіріп әкетуіне көп керек: мінез, мейірім, адалдық... жүрек... Жүрегіңді сақтай алдың ба, ең бастысы ол жүректе от қалды ма? Сол отты өшірмеші?! Адасқаққа түскенде Данко секілді суырып алып, сәулесін шашып, соңыңдағыларды түнектен алып шығарсың. Сенің жүрегіңдегі сол оттың сөнбегеніне сенгім келеді... сенемін! Сенбеске болмайды, сендегі ол от өшсе, менде де, елде де өшкені.

	Міне, көрдің бе, сен бар болғаны ғаламның түйіршігі ғанасың, ал салмағың зілдей! Мен үшін тұтас әлем сол түйіршікті шыр айналады, Темірқазық болып тұрсың. Мені саған байлаған – сенім мен үміттен өрілген алтын арқан. Өзім ағалық жасқа кеп қалғанда «Сол арқанды қалай үзіп алмаймын?» – деп саған көп сұрақ қойдым, көп ой айттым. Бұл сұрақтар ертең маған да қойылары ақиқат. Сонда не жауап айтарымды білгім келеді. Іні алдында қара жерге қарағаннан құдай сақтасын. Жүзіміз жарқын болсыншы...





Серік Әбікенұлы

ЖОЛБАРЫС ЖЫМЫ





