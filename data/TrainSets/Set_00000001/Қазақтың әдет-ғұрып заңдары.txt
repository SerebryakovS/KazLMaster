	Смағұлова Асыл Смағұлқызы

	Қазақтың әдет-ғұрып заңдары



	Оқу құралы





	Оқу құралында қазақ қоғамында қалыптасқан әдет-ғұрып заңдарының қоғамдағы рөлі, қамтыған салалары, құқықтық институттарының сол қоғамда атқарған қызметі қарастырылған.

	Оқу құралы университет студенттері, оқытушылар, орта мектеп оқушылары мен көпшілік қауымға арналады.





АЛҒЫ СӨЗ




	Қазақстан Республикасы егемендік алып, мемлекеттік тәуелсіздігіміз өмір ақиқатына айнала бастауымен қатар ұлтымыздың құқықтық мәдениетін танып білу және игеру, оны жаңғырту және пайдалану күн тәртібіне қойылып отыр. Ол мемлекеттің даму тарихы мен байланысты.

	Кез-келген қоғамның даму кезеңін талдай отырып, бастапқы кезеңдегі заң нормаларын аттап өтуіне болмайды. Бұл жалпы құқықтың орнығуына, теориялық, тұрғыдан түсінуге мүмкіндік береді.

	Қазақтың дәстүрлік құқығы өте ұзақ, жүздеген жылдар бойы қалыптасып, дамыды.

	Дәстүрлік құқықтық институттарға, соның негізінде қаланатын материалдық әрі сот ісін жүргізу нормалары бар заң жиынтығы еді. Ол қысқа, оңай есте қалатын, сонымен бірге ұтымды сөз тіркестерінен құралған заң жүйесі.

	Көшпелі қазақ қоғамындағы құқықтық өмірді арнайы бақылап, оны жүйелі түрде зерттеп-зерделеудің ұзаққа созылған тарихы бар. Оның бастауы көшпелілер тарихының ежелгі дәуірлеріне барып тіреледі. Әдет- ғұрып құқығы құқықтық жүйенің тарихи тұнғыш түрі. Ол сол қоғамдағы адамдар қажетін өтеуге арналған институттарды қалыптастырды. Әдет құқұғы өзінің ішкі мәні мен мазмұны, сыртқы түр сипаты, іс-қимылды реттеу жалпы болмысы адамзат мәдениетінің ерекше туындысының көрсеткіші екендігіне шүбә жоқ.

	Қазір осы әдет заңдарын іздестіру, жинау, жүйелеу және зерттеу ісіне көңіл бөлінуде. Қазіргі атақты ғалым-заңгерлеріміз С.З.Зиманов, Ғ.С.Сапарғалиев, Н.Өсерұлы, М.С. Нәрікбаев, З.Ж.Кенжалиев т.б. көптеген ғалымдар қазақтың ата заңының бастаулары мен қайнар көздерін тереңнен зерттеуде.

	Осылайша халқымыздың құқықтық болмысын және мәдениетін толық игермей, оны өзіміздің мемлекетіміз бен құқықтық жүйеміздің алтын арқауы етпей Республикамызда құқықтық мемлекет құруымыз мүмкін емес.





І тарау.


	ӘДЕТ-ҒҰРЫП ЗАҢДАРЫНА ЖАЛПЫ СИПАТТАМА




	Әдет заңдары көшпелі халықта қоғамдық дамудың ұзақ процесінде біртіндеп қалыптасты, ұрпақтан ұрпаққа жалғасты, заманаға сай жетілді.

	Көшпелілер қоғамы бытыраңқы болғандықтан ру мүддесін қорғау қажеттілігінен әрекет нормалары өмірге келді. Сол әрекет нормалары жетіле келе көшпелілер тіршілік еткен халықтың дамуы және сабақтасуы барысында қоғамдық қатынастарды ретке салатын әдет заңдарына айналады. Өмір қажеттілігі әдет заңдарының мазмұнын молайтты, рөлін күшейтті, толықтырды және жетілдірді. Өзіне тән ерекшелігі бар дала заңдары ақыры тарих беттерінен айқын көрініс тапты.

	Азияны қоныстанған көшпелілер арасындағы ғұн, үйсін, қаңлы және түркі сынды жетекші ұлыстар өздерінің әр кездегі, әр деңгейдегі әдет заңдарын біртіндеп өмірге әкелді. Қалыптасқан әдет-ғұрып заңдары сол ұлыстың орнығуы, нығаюы, қуат алуы, мәдени дамуына түрткі болды. Енді көшпелілер қоғамды заң арқылы басқарудың құнды тәжірибесіне ие болды. Бұл заңдардың өмірге келу тарихы ұзақ, жалғасу процесі күрделі, таралу аймағы кең, әр тарихи кезеңдерде, әр этнос тілдерінде әр халық жазбаларында, әр ел мұрағаттарында сақталған.

	Әдет-ғұрып заңдары Азияны мекендеген ғұн, үйсіндерде б.з.д. ІІІ ғасырларда, ал қаңлы, түркілерде У-УІ ғасырлардан бастап пайда болғандығы туралы деректері бар. Онда мұрагерлік, меншік, қылмыстық мазмұндар қамтылған. Ол жетіле келе, мемлекетті басқару ісінде қажетке айналған.

	Міне осы көшпенділердің әдет-ғұрып заңдары негізінде қазақ дәстүрлік заңдары қалыптасты. Ол ғасырлар бойы қалыптасқан, жетілдірілген ауызша жинақ болды. Бұл заңдар қазақ қоғамының экономикалық, мәдени көшпелі тірлігіне сәйкес келді. Сондай-ақ патриархалды-феодалдық қатынастарды қорғау үшін қазақтың әдет-ғұрып құқығы хан, сұлтан, би және басқа ру өкілдерімен бекітілді және қадағаланып отырды.

	Ғалымдар арасында «әдет» терминінің шығуы туралы біртекті пікірлер жоқ. «Әдет» - «әдет-ғұрып» деген араб сөзінен шыққан, мағынасы дағды, әдет. Әрине қандай бір іс болмасын, әуелі дағдыға, әдетке айналып, кейін бара-бара көпшілік қолданатын заңға айналып, оны бұзу ерсі қылық, қылмыс саналған. Әр халықтың өзіне жарасатын әдет-ғұрып, салт-санасы мен дәстүрлері бар. Ол өздеріне қымбат. Осы зиялы адамзаттың бір бұтағы – түрлі қауымының да өткен өмірі сан-алуан, талай замананы алып жатыр. Соған орай өздеріне тән әдет-ғұрып, салт-сана, қағида-ережелері де баршылық. Мұның бәрін болса да ислам жоқ етіп, тамырына балта шаппаған. Қайта олардың прогрессивті жақтарын өз ішіне қамтып, әдемілеп, қиюластырған. Соның нәтижесінде ислам заң – нормалары сомданып, айшықтана түсіп кез-келген формацияға кереғар болмай, қабыса алады.

	Ол әдеби шығармаларды дәстүрлі-құқықтық нормалар жиынтығын білдіру үшін қолданылады. Үлкен Советтік Энциклопедияда: «Әдет – ислам діні тараған елдер арасындағы халықтық дәстүрлі құқығы»,- делінген.





1.1 Әдет-ғұрып заңдарының бастаулары




	Әдет заңдары өз бастауларын тереңнен алған. Тайпалық одақтар сол кездегі әдет заңдарымен биленді. Соның ішіндегі ең құндысы саяси мұрагерлік әдет заңдары болды. Сақтар дәуіріндегі көшпелі тайпалардың қоғамдық құрылысына әскери демократиялық белгілері тән болды. Оның құрылысының әлеуметтік негізі қандас-туыстас және одақтас тайпалар болды. Сақтардан кейінгі үйсіндер мен қаңлылар да әскери демократия сатысын бастан кешірді. Олар тайпалардың тұрақты одақтарын құрды, өздеріне патша сайлай алды. Ондай қоғамның ұйытқысы рулар еді. Соғыс бола қалған жағдайда олар өздерінен рубасылар бастаған әскер жасақтарын шығарды. Ғұндардың одағы 24 бөлшектен құралған, олардың әрқайсысын рубасылар басқарған.

	Ғұндардың ел билеушісін «Тәңір-құты» деп атаған. Ғұндардың б.з.д. ІІІ ғасырда: «Ұлықтардың лауазымы мен мәртебесі атадан балаға мұра болып қалады»1 - деген заңы болған. Бұл заңда мұраға қалатын атаның тағы мен мәртебесі. Тақ билігі – мемлекет басқару билігі, бір елдің саяси, әкімшілік және әскери билігінің бір қолда шоғырланған көрінісі. Мәртебе – ризық, атадан балаға қалған ел, жер және байлық. Елді билеп келген мәртебелі әкенің сіңірген еңбегі даусыз, ол көз жұмарда тақты ұлына қалдыруы да заңды. Оның ұлдары мен әулеті ел билеу істеріне араласады, ел басқарудың қыры мен сырына қанығып өседі, үйренеді, жетіледі, даярланады. Бұл ел билігін сенімді қолға тапсырудың және оны сабақтастырудың алғы шарты.

	«Үйсіндер ғұндармен әдеттес». Үйсіндердің мұрагерлік заңында «Әке өлсе, ұлы мұрагер, аға өлсе іні мұрагер» деген бар. Үйсіндер ел билеушісін «Күнби» деп атаған. Үйсіндердің саяси өмірінде «билер Кеңесі» болған.

	«Билер бітімі» біріншіден дауларды шешіп ел ішін алалықтан сақтап келсе, екіншіден мұрагерлік институтқа да ықпал жасаған, яғни билер мұрагерлік заңды бұзуға жол бермеуге тырысқан.

	Мұрагерлік үрдіс түркілерде де болды. Түркілерде мұрагердің таққа отыруы алдыңғы қағанның ауызша өсиеті, тәңірінің қалауы және сайлам сияқты үш түрлі жолмен іске асырылып отырды. Түркілерде де «Әке өлсе ұлы мұрагер, аға өлсе іні мұрагер» болды.

	Түркілер мұрагер таққа отырғанда киіз жаю, атқа мінгізу, киізді «күн» деп айналу, мұрагерлікке отыру жосығына киелі оқ берген, қағанның билігі тәңірінің қалауымен дарыған деген түсінікті санаға сіңірген.

	Түркілерде кей кездері қағанның таққа отыруын ел ақылшылары «билер Кеңесі» мақұлдайтын түрлері де болған. Түркі заманында қағанның таққа отыруы мұрагерлік, тәңір талғамы және сайлам сынды үш фактордан тұрды. Мұрагерлік - негіз; сайлам – мұрагерлікті ел болып тану; ал тәңірі талғамы – қаған билігін жаратқанның жарылқауы деп қасиет беріп көрсету болған. Ежелгі тайпалардағы саяси мұрагерліктің өзіне тән ерекшеліктері де болды, яғни:



	1. Мұрагерлік мұраға қалатын өмірлік лауазым, ірге бүтін, ел іші тыныш болса мұра мұраға ұласады.

	2. Мұрагерлік билігі шектеусіз лауазым. Биліктің шырқау биігінде отырған билеуші өз әмірін шектеусіз жүргізген, олардың алдыға қойған мақсаты: тақ иесінен қалған билікті, елді, жерді, дәулетті мықтап иелігінде ұстау, ел тыныштығын сақтау, жерді кеңейту, ел қуатын күшейту, билік абыройын арттыру болған.



	Осылайша қалыптасқан Түрік қағанаты кейін Шығыс және Батыс Түрік қағанаты болып екіге бөлінген. Әрбір қағанат өз алдына жеке саяси құрылым болып, өздерін «Ел» деп атаған. Түрік қағанаттарының әлеуметтік құрылымы күрделі болды. Ол байлардан, шығайлардан (кедейлер), таттардан (тәуелді шаруалар), құлдар мен күңдерден құралды. Мемлекеттік ұйымының басында қаған тұрды. Құқықтық әдет-ғұрыптармен қатар жазба заңдар да болды. Оларды «Төру» деп атаған. Бұл ұғым ХУІ ғасырға дейін қолданылып келді де, одан кейін «Төре бітігі» деп аталатын соңғы заңдар жинағы қабылданған. Заң шығару ықтияры қағанның қолында болды. Қазақтың «жарлық» деген сөзі түрікше «ярлық» деп айтылады.

	Осы ежелгі заманда қалыптасқан құқықтық ұғымдар кейінгі кезеңдердегі саяси құрылымдардың мемлекеттік-құқықтық өміріне мықтап сіңді де, оларды қазақ халқы мирас етіп алды.

	Түрік қағанатынан кейін қимақтар мен қыпшақтардың саяси бірлігі Қазақстан аумағында пайда болды. Олардың ішкі саяси бірлігі және қоғамдық құрылымы, әдет-ғұрыптар мен заңдар жүйесі Түркі қағанатының құрылымымен бірдей болды.

	Қазақстан жеріндегі Түркі халықтарының саяси дамуының табиғи- тарихи процесін ХІІІ ғасырдағы моңғол шапқыншылығы бұзып жіберді. 1206 жылы моңғолдың заңдар жинағы-атақты «Шыңғыс ханның Яссасы» қабылданды. Сол заңдар жаулап алған елдердің барлығына қолданылып, олардың саяси, экономикалық және әлеуметтік қатынастарын реттейтін болды.

	«Ясса» бойынша басыбайлылық қатаң тәртіп орнатылды. Әскери тәртіпті бұзушылық, құқықтық тәртіптен сәл ғана ауытқып, жаза басқандарға дереу өлім жазасы қолданылды.

	Алтын орда заманында ескі негізде жаңа жағдайға сай Өзбек ханның, Едіге бидің Низам жүйелері қабылданды.

	ХУ ғасырдың ортасына таман Әбілқайыр хан қайтыс болғаннан кейін Керей мен Жәнібек Өзбек хандығына қайтып келіп, өкімет билігін өз қолдарына алады. Сөйтіп қазақ мемлекеттігінің негізі Қазақ хандығы құрылды.

	Қазақ хандығы заңдарының түп-төркіні әдет-ғұрыптық ережелер ежелден ел салтына енген.



	Қазақтың әдет-ғұрып құқығының негізгі белгілері:

	1. Патриархалдық туыстық ереже, яғни туыстардың бір-біріне өзара көмегі.

	2. Ескіден келе жатқан көптеген ережелер мен институттар, яғни қағидасы қанға-қан алу, әмеңгерлік т.б.

	3. Қылмыстық іс пен азаматтық құқық бұзушылықтың арасын айырып көрсетпеуі.

	4. Саяси қылмыс институты түсінігіде қалыптасты, яғни Отанды сату, майдан шебінен қашу және әскер басшылығына бағынбау.





1.2 Әдет-ғұрып құқығындағы нормалар мен қағидалар




	Көшпелілердің құқықтық мәдениетінің халық тұрмысына және тіршілігіне барынша лайықтанған, оның күнделікті өмірде қолдануына ең бейімделген сүбелі бір бөлігі - әдет-ғұрып құқығы нормалары мен институттары. Әдет-ғұрып құқығы нормалары тұп-тура және дәлме-дәл іске асып қолданылуға, орындалуға арналмаған. Қоғам мүшелеріне оларды бұлжытпай орындауға сырттан, жоғардан міндеттелмеген еді.

	Құқықтық нормалардың қайнар көздері.

	Қазақ әдет-ғұрып құқығы нормалары ресми және биресми нысандарда өмір сүрді. Бидің билігі, ханның жарлығы, ереже-көшпелілердің құқықтық нормаларының ресми түрде әдеттік нормалар өсиет, өнеге, бата, үлгілі сөз, нақыл, мақал-мәтел, афоризм бейнесін иеленді. Бидің билігі - әдет-ғұрып құқығы нормаларының ұзына бойғы өмір сүру тарихына тән құбылыс. Құқықтық мәнге ие хан жарлықтары көшпелі қазақ қоғамындағы ерекше құбылыстардың бірі. Хан жарлықтары алым-салық төлеу, астана таңдау, әскер ісі, көшу-қону мәселелерін реттеу салаларында біршама орын алды.

	«Хан устанавливал с согласия и по совету верхушки феодалов важнейшие государственные налоги и другие сборы и порядок их взыскания», - дейді Т.М.Культелеев еңбегі.

	Қазақ әдет-ғұрып құқығы нормаларының келесі бір тарихи нысаны – «жолдар». Сахара жұрты мұндай құқықтық құжаттардың екі түрін біледі. Бірі – «Қасым ханның қасқа жолы» (1511-1523) болса, екіншісі – «Есім ханның ескі жолы» (1598-1645).

	«Жолдар» - көшпелі қоғамдағы орталық мемлекеттік биліктің жеке-дара дербестенуінің бір көрінісі, оның қалыптасқан құқықтық мәдениетті жаугершілік, әскери заманға сай бейімдеп пайдалануға талпыныс жасауының нышаны.

	«Жолдардың» пайда болуы мемлекеттік биліктің елді басқару ісін, қоғамдық қатынастарды реттеу мәселесін жаңа негізде-құқықтық-мәдени- арнада және құруға батыл қадам жасағандығының айғағы.

	Көшпелі қазақ қоғамында пайда болған әдет-ғұрып құқығы нормаларының тұнғыш ресми жинақтары – «Жолдар» ауызша дайындалып, қабылданған. Бұл жинақтарда әдет-ғұрып құқығы тұтастай қамтылған. Ә.Марғұланның пікірінше «Қасым ханның қасқа жолы» өзгеріссіз ХУІІ ғасырға жетіп, Есімнің кезінде «Есім ханның ескі жолы» деп аталған. «Есім хан негізінен «Қасқа жолдың» қағидаларын сақтады»,2 - дейді, С.Зиманов және Н.Өсеров. Дегенмен «Есімнің жолында» қылмыс мәселелеріне арналған тарауда бірсыпыра өзгерістер еңгізілді дейді К.Миханов. Есім мен Қасымның жинақтарында қомақты орын әскери және елшілік нормаларға берілген. Себебі, жас мемлекеттің ең басты мақсаты – күн астындағы өз орнын табу және соны нығайту еді.

	Ал, ішкі қатынастарды реттеуде, ең алдымен елдің бірлігін сақтауға арналған, оның тыныштығын қорғайтын, ел арасы бүлінген кезде жедел түрде келісім-ымыраға бастайтын әдет-ғұрып нормаларына көңіл бөлінді. Оған «жұртшылық» пен қылмысқа қарсы бағытталған құқықтық нормаларды айтуға болады. Көшпелілердің әдет-ғұрыптық құқықтық нормалар жүйесінің ресми өмір сүру нысандарының ең жетілген түрі-жарғы. Ол билер биліктерінің, хан жарлықтарының, жолдардың даму жолының тікелей жалғасы және келесі бір сатысы.

	Қазақ қоғамы жарғының бір үлгісін – Тәуке хан тұсында қабылдаған «Жеті жарғыны» білеміз. «Жарғы», «жолдарға» қарағанда мән-мазмұны жағынан бай, құрылымы тарапынан қарағанда сан-салалы, көлемі тұсынан алсақ мол келеді. Тағы бір ерекшелік, жоғарғы хандық билік «жолдары» құрастыру барысында қалыптасқан әдет-ғұрыптық нормалардың белгілі бір бөліктерін жинап, сұрыптап, кейбір жерлерін өңдеп, елге жария қылуға баса назар аударса, «жарғыны» дайындау кезінде өз кім тарапынан жаңа нормалар кіргізуге біршама көңіл бөлген. Демек, «жарғы» мемлекеттік биліктің құқықтық қызметінің өсіп-дамып, жаңа сатыға көтерілген тұсының туындысы және көрінісі. «Жолдарға» қарағанда «жарғыда» шариғат әсері көбірек болды. Бұл қазақ қоғамына ислам дінінің жайыла бастағанының көрінісі еді.

	Әдет-ғұрып құқығы нормаларының келесі бір ресми қайнар көздерінің бірі – «Ереже». ХІХ ғасырдағы ережелер қазақ халқының Ресей бодандығына кіріп, өзінің саяси мемлекеттік тәуелсіздігінен айырып, қазақ жерінің Ресей империясына отар болған туындысы, жемісі және көрінісі.

	Академик С.З.Зимановтың айтуынша ережелер-қазақ әдет-ғұрып құқығы нормаларының кіші жинақтары.

	Жол, жарғы бүкіл қазақ қоғамы ауқымында, ең жоғары құқықтық күшке ие деңгейде және ұзақ мерзімге қызмет істеуге арналған жинақтар болатын. Ережелер болыс аралық, ояз аралық, одан қалды облыс аралық көлемде қызмет етті. Бұның үстіне олар қысқа мерзімдік уақыт аралығындағы (күн, апта, жыл, ай) күшке ие еді. Ережелердің тағы бір ерекшелігі – олар көшпелілердің құқықтық мәдениеті ауқымында қызмет еткенмен, орыс заңдарының талап-тілегін барынша ескеріп отыруға міндетті еді.

	Әдет-ғұрып құқығының қағидалары биресми түрде өсиет, бата, үлгілі сөз, нақыл, мақал-мәтелдер, айшықты афоризм нысандарда өмір сүрді. Өсиет, бата айтудың бір түрі-жалпы құқықтық өмір жайлы, оның мәні-мақсаты, бұл саладағы қолданылар ереже-нормалар жайлы атақты бидің әңгімесі. Мақал- мәтел, айшықты афоризмдер - әдет-ғұрып құқығының кең тараған биресми нысандары. Әдет-ғұрыптық принцип-қағидалар, нормалар биресми күйде өмір сүру арқылы халық тұрмысына, оның қажеттілігін өтеуге барынша жақын және бейім келді.



	Қағидалар.

	Көшпелілер қоғамындағы принцип-қағидалар құқықтық ұғым- түсініктермен бірлесе және қатар қызмет етті, олар бірін-бірі толықтырып, әрі байытып отырды, өзара іштей үндестікте болып, бір-біріне айнымас тірек бола білді. Құқықтық қағидалар құқықтық ұғым-түсініктермен толып- пісуінің, дамуының келесі сатысы, тікелей жалғасы іспеттеседі, соған сай олар құқықтық практикаға дау-дамай аймағына әлдеқайда жақын болып көрінетін. Құқықтық қағида-принциптер құқықтық ұғым-түсініктер сияқты, негізінен, құқықтық өмір салаларына бағыт-бағдар беру, осы аймақтың «дербестігін» құндылығын, өзін-өзі рухани - мәдени, іс-әрекеттік тұрғыдан қамтамасыз ету, құқықтық ситуацияларды, нормаларды бақылау функцияларын атқарды.

	Көшпелілердің құқықтық принцип-қағидаларын шартты түрде бірнеше топқа бөлуге болады. Олар-бас принцип, ара (ортақ) принциптер және дербес (жеке) принциптер. Қағида-принциптер құқықтық өмірдегі өз деңгейлеріне, салмақтарына және күш қуаттарына сай өзара тығыз байланыста және қарым-қатынаста болды. Олар жалпы құқықтық жүйенің құрылымын анықтап, оның ішкі бірлігін, үйлесімділігін және сыртқы ықпалға төтеп берер тәуелсіздігін қамтамасыз етті. Сахара жұртының құқықтық өмірінің басты қағида-принципі «малым-жанымның садағасы, жаным-арымның садағасы» - деп әдемі айшықталған еді. Бұл принцип құқықтық өмірдің барлық салалары үшін негізгі қағида болды.

	«Малым-жанымның садағасы, жаным-арымның садағасы» - көшпелілердегі құқықтық өмірдің негізгі талабы, бағдары әрі қызмет ету аясы еді. Яғни, көшпелілер үшін ең басты өмірлік құндылық ол адамның ар-ұяты, намысы, иманы, ішкі рухани дүниесі. Сондықтан, құқықтық жүйе ең алдымен осы басты қоғамдық, әрі адамгершілік құндылықты қамтамасыз етуге, қорғауға бағытталуы керек болатын. Оның барлық күш-қуаты әрі мүмкіндігі бірінші кезекте осы талапты орындауға жұмсалды. Көшпелілердің құқықтық нормалар жүйесінің бас принципі өз қызметін ара (ортақ) принциптер арқылы іске асырды. Ортақ принциптерге кешірімді болу, сөзге тоқтау қағидалары жатты. Бұл принциптер ара принциптердің мейлінше көрнекті өкілдері еді. Ортақ принциптердің ерекшелігі олар бас принцип және жеке принциптер арасын байланыстырушы, солардың қызметін үйлестіруші болды. Кешірімді болу («Алдыңа келсе атаңның құнын кеш») қағидасы құқықтық жүйедегі, оның принцип-нормаларындағы рулық- тайпалық мазмұнның елдік, халықтық мәнмен ауысуына, біртұтас мемлекет болу ой-әуенімен суарылуына да рухани өткел бола білді. Сондай-ақ, жер дауы, мал дауы, жан дауы салаларындағы құқықтық қағида нормалардың өсіп-өніп, рухани тұрғыдан нәрленіп, кең де биік адами ажарға ие қорғаушы күш рөлін ойнағынын көреміз.

	Көшпелілердің құқықтық өмірінің басты қағидасынан туындайтын, соны жалғастыратын және оның іске асуын қамтамасыз етуге бағытталған ортақ принциптердің бірі «сөзге тоқтау» деп аталды. «Сөзге тоқтау» қағидасының құқықтық өмірдегі маңызы сөз өнерінің көшпелі қазақ қоғамындағы айрықша мән-мағынасынан, ортаймас орнынан туындайтын. Сөз құдіретін басты құдірет деп ұғынған көшпелі қазақ жөн сөзге тоқтай білуді де, жеке адам басындағы негізгі құндылықтың бірі деп санады, адамгершіліктің, жоғары парасаттылықтың белгісі деп білді.

	«Сөзге тоқтау» қағидасы («өз жеңілгенін өзі мойындау», «жөн сөзге тоқтамаған арсыз») даудың құқықтық салада туындап, өрбіп кейін шешілуін, барысын рухани тұрғыдан қамтамасыз етіп, әрі қадағалап отырар пәрменді құралдың бірі болды. «Сөзге тоқтау» қағидасының негізінде әділдікке, жөн іске мойын ұсыну жатты. Көшпелілердегі қоғамдық санаға сәйкес дауға қатысушы жақтардың азаматтық ажары, ары, намысы әрқашан да берік қорғаныста болуы керек. Мінеки, сондай адамдық қасиетті қорғауға арналған механизмдердің бірі - өз жеңілгенін даудың кез-келген тұсында мойындау еркі еді. Осы механизм арқылы құқықтық салаға тартылған (дауға қатысушы) кез-келген қоғам мүшесі өзінің азаматтық бейнесін, ар-намысын кір шалудан, төмендеуден арашалап ала-алды.

	Көшпелілердің құқықтық жүйесінің неке саласында «жеті атаға дейін қыз алыспау» принцип-қағидасы жетекші рөл ойнады. Сот процесі саласының негізінде «Дау мұраты-бітім» қағидасы жатты. Қылмыс пен жаза қатынастарын реттеуде «қанға-қан, жанға-жан», «құлаққа-құлақ, тұяққа- тұяқ», «құн төлеу» принциптерінің әрқайсысының тарихтың әр дәуірінде әр түрлі жетекшілік мәнге ие болғандығын байқаймыз. Сол сияқты, жер қатынастарын, мүліктік қатынастарды реттеуде де белгілі бір құқықтық принцип-қағидалардың осы салалар аумағындағы нормалар тізбегіне негізгі бағыт-бағдар беруші қызметін атқарғанын көреміз.

	Қазақ әдет-ғұрып құқығы принциптерінің және нормаларының басты мақсаты қоғамдағы талас-тартыстарды, дау-дамайларды шешу еді. Олар осы қажеттіліктен туындаған болатын және осы мақсатқа бағытталған еді.





1.3 Қазақ қоғамындағы билер қызметі




	Билердің құрылымдық жүйесі.

	Қазақ халқының да ертеден қалыптасқан өзіндік ел басқару жүйелері болған. Олар: ел басшысы-ханы, елдің тыныштығын ойлаған ерлері, сөзін сөйлеген шешен-билері.

	Қазақ халқының тарихында билер институтының алар орны мен үлес салмағы айрықша. Себебі, мемлекеттің саяси және әлеуметтік қалпын тек қана ғұрыптық құқық емес, сол сияқты рухани-мәдени салт-дәстүр негізінде де ұштастыра әрі теңдестіре отырып қамтамасыз етуші бірден-бір құрылым ретінде дәстүрлі билер институты орасан зор рөл атқарды. Ол мемлекеттік басқару жүйесімен тығыз астасып жатыр, сондықтан халық пен билеуші топтардың белгілі бір әлеуметтік-саяси құндылықтар төңірегінде топтасуына тікелей ықпал еткені анық.

	Қазіргі күні «би» сөзінің этимологиясы жайлы бірауызды келісіп-пішілген пікір жоқ. Бұл мәселеге алғаш көңіл аударған Г.Вамбери, В.Радлов тәрізді ғалымдар «би» сөзінің төркінін көне түркі тілінің билікті, жоғарылықты білдіретін мағынасынан іздесе, мұны Құрбанғали Халид «би-бектен», «бек-бүнектен», - деп көрсетеді (қысқарған атаулар). Қарастырылып өткен ғылыми болжамдардың айналып келгенде, бір ғана пікір төңірегінде тоқайласып жатқанын аңғару қиын емес. «Би» сөзі ежелгі түркінің «бек» сөзінен бас алады да, негізінен «басқару», «билеу», «билік ету» ұғымдарын білдіреді. Олай болса би терминінің пайда болу уақыты да ежелгі түркі заманына тірелетіні даусыз. Көшпелі тұрмыс-тіршілік үрдісіне сүйенген қоғам жағдайындағы билер институты дегеніміздің өзі, ең алдымен, мұрагерлік заңына негізделген дәстүрлі аристократиялық билік-хандық институтына қарағанда халықтың қайнаған ортасының өзі тарихи қалыптастырып шығарған демократиялық билік тұтқасы. ХУІІІ ғасырға дейін билер институты бірнеше сатыдан өтті:

	1. Сонау түркілер заманынан ХІІ ғасырға дейін. Қазіргі Қазақстан территориясында қалыптасқан көшпелі қоғамдардың кезеңіндегі ақсақалдар көшпелі қоғамдардың алғашқы кезеңіндегі ақсақалдар кеңесі, ру-тайпалық құрылымның өзін-өзі басқару тәрізді қоғамдық тетігі ретінде бек, би институттарының пайда болуының негізгі алғы шарты болып табылады.

	2. ХІІ-ХІУ ғасырды қамтиды. Бұл кезеңде билер институты одан әрі етек жая бастады, бірақ мұнда билер институтының ара-жігі әлеуметтік өмірдің жоғарғы сатысындағы басқару жүйесінен ажырамаған.

	3. ХУ-ХУІ ғасырлар. Бұл аралықта қазақ хандығының негізі қаланып, билер институтының түпкілікті қалыптасып болуы жүрді. Сондықтан ноғай ордасының саяси құрлысы билердің ең жоғарғы мемлекеттік лауазымдық болғандығын айтуға болады. Алайда бұл дәуірде билер институты хандық инстутынан әлі нақты бөліне қоймағанды, сондықтан да сөз болып отырған кезеңде билер институты «батыр», «жырау» институттарымен тығыз астасып жатыр.

	4. ХУІ-ХІХ ғасырлар. Әсіресе ХУІІ ғасырдың екінші жартысынан ХУІІІ ғасырдың алғашқы он жылдығында билер институты шырқау шегіне жетті. Бұл тұстағы билер институтының тарихи функциясы – бір жағынан ру- тайпалық қарым-қатынастарды реттеп отырушы әлеуметтік тетік, екінші жағынан, аристократиялық хан билігін теңдестіріп отырушы саяси тетік.

	Қазақ мемлекеттігі тарихында билердің орны әр дәуірдің тарихи оқиғасымен мәні арта түсіп, ірі тұлғаларға айналғаны анық.

	Билер-Ата би, Төбе би, Қатар би, Жеке би, Төтен би, Бала би болып бөлінген. Ата би – бұрын билік құрған, талай елдік істер мен даулардың тағдырын шешіп, елге танылған, енді қартайып, билік ісін ізінен ерген кіші билерге тапсырған адам. Ол биліктен қарттығына байланысты қалғанымен, кейінгі билер қауымы оны ақылшы, кеңесші ретінде тұтынып, батасын алып отырған.

	Төбе би – елдік немесе өңірлік (регион) аумақта сайланып қойылатын қаламыш билер. Тарихымыздағы Төле, Қазыбек, Әйтеке билер өз өңіріндегі (жүздіктерінде) төбе билер болған. Төбе билерді сайлайтын халық емес, билер жиынында сайлаған. Оларды қалаулы, қаламыш билер деп те атаған.

	Қатар билерге-қазақ билері құрамындағы Төбе биден (Төле би) басқалары, яғни бір-бірінен артықшылығы жоқ, тең құқылы билер жатқан.

	Олар - Қазыбек пен Әйтеке билер. Сол сияқты әр жүз билері құрамында да төбе және қатар билер болған.

	Жеке би-әрбір ауыл, кіші рулық бөліністе билер құрамы болмаған, олардағы би-біреу (жеке) болған. Жеке билер сайланбаған немесе қаламыш би деп те аталынбаған.

	Төтен би - екі ел арасындағы кейбір даулы мәселелерді шешіп келуге ел арасындағы билерден таңдама билер тобын құрып, өкілетті етіп жіберілетін билер (төтенше би деп те атаған). Бұл билер сайланбаған, олар елдің беделді адамдарынан құрылған.

	Бала би-билік дәрежесін әлі иеленбеген, билік айтуға талап қылып,өзін әр жерден көрсете бастаған жеткіншек. Ал кейін ондай талапты жастарды үйренсін деп, ірі билер қосшылыққа алып жүрген. Билік ісі жүріп жатқанда, жаңағы бала би мұқият тыңдап отырып, берілген биліктің жетімсіз жақтары болса немесе билік етуші би тоқырап қалса бала билер билікке араласып өз билігін айтатын болған.

	Мұнан басқа да қазақтың ресми емес билері болған. Олар ел басқарушысының өздері (хандары) олар билік айтып, халыққа жарлық ететін болған. Сондай хандардың қатарында Тәуке мен Абылай хандардың болғандығын айтқан жөн. Солардың билік іс әрекеттері халық сүйіспеншілігінен әркез орын тапқан. Билер қара қылды қақ жарған әділеттігімен де, суырып-салма жыраулығымен де, би, батыр, жырау,ақын ұғымдарын бір басына сыйғыза білген қоғамдық-саяси қайраткерлер болды.

	Қазақта би болудың, екі жолы танылған. Соның бірі ата жолын қуу дәстүрі. Яғни, бұл жол бойынша әкесі би болған бала осы қасиетті бойына сіңіріп, әкесінен тәлім-тәрбие алып оның ісін әрмен қарай жалғастырып отырған. Оған мысал ХУІІІ ғасырда орта жүздегі Қаракесек руынан шыққан белгілі Қазыбек бидің үшінші ұрпағына дейін осынау құрметті би атағы сақталған. Бұл дәстүр бойынша би болған адам билік айтуды балаларына мұраға қалдырып кетпейді. Мұнда бидің баласы өзінің ойлау қабілетінің және ақылының артықтығы арқылы «ұяда не көрсең ұшқанда соны ілесің» немесе «ата көрген оқ жонар» деген қағидаға сүйеніп әке жолына түсіп отырған. Би болудың екінші жолы бұл суырылып шыққан талантының арқасында тек қана қара сөздің ғана шебері емес, сондай-ақ өлең сөздің және көсем сөздің шебері болған, дана ақылгөй, данышпан, қара қылды қақ жаратын әділдігімен көріне білген және халықтың әдет-ғұрпы мен сот заңдарын терең біліп, оны өзінің көркем сөз әлде, көсем сөз өнерімен, яғни, сөзуарлық талантымен көпшілік алдында бір емес бірнеше рет сынға түсіп әділдігін, ақылдылығын көрсете алған адамға халықтың мойындауымен «би» деген атақ берілген.

	Бұл жөнінде Ш.Уәлиханов былай дейді: «Қазақтарда құрметті би атағы халық тарапынан қандай да сайлау жолымен немесе халықты билеп отырған өкіметтің бекітуімен емес, тек сот рәсімін терең білетін, оған қоса шешендік өнерін меңгерген қазаққа ғана берілген». Би атану үшін халық алдында әлденеше рет шешендік сайысқа түсіп, өзінің заң-жораны білетіндігін, шешендігін танытатын болған. Мұндай адамдардың есімі жұртқа танылған.

	Би деп халқы мойындап елі танығаннан кейін би қоғамдық қатынастардың барлығына араласқан олар: құн дауы мен жесір дауы, жер дауы мен мал дауы, ар мен намыс дауына кесім айтып, тілек айтып бата беруші, береке тілеуші, жақсы мен жаманды, обал мен сауапты дәл ажыратушы, дәлелді де қисынды уәж айтушы болған.

	Қоғамдық қатынастардағы барлық дау-дамайды қандай қиын болса да сабырлықпен, көптің қатысуымен, игі жақсылардың төрелік етуімен, билердің билік құруымен шешіп отырған. Елде абақты, түрме дегенге қажеттілік болмаған. Бітім, құн беру, келісімге келу, ағайыншылық жолмен талай күрделі мәселелердің күрмеуі шешіліп отырған. Сондықтан да қара қылды қақ жарар әділдікпен айнымаған билердің ежелден ұстанымы «тура биде туған жоқ, туғанды биде иман жоқ» деген қағида болған.

	Билердің билік айту тәжірибесі қараған істерінің саны өсіп, сапасы жақсарған сайын арта түскен.

	Би туралы түсінікті әр қырынан, жан-жақты танудың нәтижесінде билер қызметіне зерттеуші ғалымдар мынадай тұжырымдама береді.

	Би – көсем.

	Ол – көпті көрген, яғни, «көре-көре көсем болған» көкірек көзі қиядағыны шалатын, оны оралуы, көнені ғана көріп қоймай, болашақты да тап басып, болжам жасай алатын, әрдайым халық көңілінен шығатын жан болуы шарт.

	Би – шешен.

	Ол – сара сөздің саңлағы. Бірде астарлап, бірде мысқылдап, сүйектен өткізіп, мақсатпен бауыздап, қажет жерінде қара тасты қақ айырып түсерлік семсерден бетер от ауызды, орақ тілді ұшқыр сөз зергері.

	Үш кемеңгер би Төле, Қазыбек, Әйтекенің әрбір сөзін төгіліп тұрған жыр емес деп кім айтады? Ұйқасының қалаған тастай беріктігі, әр сөздігі сазды ырғақ үндестігі қас ақынға тән шеберлік болмай, немене?

	Би – заңгер.

	Халық арасында «Би екеу болса – дау төртеу болады» деген сөз бар. Бұны даулы мәселені екі би емес, үш би шешеді деп түсіну қажет. Олардың бірі айыптаушы (прокурор), екіншісі ақтаушы (адвокат), үшінші төбе би (судья).

	Би – елші.

	Ол тек ішіндегі ғана емес, мемлекетаралық даулы мәселелерді шешу үшін жат жерге де білек сыбанып барған. Оған «Жауластырмақ – жау шыдап, елдестірмек - елшіден», «елшісіне қарап елін таны» деген халық даналығы дәлел.

	Би – жүрек жұтқан батыр.

	Бидің батырлығы – қолына қару алып жауға шабуында емес, қылышынан қан тамған қаһарлы хан, сұлтан немесе елден-судан кеткен ежелгі жау алдында тұр екем деп имекбей керекті жерінде өткір тілімен турап түсетін әділ сөзін айтуында.

	Би – саясаткер, қоғам қайраткері.

	Олар ел мен ел арасындағы қоғамдық мәні зор саяси мәселелерді шешуде хан-сұлтандардың негізгі тірегі, кеңесшісі болған. Мысалы, Жәнібек ханның сыртқы саясатының мәселелеріне баға беріп, жөн сілтейтін 60 биі болған, Абылай ханның 8 биі болған. Күлтөбе, Мәртөбе бастарында өткен талай әйгілі кеңестерде, келелі істерде кеңес берген осы билер.

	Би – ойшыл ғалым.

	Ол халық тарихын, әдет-ғұрпын салт-санасын меңгерген, кемел ой түйген философ, ғылымның әр саласынан хабары бар білімпаз. Олар өлмес қағида, қанатты сөздер қалдырып, болашаққа көріпкелдікпен болжау жасаған данагөйлер.

	Би – психолог.

	Би адамның жан-дүниесін, мінез-құлқын бір көргеннен тап басып танитын, кәнігі психолог болуы шарт. Қарсыласының жан-дүниесіне үңілумен қатар, билер олардың әрбір қимыл-қозғалысын, үн-бояуын қалт жібермей қадағалап, соған орай өзі де дауыс ырғағын құбылтып, әр сөзінің мән-мағынасын ашатындай қимыл-қозғалыспен бет пішінін, қас қабағын ойната білетін тамаша артистік қабілет иелері. Олар әр сөздің жүректен шығып, жүрекке жетіп отыруын көздеген.

	Би – тәрбиеші.

	Би атанып халыққа танылғандар «өзім болдым, өзім - толдым» деп келте ойламаған қал-қадірінше жоқ-жітіктің, әлдіден зәбір көрген әлсіздің жоғын жоқтап, ел-мүддесін көздеген, жастарға батасын беріп, өмір бойы жинақтаған тәлім-тәрбиесін, ұлағат сөздерін құлақтарына құюдан жалықпаған.

	Қазақ билерінің маңызды мемлекеттік істерді ойлап шешетін орталығын «билер Кеңесі» деп атаған. Олар билердің келісуімен белгілі бір жерде өтіп, мәмілеге келіп отырған. Сонымен қатар билер кеңесіне үш жүздің атақты билері қатысқан.

	Осындай кеңестердің бірінде қырық рудың қырық биі қазіргі Сырдария облысы Ангрен өзенінің сол жағалауындағы Құлтөбе басында Ханабай атты Тәуке ханның ордасында қазақтың әдет-ғұрыптық заңының жиынтығы «Жеті жарғы» қабылданған.

	Бұрын сот процесін ауыз екі сөз жарыстыру ретінде өтсе, кейін Ресей құрамына енген соң сотта жазушы пайда болды. Сол сияқты бидің мойнында би екендігін білдіретін белгі болды. Би бұл жез белгіні уезд бастықтарынан алатын болды. Билер сотында оның билігін немесе қандай болмасын басқа да әрекеті орынайтын арнайы қорғаушыға жол берілді. Жалғыз бидің билігін орнына келтіруге ауыл ақсақалы міндетті болды.

	ХІХ ғасырдың ІІ жартысында билерді сайлайтын болды. 1822-1824 жылдан 1854 жылдардағы отарлау саясатын іске асыру үшін жасалған реформалар билер сотының императорлық сотпен алмастырғысы келді. Билер соты мынадай инстанцияларға бөлінді:

	1. Рулық

	2. Төменгі рулық

	3. Ауылдық



	1867-1868 жылғы Уақытша Ереже бойынша халық қазынасы болып келген билер институты түпкілікті жойылды. 1822-1824 жылы және 1859 жылғы уставтар бойынша империялық сотқа билерден алынып берілген істің түрлері:

	1. Кісі өлтіру

	2. Барымта мен тонау

	60 жылдары билер сотының шешімін чиновниктерді қанағаттандырмады. 1867-1868 жылдардағы реформа билер сотын «халық соты» деп атады. Үш жылға сайлап оны генерал губернатор бекітті. Губернатордың ерекше рұқсатымен төтенше билер съезі шақырылды. Онда уездер арасындағы даулы мәселелер шешілді. Осыған байланысты қылмыстық істерді де қарап, әділ шешім қабылдап отырды.

	Сот процесі. Билер шешімдері.

	Қоғамдық даулы-мәселелердің, талас-тартыстардың көбі адамгершілік рухани ережелерімен, талаптарымен шешіліп жатты. Себебі көшпелілер бір- бірін соттасуға, бет ашысуға қимайтын, яғни олар адамның рухын жоғары қойды.

	Қазақ қоғамындағы сот процесінің басты мақсаты-бітім еді. Яғни, дауласушы не арыздасушы жақтарды жұрт алдында келістіріп, бітімдестіру.

	Қазақ билері-бірлік, ынтымаққа шақыратын шешімдерді, даулы істерді бітімге келтіретін шешімдерді және айып салатын шешімдерді ұстанған.

	Бірлікке, ынтымаққа шақыратын шешімдердің бірі-үш жүздің билері Ордабасыға жиналып, елді жоңғар басқыншылығына қарсы топтасуға шақыру болды. Нәтижесінде ата жауын талқандап, өзінің ұлттық тұтастығын сақтап қалды.

	Бітімге келтіретін үлкенді-кішілі шешімдер бола берген. Ол, әсіресе ел арасындағы, жеке адамдар арасындағы дау жанжалдарды реттеуге, рухани кінәсін жоюға бағытталған.

	Айып салатын шешімдерге билер кінәліге айып салып, соны орындаттырған. Айып түрлері аз емес.

	ХІХ ғасырдың ІІ жартысында дейін билердің шешімі жазба түрде еш жерде түсірілмеген. Көбіне ауызша, фольклорлық негізінде сақталып келді. ХІХ ғасырдың ІІ жартысынан бастап, «билер кітабы» ашылды. Онда сот үкімдері, би шешімдерінің қысқаша мазмұны жазылатын болды. Билердің билігі, үкімдері жеке құжат ретінде толтырылып сақталғандары да бар.

	Билер сотындағы сот процесінің бір ерекшелігі – оның жариялығы мен ашықтығы. Қандай дау болмасын, билер оны қараған кезде жариялықты және сот процесінің ашық болуын қамтамасыз етіп отырды. Бұл жөнінде қазақ әдет-ғұрып құқығын терең зерттеушілер … қазақ билерінің билік айтуы, іс қарауы ашық түрде жариялылық принципі негізінде жүргізілген. Сондықтан әділ сот ісінің барлық оқиғалары, дәлелдеу процесі қатысушылардың көзінен таса болмаған. «Істі құпия түрде қарауға тыйым салынған» деген С.Созақбаев.

	Сот процесі басталғанда әрбір тарап бидің алдында даудың қалай басталғанын және қалай болғандығы жөнінде өз ойын ортаға салады. Дауда бірінші сөз шағымданушы жаққа беріледі, ал одан кейін би жауап беруші жаққа сөз береді. Өз кезегінде жауап беруші өзіне қарсы айтылған айыптаулардың әділеттігін толықтай немесе жартылай мойындаса және келтірген залалдың орнын толтыруға дайын екендігін айтса, би бірден екі жақты келісімге келтіріп, бітім жасасқан.

	Егер жауап беруші жақ айыптауды негізсіз десе, онда сот процесі істі қараудың келесі сатысына көшті. Мұндай жағдайда айыптаушы жақта, жауап беруші жақта өз жақтарынан куәларды келтірген. Куәлар өздерінің сөздерімен белгілі бір жақтың сөздерін мойындап немесе теріске шығарып отырды.

	Билер куә болуға барлық адамдарды жібере бермейтін. Куә бола алмайтындар қатарына әйелдер, жасы он беске толмағандар, ақыл-есі толық емес адамдар және соған дейін өтірік куә бергені үшін ұсталғандар, төлеңгіттер мен құлдар жатқызылды. Сонымен қатар баласы әкесі үшін, немересі атасы үшін, яғни жақын туысқан адамдар сотта куә бола алмады. Дауласушы жақтардың егер оған себептері болса, куәларды қаралып жатқан даудан аластатуға құқылары болды. Мұндай себептерге мыналар жатты: куәге пара беру, туысқандық, айыптаушымен немесе жауап берушімен достығы немесе қастығы. Дәл осындай себептермен би де дауды шешуден аластатылуы мүмкін. Бірақ егер мұндай айыптаулар дәлелденбеген жағдайда айыптаушы жақ жазаға тартылды.

	Егер куәларды келтіру арқылы істі шешу олардың жоқтығынан мүмкін болмаған жағдайда, дауды елге беделді, танымал адамдардан ант алумен бітірген. Билермен ант алып, ант беру көпшілік жағдайларда: ер құны, жесір дауы, ұрлық, жер дауы сияқты күрделі дау-жанжалдарда қолданылатын дәстүрлі заң болған.

	Негізінен анттың екі түрі қолданылған. Біріншісі, жауап беруші адам қабылдайтын «ақтайтын» ант, ал екіншісі, шағымданушы жақтан қабылданатын «айыптаушы» немесе «теңдік» деп аталды. Бұлардың біріншісі іс жүзінде көп қолданылған. Өйткені, билер кішігірім дауларда, егер қылмысын дәлелдейтін нақты айғақтар болмаған жағдайда жауап берушіден ант алу арқылы дауды бітіріп отырған.

	Қазақ қоғамында ант қабылдау деген өзіне тән жауапкершілік алды дегенмен бірдей болды. Негізінен дауда ант қабылдау дауды шешуде барлық басқа мүмкіндіктер қолданып болғаннан кейін ғана белгіленді. Мұндай жағдайда би жауап берушіге оның кінәсіз екендігін дәлелдейтін ант қабылдауды талап етті. Ант қабылдау үшін жауапкер жақтан бірнеше кісі шыққан. Ант қабылдайтын адамға деген талаптар куәларға қойылатын талаптармен бірдей болды. Сонымен қатар ант қабылдайтын адамды қарсы жақ өзі таңдайтын. Бірақ осы таңдаған адамы жауапкермен араздықта болмау керектігін билер қадағалап отырған. Ант қабылдауға адам таңдалғаннан кейін, билер ант қабылдау жерін, уақытын белгілеген.

	Қазақ әдет-ғұрып құқығында ант қабылдаудың түрі және нұсқалары көп болған және оны даугер таңдаған. Егер ант қабылдайтын адам жауапкердің кінәсіз екендігіне сеніп, белгіленген жерге уақытында келіп, ант қабылдаса, онда би жауапкерді кінәсіз деп тапқан. Олай болмаған жағдайда, яғни, ант қабылдаушы жауапкерді кінәлі деп тапса, ол белгіленген жерге келмеуге құқы болған. Ондай жағдайда би ант берушіні күтпей, оның келмеуін біржақты талқылап, шағымданушының талаптарын орынды деп тапқан.

	Сот процесінің осы сатыларынан кейін бидің дау бойынша шығарған шешімін екі дауласушы жақ әділетті деп тапса, онда дау бітті деп саналып, дау біткендігінің рәсімі ретінде шағымданушы мен жауапкер орталарынан ала жіпті кестірген. Бұл екі жақтың бітімге келгенін және алдағы уақытта осы дау бойынша шағым қабылданбайтынын білдірген. Егер екі жақтың бірі бидің шешімін орындаудан бас тартса, онда екінші жақ шешімді орындату үшін заңды күштеу құралы «барымтаны» қолдаған. Бұл негізінде жәбір көруші өз құқығының бұзылғандығына байланысты оның орнын толтыру үшін қарсыласының малын айдап әкетуден шыққан.

	Тәуке ханның «Жеті жарғысы» бойынша айыпталушы сот үкімін орындамағанда немесе ауыл ақсақалы дауды мәселені әділ шешуден бас тартып, қылмыстыны өз қорғауына алған кезде жәбірленушінің ауылдастарында, руластарында амалсыздан барымтаға таратын құқығы болған.

	Сот процесі дау бойынша ақиқатты ашуды мақсат тұтады. Сондықтан бұл мақсатқа жетуге ешкім және еш нәрсе кедергі болмауы керек. Сот алдында әркім өз ойын, көргенін, білгенін және естігенін ашықта анық, тіке де тура, ешкімнен қаймықпай айтуға ерікті әрі міндетті.

	Сот процесінде талапкер билерді олардың жасына, лауазымына, байлығына қарап алалауға жол бермеуі керек, дауласушы жақтардың мүддесін қорауға олар өзара тең, бірінен-бірінің ешқандай айырмашылығы жоқ. Сонымен бірге сотқа қатысушылар артық іс-әрекетке, сөзге бармауы керек, бір-бірінің намысына тиетін, ар-ождандарына нұқсан келтіретін қимылдар жасамауы керек.

	Процессуалдық норма бойынша әдет заңына сотты мойындау және биге сенбеу институттары болды. Егер бидің әділдігіне өтірік айып тағылған болса, ол үшін жауапкер немесе арыз беруші айып төлейді. Сот кезде істің көнеруіне байланысты сотты жүргізуден бас тарта алады. Сот алдына қамшы тастап жүгініп отыру сол сот шешімінің қандай болғанына да көнеміз деген ұғым еді. Сот процесіне кедергі келтірген үшін кедергі келтірген тұлға жауап береді. Куәгерді, жауапкерді сотқа алып келу, арыз иесіне тапсырылды. Егер келмесе зорлап, күшпен әкелуге рұқсат берілді.

	Әйелдер, жауапкердің туыстары, жасы толмағандар, есі кемістер куәгер бола алмайды. Әдет заңы бойынша куәгерді әлеуметтік жағдайына байланысты бөлді. Мысалы: сұлтан, би, беделді адамдар куәсі ешбір антсыз қабылданды, ал жай куәгерлерді туыстары куәландырды. Сот шешімін тек жауапкерге ғана емес, оның туыстарына да жүктелді. Барымта дауы ұзаққа созылып екі жақ қайта-қайта барымта жасаса, соңынан екі жақ салауат (келісім) және үрел деп аталған, яғни кісі өлімін кешірген.





ІІ тарау. ӘДЕТ ЗАҢДАРЫНЫҢ ҚАМТЫҒАН САЛАЛАРЫ





2.1 Әдет заңындағы отбасы-неке құқығы




	Дүниежүзі халықтары тәрізді, қазақтың да өзіне тән отбасы тарихы бар. Адам баласы басынан өткізген сан алуан қоғамдық – экономикалық формациялардың қай-қайсысы болмасын әр қилы отбасы түрлерімен тығыз байланысты болған. Ф.Энгельстің айтуынша, топты неке-жабайлық дәуірге тән болса, жұпты отбасы өркениетті дәуірге тән болған.

	Отбасы тарихындағы мұндай неке формаларын қазақ халқының арғы тектері де басынан өткізген. Отбасы-рулық топтар барлық уақытта бірге көшіп-қонатын бірнеше ауылдардан құрылған. Мұны «бір ата баласы» деп атайды.

	Қазақ арасында негізінен дара (шағын) отбасы үстем болған, онда үлкен патриархалды отбасы қауымының көптеген сипаттары сақталып келген, ол ерлі-зайыптылар, үйленбеген балалар, қарт қариялар, сондай-ақ үйленбеген кіші жақын туыстардан құралды.

	Қазақ өлкесінде үлкен патриархалды отбасының ертерек ыдырауына көптеген жағдайлар себепкер болды:

	1) Қазақ қауымындағы топтық жіктелудің күннен-күнге күшейіп, патриархалдық тәртіптің әлсірей түсуі әсер етті.

	2) Туысқандар арасында мал және мүлік теңсіздігін туғызу факторы (қалың мал, жасау беру).

	3) Экзогамалық (белгілі бір туыстық шеңберінде қыз алыспау) тәртіпті сақтай отырып неке құру т.б.

	Үлкен патриархалды отбасында әке билігі үнемі шексіз болған. Ал, әке өлген соң оның орнына отбасы басшысы болып, үлкен ағаның үкімі барлық басқа отбасы мүшелеріне үшін заңды болған. Шаруашылығы бөлек болғанмен барлық балалары әкесімен ақылдасып, оның айтқанын екі қылмайтын. Кенже бала қазақ дәстүрі бойынша әкенің мұрагері есебінде әкесінен бөлінбейтін де, оның шаңырағына, мал-мүлкін ие болып қалатын. Әке шаңырағы «қара шаңырақ», «үлкен үй» атанады.

	Көп әйел алған қазақ байлары, олардың әрқайсысын балаларымен бөлек ұстайды, әрқайсысына енші бөліп береді. Мұндағы мақсат әке өлген соң әр әйелдің балалары бір-бірімен тату, тыныштық сақтап тұрсын деген тілек еді. Әр әйелдің балалары өз шешесінің еншісінен үлес (енші) алып бөлініп шығады.

	Балаларына енші бөлек шығару әдеті негізінен олардың үйленуіне байланысты болды. Жаңа түскен келін әдетте 1-2 жыл ата-енесімен бірге тұрып, әр нәрсеге үйреніп, өз бетінше үй болып тұруға дағдыланған соң, өз алдына отау болып бөлінетін де еншісін алатын.

	Ер жетіп үйленген балаларды енші беріп, жеке шығарудың зор саяси шаруашылық маңызы болды. Бұл әсіресе, әкесінің қоғамдық ықпалын көтеруге себін тигізетін.

	Отау үйге берілетін енші мөлшері әкенің байлығына, бала санына байланысты болатын. Бөлек шығатын отаудың басында жазғы, қысқы үйі, алдында малы және т.б. мүліктері болуы керек.

	Әдет-ғұрып құқығының неке және отбасы саласын реттеуге бағытталған нормалар мен институттарының негізгі және басты қағидасы, «жеті атаға дейін қыз алыспау» деп аталады. Яғни, жақын туысқандар арасында қан араластыруға жол бермеу неке және отбасы қатынасын реттеуге арналған әдет-ғұрып құқығы нормаларының басты мақсаты және мәні еді. Өзге институттар мен нормалар (қалың мал, көп әйел алу, әмеңгерлік т.с.с) осы қағида аумағында және бақылауында іске асты, оның ықпалынан шықпауға, талабын мойындауға мәжбүр және міндетті болды. Мұндай болмаған жағдайда кез келген некелік келісім немесе отбасылық қатынас оларды реттеуге бағытталған норма өз күшін жоятын. Жыныстық тұрғыдан жетілген жасқа толғандар ғана некеге тұруға рұқсат алды. Балиғат жасы қыздар үшін 13-14, балалар үшін 15-16 жас деп есептеледі, есі дұрыс емес жандармен некеге тұруға рұқсат етілмеді, егер ері белсіз болса әйеліне, әйелі бедеу болса еріне некеден шығуға рұқсат етілетін, олардың жаңа некеге тұруына жол ашылатын.

	Некелесу түрлері, тәртібі.

	Қазақта некелесудің түрлі формасы болған. Бүкіл қазақ халқына тән болған некелесудің ең негізгі түрі – қалыңдықты қалыңмал төлеп сатып алуға негізделген құдалық арқылы неке құру болды. Мұнымен бірге алғашқы қауымдық қоғамда үстемдік еткен топтық некенің қалдығы ретінде қазақ арасында әмеңгерлік (левират) және балдыз алу (сорорат) ғұрыптары бойынша неке құру әдеті өте жақсы сақталып келді. Әртүрлі жағдайларға байланысты ел арасында қыз келіншектерді алып қашып некелесу әдеті де болды. Бірақ бұл әдет ХХғ. басында құдалық арқылы некелесу ғұрпымен тығыз байланысты болды. Олай дейтініміз кей уақытта құдалық арқылы некелесу тәртібі алып қашумен аяқталса, енді бірде алып қашу арқылы некелесу міндетті түрде құдалық ғұрпымен қалың төлеу арқылы бітетін.

	Қазақ арасында сирек болса да ХХғ. басында кездесіп тұратын некелесу түрінің бірі туған-туысы жоқ, қалың төлеуге шамасы келмейтін жалғыз басты жарлы жігіттер қыз әкесіне қалың орнына күшін сатып, белгілі мөлшерде қызмет ету немесе қыз әкесінің ер балалары болмаған жағдайда қолына, «күшік күйеу» болып кіру арқылы неке құру болды.

	Құдалық деген сөздің өзі некелесудің бұл түрінің тек ата, әке не басқа туыстар еркіне байланысты, тіпті күйеу өздігінен өзі алған адам болған күнның өзінде, оның атынан сөйлейтін кісі тарапынан жүргізілетіндігін көрсетеді.

	Әр әке өзінің шама-шарқына қарай, мүмкіндігінше өзіне теңдес адамды таңдайды. Алайда, құда болудың бірнеше жолы тәртібі болады. Кейде тағдырлары ұштасып достасқан екі адамның әйелдері екі қабат болса, олар босанбай тұрып, кімде ұл, кімде қыз боларын білмей-ақ ниет қосып құда болатын. Мұны «бел құда» дейді. Әдетте бел құдалар қалың алыспайды. Қазақ арасында кең тараған аңыз «Қозы Көрпеш-Баян сұлу» жырындағы Қарабай мен Сарыбайдың тумаған балаларын атастырып серттесуі осы бел құдалықтың анық айғағы. Мұнда құдалықтың шарты екеуінің әйелі босанған уақытта бірі ұл, бірі қыз болып туса, екеуін қалыңсыз үйлендіру, ал екеуі бір жыныстан болса, екеуін дос етіп, әкелерінің достығын әрі жалғастыра беру болатын.

	Қазақ арасында ежелден келе жатқан құдалық түрінің бірі-бесікте жатқан екі нәрестені атастырып қою. Мұндай құдалықты «бесік құда» дейді. Балалары шыр етіп жерге түсісімен қыз айттырып, құда түсу негізінен ерекше бір мақсатты көздеген әкелердің ісі. Қалың мал бесіктегі балалары ер жеткенше біртіндеп төленеді, ол өсіммен беріледі.

	Жігітке қалыңдық таңдауда ата-ананың жанашыр жақын туыстары көмектесетін. Қыз таңдаушылар қыздың жағымды-жағымсыз жақтарымен түгелдей танысатын. Қыз таңдау аяқталған соң күйеу жағы қыз әкесіне құда түсіп қалың малын түгел төлеп, әдет-ғұрып бойынша толып жатқан алыс- берістер, жол-жобалар, орын-орнымен екі жағынан бірдей орындалған соң қыз аулында ұзату, күйеу аулында келін түсіру тойы жасалып, құдалық неке құру түрі аяқталады.

	Құда түсу арқылы некелесудің бұдан өзгеде түрі болды. Оған ең алдымен қарсы құда болу әдетін жатқызу керек. Қазақ арасында қарсы құда әдеті жөнінде И.Козлов, Н.Гродеков, Н.Изразцов еңбектерінде деректер бар. Олардың пікірінше қарсы құдалық дәстүрі тым шағын дәулеттілер мен кедейлер арасында болатындығын және апа-қарындастарымен қалыңсыз айырбас жасайтындықтарын айтқан.

	Некелесудің көне түрінің бірі-қызды алып қашып үйлену. Қазақ арасында қыз алып қашудың ең көп кездесетін түрі өзінің айттырылған заңды қалыңдығын алып қашу. Күйеу жағы мұндай іске мәжбүр ететін әр түрлі себептер болды: қыз әкесі құдасына не күйеу баласына көңілі толмай немесе өзіне пайдалы басқа адаммен құдандалы болып, оны өз мүддесіне сай пайдаланғысы келеді. Мұндай жағдайларда әр түрлі сылтаулармен алғашқы құдасына қыз ұзату мерзімін соза береді. Жат ойын сезген жігіт жағы бірнеше рет кісі салып, алдынан өткеннен кейін қалыңдықты алып қашу шарасын қарастырады.

	Көшпелі қазақ қоғамындағы некенің негізгі нысаны моногомия болды. Бірақ ол көп әйел алумен толықтырылды және әмеңгерлікпен жалғастырылды.

	Көп әйел алу кезінде әйелдердің жағдайлары бірдей болған жоқ, әсіресе бәйбішенің отбасындағы жағдайы жоғары болды. Ол тоқалдарға өз билігін жүргізіп отырды. Бұлай болатын себебі, алғашқы әйел әдетте ата-анасының айтуымен, туыстарының ақыл-кеңесімен айттырылып алынатын. Ауқатты отбасындағы бәйбіше әдетте ауқатты байдың, белгілі рудың қызы болды. Кіші тоқалдар өзара тең дәрежеде ұсталынды, олардың отбасындағы жағдайы бір-бірінен аса көп ерекшеленген жоқ.

	Табиғи-тарихи және әлеуметтік экономикалық факторлардың тікелей әсерін сезіне отырып, үздіксіз даму үстіндегі, қазақ әдет-ғұрып құқығының өз жалғасын тапқан келесі белді институтының бірі - әмеңгерлік еді.

	Әр түрлі әдеттердің қалыптасқан дәстүрінің бір түрі ретіндегі ананың үстемдігі заманынан (матриархат) әкенің үстемдігі заманына (патриархат) көшу кезеңінде пайда болады. Әмеңгерлік институты пайда болғаннан кейін ол өзгеріске ұшырамай тұрған жоқ. Матриархат кезінде жесір қалған әйелдің әмеңгері болып, оның күйеуінің шешесінің жақындары саналды. Бірте-бірте әйел құқығының төмендеуіне байланысты әмеңгерлік құқығы күйеудің туыстарына көшті. Бұл кезеңде әмеңгерліктің шеңбері кең болды. Оған жесірдің күйеуінің барлық туыстары әмеңгер саналатын, кейін тек ең жақын туыстары ғана құқықты болды.

	Әмеңгерлік көшпелі өмірдің туындысы. Жылжымалы байлық, шашыранды қоныс, өзгермелі өмір, күрделенген қатынас, ең әуелі отбасының баянды болуын талап етті. Қоныстар ауысып, өрістер жаңаланып, қақтығыстар қайталанып, ері өліп шаңырағы ортасына түсетін жағдай екінің бірінде туылып тұрғанда, өлгеннің отын өшірмеу, жетімін тентіретпеу үшін, ең алдымен «жесірдің» орнын дұрыс тану керек болды. Жесір-жетімнің панасы, ер жетер ертеңгі азаматтың қамқоры ру жасағына қол қосып жатқан жанды өндіріс. Сондықтан, бір руға түскен кешегі келін, ері өліп бағы сынған бүгінгі жесір, аман болса ертең әмеңгер болып жаңа өмірді жалғаушы. Оған «кетуге» болмайды.

	Біріншіден, әмеңгер өзі түскен шаңырақтың мүшесі, оның орны, мүддесі, кісілік құқы сол әулеттің өсуі мен өшуіне, ұяты мен мыятына жымдасып, тұтасып кеткен. Отағасының қазасы ең әуелі сол әулеттің орны толмас шығыны, жесір сол шығынның төлем жалғасы.

	Екіншіден, қайтыс болғанның артында қалған ұрпағы, сол әулеттің заңды тұқымы. Оның өз әулетінде қалуы орны толмас шығынның орнын толтырудың жалғыз жолы. Жесірдің «әмеңгер» болуы сол ұрпақтың аман- есен өсуінің алғышарты.

	Үшіншіден, жесірдің қолында баласы болмаған күнде де, оның өзі сол әулеттің қалың малына алынған «меншігі». Аяғы бар «меншік» ерден кетсе де елден кетуге болмайды, ол өзі келін болып түскен әулеттен бір ерге қосылып «орнын» сақтауға міндетті.

	Төртіншіден, жесірін әмеңгерлікке ала алмауы, ие болар ердің шықпауы, жесірін тентіретіп жіберуі, сол әулеттің тексіздігі іспетті, сүйегіне басылған таңба. Ол сол әулеттің кісілігімен, қауым ортасындағы орнымен тіке қатысты.

	Бесіншіден, жесірдің «әмеңгер» болу ісі дұрыс шешімін таппаса, әуелі ұрпақ тозады, ұрпақ болмаса, отбасының оты өшеді. Жесір төркініне кетсе, не басқа рудан ер таңдаса, не болмаса сүйгенін тауып қашып кетсе, рулар арасында «жесір дауы» туындап, берісі шығын, арысы өліммен тынады.

	Бір ер бірнеше әйел алатын қоғамда, әмеңгерлік мәселесі күрделі болды. Бір ер өлсе бірнеше әйел қатарынан жесір қалды, жесірдің, жетімнің, мүліктің тәуелдігін шешу үшін, рулар арасында айлап, жылдап елші келіп, жаушы жетіп жатты. Адамдар оңтайлы жолдарын табуға ұмтылды, соның нәтижесінде әмеңгерлік әдет заңы өмірге келді. Жесір даулары шешілетін негіздер пайда болды.

	Ғұндарда: «Әке өлсе өгей шеше бөтен ұлға әмеңгер, ағайын өлсе жесірі ағайындасқа әмеңгер» дейтін заң болды. Соның нәтижесінде, әмеңгер қарастылығын бір әулет ішінде шешу мүмкін болды. Сол кездегі ғұн және үйсіндердің түсінігі бойынша: жатырын жарып тумаған, емшек сүтін еміп өспеген, бірақ бір еркектің кіндігінен тараған бала, басқа әйелдерге «бөтен» болады, ал тумаған «шеше» бөтенге «өгей» болды. «Қол сынса жең ішінде, бас жарылса бөрік ішінде» деп әмеңгер алу осылайша, отбасы ішінде «өгейді» «бөтенге» қарату жолымен шешілді. Міне, бұл бір еркектің бірнеше әйел алуынан туындаған мәселе. Ал өмірде бұл үрдіс бұдан да күрделі болды. Мәселен, үйсіндерде:

	Біріншіден, бөтен ұл өгей шешені әмеңгерлікке алып қоймай, бөтен немере өгей ұлы да шешесін әмеңгерлікке алатын болды; екіншіден, әкесінің көзі тірісінде де бөтен немере өгей ұлы шешесін әмеңгерлікке алуына болатын болды; үшіншіден, көкесі (әкесінің інісі) қайтыс болса, немерелес інісі оның жесірін әмеңгерлікке алуына болатын болды; төртіншіден, аға өлсе жеңгесін әмеңгерлікке алатын, олардың ағайындары да солай істеуіне болатын болды. Мына бір мысалға қаралық: Хан императоры Ши жүн ханышаны әуелде Үйсіннің Елжау күнбиіне ұзатты, Елжау күнбиі қартайғанда, Ши жүнді немерелес інісі Жоншы күнбиге әмеңгерлікке шығарды. Ши жүн қайтыс болды, Хан императоры Жей ю ханышаны Жоншы күнбиге ұзатты. Жоншы күнби қайтыс болды, оның әкесінің інісі Дағлұқтың (Дулат) ұлы Оңғай күнби Жей юды әмеңгерлікке алды. Оңғай күнби қайтыс болды, Жоншы күнбидің ұлы Нәй би күнби (Оңғай күнбидің немерелес інісі) Жей юды әмеңгерлікке алды. Мұндай күрделі әмеңгерлік дау тудырмай, дамай болмай әдет заңы арқылы реттеліп келді.

	Бірақ, бұр үрдіс көшпелілер арасында ұзаққа созылмады. Қоғамдық дамудың барысында біртіндеп ығыстырылды. Әкемен бір шаңырақ астында бас қосқан, бір отбасының отын тұтатқан әйелдер нешеу болса да, сол шаңырақта дүниеге келген бала, өз анасын да, өзін тумаған өгей шешелерін де ана деп танып орнын сыйлады. Әкесі қайтыс болғанда, баласы болмаған шешені «бөтен» балалары қолына алып, туған анасындай асырап бағып келді. Бір отбасында бір ерге тиген мұндай әйелдер бірінің баласын бірі бауырына салып алатын дәстүр де болды. Бұл отбасының берекесін, татулығын сақтауда, балаларды бауырмал, туысшыл етіп өсіруде өнеге болды.

	Көшпелілер арасында әмеңгерліктің ұзақ жалғасқан және көп кездесетін түрі: аға өлгенде қалған жесір жеңгені қайнысы алғаны болды. Мұның ұзақ жалғасуындағы бір себеп, аға мен іні буын жағынан бір ұрпақ ішіндегілер, жас өзгешелігі болмаса «жол» жағынан деңгейлес, оларда «сүт араласпаған». Аға өлсе іні мұра деген көз жұмған ағаның шаңырағына інінің жауапты екенін білдірді, ағаның жесірі мен балаларына, меншігі мен дәулетіне оның мұрагер ғана емес, ағаның оты өшпеуге, «жетімдерді» тентіремеуге де міндетті екендігін көрсетеді. Бұл қандастықты сақтаудың, ізгілікті сақтаудың, ұрпақты және әулетті сақтаудың үлгілі салты болды.

	Орынбор шекара комиссиясы чиновниктерінің 1846 жылғы материалдарына үңілсек, ХІХ ғасырдың басындағы бұл құқықтық нормалардың сақталғандығын байқаймыз. Баллюзек: «выбор… вдов далее братьев умершего … простираться не может. Поэтому если она вопреки обычаям изъявит желание выйти замуж за постороннего помимо аменгеров, то который либо из последнего берет ее за себя насильно. Только между родными братьями мужа предоставляется ей выбор …» деп жазған.

	Демек ХІХғ. соңы мен ХХғ. бас кезіндегі әдет-ғұрып нормаларына сәйкес жесір қалған әйел бөтен елдің адамына тұрмысқа шыға алмаған, егер ол әдетті бұзып, басқа адамға тұрмысқа шығамын десе, оны күйеуінің туыстарын бірі күштеп алатын болған. Егер де жесір әйел қайындарының кішісін таңдаса, үлкеніне төлем төлейтін болған, өйткені ол қалыптасқан заң бойынша үлкеніне тиюі керек еді.

	Қазақ халқында әйелі не қалыңдығы өлген жағдайда балдыз алу әдеті де болған. Әйелі өлген жігіттің қайын атасының қолында айттырылмаған бой жеткен қызы болса, күйеу әкесі құдасына барып,салмақ салады. Қыз әкесіне құдасы да, күйеу баласыда ұнайтын болса, басы бос қызын жездесіне беріп құдандалылық қатынасты әрі қарай соза береді. Балдыз үшін «балдыз қалың» беріледі де киім-кешегімен ғана алып кетеді. Жасау балдыз қалыңның мөлшеріне шамалас болады.

	Егер қыз әкесіне құда жағы ұнамаса, әсіресе өлген қызы түскен жерінде тиісті сый-құрмет көрмей, ылғи жәбірленіп жүріп дүние салса, басы бос бой жеткен қызы бала тұра бергісі келмесе, ешкім оны зорлай алмайды. Сондай- ақ бой жеткен қызы біреуге айттырылып қойған болса, бұл мәселе тіпті сөзде болмайды.

	Балдыз алу мен балдыз берудің міндетті түрі қалыңдық оң жақта отырып өлген жағдай да болатын. Қалыңдық өлісімен күйеу бірнеше жолдастарымен қайын атасына келу керек. Егер ол уақытында келмесе, балдызын алу құқынан мүлде айырылады. Сондықтан түрлі себептермен уақытында өзі бара алмайтын болса, бір сенімді адамды басшы етіп уәкілдер жіберетін. Өлген қалыңдықтың басы бос бой жеткен туған сіңілісі болса, оны міндетті түрде жездесіне береді.

	Егер күйеуі алғашқы қалыңдығына ұрын келіп үлгерген болса, балдыз үшін бұрынғы келісілген қалың мал үстіне «балдыз қалың» (1-2 түйеден 1 тоғызға дейін) төлейтін. Ал, енді алғашқы қалыңдығымен ешқашан кездеспесе, яғни ұрын келіп те үлгермесе, «балдыз қалың» төлемейді. Балдыз алу ғұрпы орындалған күнде, ол әйел үстіне бармайды.

	«Қалың», анығырақ айтсақ «қалың мал» қалыңдыққа төленетін төлем ретінде көрініс тауып отыр. Отбасының жұптасып өмір сүруі кезінде некелесудің және неке байланысының нақты қоғамдық қажеттілігінің ерекше нысаны пайда бола бастады, ерлі-зайыптылардың ресми түрде некелесуі реттеледі. Жұптасып отбасын құру үшін әрбір некені жеке тіркеу қажет болды. Некелесу мен оны ресми тіркеудің стихиялы түрде қалыптасқан алғашқы қоғамдық нысаны әйелді ұрлап әкету, келе-келе құдаласу, қалыңдық пен күйеу баланың әке-шешелерінің оларды қосу жөніндегі екі жақты келісімі болды. Мұндай келісімге жетіп, екі жақтың некесін қию тиісті әдет- ғұрып, жол-жоралғылық шаралармен, салтанатпен ұштасып отырды. Күйеудің, оның туыстарының сыйлық ретінде қалыңдыққа төлем төлеуі, осы процестің қосалқы элементтерінің бірі болып саналды, сонымен бірге ол некелесу актісіне ресми мән берудің көрінісі, тойдың көркі болса, келе-келе некелесудің жағымсыз мәнге ие қажетті алғы шарттарының біріне айнала бастады.

	Қалың мал беру тек қана неке қию үшін ғана емес, сонымен бірге сол арқылы туыстық қатынасын нығайту, рулар арасындағы ынтымақтастықты, бір-біріне қол ұшын беру, көмек көрсетудің дәнекері есебінде қарады.

	Бала асырап алу.

	Қазақ өмірінде бала асырап алу дәстүрі ежелден қалыптасқан ғұрып. Негізінен өз кіндігінен ер баласы жоқ адамдар бала асырап алады. Әдетте өз кіндігінен баласы барлар да бала асырап алады. Себебі, қайсы біреулер шаруашылықты жүргізуде өз балаларына серік етуге, екіншілері балалы ағайындардан қысым көру негізінде, немесе жетім қалған ағайын- туыстарының жас балаларына шын мәнінде әкелік қамқорлық жасау туысқандар арасында бір-бірімен туысқандық қатынастарын үзбей күшейте түсу мақсатымен бірінің баласын бірі бауырына басатын. Баласыз адам ең алдымен өзінің бірге туған туысының баласын, қала берді көңіл жетер жақын ағайынның баласын алатын. Әрине, мұндай туыстары бірнеше балалары болған жағдайда ғана бір баласын қимас туысына беруден бас тартпайды. Кейде бөтен елдердегі тамыр-таныстарынан немесе атасы басқа жетім балаларды (ертеректе тіпті құл балаларын, төрелер болса төлеңгіттерінің балаларын) бауырына салып асырап, бала ету (сирек кездескенмен) болып тұратын. Көбінесе ер балаларды асырап алатын. Ал ер баланың реті келмеген жағдайда қыз балаларды да асырап ала беретін.

	Қандай жағдайға байланысты, кімді алып бауырына салып, бала еткісі келсе де, халық дәстүрі бойынша міндетті түрде орындалатын ғұрыптың бастысы той жасап, ер балаға асық жілік, қыз балаға тоқпан жілік ұстату әдетін істейді. Жұрттың көзінше бауырына салатын баланың қолына жілік ұстатып, көпшілікті бұған куә ету, бала асырап алатын әке мен шешенің де жұрт алдында оларды тумады деп бөлмеу туралы беретін уәдесі, анты сияқты. Олай дейтініміз әртүрлі жағдайларға байланысты асырап алған бала мен әкенің арасында келіспеушілік болып қалған жағдайда билер алдына жүгінетін мүмкіндік туса, жұрт алдында бата қылып, асық жілік ұстатқандығы әке тарапынан жауапкершілікті аңғартса, асық жілік ұстағандығын мойындау бала тарапынан міндеттілікті аңғартады. Жұрт алдында жілік ұстау ғұрпы екі жағының да бала алу, бала беру ісіне ризашылығын білдіру.

	Осыдан кейін ол бала және әке-шешесінің туған баласымен бірдей заңды бала есебінде болады. Ол балалар ержеткенше барлық қамқорлық әке-шешесінің мойнында. Олар тумаған әкенің заңды мұрагері болғандықтан, әке тірі кезінде оған қалың беріп әйел әперуге, керек болған жағдайда енші беріп бөлек шығаруға міндетті. Ал асырап алған қыз бала да сол тәрізді, ол үшін қалың малын алып, жасауын толық етіп беруге міндетті болады. Қазақ дәстүрі бойынша бауырға заңдастырып салынған балалар туған балалармен бірдей құқтармен пайдалану керек.

	Асырап алған баланың тегі бөтен рудан болса, әкесі өлген соң басқа балалармен бірдей мұра үлесін алып, өз еліне кетуге болады. Өз туыстарынан алынған бала болса, ол заңды түрде мұрагерлік етеді.

	Әкелерінің тірі кезінде әртүрлі жағдайларға байланысты берген ұлын да, қызын да келісе отырып қайтадан алуы да мүмкін. Мысалы, бір ұлын туысына берген адамның өзіндегі ұлдары өлген жағдайда, әсіресе өлген ұлдың жесірі қалса, асырауға берген ұлын қайтып алуына болады.

	Ал туысына қыз берген жағдайда қолындағы айттырылған қызы өліп, оның орнына берер басқа сіңілісі болмаса, ал асырауға берген қызы айттырылмаса, екі жағы келісіп қыз өз үйіне келіп ұзатылады. Әрине қалыңды да бөліп төлеуі, жасауды да бірігіп дайындауы мүмкін.

	Бұл заңдылық біздің қазіргі нормативтік актілерімізде де өз көрінісін тапты. Оның белгілі бір тәртіпке келтірілген жүйесі «Неке және отбасы туралы» Заңда көрсетілген.

	Ажырасу тәртіптері.

	Қазақтардың тұрмысында ажырасу өте сирек болатын жағдай. Тегінде қазақтар отбасының бүтіндігін бәрінен жоғары қояды. Әсіресе әйелдерге талап күшті. Әйелдердің ажырасу жөнінде ниет білдіруге құқы жоқ. Ол тек еркектердің еркіндегі іс. Әйткенмен еркектер де жөн-жосықсыз әйелдерін тастамайды. Көбіне көп әйелінің мінезі шайпау, жеңілтек, өзі салдыр-салақ болғандықтан ажырасады. Еркек әйелімен ажырасу үшін ешкімнің алдына барып жүгінбейді, тек бір күннің ішінде әйеліне үш мәрте «сен талақ» деп айтса болғаны. Егер күйеуі әйелін талақ тастамай, екі жақ өзара келісімге келіп ажырасса, үш ай, он күн өткеннен кейін қайта жарасуларына болады. Тек некелерін қайта қидыруға тиіс. Сондай-ақ еркек әйеліне бір немесе екі рет қана талақ айтса, онда қайта қосылуларына болады. Ол үшін талақ болған әйел сырт көз үшін басқа біреумен некелесіп, үш күн тұруы керек, бірақ онымен ерлі-зайыптылық қатынас жасамайды. Үш күн өткеннен кейін әйел жалған күйеуінен «талақхат» алып ажырасады да, бұрынғы күйеуімен қайта некелеседі. Ал, егер еркек әйеліне үш мәрте талақ айтса, онда екеуінің қосылуына еш еркі жоқ.

	Егер әйелі өліп, еркек тұл қалса, қайын жұртына әйелінің сәукелесі мен кейбір бағалы заттарын қайтарумен оның марқұм зайыбының алдындағы бар борышы бітеді. Ол жесір құсап аза тұтуға, өлген әйелінің соңын күтуге міндетті емес. Екінші рет қашан үйленем десе де ерікті. Ал, жесір әйел қара жамылып оның орнын бір жыл күтеді, сонда ол борышын ақтағаны деп саналады.

	Қазақстан Республикасы Президентінің 1998 жылғы желтоқсанның 17-сінде қабылданған Заңында неке жасы еркектер мен әйелдер үшін 18 жас болып белгіленеді. Дәлелді себептер болған жағдайда мемлекеттік органдары неке жасын 2 жылдан аспайтын мерзімге төмендетуі мүмкін. Неке жасын төмендетуге тек некеге тұрушылардың келісімімен ғана жол беріледі.

	Осы Заңнын 4 тарауында некені тоқтату жағдайлары көрсетілген. Неке ерлі-зайыптылардың бірінің қайтыс болуына немесе сот оны өлді немесе хабар-ошарсыз кеткен деп жариялау салдарынан тоқтатылады. Ерлі-зайыптылардың өтініші бойынша тоқтатылуы мүмкін. Әйелдің жүкті кезінде және бала туғаннан кейін бір жыл бойы ері некені бұзу туралы әйелінің рұқсатынсыз іс қозғауға құқы жоқ.





2.2 Меншік әдет заңы




	Үйсіндердің меншік әдет заңы.

	Меншік – көшпелілердің дала өмірдегі мәнгілік мүдде. Жеке отбасынан ел билігіне дейінгі әлеуметтік өзгерісті туындататын тетік. Одан туған түсініспестік, өзгеріс және зиян, берісі – рулар арасында дау-дамай тудырады, ушыққанда ұлыстарды дауластырады. Сондықтан меншік көшпелі өмірдің жинақталған бейнесі, негізі.

	Кіндік Азиядағы көшпелілер меншік қатынастарын бұрыннан жалғасып келе жатқан әдет заңдарымен үйлестіріп келді. Оларда жайылымнің рудікі болуы мен малдың жекенікі болуы меншік ұғымының аясына сыйып келді, меншік көзқарасы мен меншік қатынасының өзгеруін малға деген мұқтаждық белгіледі. Мал басының көбеюі жайылымнің кеңеюін талап етті, жайылымнің кеңеюі, көбіне, қолда бар билікке арқа сүйеді. Қоғамдық өзгерістер адамдардың меншік көзқарастарын жаңғыртты, меншікке деген түсінікті кеңейтуге жетеледі. Бұл жаңалықтар үйсін қоғамында сілкіністер тудырды. Отбасы, ру және Күнби меншіктері арасындағы шекараны айқындап, жауапкершілікті тұрақтандыру керек болды, бұл осы үш меншік мүддесін қорғап дамытудағы кажеттілік еді. Жайылым - үйсін мемелекетіндегі ең негізгі өндіріс құралы. Оны иелену мен пайдалану болды, малдың сыйымдылығы жайылымнің аумағымен өлшенді, аумақты жайылымді иелігінде ұстап отырған Күнби, Күнби әулеті және әр деңгейдегі ру басылары, үйсін қоғамындағы меншік санаттары, олардың сулы, нулы, шұрайлы жайылымдарды иелену керектігі үздіксіз артпаса, бәсеңсімеді. Осы қанағатсыз иемдену мен шектеулі жайылым арасындағы қайшылық үйсін мемлекетінің қоғамдық саяси өміріндегі ең басты қайшылық болды. Егер осы қайшылық орынды реттелмесе, үйсін еліндегі үйлестірілмеген мүдделер арасында қақтығыстар болуы, өрши келе ел ішіндегі тұрақтылық бүлінері, мемлекет билігінің іргетасы шайқалары анық- тын. Сондықтан жайылымді иелену мен пайдалану нормаларын, Күнбидің, Күнби әулетінің және әр деңгейдегі ру басыларының мүддесін, меншігін заңмен бекіту керек болды. Үйсін мемлекетінде жер мен ел иеліктерге бөлінді. Ұлы Күнбиде 60 мың отбасы, кіші Күнбиде 40 мың отбасы болды. Осылайша отбасына қарай малы, малына қарай жайылымі жайылыміне қарай иелігі, соңында мүддесі мен меншігі танылды.

	Өмірдің осындай өзгерісі мен талабына үйлесу үшін үйсін мемлекетінің билеушісі оны реттеу құқын мемлекет билігінің ғұзырына алды. Құқықтық деңгейі әдет заңының деңгейінен жоғары, орындалуын мемлекет билігі қамтамасыз ететін жаңа құқық нормасы өмірге келді. Үйсін мемлекетінің Күнбиі – Сыйлы Күнби бүкіл елге бітім жариялады: «Өріске оймақ, табынға тұяқ қосылмасын» деген заң өмірге жолдама алды. Мұның ерекшелігі – басқалары әдет заңы болса, бұл мемлекет заңы болып, өзінің жаңалығымен, күшімен, нормативтігімен дараланды.

	Биліктің «өріске оймақ, қосылмасын» дегені, иеліктегі көктеу, жайлау, күздеу, отар, өріс-қоныс, су-суат, пішен-шабындарға тиісуге болмайды, әркім өз жерінде болсын, әркім өз өрісін қорысын, басқаның жеріне мал бақпасын, пішеніне қол салмайсын, иелік бүтіндігін сақтасын, меншік тұтастығы қорғалсын дегенді білдіреді.

	«Табынға тұяқ қосылмасын» дегені әркім өз малына ие болсын, бағымдағы малын өрістегі табынға қоспасын, өрістегі малдан өзіне мал қосып алатындар қолдау таппасын, малдың басы саны анық, адамдардың жауапкершілігі күшті болсын, ондағы ауыс-күйістер ру басыларының алымына, ел Күнбиінің салығына салқынын тигізбесін дегенді білдіреді.

	Бұл мал мен жайылым мемлекет өмірінде маңызды орынға көтерілгендігін, ол меншік деңгейінде мемлекет басшысының ұдайы назарында екендігін аңғартады, меншік түсінігінің үйсін елінде төменнен жоғарыға дейін ортақ танымға жеткендігін көрсетеді. Соның арақасында, үйсін мемлекетінде: «Оңғай Күнби тұсындай заман болды, ірге тыныш, ел іші аман болды» деген ұлағатты үлгі тараған.

	Ғұндардағы меншік әдет заңы

	Ғұндарда «Ұлыс ағамандарының өз алдына жеке-жеке иеліктері болды». Ғұндарда иелік-билік деген түсінік болды. «Сол қанат хандар мен салдардың иеліктері, оң қанат хандар мен салдардың иеліктері болды …, Тәңірқұттар өзді-өздерінің иеліктерінде жердің отын, судың тұнығын қуа көшіп қонып жүрді…, сол, оң білге хандар мен сол, оң жанақ хандардың иеліктері бәрінен үлкен болды».

	Ауылдың өрісі, рудың қонысы болуы, жайылым, пішен, суаттардың түгелімен иеліктерге кіруі, оның «әкеден балаға» «мәртебе» болып мұраға қалуы, ғұндарда меншік институтының жақсы орныққандығын дәлелдейді.

	Иелік болған жерде шекара болары даусыз. Көшпелілерде бұрыннан жалғасқан әдет бойынша, жер шекарасы тәңірі өзі жаратқан табиғи белгілер: асулар, өзендер, киелі ағаштар, баба молалары немесе ру белгілері (таңбалары) қашап жазылған әйдік жартастар болды.

	Ал қаңлылар да: «Белгі қойып, шекараларын бөлісті». Ғұн, үйсін заманында жайылымға, малға, байлыққа қол жеткізудің ең ұтымды жолы соғыс болған. Ғұндардың иузілермен соғысы. Үйсіндердің иузілермен, ғұндармен соғысы малды көбейтті, байлықты молайтты, иелікті кеңейтті. Сонымен бірге қыруар құлдарға да қол жетті. Оларда мал мен жерден кейінгі меншіктің үшінші түрі – құлдар болды.

	Құлдың меншікке айналуы дәулеттің артуына орасан зор ықпалын тигізді. Құлдардың келу жолдары: бірінші, соғыс тұтқындары. Елі, жері, малы болмағандар, бас еркіндігінен айырылғандар құл болды; екінші, қарыз алғандар берешегін бере алмай, басы байлы құл болуға мәжбүр болды; үшінші, шаңыраққа мініп, жаңа босағамен бірге кірген отбасы құлдары; төртінші, соғыстан және жұттан панасыз, иесіз қалған жесірлер мен жетімдерден тұратын құлдар. Құлдар шығыны аз, пайдасы көп, өсімшең де табиғи жанды тауарлар, арзанқол еңбеккүш болды. Олардың бейнетті еңбегімен мал бағылды, пішен шабылды, ауыл көшіп-қонды, байлық қорланды. Кұлдарды қарызға беруге, төлемге салуға, кепілге қоюға, соғысқа айдауға, тіптен өлген адамның көржолдасы етуге болатындығы тарихтан белгілі.

	Демек, ғұн мен үйсінде, тәңірқұттардың, күнбилердің, хандардың, сардарлардың, ағамандардың, атамандардың, ру басыларының меншігі – жер, ел билігінен- мал мен құлдан тұрды.

	Түркілердегі меншік әдет заңы

	Түркілер де «иеліктер» ұстады. Дату қаған Византия патшасы Молске жазған хатында: «Алтын тауы әйдік қағандардың иелігінде болған» деп жазды. Тоныкөк қаған тұсында, түркілердің қаған ордасы Ташкенттің солтүстігіндегі Мыңбұлаққа көшірілді. «Түркі қағандары Мыңбұлақ даласындағы үйірлі бұғыларды иемденіп, оларды өз меншігінде ұстады, бұғыны жазым еткендерді жазалап, иеліктеріне өз әмірлерін жүргізді. Сонымен бірге орда төңірегіндегі шұрайлы жайылымдар қағандардың иелігінде болды». Иеліктер шекара арқылы бөлініп келді. Бұл Ғұнда, Үйсінде, Қаңлыда және Түркілерде болды. Қытайдың Алтай аймағындағы Обақан деген жерде, ұзын сайды қақ ортасынан бөліп тұрған дәу тас бар, жергілікті тұрғандар ол тасты түркі заманындағы ұлыстардың жайылым шекарасы деп түсінеді.

	Көшпелілердің иеліктерінде шекара болса, малында ен болды.

	«У ғасырда қаңлылардың малында ен болды, өрістегі малдар араласып кеткенде, мал иелері малдың еніне қарап, адаспай танып алып отырды». Бұл қасиет түркілерде де болды. Түркілерде әр рудың өз ені болуымен бірге, әр отбасының малында да өз ендері болды. Олар енге сүйеніп өз малдарына иелік етіп келді. Осылайша малдың ертеден меншікке қарауы, оны басқаға қарызға беруге, төлемге төлеуге, енші бөліп беруге болатын «жылжымалы мүлікке» айналдырды.

	Археологиялық қазба жұмыстары да Ғұнда, Үйсінде, Қаңлыда және түркілерде меншік болғандығын дәлелдейді. Олардың моласынан шыққан жылқы және қой сүйектері, өлген адамның тірі кезіндегі қоғамдық орнын меңзейді. Олардың меншігіндегі құлы, малы және басқа мүліктері, аз болсын, көп болсын, өздерімен бірге жерленген. Осыған негізделіп біз көшпелілерде: жер, мал, құл және олардан туындаған материалдық мүліктерден тұратын меншік болған, бұл үрдіс көшпелілер қоғамында орныққан, маңызды рөл атқарған деп тұжырымдаймыз.

	Қазақ қоғамындағы мүліктік қатынас

	Қазақтың дәстүрлі құқығында мүлікті жылжитып және жылжымайтын деп бөлу болмайды. Көшпелі өмірде негізгі байлық – мал болды. Сонымен бірге мал ақшаның рөлін де атқарды. Мүлікке сатуға, айырбастауға, сыйға беруге және мұраға қалдыруға болатын барлық өз меншігіндегі заттары жатты. Әйелдер мүлік құқығының субъектісі бола алмады. Олар иелігіндегі заттарды өмір бойы немесе күйеуге шыққанша ғана пайдалануға құқықты болды. Мүлікке құқық сатып алумен, айырбастаумен, мұраға ие болумен және сыйға алумен пайда болды.

	Жеке немесе мүліктік міндеттемені барлық, тек қамқоршы қарауындағы және отбасынан бөлініп шықпағандардан басқа, ер адамдар жасады. Барлық келісімдер ауызша жүргізілді, онда куәлар қатысты. Кейінірек жазбаша келісімдер пайда болды.

	Ауызша келісімдердің заңдық күші болмады, берген сөзін немесе уәдесін орындамау арсыз, ұятсыз адам саналды. Келісім бір немесе үш куәнің қатысуымен өтті. Келісім беруші жақ куәлардың қатысуымен бата оқып, келісімді орындауға уәде етеді, содан соң келісім мазмұнымен таныстырады.

	Кей жағдайларда келісімді орындауға серт береді, мысалы: «осы сөзді бұзғаны, бізді құдай бұзсын», немесе өз басына тас қойып келісімді оқиды немесе тұз бен нан жейді, мұны «нан-тұз» - дейді.

	Сату-сатып алу келісімді тараптардың бір-бірінің қалың алысқан кезде бастап саналады. Сатушы мүлікті сатып алу кезінде, осы келісім бұзылады. Ал жақтардың бірі негізсіз келісімнен бас тартса, келісімді бұзушы жақ айып төлейді.

	Дәстүрлі құқықта сыйға беру келісімі де болады. Онда сыйға беруші адам сол берген затына құқығы болмады, оны кері қайтара да алмады.

	Жерге жеке меншік ХІХ ғасырға дейін болған жоқ. Жайылым жер формаларды түрде дәстүрлі құқық бойынша рудың, қауымның жері болғанмен оған ел билеушісі хандар, билер билік жүргізді. ХУІІІ ғасырда қыстау феодалдар билігінде болды. Дәстүрлі құқық бойынша жерді сатуға, сыйлауға, мұраға қалдыруға болмайтын болды. Көшпелі халықты жерге деген екі мәселе мазалады:

	1) Жайылым жер;

	2) Малды суаратын су көздері.

	Хан, сұлтан, би, ру басылары, ақсақалдар халықтың көшіп қонуын басқаруға құқылы болды. Бұл оларға ең шұрайлы жерлермен әлі де бос жатқан жерлерді игеруге мүмкіндік берді. Жер таласында феодалдар материалдық жағынан үнемі басым тұрды. Қалған меншік екіге бөлінді: мал және мүлік. Малға таңба салынды. Мал ұрлау ең ауыр қылмыстың бірі болды. Жетісу, Сырдария бойында жерге феодалдық меншік болды.

	Ғылыми әдебиетте көшпелі және жартылай көшпелі қазақ қоғамындағы жерге байланысты қатынастардың құқықтық сипаты туралы мәселе олардың экономикалық және әлеуметтік мәні жайлы проблемелардың төңірегінде қаралып отыр.

	Қазақ әдет-ғұрып құқығы жер – қоныстың төрт түрін анықтап бекітеді. Олар: жайлау, күзеу, қыстау, көктеу. Жыл маусымының әр уақытына сай пайдалануға негізделген осы қоныстарды ғана иеленуге құқылы болған. Патша өкіметінің жүргізген саясатына байланысты ХХ ғасырда қазақ даласы уез, облыс, әкімшілік ауылдарға бөлінді. Орынбор шекара комиссияның бір мүшесі 1846 жылы былай деп жазды: «Киргизы при перекочевках летних … сохраняют поселение, по возможности, родами или поколением». Осы сияқты мәліметтер сол кездегі жазбаларда кездеседі.

	ХІХ ғ. аяғымен ХХ ғ. басында жазып алынған әдет-ғұрып нормалары жер-қоныс иесі деп болыс, ауылдары бекіте бастаған: «У каждой волости, каждого аула при летних перекочевках для пастбищного содержания скота есть свой известный путь следования, которым никто уже другой не имеет пользоваться и потравить», - дейді патша шенеуніктерінің мәліметтерінде. Яғни, жер-қоныс, оған алып барар жол, құдық иесі әуел баста тайпа, ру болса, кейін мұндай жағдайға болыс, ауыл ие бола бастаған. Осы бір жер- қоныс тәртібі хақымыздың жазылмаған заңы еді, оны ешкімнің бұзуға хақысы жоқ болатын.

	Жер бөлінісін уезд, болыс әкімшіліктері іске асырды. Ауыл арасындағы бөліністі ауыл мүшелері өзара келісіммен жүргізді. Қыстаулардың жеке отбасылардың иелігіне көшуін осы кезде әдет-ғұрып нормаларын жинаушылар оларға жеке меншіктің орнауы деп түсіндіреді: «Зимовки и близ лежащие сенокосы составляют частную собственность отдельных семейств, равно как и находящиеся на них колодца и леса» - деп көрсетеді.

	Осы кезде қыстаулық мекендерді жалға, кепілдікке (залог) беру кең етек алды. М.Красовскийдің айтуынша жерді жалға бергендер жылқы, сиыр, бірнеше қой алатын болған.

	Жал және кепілдік жайлы келісімдердің шарттарын және тәртібін, екі жақтың жауапкершіліктерін анықтап, бекітуге бағытталған. Қазақ әдет-ғұрып нормалары көгалды, шабындық, егіндік жерлерді және орманды пайдалануға байланысты туындайтын қатынастарды да реттейді, сонымен бірге олар өз қамқорлығына алды. Оларды құқықтық тұрғыдан қорғау ХІХ ғ. аяғында күшейе түсті. Өзге біреудің жайылымын жеу немесе шабындық жерін шауып алу арқылы келтірілген зиянды өтеу үшін тек шығынын қайтару жауапкершілігін тудырса, ХХ ғ.аяғында мұндай іс-әрекет үшін кінәлі жақ айып төлейтін болған. «Всякий ущерб, причиненный хозяину, всякая потрава влечет за собой обязанность вознаградить последнего, а если за нанесшим убыток можно предположить умысел, то и обязанность уплатить штраф», - деп жазған. Әдет-ғұрып құқығының орманды қорғауға арналған нормаларының даму барысы да осы бағытта болды.

	Ресей империясы қазақ даласындағы жер қатынастарын реттеуге жаулап алушылық, отаршылық саясат тұрғысынан келді. Олар көшпелілер өмірін толық бақылауға алу, оны ресейлік басқару жүйесі органдарының қарамағында ұстау үшін қазақ жерлерін әкімшілік аумақтарға бөлді.

	Ресей заңдары әуел баста қазақтардың өз заңдарына толық ерік берді, ал кейіннен олар көшпелілердің жер қатынастарын өздері реттеуге көше бастайды және жол жөнекей олар түзетулер, толықтырулар енгізу оларды ысырып тастауға әрекет жасайды.

	Ресейдің қазақ жерін саяси – құқықтық түрғыдан реттеуге көшуінің алғашқы бастамасын 1822 жылы 22 маусымда қабылданған «Сібір қырғыздарының Уставы» одан әрі жалғастарды. Қазақтардың қоныстары ауылға, болысқа және округтерге бөлінді. Қазақ даласына Ресей империясының жері деп қарау «Орынбор қазақтарын басқару туралы Положениядан» басталды. Оны 1893 жылы 21 қазанда қабылданған. «Орал, Торғай, Ақмола және Семей облыстарын басқару туралы Уақытша Ереже» толықтырды.

	ХІХ ғ. аяғында жерді иемденуге, пайдалануа байланысты жалпы тәртіп жүйелі әрі кешенді түрде Ресей заңдары арқылы реттеле бастады. Көшпелілердің жерді пайдалануын реттеуге бағытталған Ресей заңдары қазақ қоғамында бұрыннан қалыптасқан әдет-ғұрып, жол жораларға негізделген еді және соларды ескеріп отыратын. Осыған сәйкес бұл заңдар көшпелілер жерін қыстау, жайлау және өңделетін немесе егіндік деп үшке бөлді.

	ХІХ ғ. аяғы мен ХХ ғасырдың басында көшпелі қазақ қоғамындағы жерді бөлу, пайдалану секілді мәселелер негізінен уезд, болыс онан қалды ауыл әкімшілігіне берілген еді.

	Қазақстан аумағы Ресей империясының бір бөлігі және оның меншігі деп қараған өкімет органдары дала өлкесін өз мүдделеріне сай игере және пайдалана бастады:

	1) Қазақ даласында отарлық мақсатқа басқаруға ыңғайлы әкімшілік- аумақтық бөлініс орнатылды.

	2) Қазақ жерінің қай бөлігі қалай пайдалануы керектігі жайлы мәселе қаралып, құқықтық тұрғыдан реттеле бастады (әскери бекіністер, станциялар, линиялар т.б.).

	3) Көшпелілерді бос жер көп деп осындай жерлердің көлемі анықталып, бекітілді. Деректерге қарағанда патша өкіметі осы кезде Қазақстандағы егін егуге жарамды 28,2 млн. десятин жердің 22,7 млн. десятинасын жергілікті халықтан тартып алған.

	Қазіргі кездегі Қазақстан Республикасындағы мүліктердің жылжитын және жылжымайтын болып бөлінуі Қазақстан Республикасы Азаматтық кодексінің 117-бабымен белгіленген.





2.3 Мұрагерлік құқық


	Қазақ халқы ежелден-ақ мұрагерлікке ерекше көңіл бөлген. Қайсы заманда, қандай заң шығарылса да мұрагерлік ол – заңдардан шет қала алмаған. «Қасым ханның қасқа жолында да», «Есім ханның ескі жолында да», Тәуке ханның «Жеті жарғысында» да тіпті Ресей боданы кезінде де бұл мәселе көрнекті орын алған.

	Ежелден келе жатқан әдет-ғұрып қағидалары бойынша әке мұрасына иелік ететіндер, марқұмның балалары, әке-шешесі, аға-інілері, жақын туыстары қала берді аталас ағайындары болатын.

	Әке орта жастан асып немесе қартайып өлген уақытта, ол өзінің тіршілігінде артында қалатын мұрагерлеріне тиісті үлестерін беріп «ұлын ұяға, қызын қияға ұшырып» үлгерген жағдайда қара шаңыраққа, мал-мүлкіне ешкімнің дауы болмай, оған енші алмаған кенже баласы түгелдей ие болып қалады. Мұндай жағдайда әке артында тірі қалған шеше алдында екінші рет күйеуге шығу мәселесі күн тәртібінде болмайтындықтан «мұрагерлік» әңгіме болмай, кіші баласының үйінде отыра береді.

	Ал, әке жастай өліп, артында жас балалары мен жас әйелі қалса, онда әмеңгерлік әдет қағидасы бойынша өлген адамның бірге туған ағасы не інісі, ондай туысы болмаса немере, шөбере туысқандары, қала берді аталас ең жақын жанашыры жеңгесіне үйленіп, мал-мүлкіне заңды түрде иелік ететін.

	Жесір қалған ана тұрмысқа шықпай, балаларын бағып отыра беремін десе, оған зорлық жасалмаған. Қайта бүкіл туыстастары жетім қалған балалар мен жесір әйелге қамқорлық жасаған.

	Жесір әйел әмеңгерлік әдетке мойын ұсынбай, басқа біреуге өз еркімен тұрмысқа шыққысы келсе, немесе төркініне кетпек болса, онда әдет-ғұрып заңдары бойынша әрекет етіліп, басқаға жібермеуге, ал жібере қалғанның өзінде жесірге тек өзінің киім-кешегін, төсек орны мен мінер атынан басқа ештеңе берілмейді. Ал төркінінен келген жасауына ешкім таласпай, әйелдің өзіне берілген. Бірақ, тиетін күйеуінен айып есебінде үш тоғыз не бір қызға берілетін қалың мал алынатын.

	Шешесі басқа күйеуге шығып кетсе, жас балалары әкесінің туыстарында қалады да, әкеден қалған мал-мүлік олардың қамқоршысының қолында болады.

	Өлген адамның артында ешбір бала қалмаса, жесір әйел мал-мүлкімен әмеңгерлік жолмен күйеуге шығады. Ал, әмеңгерлік жолмен шыққысы келмесе, жоғарыда айтылғандай мақұрым қалады. Қалған мал-мүлік пен дүние ең жақын мирасқорларына өтеді.

	Өлген әкенің артында жесір мен ұзатылмаған қыздары қалса, әйел күйеуге шықпай, өлген ерінің түтінін түтетіп, артын күтіп отыра беремін десе ерік беріледі. Мұндай жағдайда жақын туысының ер баласын асырап бауырына алады. Халық бауырына басып алған баланы «асыранды бала» деп атайды. Қыздары ер жетіп, тұрмыс құрғаннан соң, бұл асыранды бала жоғарыда айтқан қағида-ережелер бойынша сол шаңыраққа иелік етеді.

	Әке-шеше бірдей өліп, артында жас қыздары қалса, мұра аға-інісіне өтеді. Бірақ олар қыздарды ер жеткізіп, тұрмысқа бергенде жасауымен ұзатуға тиіс. Одан артылған мал-мүліктерді туысқан мұрагерлері өзара бөліседі.

	Жасауымен келген әйел жастай өлсе, төркініне жасауы қайтарылған. Егер қызы қалса, онда жасаудың жартысы, ал ұл бала қалса, ештеме де қалдырылмаған.

	Сонымен қазақ халқының әдет-ғұрып заңдары бойынша бұл мұрагерлік мәселесіне ерекше мән беріп, мұраның мұрагерлер арасында әділдікпен бөлінуін қатты қадалаған. Туысқандар арасында реніштер пайда болып, көңілдері бір-біріне суымауын ойлаған. Мұхаммед Пайғамбар да мұраға қатты көңіл бөліп, мұраның әділ бөлінуіне айрықша мән берген. Құранда да бұл жайлы аяттар өте көп.

	Бұрын енші алған балалары әке мұрасынан, егер ол бөліске түссе, мұрагерлік құқығымен мұрасын алып отырған. Н.Гродеков: «Енші алған балалары әкесінің қару-жарағын, жақсы киімдерін көзіндей көріп жүру үшін алады» - деп жазады.

	Әдет-ғұрып заң нормалары бойынша меншігіндегі мал-мүлкін өлер алдында өз туысқандарынан басқа адамға қалдыру өте сирек кездеседі. «Бұл алдымен өзіңді жарылқа» деген Құран қағидасымен туындаса керек. Бұл мұрагерлік жөнінде әдейі тоқталып, қазақтардың мұрагерлік заңдарымен оқушыларды аздап та болса хабардар еттік.

	Шариатта да мұрагерлік зор көңіл бөлінеді. Мұрагерлік құқығы исламда да туысқандық жағына берілді. Шариат бойынша туысқандық үш дәрежеге бөлінеді:

	- ата-ана және балалары;

	- аға-іні, әпке-қарындастары;

	- ата-анасыныі тікелей туыстары.

	Бұл арада біз қазақтар мұрагерлік құқығын тек әке жағынан тараған туыстарына берсе, ал исламда жақын туыстары болмаған жағдайда ана жағының, яғни нағашы жұртының туыстарына да осындай құқық берілетініне көз жеткіземіз.

	Шариатта заңсыз туылған балалар әке мұрасына ие бола алмайды. Тек анасының мұрагері ғана бола алады. Қазақтарда тұрақты неке түрі болғандықтан заңсыз бала жайлы қағидалар қалыптаспаған.

	Шариатта мына жәйттер мұрагер болуға кедергі келтіреді:

	- мұрагердің кәпір болуы;

	- адам өлтірген қанды-қол болуы;

	- азат емес құл болуы;

	- теріс бата берілуі;

	- хабар-ошарсыз кетуі (он жыл бойына).

	Әрдайым ең жақын мұрагерлері тұрғанда кейінгі дәрежелеріне мұра бөлінбейді. Мысалы, балалары бар болса, немерелеріне, немерелері болса, шөберелеріне т.б.

	Мұра: жартыға, төрттен бірге, үштен бірге, үштен екіге, алтыдан бірге, сегізден бірге бөлінеді. Әйел адамға ер адамға тиісті мұраның жартысы беріледі.

	Қазақтарда да дәл осы секілді бөлінеді әрі әйел мен қыздарға жарты мұра бөлінеді.

	Сонымен, бірінші дәрежелі туыстары: әке-шеше, балалары мен немерелері мұра бөлерде бірінші кезекте тұрады.

	Мұра былайша бөлінеді:

	- баласы өлсе, ата-анасы басқа мұрагерлері (туған балалары) болмаған жағдайда мұраны толық алады;

	- ер адамға бір, әйелге жартысы берілетін қағида бойынша толық мұраның - әкесі – үштен екісін, қалғанын анасы алады;

	- ата-анасымен өлген марқұмның артында аға-інісі қалса, анасына алтыдан бірі, қалғаны әкесіне, ал аға-інілеріне мұра бөлінбейді;

	- марқұмның артында ата-анасымен балалары қалса, ата-анасына мұраның алтыдан бірі ғана тиесілі;

	- марқұмның артында тек балалары ғана қалса, мұра оларға мұралық қағидасымен теңдей бөлінеді;

	- ұлдан туған балалар тұрғанда қыздан туылған балалар мұрагерлік құқыққа ие бола алмайды.

	Сол секілді жарты мұраны - әйелі өлген баласыз ері, бір ата-анадан туылған апа-сіңлісі алады. Ал ата-анасынан жалғыз қыз қалса, мұраның жартысы соған да тиісті.

	Төрттен бірін - әйелі өліп, баласымен қалған ері немесе баласыз қалған әйелі алады.

	Сегізден бірін – ерінен соң балаларымен қалған әйелі алады. Үштен бірін – ерінен баласыз қалған әйелі алады.

	Үштен екісін – бір ата-анадан туылған екі қыз болса, солар алады.

	Алтыдан бірін – балалары бар ата-ана, анасына жақын яғни, анасымен бірге туған туыстары не әке жағы аға-інісімен алады.

	Кейінгі туыстық дәрежелер де мұраны бөліскенде жақындығына, жынысына қарай бөлінеді.

	Қазақтарда да алдымен мұраға ер жыныстылар ие бола алатынын, ал шариатта көрсетілгендей, тек жартысы ғана берілетінін тағы да ескерткіміз келеді.





2.4 Міндеткерлік


	Бір-біріне көмек беру әдеті өте ертеде қалыптасқан, яғни оның түп-тамыры рулық құрылысқа кететіні даусыз. Сондықтан да ол кездегі әрбір ру мүшесінің қоғамдағы орны, салмағы бірдей болды. Әртүрлі кездейсоқ апаттарға (жұт, өрт т.б.) ұшырап мал мүліктен жұрдай болған тауысқа туыстық жақындығына қарай немесе өз шама-шарқына қарай «қосқаным» деп көмек көрсету әдеті еді. Мұндай көмек қазақ арасында «жылу», «немеурін», «үме», «асар» деп аталған.

	Жылу-жұт кезінде немесе табиғи апатта малдарынан айырылып қалған өз туыстарынан, ру мүшелерінен көмек сұрау құқы. Ру мүшелері мал жинап беруге міндетті. Келе-келе жеке меншіктің, топтың шығуына байланысты өзара көмектің де мәні өзгерді, таптық сипат алды. ХІХ ғ. және ХХ ғ. басындағы «жылудың» шын мәні қоғамдағы үстем таптың пайдасына айналды.

	Асар-ру мүшелерінің көп адам еңбегін керек ететін маусымдық жұмыстарға өз руластарынан көмек сұрау құқығы. Мысалы, шөп шабу, құдық қазу, қыстақ салуға көмектесуі т.б. Үй иесі жұмыс істегендерді тамақпен тойындырып, бірақ көмегі үшін ақы төлемейді.

	Туыстық көмек дегенді желеу етіп, ауқатты, ықпалды адамдар өздеріне көбірек көмек жинаса, яғни оған маңайдағы толып жатқан ел түгел үлес қосса, кедейлерге арналған көмекке қосылатын үлестердің мүшелері де тым шағын болумен бірге, оған азғантай ғана жақын туыстар қосылатын.





2.5 Қылмыстық әдет заңы




	Ғұндардың қылмыс әдет заңы.

	Қылмыс адамдардың бас амандығына, денсаулығына, құқына және мүддесіне зиянды әрекет. Отбасының тыныштығы, қауымның тұрақтылығы, мемлекет билігінің орнықтылығы шаруашылықты өркендетуді, мәдениетті дамытуды, қоғамды ілгері бастыруды қажет етеді. Керісінше, алаңсыз өмірге пәлекет тисе, әлеумет ойран болса, онда бәрі де кері кетеді, құриды. Сондықтан, қылмысты ауыздықтау, жеке адамның құқын қорғау, қоғамдық топтардың мүддесін үйлестіру, қоғамдық қатынастарды жөнге салып отыру үшін қылмысқа қарсы заң керек болды.

	Қылмыс баяғыдан бар қоғамдық құбылыс. Ұрлық, адам жарақаттау, адам өлтіру, опасыздық дегендер сонау ертеден-ақ қылмыс қатарына жатқызылып, тиісті жазасы беріліп келген-ді.

	Ғұндарда: «Басқаға семсер жұмсағандар тектеледі, біреуге екі елі жарақат салғандар өлімге бұйырылады». «Ұрлық істегендердің бала-шағалары иелікке алынады, малдары тәркіленеді». «Қылмысы жеңіл болғандардың толарсағы шағылады, қылмысы ауыр болғандар өлімге бұйырылады». «Абақтыға қамалғандар он күн ұсталады» деген қылмыс заңдары болды. Ғұндардың қылмыс заңдары, көбіне ұлыстар арасындағы қақтығыстан туындады. Әркімнің қолындағы қаруы, мейлі ол үлкен болсын, ия шағын болсын, бәрібір, Ұлыс мүддесін қорғайтын құрал, оны дұрыс ұстау әркімнің міндеті. «Сондықтан басқаға семсер жұмсағандар тектеледі». Ер азамат ұлысты қорғайтын қарулы жасақтың құрамында болды. Туындауы мүмкін болған қарулы қақтығысқа кез келген уақытта дайын тұру парыз. Ру ішінде жанжал шығарғандар, бірін-бірі жаралағандар жасақ тәртібін бұзғандар қатарына жатқызылды.

	Ол кезде ру ішінің тыныштығын бұзатын әрекет, негізінен ұрлық болды. Мұндай келеңсіздіктерді тыю үшін, «ұрлық істегендердің бала- шағалары иелікке алынды». Мұндағы «иелікке алу» ру басыларының, жасақ басыларының қылмыстының «отбасы мүшелерін» өзінің қолына алып, бір жағынан оларды шамасы келетін еңбекке жұмсаса, енді бір жағынан «мүддесін» ру мүддесіне сыйғызып, «кінәсіздірге» қамқорлық көрсету болды. Көшпелі өмірде қылмыстыны отбасынан айырудың өзі ауыр жаза. Панасыз, қорғансыз, жағдайсыз қалған адамның күні не болары белгілі.

	«Ұрылардың малдары тәркіленді», мұндағы «тәркілеу» қылмыстыны тіршілік көру жағдайынан біржолата айыру деген сөз. Басындағы панасынан, аузындағы аужалынан айыру, өлімге бұйырудан бәлендей жеңіл емесі анық. Дегенмен, бұл жазаның жазалаудан басқа тәрбиелік рөлі де болды. Қым-қуат жағдайда, аласапыран өмірде бірді жазалап мыңға тәрбие беру тұтас рудың мүддесін қорғаудың бір амалы еді. «Қылмысы жеңіл болғандардың толарсағы шағылады», толарсағын шағу - өмір бойы адамды мүгедек ету, кемтар жасау. «Абақтыға қамалғандар он күн ұсталады». Көшпелі қоғамда айлап ұстауға мүмкіндік те жоқ еді. Ал, еш жазаламай қоя беру де әділдік емес. Бұдан «қолда ұстау» жазасының сонау ертеден келе жатқанын көруге болады.

	Ғұндарда: «Соғыста жауының басын кесіп әкелгендерге бір тостақан бор беріледі, соғыста тапқан олжасы олжагердің өзінде қалады, соғыс тұтқыны ұстаушының құлы болады, майдандасының сүйегін әкелгенге оның дәулеті беріледі» деген заң болды. Соғыс елді және жерді жаудан қорғайтын қанды қимыл. Сен жауды өлтірмесең, жау сені жазым етеді. Сондықтан кескілескен майданда «Жауды өлтіріп басын әкелу» - ерлік. Ғұндар мұндай ерлікті бағалай білді, марапаттап бор берді, дүйім жұрт алдында даралап көрсетті, абыройын өсірді, басқаларға жігер беріп, намысын жаныды, бұл сол кезде заң болып танылды. «Тапқан олжа олжагердікі болды». Соғысқа қатысудың, ерлік көрсетудің бәрі мүдде үшін болды.оның үстіне ерлікті кез келген жерде, кез келген уақытта марапаттай қоятындай мемлекеттің даяр қоры көшпелілерде болмады. Сондықтан өз тапқанын өзіне сыйлау жасақтарды соғысқа жұмылдырудың ұтымды шарасы болды. «Соғыс тұтқыны ұстағанның құлы болды». Тұтқындарды жыйып ұстаудың мүмкіндігі болмады. Оларды топтап бағу, пайдалану, басқару қажетсіз де тиімсіз еді. Аяқты байлық ұстаған көшпелілерге керегі – арзан да қажырлы еңбек қолы. Дала өміріндегі бұл қажеттілік соғыс тұтқындарын құлға айналдыру арқылы шешілді. «Майдандасының сүйегін әкелгенге оның дәулеті берілді». Отағасы мерт болғасын оның артында малы, жесірі және жетімдері қалады. Малына, даяр асына ие табылар, бірақ жаугершілікте сүйенері өліп, еңкейіп қалған кәріге, еңіреп қалған жесірге, тентіреп қалған жетімге ие шыға бермес, сондықтан ол тұтасымен «дәулет» деп қаралып, мерт болған отағасының қанды көйлек майдандасына берілді. Қанды майданда қалар сүйекті далаға тастамай, ит-құсқа жем қылмай, жау қолында қор қылмай ақы иесіне алып келу, ерлікке балар ерен еңбек, ал сол еңбектің етеуі – қалған «дәулетке» ие болу. Бұл мұраны талассыз бөлудің, жауапкершілікті қапысыз жүктеудің әділ жолы.

	Ғұндарда жасақтағы сарбаздардың амандығы ерекше қорғалды. Сарбаздарға «екі қарыс жарақат салғандар өлімге бұйырылды». Көшпелілерде мемлекет байлығы үшеу: адам, мал және жер. Адам тұтас мемлекет мемлекет өмірінің тірегі, қатардағы сау денелі сарбаз – мемлекет байлығының маңдай алды. Олар жауды жеңетін, туды тігетін, мемлекетті қорғайтын күш. Сондықтан сарбазға жарақат салу жауға жәрдемдесумен бірдей, бір сарбазды жаралаған адам жауға көмек берген адам ретінде «өлімге бұйырылады».

	Және де, қытайдың кейбір зерттеушілері: алтай тіл жүйесіндегі көшпелілер арасында «қылмысы болғандар жазаға тартылады, кінәлі болғандар төлем төлейді, қасақана адам өлтіргендер құн тартады, жазатайым адам өлтіргендер айып тартады» деген әдеттер бар дейді, «тоғыз айып» сонау ғұндардан келе жатқан әдет деп қарайды, олар. Қытай зерттеушісі Мын Чыби он төрт жылдық ғұмырын арнаған «Дала мәдениеті және адамзат тарихы» атты еңбегінде: «Тоғыз айып ғұндардан бері жалғасып келеді. Тоғыз айып: бас тоғыз, орта тоғыз, аяқ тоғыз деп бөлінеді. Бас тоғыз дегеніміз түйе бастаған тоғыз. Ол бір түйе, төрт бас буаз бие, екі бас құнан не дөнен жылқы; орта тоғыз дегеніміз жылқы бастаған тоғыз. Ол бір бас құнан не дөнен жылқы, екі бас тай, екі бас ұрғашы тайынша, төрт тұяқ қой; аяқ тоғыз дегеніміз егіз бастаған тоғыз. Ол бір бас дөнен егіз, екі бас ұрғашы тайынша, үш тұяқ қой не ешкі, үш тұяқ қозы не лақ», - деп көрсетеді.

	Үйсіндердің қылмыстық әдет заңдары ғұндарға ұқсас.

	Қазақтың әдет заңындағы қылмыстық істер, оны жазалау.

	Қылмыс пен жаза түсінігін зерттей келе қылмысты – үстемдік етуші топпен құқықтық реттелген, бекітілген және қоғамдық қатынастарға қарсы бағытталған қоғамға қауіпті әрекет ретінде қарастырылды. Қылмыс түсінігі қоғамдық-экономикалық формациялардың әрқайсысын да біркелкі болмады. Ол қоғам өзгеруіне сәйкес өзгеріп отырды.

	Қазақтың әдет құқығындағы қылмыс түсінігі әртүрлі халықтардың ежелгі ескерткіштеріндегі қылмыс түсінігімен ұқсас жақтары болды. Мысалы: «Русская правда», «Салическая правда» т.б. Тәуке ханның ережесінде де, басқа да қазақ әдет құқығының ескерткіштерінде қылмыс түсінігіне әлеуметтік анықтама берілген ХІХ ғасырға дейін қылмыстық құқық деген ұғымның орнына зерттеуші заңгер Т.М.Культеевтің айтуы бойынша «жаман қылық» немесе «жаман іс» деген ұғым қолданылады.

	«Қылық» сөзінен «қылмыс» сөзі шыққан. Сонымен бірге қазақтың құқығында қылмыс «айыпты әрекет» ретінде де қарастырылған.

	Қазақтың дәстүрлі құқық нормаларымен қылмыс жәбірленушіге моральдық және материалдық зиян, шығын әкелетіндігі танылған. Сондықтан да көшпелілердің пікірі бойынша қылмыс жасалғанда, оған жауап беруге тиіс:

	1) Келтірілген материалдық шығын толығымен және сол аттармен толтырылуы тиіс;

	2) Қылмыскер өзінің кінәлі екенін түсініп, өкініп, тиісті сазайын тартуы керек;

	3) Аруақтар әлемін тыныштандыру үшін шаралар қолданылатын. Қылмыс материалдық немесе моральдық шығын әкелді деп танылса, үстемдік етуші таптың көзқарасы бойынша қауіпті деп анықталса, мемлекеттік билік органдары кінәліні осы әрекеті үшін жауапкершілікке тартты.

	Қазақ дәстүрлі құқығында қылмыс түсінігі азаматтық құқық бұзушылық түсінігінен ерекшеленбеді. Жәбірленуші-талапкер, ал қылмыскер жауапкер деп аталды. Қылмыстық әрекет, сондай-ақ азаматтық құқық бұзушылықтың нәтижесі зиян (шығын) деп аталды.

	Ұлы Қазан төңкерісіне дейін патриархалды-феодалдық қатынас үстемдік етіп, қылмыстық әрекет пен азаматтық құқық бұзушылық түсінігінің аражігі ашылмады.

	Үстемдік етуші тап қылмыс (қоғамға қауіпті әрекет) пен азаматтық құқық бұзушылықты (қоғамға қауіпті емес әрекет) ажырата білді, бірақ бұл оларға барлық кезде тиімді болмағандықтан, олар өздерінің құқықтық нормаларында мұны көрсетпеді. Сапалық жағынан ерекшеленетін бұл түсініктердің құқықтық нормалары бір әрекетке әртүрлі қарауға, сонымен бірге кінәлі мен жәбірленушінің мүліктік-құқықтық түсінігінің жетілмегендігінен қылмыстық және азаматтық құқық бұзушылық түсініктерін ажырата алмады.

	Революцияға дейінгі кей авторлардың қазақ дәстүрлі құқығында қылмыстық әрекет пен қылмыстық емес әрекетті тіпті ажырата алмады деген пікірін дұрыс деп есептеуге болмайды. Мысалы: Н.И.Гродеков «Взгляд занга не преступление чрезвычайно прост: нет уголовных дел, разбирательство которых возбуждалось бы и продолжалось когда нет истца и когда истец, взял назад свой иск». ХІХ ғасырдың бірінші жартысында жүргізілген Кіші жүз қазақтарының дәстүрлі құқық жазбасы Д'Андреде көрсетілген: «Всякое преступление, совершенное ордынцем (исключая преступление против веры), может оставаться без наказания, если обиженное или пострадавшее от того преступления лицо неизъявит на то претензии и не будет требовать удовлетворений».

	Жәбірленушіге немесе оның туыстарына материалдық немесе моралдық зиян келтірілсе, дәстүрлі құқықта қылмыс деп танылса, ол жеке тұлғаның еркінен тыс болды. Керісінше ол қоғам мүддесінен шықты. Барлық кезде іс жәбірленуші мен оның туыстарының талабы бойынша басталып және аяқталып отырмады.

	Ерекше айта кететін жағдай, ортағасырлық батыс европалық және орыс құқығында жануарлар адамды өлтірген үшін жауапқа тартылып, кісінің өліміне себепкер болған жаны жоқ заттарға да айып тағылатын. Қазақтың құқығында мұндай жауапкершілік болмаса да, жануарлардың иелері, олардың келтірген зияны үшін, егер де жануар иесінің кінәсі анықталса, жауапқа тартылады. Мысалы, егер бура біреуге зақым келтірсе немесе өлтіріп қойса, онда бураның иесі оның асау екенін білмеген болып шықса, онда құн төлемейді, ал егер де иесі жануарының мінез-құлқын білсе және білуге тиіс болып, байлауда ұстамаса, зақым келтіргені немесе өлтіргені үшін құн төлейді. Егер киіз үйге байлаулы тұрған ат кісіні өлтірсе, онда оның иесі жалпы қабылданған сақтық ережелерінің орындалған-орындалмағанына қарай жауапға тартылады; егер ол атын есік алдына байлаған болса, құнның жартысын төлейді; ал егер киіз үйдің арт жағында байлап қойған болып шықса, онда еш нәрсе де төлемейді.

	С.Л.Фукстың пікірінше, Тәуке заңы шыққанға дейінгі заманда қазақтың құқығында жануар иесінің жануардың келтірген зияны үшін, иесінің бұған кінәлі, не кінәлі еместігіне қарамастан, жауапқа тартылуы міндетті болған.

	Есі дұрыс, он бес жасқа толған адам ғана қылмыс субъектісі бола алатын. Ал есуас, мылқау, құлдар қылмыс субъектісі бола алмайтын.

	Қазақ дәстүрлі құқығында қылмыс деп үстем таптың экономикалық және саяси қызығушылығына материалдық және моралдық зиян тигізген және олармен бекітілген құқықтық тәртіпті әрекеттер айтылды. Қылмыс болып үстемдік етуші таптың көзқарасы бойынша қоғамға қауіпті әрекет танылды. Тәуке хан ережесінде қастандық пен абайсызда істелген қылмыстарды айырып көрсетпеген, бірақ бұл айырмашылықтарды білген деген пікір бар. Тәуке ережелерінде ұрлық, тонау, зорлау, кінәлау, жала жабу т.б. әрекеттер үшін, яғни қастықпен істелген әрекеттер үшін жауапкершілік айтылған. Кісі өлтіру, адамды жарақаттау бұл қастықпен немесе абайсыздықта жасалатын қылмыс түріне жатады.

	Аитовтың 26 ақпанда 1846 жылғы рапортында: «Сұлтанды қастандықпен өлтірген кінәлі адам 1500-2000 қой мөлшерінде құн төлейді, ал абайсызда болған өлім үшін жарты құн төлейді,» - деп көрсетілген.

	Әкесін қастандықпен өлтірген балалары өлім жазасына кесілген, ал абайсызда болған қылмыс үшін оларға жаза тағайындалмаған, бірақ бұл дін иелерінің қолында болды.

	Абайсыздықта болған әрекет қылмыс ретінде қаралмады, кей жағдайда ғана азаматтық тәртіппен жауапкершілік жүктелді. Мысалы, абайсызда болған кісі өліміне кінәлі адам жәбірленушінің туыстарына қаза шығындарын төледі. 1824 жылғы әдет құқығының жиынтығында: «Кто стопчет лошадью совсем неумышленно, т.е. если испугается лошадь, изорвет на себе узду и т.п., то это таковое той только лошадью, платиться, которая стопчет, хотя бы от сего стоптания кто и умер,» - делінген.

	Дәстүрлі құқықта кінәліні қылмыстық жауапкершілікке тартудың дәл белгісі жас ерекшелігі көрсетілмеді. Бірақ бұл 15 жастан басталды. В.Тронов:

	«15 жасқа жетпеген жас өспірім қылмыскер саналмайды және жауапқа тартылмайды», - деп жазған. Дәстүрлі құқықтың әртүрлі жазбаларында кінәліні қылмыстық жауапкершілікке тарту жасы біркелі емес, бірінде 15 жас болса, келесісінде 13-14 жас болып көрсетілген. Бұл жазбаларда әртүрлі байланыста түсіндіріледі.

	Есі дұрыс емес тұлға жауапкершіліктен босатылған. Н.И.Гродеков «Туғаннан есі дұрыс емес және мылқау адамның жасаған қылмыстары үшін жазаланбайтындығын айтып, ол үшін туыстары жауап бермейді», - деген. Жаза қолдану саласында түрлі принциптер мен негіздердің басшылыққа алынғандығы байқалады. Көшпелілер үшін «қанды кек» орынды құқық, қасиетті борыш әрі міндет болып табылатын. Ол арқылы қаза болған адамның рухын тыныштандыруға «оның аруағын разы қылуға» тырысатын.

	«Қанды кек» әр түрлі амалдармен:

	1) Қылмыскерді өлтірген кісінің туыстарына ұстап беру;

	2) Сот шешімінің негізінде қылмыскерді өлтіру немесе құлға айналдыру арқылы жүзеге асырылды.

	«Қанды кек» принципінің қолданылуын шектеу мақсатымен әртүрлі жолдар қолданылды:

	- қылмыскердің артынан қуғыншы жіберілетін, сөйтіп қуудың немен аяқталатынына қарамастан, өшпенділік тоқтатылатын;

	- кек алудың белгілі бір мерзімі (екі жылдық) белгіленетін;

	- қылмыскер жекпе-жекке шақырылатын.

	Патриархалды-рулық қатынастың сақталуына байланысты қанды кек ХУІІІ-ХІХ ғасырдың бірінші жартысына дейін Қазақстанда сақталды.

	А.Левшин «что казах, который не может отомстить за нанесенные ему обиды, в минуту гнева похож на беснующегося», - деп жазды.

	Қазақстанның Ресей құрамына кіруі әдет-ғұрып заңдарына пайдалануды азайтып, оған толықтырулар енгізіліп, оны жазба заңға айналдырды. Сот органдарында билер құқы төмендеп, әдет заңының орнына империя заңдарының қылмыстық, азаматтық істерін қарау әкімшілік сот органдары келді. Тәртіп бұзу 3 категорияға бөлінді:

	1) қылмыстық;

	2) талапкердің арыз беруі;

	3) басқару жүйесіне наразылық арыз.

	Мемлекеттік сатқындық, тонау, барымта, өкіметке бағынбау, кейін несие ақша қағазын шығару т.б. істер империя заңымен қаралса, шекарадан алыс тұрған қазақтардың сатқындық ісі, өлім, тонау, барымта әскери соттармен қаралды.

	Талапкердің арыз беруі бойынша ұрлық, азаматтық істер және т.б. жатты. Азаматтық істердің шығыны 2000-ға дейін болса билер, 5000-ға дейін шекара билер орыны, 5000-нан жоғары болса сенат өкіметі қарады. Барымта үшін қамауда ұстау, Сібірге қуу т.б. жазалар қолданылды.

	Орыс заңдары Қазақстанда қолданыла бастады. Онда империяда қолданылған заң нормалары Қазақстан жағдайын ескермеді; патша заңдары Қазақстанда әскери отарлау саясатын көздеді. Олар 1822 жылғы устав, 1854 жылғы заң, 1867-1868 жылғы ережелерінде көрсетілген.

	Қылмыстық істер империя заңдары негізінде округтік бұйрықта қаралды. Істі алдын ала тергеуге қазақ биі мен қатар бір орыс чиновнигі қатысты. Қазақтардың талап етуі бойынша қаралатын істер жергілікті ескі заң бойынша шешілген. Шешімдерді округтік бұйрықтың қайта қарауға құқы болды.

	ЖАЗА ТҮРЛЕРІ.

	Қазақстанның Ресейге қосылуына дейінгі кезеңде Тәуке хан ережесі мен басқа да қазақтың дәстүрлі құқық ескерткіштерінде жазаның келесі түрлері белгілі: өлім жазасы, дене жарақаты, ұялтатын жазалар, құн, айып, құлға айналдыру, кінәліні жәбірленушіге қызмет етуге беру, кінәлінің барлық мүлкін тәркілеу, кінәліні қауымнан қуу т.б.

	Өлім жазасы.

	Қылмыскерді жазалаудың өлім жазасы халық жиналысының шешімі бойынша қолданылды. Тәуке заңы бойынша кісі өлтіру, әйелді ұрлау мен зорлау, бірнеше қайтара мал ұрлау сияқты қылмыс түрлерінде кінәлі адамдарға өлім жазасы берілген. Осы заң бойынша жәбірленушінің немесе оның жақын туыстарының келісімімен өлім жазасы басқа жаза түрімен құн төлеу, құл етіп алу, дене немесе ұялтатын жазаларымен ауыстырылуы мүмкін. Тәуке хан заманында өлім жазасы сирек қолданылған.

	Өлім жазасының қолданылуы жаңа қылмыстың (барымта немесе ру аралық тартыстар) тууының себепшісі болды. Хандар мен сұлтандар сондықтан өлім жазасына күшті тірегі жоқ, іздеушісі жоқтарды ғана кесті.

	Дене жарақаты және ұялтатын жазалар.

	Дәстүрлі құқық нормалары негізінде дене және ұялтатын жазалар жеке тұлғаға қарсы қылмысқа, мүліктік қылмысқа және басқа да қылмыс категорияларына қолданылды. Мұндай жаза түрлері жеке немесе екеуі бір мезгілде қолданылуы мүмкін. Тәуке заңында айтылады: «Егер қылмыс үлкен болмаса, онда өлім жазасының орнына қылмыскерді жартылай жалаңаштап, оның бетіне күйе жағып, мойнына қара құрым киіз байлап, аттың құйрығына байлаған жіпті тісімен ұстауды бұйырып, оны аттың соңынан жүгіруге мәжбүр етеді».

	Дене жарақатында жиі қолданылатын әдіс дүре соғу, яғни жуандығы ортаңғы саусақтай болатын қамшымен көпшіліктің көзінше жазалау болды. Қазақ дәстүрлі құқұғының шариат заңынан айырмашылығы соққы саны алдын ала анық болмады, ол бидің шешіміне байланысты болды. Дене жазасы қанжығамен немесе көк шыбықпен ұру түрінде қолданылды.

	«Әкесіне немесе шешесіне тіл тигізген немесе ұрып соққан адамды қара сиырға теріс қаратып отырғызып, мойнына құрым киіз байлайды, сиырды ауылдың ішімен жүргізіп, үстінде отырғанды қамшылап ұрады».

	«Қара найза» - жазалаудың ең ежелгі түрі айыптыны жерге қағылған, жоғарғы ұштары түйіскен үш найзаның астына отырғызып қоятын. Сонымен қатар, билер «сөгіп тастау» және «түкіріктеу» сияқты жазаны да қолданып жүрді.

	Құн.

	Қылмыстық іс - әрекеттер үшін жауапкершіліктің мүліктік түрлері де (құн, айып) кең қолданылды. Қазақтың дәстүрлі құқығы жүйесінде кең тараған жаза түрі құн болды. Адам өлтіру және оған теңестірілген қылмыс түрлері (денені ауыр жарақаттау, зорлау, зинақорлық әйел ұрлау) үшін құн төлететін. Ежелгі құн құрамы бірнеше бөліктен тұратын:

	1) Өлтірілген адамның еліне (руына) басқа адам берілетін (тұтқын, құл, «ясырь», әйел). Бұл адам өлтіру арқылы келтірілген «зиянның» орнын нақты толтырудың белгісі еді.

	2) Кісі өлтірушінің аты мен қару-жарағы берілетін («қанды, қаралы», «құйрығы кесілген ат», сауыт, мылтық). Бұл арқылы татуласу, ымыраға келу туралы тілек, өтініш білдіретін.

	3) Өлтірілген кісінің еліне біршама мал, басқа да заттар берілетін (кілем жабылған қара нар, қара шапан, орамал т.б.). Бұл арқылы өлтірілген адамның аруағымен татуласу салты, жерлеу және қара жамылу жүзеге асырылатын.

	Кейінірек құнның құрамы өзгеріп, ол негізінен малдан тұратын болды. Ер адамды өлтірген үшін 1000 қой, әйелді өлтіргені үшін 500 қой берілетін ХІХ ғасырдың екінші жартысынан бастап, сауданың дамуына байланысты ақшамен төлеу жүргізілді. Құнды қылмыскер төлемеді, оны руы бөліп төледі. Қылмыскер жеке өзі 50 қой, бір түйе мен ат, ал жақын туыстары 10-нан 20-ға дейін қой, алыс ағайындары 1-2 қойдан беруі керек болды. Құнның қалған бөлігі ру мүшелеріне тең бөлінді.

	Патшалық үкіметтің жүргізген әкімшілік-территориялық реформасына байланысты ХІХ ғасырдың екінші жартысынан бастап құн рудан емес, территориялық-шаруашылық белгілері бойынша алынды. Патриархалды- феодалдық ХІХ ғасырдың екінші жартысында ауыл немесе болыс тек ғана барлығы құнды бөліп төледі.

	Қазақстанның әр жерінде қоғамның өзгеруіне байланысты құн мөлшері, оның құрамы біркелкі болмады. Құн мөлшері мен құрамы ең алдымен жәбірленуші мен кінәлі адамның сословиелік деңгейі, мүліктік және қоғамдық жағдайына байланысты шешілді. Тәуке заңы бойынша құнның мөлшері мынадай болды: «ер кісіні өлтіргені үшін толық құн – ердің құны екі жүз жылқы», «ал әйелді өлтіргені үшін жарты құн – жүз жылқы». ХІХ ғасырдың екінші жартысы мен ХХ ғасырдың басында Қазақстанда төтенше билер съезінің ережесінде көрсетілгендей орташа құн мөлшері 200 бас жылқы немесе 2000 сом мөлшерінде белгіленген.

	ХУІІІ-ХІХ ғасырдың бірінші жартысында қазақ қоғамында сұлтандар – жоғарғы кастаға жатты, оларды, «нағыз төре» немесе «ақсүйек» деп атады. Сұлтан мен қожаны өлтірген үшін төленетін құн жай адамды өлтіргенге алынатын құннан жеті есе көп болып белгіленді.

	Сұлтандардың өзі де қоғамды алатын орнына, мүліктік жағдайына байланысты: ірі, орташа және ұсақ болып бөлінді. Оларға төленетін құн мөлшері де әртүрлі болып келді.

	Үстеме құн би, батыр, жырау, ақынды өлтіргені үшін алынды «Жеті жарғы» жинағы билердің мүддесін қорғады, бірақ бізге жеткен Тәуке заңында биді өлтіргені үшін төленетін құн мөлшері көрсетілген жазбалар жоқ. Тек би құны «жай төрелер» құнына, яғни қатардағы сұлтандармен бірдей деген дерек кездеседі.

	Белгілі батыр, ақын жырауды өлтірген жағдайда екі еселенген құн алынды. Бұл құн Ералы Саққұлақұлының жазбаларында «өнер құны» деп аталды. Батыр, ақын, жырау өліміне төленетін құн мөлшері, олардың әлеуметтік жағдайына да байланысты болды. Қосымша құн төлену үшін тұлға халыққа танылған, әйгілі болуымен қатар, олардың аттарына «жырау», «ақын» немесе «батыр» атауы қосылып аталуы керек болды.

	Тәуке заңы немесе басқа жазбаларда құнның тек жоғарғы және төменгі мөлшері көрсетілген, оны сот белгіледі. Құн төлеуде жәбірленушінің қанағаттандырылуы көзделіп, екі жақты жақындастыру, бітімге келтіру және қақтығысты тоқтату мақсаты қойылды.

	АЙЫП.

	Қазақ қоғамында келтірілген шығынның орнын толтыру және кекті қанағаттандыруда кең тараған жазаның түрі айып болып табылды. Көбіне мүліктік қылмыстарға, сондай-ақ жеке тұлғаға қарсы қылмыс (ауыр дене жарақаты мен кісі өлтіруден басқа), басқару тәртібіне қарсы және басқа да қылмыс категорияларына белгіленді.

	Айып мөлшері әлеуметтік-экономикалық қатынастың өзгеруі, қорғалатын объектінің әлеуметтік табиғаты мен әрекет ауырлығына да байланысты болды.

	Феодалдардың мүддесі қарапайым халыққа қарағанда жоғары дәрежеде қорғалып, үлкен мөлшерде айып төленді. Айып мөлшерін әдетте билер белгіледі. Әдет заңдарына әркез қосымшалар мен өзгерістер енгізіліп отырды. Айыптың 3 түрі болатын:

	1) мойнына қосақ

	2) тоғыз

	3) ат-тон

	Тоғыздың үш түрі болатынын Д'Андре былай жазды: «Тоғыздың бірінші ең үлкен де ауыр түрі тоғыз ірі малдан, атап айтқанда – 1 түйе, сауылатын екі бие, екі тайдан тұрады».

	Ескерту: Сауылатын жылқы үш малға саналады: еміп жүрген құлын, төл және биенің өзі.

	Тоғыздың екінші түрі тоғыз малдан – 1 жылқы, екі сауын сиыр (екі бұзауымен) және төл, бір жасар екі ірі қара малдан тұрады.

	Тоғыздың үшінші түрі, немесе тоқал-тоғыз сегіз малдан – қозысы, төлі екі қойдан, бір бойдақ қойдан және бір текеден тұрады.

	Ат-тон айыптың «азусыз ат, жеңсіз тон» және «астарсыз шапан» деген түрлері болды.

	Айыпты кінәлі адам төледі. Егер кінәлі сотқа келмесе немесе белгіленген айыпты төлей алатындай жағдайы болмаса, онда оның туыстары төлеуге тиіс болды. Жақындарының жағдайы келмесе, кінәлі адам тұратын ауылға белгіленген айыпты төлеу жауапкершілігі жүктелді.

	Алынған айып бірнеше бөліктерге бөлінді. Бір бөлігі жәбірленушіге келтірілген шығынды қанағаттандыру үшін берілсе, екінші бөлігі хан немесе сұлтандар пайдасына алынды, оны «хандық» деп атады. Сонымен бірге «билік» яғни судьяларға сот ісін жүргізген үшін сыйақы ретінде төленді.

	Айып құрамына сондай-ақ «жасауыл ақы» және «жаушыға жіпкесер» де кірді. Жасауыл ақы – бұл кінәлі адамды сотқа шақыруға жіберілген немесе сот шешімін орындауға барған тұлғаның үлесіне алынды. Жаушыға жіпкесер әдет бойынша жәбірленуші мен кінәлі адамның арасындағы даудың аяқталғандығын бейнелейтін жіпті кесуші тұлғаның үлесі.

	Мүлікті өндіріп алу кезінде жәбірленуші шеккен зиянның орнын ғана толтырып, мүліктің қалған бөлігі басқа адамдар үлесіне тиетін. Мысалы, өлтірген адамға төленген құнның 10-15 проценті оның отбасына берілетін; ұрлықта жәбір көрген адамға төленген айыптан ұрланған жәбір көрген адамға мал мен төл беріліп, қалған мал билерге, куәлерге т.б. берілетін. Патша чиновнигі Аитов жазғандай, тоғыз алған адам «… оны өз еркімен басқа қырғыздарға, тіпті айыпты адамның туыстарына тарту етіп береді; ата-анасына, туыстарына беруге, өзіне қалдыруына болмайды. Егер де осындай заттарды өзіне қалдырса, не ата-анасы, туыстарына беретін болса, бұл оның абыройы төгілгені саналады».

	Айып оны төлей алатын жағдайы бар қылмыскерлер үшін ғана тиімді болды, ал жарлы-жақыбайлар үшін бұл ауыр жаза болып табылды, кейде айып барлық мүлкін тәркілеумен теңестірілді. Белгіленген айыпты төлей алмаған кінәлі адам одан да қатаң қылмыстық жазаға тартылды.

	Құлға айналдыру мен кінәлі адамды жәбірленушіге қызмет етуге беру.

	Бұл жаза дәстүрлі құқықта кінәлі адам сот белгілеген құнды немесе айыпты төлей алмаған кезде қолданылды. Екі жағдайда да айыпкер құл ретінде белгілеген айып пен құн мөлшерін өтегенше қызмет етті. Кейбір айып немесе құн үшін құлға айналған адамдардың балаларына құлдық қалып отырды. Бұл жаза түрі үстем тап өкілдерінің жұмысшы халықтың өзіне қарсылығын басудың бірден-бір күшті құралы болды.

	Басын беру.

	Мұнда жәбірленушіге немесе оның туыстарына айыпкерді береді. Беглов: «Кінәлі адам талапкер еркіне берілсе, ол онымен не істегісі келсе, соны істейді, тіпті өлтіріп тастауға да құқы бар» - деп жазды.

	Барлық мүлкін тәркілеу мен оны қауымнан қуу.

	Барлық мүлкін тәркілеу жазасы дәстүрлі құқықтың жекелеген жазбаларында хандық билікте басқа дінді қабылдау кезінде қолданылды деп көрсетілген. Бірақ мұндай жағдай сирек кездескен.

	Дәстүрлі құқықта кінәлі адамды рулық бөлімшеден (ауылдан) немесе көшпелі қауымнан қуу жазасы да белгілі болды. Бұл көбінесе өз ауылының старшыны немесе ауыл ақсақалдарының келісімінсіз қылмыскерді жасырған тұлғаларға қатысты қолданылды. Кейіннен егер кімде-кім қауымнан қуылған адамды өлтірсе, ол үшін жауапкершілікке тартылмады.

	1822 жылғы устав бойынша қылмыстық істің зорлау, ұрлық, таяққа жығу т.б. түрлерін билер соты қарады. Сібір қырғыздарына империя заңының таралуы» деп аталатын заңдар жинағы империя сотына жататын қылмыстар санын көбейтті. Оған үкіметке қарсы істер, өртеу, ақша жүйесіне байланысты істер және патша ұрлық үстінде ұсталса 10-60 дүре соғуды енгізді, қылмыскерді жеті күннен бір айға дейін қамауға алды. Билер енді халықты орыс заңымен қорқытып қылмыскерге айып құн төлетті.

	ХІ ғасырдың екінші жартысы ХХ ғасырдың басында Қазақстанда жалпы империялық заң, Ресей империясының ұлт аймақтары үшін заңы және қазақтардың дәстүрлі заңы қатар жүргізілді.

	Жеке адамға қарсы қылмыс.

	Қазақстың дәстүрлі құқығында жазалануға тиісті және жазалануға тиісті емес өлім түрлері көрсетілді. Ұзақ жылдар бойы ХІХ ғасырдың екінші жартысына дейін жазалануға тиісті емес өлім түрлеріне қожасының құлды, ата-анасының өз баласын, күйеуінің өз әйелі мен оның көңілдесін, ұрыны ұрлық үстінде ұстаса, қарақшыны өлтіру жазалау шарасы көрсетілмеген. ХІХ ғасырдағы дәстүрлі құқық нормаларында абайсыздықпен кісі өлтіру қастандықпен кісі өлтіруге қолданылатын жазаның жартысындай болған. ХІХ ғасырдың 40-шы жылдарында Аитовтың: «Кіші жүз қазақтарының дәстүрлі құқығы жазбаларында», «Кім төбелесте абайсыздықпен кісі өлтірсе, сол қастандықпен жасалатын қылмысқа төленетін құнның жартысын төлейді, яғни сұлтанды өлтірсе 1000 немесе 750 қой ал старшин, би мен қырғызды өлтірсе – 500 қой».

	Қастандықпен өлтіру қорғалатын объект пен қылмыстық қол сұғушылық сипаты бойынша: кінәні ауырлататын жағдай қылмыстары, кінәні жеңілдететін жағдай қылмыстары және қарапайым қылмыстар болып бөледі. Кінәні ауырлататын жағдай өліміне: «сыйлы адам», ата-ананы, жүкті әйелді, нәрестені өлтіру және өлген адам денесін қорлау жатады.

	ХІХ ғасырда дәстүрлі құқықтың қылмыстық-құқықтық нормаларында кінәні ауырлататын жағдайға сұлтан мен қожаны өлтіруден басқа тархан атағы бар батыр, патша үкіметі берген шені мен атағы бар лауазымды тұлғаларды өлтіру т.б. кірді. Бұл тұлғалардың өлімі туралы іс патшалық сотқа берілді, сонымен бірге би соты кінәлі адамнан немесе оның туыстарынан жоғарғы құн төлетті. Қазақтың дәстүрлі құқығында ханды және балаларының ата-анасын өлтіруі ісі болмады, егер мұндай жағдай болса ең ауыр жаза қолданылды.

	«Егер әйел күйеуін өлтірсе, оны құн төлеу арқылы құтқара алмайсың, оған өлім жазасы берілген. Жүкті әйелді өлтірген айыпкерді, екі адамды өлтіргендей жазалайды. Бала үшін құн мөлшері, оның даму уақытында байланысты болды. Тоқмақта болған төтенше билер съезінде: «Жүкті әйел өліміне құн талап еткенде, бала үшін құн немесе айып төлету ерекше:

	а) жаңа дамып келе жатқан бала үшін айып түйеден бастап 9 мал;

	б) бес айлық бала үшін - түйеден 25 мал;

	в) бес айдан асқан бала үшін - әйелдің жарты құны.

	Өлген адамды қорлау қылмысты ауырлататын жағдай болды.

	Кінәлі адам табылғанша дене жерленбеді. Мұндай өлім үшін құн мөлшері «ерлер үшін 15-20 түйеге, әйелдер үшін 5-10 түйеге» өсті. Бұл «сүйек құны» деп аталды.

	Барымта кезінде болған өлім үшін кінәлі қарапайым өлімге қарағанда жазаның жеңіл түріне тартылды. Егер барымта уақытында екі жақтан өлген адам саны тең болса, онда бұл іс әрі қарай өрбіміген.

	Қазақтың дәстүрлі құқығы нормасы бойынша әйелін өлтірген ер адамды қатты жазаламаған, оған өлім жазасы кесілмеген. Бұл сол қазақ қоғамындағы әйелдер жағдайының теңсіздігінің куәсі болды. Бұл өлім түрі қарапайым өлім түрі ретінде қаралды. Кіші жүз қазақтарының дәстүрлі қазақ жазбасында: «Кім өз әйелін өлтірсе, одан қарапайым өлім үшін белгіленген құн мөлшерінде құн төлеуге тиіс», - делінген. Мұндай дәстүрлі құқықта норманың пайда болуы, отбасы басшысының патриархалдық билігінің әлсірегені мен құқыққа орыс құқығының прогрессивті әсер еткендігін көрсетеді.

	ХІХ ғасырдың ортасынан бастап, қазақтың дәстүрлі құқығында жоғарыда аталған жазалануға тиісті емес деп саналған (қожасының құлды өлтіруі) қылмыс түрлері жазалануға кездеспейтін қылмыстар қарапайым болып табылады. Кенеттен болған өлімге қылмыстық жауапкершілік жүктелмеді.

	Кек алу мақсатында өлтіру қыстақ, егіс, ұрлық және т.б. даулар нәтижесінде болды. ХІХ ғасырдың басына дейін кек алу ашық сипатта жүрді. Кінәлі адамнан кек алған адамды мақтап, оның әрекетін дұрыс деп тапты. Патша үкіметі барымта мен жеке кек алуды жазалануға тиісті әрекет деп танығаннан кейін, кек алу мақсатында кісі өлтіру қазақ ауылдары арасында құпия жүргізілді.

	Қазақтың дәстүрлі құқығының қылмыстық-құқықтық нормалары жеке тұлғаның ары-ұжданын қорғауды жазаланатын және жазаланбайтын деп бөлді. Жазаланбайтынға: ата-аналарының балаларына, күйеуінің әйеліне, үлкендердің кішілерге қарсы айтқан реніш сөздері жатады. Дәстүрлі құқық бұл салада үлкендер мүддесін қорғады. Ата-аналарын ренжіткен балаларды ата-аналары немесе билер қатаң жазалады. Жазаланатын ренжітулер патриархалды-феодалдық қатынасқа қарсы бағытталған жағдайда жүргізілді. ХІХ ғасырдың 20-шы жылдарына дейін ата-аналар балаларына шектеусіз билік жүргізді. Тәуке заңында «әйелді ренжіткен адам одан кешірім сұрауға тиіс, сұрамаса арсыздығы үшін айып салынады».

	Дәстүрлі құқық бойынша сұлтан, би және басқа да, «сыйлы тұлғаларға» құрмет көрсетпеу, бөтен үйге рұқсатсыз кіру, жолаушылап келе жатқан кісіге түнеуге рұқсат етпеу, аттың құйрығын кесу т.б. басыну болып есептелді.

	Қазақ хандықтары Ресей қол астына қарай бастаған алғашқы дәуірлерде патша өкіметі олармен мемлекет аралық саяси, дипломатиялық қатынас жасауға нақты көңіл бөлді. Көшпелілердің осы салалардағы құқықтық нормаларын, әдет заңдарын танып біліп, игеруге құлшыныс танытты. Ресей әкімшілігі, әсіресе, аманат институтын ұтымды қолдана білді. Ақ патшаның қол астына ендім деп ант берген қазақ хан- сұлтандарының бала, бауырларын реті келгенде міндеттеп, аманат есебінде патша сарайында ұстап отырды. Сондай-ақ көшпелілердің мемлекетаралық қатынастарда қолданатын әскери міндеттеме, құқықтарын ескеріп, алым-салық түрлеріне ден қойып, қолданып отырды.

	Патша өкіметі қазақ даласымен араласқа түсе бастағандықтан шекаралық байланыстарға алыс-беріске, сауда-сатыққа көңіл бөлді. Қазақтармен байланыс орнаған шекаралық аймақтарда сот билігін өз қолына алу арқылы орыс-қазақ қатынастары өз қарауына және бақылауына қаратпақ болатын. 1738 жылғы қазақтар мен орыс шенеуніктері мен кіші және орта жүз өкілдерінен тұратын соттық комиссия құру туралы шешім осының көрінісі еді.

	Орынбор қаласында Кіші жүз қазақтары шекаралық сот органын құру туралы патшаның 1784 жылғы жарлығында шекаралық сот тек орыс заңдарын ғана басшылыққа алуға тиіс деген. «Сей суд в разборе дел долженствует поступать на основании законов и учреждения наших» - дейді.

	Патша әкімшілігі реті келген кездері қазақ әдет-ғұрып құқығы нормаларын көшпелілердің өздеріне қарсы қолданудан тайынбады. Осындай құқықтық институттің бірі барымта еді. Мұндай «барымталар» көбіне жорық күйінде болып, елді үлкен мүліктік шығынға және қанды қырынға ұшырататын.

	Мүліктік қылмыстар.

	Қазақтың дәстүрлі құқығында «мүліктік қатынасқа қарсы қылмыс», басқаша айтқанда «мүліктік қылмыс» түсінігі болмаған. Барлық мүліктік қатынасқа қарсы қылмыс түрлері бір атаумен «ұрлық» деп аталған. Қазақ қоғамында шабу мен тонау болғанымен, бұл терминдер қазіргідей мазмұнға ие болмады. Мысалы, «шабу» түсінігіне ауылға қарулы барлық шабуылдар, күштеп мүлкін тартып алу, малдарды қуу мен адамдарды тұтқынға алу жатады. ХУІІІ ғасырда қазақ жүздеріне хандық билік кезеңінде де барымта және басқа басқару әрекеттері шабу деп аталды. Тәуке ережелерінде және басқа дәстүрлі құқықтық нормаларында ұрлық пен өлім, ұрлық пен қорлау үшін жазалау біріктіріліп екі қылмыс ретінде жазаланады. «Кім ұрлық пен бірге өлімді істесе, сол екі қылмыс үшін құн төлейді» - деген.

	Тонау түсінігі дәстүрлі құқықта шабу мен ұрлық түсінігінен айрықшаланбады. Тәуке заңында ұрлыққа қолданылатын жаза тонауға қолданылды.

	Дәстүрлі құқықта жылжитын және жылжымайтын мүлікке қылмыстық әрекеттер ерекшеленбеді. ХІХ ғасырдың екінші жартысына дейін қазақтың дәстүрлі құқығында бөтен біреудің жерін басып алу немесе иелену, шекараны бұзу және жылжымайтын мүліктерді иелену немесе басу т.б. тәртіп бұзушылықтарға жаза қолданылмайды.

	Қазақтардың негізгі шаруашылығы мал болғандықтан малға меншік құқығының бұзылуына басқа мүлік түрлері құқығының бұзылуына қарағанда жоғары жаза тағайындалды. ХІХ ғасырдың 30-шы жылдарына дейін әрекет еткен Тәуке ережесі мен дәстүрлі құқықтың басқа нормаларында малды ұрлау түрлеріне әртүрлі жаза нормаларында малды ұрлау түрлеріне әртүрлі жаза ірі айып төлеу мөлшерінен бастап, өлім жазасына дейін қолданылды.

	ХІХ ғасырда Қазақстанда тауар-ақша қатынастарының дамуына байланысты, «сату-сатып алу айырбасы», «алдау» т.б. түсініктер пайда болды.

	Дінге қарсы қылмыс.

	Көшпелі және жартылай көшпелі өмір сүрген қазақтарға Қазақстанда тараған мұсылман діні қатты әсер етті. Қазақтың дәстүрлі құқығында мұсылман құқығы шариаттың ықпалы қазақ қоғамында дінге қарсы қылмыс түсінігін тудырды. Қазақ қоғамында дінге қарсы қылмысқа үстемдік етуші патриархалды-феодалдық қатынасқа қарсы бағытталған және шариаттың діни нормаларын бұзған әрекеттер жатқызылды.

	Тәуке заңында діни қылмыстың 2 түрі құдайға тіл тигізу мен оған сенбеу белгілі болды. Жеті кісі куәлік етсе, құдайға тіл тигізуші таспен атып өлтіріледі. Кәпір болған адамның бүкіл мал-мүлкін оның туған-туыстарының қарамағына өтеді.

	ХІХ ғасырдың бірінші жартысынан бастап дінге қарсы бағытталған әрекеттерге жаза түрлері кеңейе бастады. Дәстүрлі құқықта бейіттерді бұзу, қорымдарды ашу, құдайға тіл тигізу сияқты түрлеріне жауапкершілік белгіленді. Бұл сол уақытта Қазақстанда мұсылман дінінің күшеюімен байланысты болды. Дінге қарсы қылмысқа жауапкершілік жүктейтін әдет-ғұрып нормалары шариат нормаларымен астарласып, араласып кетті.

	ХІХ ғасырдың екінші жартысында Қазақстанның Ресейге қосылу процесінің аяқталуына байланысты бұрын қылмыс болып есептелмеген кей әрекеттер, енді қылмыс болып саналады. Ішімдіктер қолдану, намаз ережелерін бұзу т.б. дінге қарсы қылмыс деп табылатын әрекеттер қарала бастады.

	Дінге қарсы қылмыс үшін кінәлі адамға мынадай жаза түрлері қолданылды: кейбір құқығынан айыру, дене жарақаты жазасы, бас бостандығынан айыру мен айып төлеу. Үстем тап шариат нормаларынан өздерінің сенімдерін қорғайтындарын ғана алды.





ІІІ тарау. ҚАЗАҚ ӘДЕТ-ҒҰРПЫНДА ҚОЛДАНЫЛҒАН ЗАҢ НЕГІЗДЕРІНІҢ ТҮРЛЕРІ





3.1 Майқы би шығарған жарғының қысқаша мазмұны.




	1. Адам құны туралы. Ол былайша ережеленіп түзілген. «Соғыста өлгендерге /әр екі жаққа да/ құн төленбейді. Майданда өлген ерлерге 100 бесті төлеу күшінен қалдырылады. Құн төлеу жеңілдетіледі. Қанға қан алу күшін жояды, басқа жолдармен құн немесе айып салынады. Ежелгі төре, бай, бектер үшін қос құн /жай адамның екі есе құны/ төлеу де күшін жояды. Кім қаншалық зақым алса, қарсы жақ соншалық төлем немесе айып төлейді», - деп адам құқына, оның азаматтық тұлғасына жете мән беріліп, бұрыннан келе жатқан қатал да тұрпайы заңдылықтарды реформалау нышаны әбден аңғарылады.

	2. Жесірлер мен неке туралы. Бұл жөнінде Майқы би жарғысында демократиялық принципке негізделген адамгершілік пен әлеуметтік ауаны кең ережелер қалыптасқаны аңғарылады. Атап айтқанда:

	«Неке бұзғандарға /ерлерге/ қырық дүре соғылады. Сондай-ақ, некесі бұзылғандарға олармен өштігі жоқ, есі дұрыс, он екі мүшесі сау үш адам /ең кемінде/ көріп, куәлі етуі шарт. Ал неке бұзды деп әлде біреуді қорлаушылар болса /жала жапса/, оларға да қырық дүре соғылады. Ерінің көзіне шөп салған әйел талақ етіледі. Ер-әйел арасында май мажыра болса, мүмкіндігінше татуласуға шақыру керек. Ер болсын, әйел болсын бей-берекет неке бұзуға әуестенбеу керек» деген құқықтық заң ережелерін қалдырған.

	3. Жер иелігі мен жер бөлісі туралы. Мұндағы жарғылық заңдардың бастысы деп мына мазмұндағы ережелерді атап өтуге болады. «Кім бұрын иеленіп еңбек етсе, жер сонікі болады. Жердің шөбі, суы, қыс пен жаздағы қолайлы-қолайсыздығына қарай жер бағасын белгілеп, жер ақысын тұрақты төлеу керек. Ал жер шекаралары ұлы таулар қыраты, үлкен өзендер арқылы, немесе жердің өзге көрнекті бедерлері тәрізді жұртқа анық жерлермен белгіленуі шарт», - деген көшпелі қоғамның өзіне тән жарғы баптарын кездестіреміз.

	4. Ұрлық туралы. Майқы би шығарған заң жарғыда ұрлық істер бұдан бұрынғы көшпелі қоғамдағы қолданылып келген қатал заңдарды жұмсарта түскен. Мәселен: «бұрынғы ережелердегі секілді ұрлық істегендердің қол- аяғын сындырып кесіп, жантүршігерлік азапқа салатын түзім күшін жояды. Ұрының ісіне қарай айып тағылып, төлем қайтару күшейтілді. Егер тартып- тонап алушы болса, еселеп төлем қайтарумен қоса, қырық мәрте дүре соғу керек», - делінген.

	5. Барымта туралы. Бұл жөнінде де оп-оңды заң-жарғылар қалған. «Барымтаның өтеген ісі жөн болса, соның өзінде келісімге келіп /екі жақты/ реттеу керек, жөнге салу ләзім. Егер әлдекім өтірік айтып барымта алса, оны ұрлық-тонау ретінде билік айтып шешіп ету керек», - деп барымтаның себеп-салдарын билік тұрғысынан терең талдауды меңзейді.

	6. Дау-шарлар туралы. Майқы би өз заманындағы билік істеріне куәлік етушілер мен талапкер, даугерлерге де әділдіктен айнымаудың сара жолын көрсетіп берген. Жоғарыдағы: «Әртүрлі дау-шарларды анықтағанда, оған билік айтқанда, кесім жасағанда, талапкер мен даугерді, қуғыншыларды беттестіріп куәлік айттыру керек. Бұрынғыдай өтірік айтқанның тілін кесетін, өтірік көрдім десе көзін ойып алатын жолсыз үкімдерді күшінен қалдыру шарт. Куәші өтірік айтса, жазаланатын болсын», - деген түзілімдер билік ісіндегі жауап берушілердің мемлекеттік заң алдында бәрі бірдей әділ болуын талап еткені аңғарылады.

	7. Мал құны туралы. Шыңғысхан дәуіріндегі көшпелі қоғамның мықты тірегі – мыңғырған мал екеніне назар аударсақ, жарғыда мал-мүлік туралы да кеңінен айтылған.

	«Майталман жорға, қараүзген бәйге аттардың құны – жүз қой; атан, нар түйелердің құны – жиырма бес қой. Тоққара мен атан өгіздің нарқы он қой болса, бір бесті аттың құны сегіз қой болып белгіленеді», - деп кесімді бағалары қойылған.

	Бұл қазақ халқының жеке ұлт болып қалыптасар алдындағы өмірге келген, бас-аяғы түгел бірден-бір заң жарғысы. Дәл осы Майқы би құрған құқықтық заңдар ережесін шетпұшпақтап зерттеген кейбір зерттеушілер әйгілі «Жеті жарғы», одан бұрынғы «Қасым ханның қасқа жолы» деген заңдар жүйесі Шыңғысханның әскери жасақ заңдарынан алынған деген пікірмен ұштастыруы осындай негізден туса керек.





3.2 Қасым ханның хандық құрған кезеңі


	Уақыт озып саяси күрес жаулыққа ұласып, Көк Ордада тежеусіз билік кұрған Орыс ханның ұрпақтары Керей мен Жәнібек сұлтандар Әбілқайыр билігінен бас тартып, соңына ерген барлық жұртымен үдере көтеріле көшіп, Қозы-Басы дейтін байтақ Қоныс пен Шу өзенінің бойында дербес халықтың туын көтерді. Бұл жаңа ұлыс Қазақ Ордасы деп аталды. Ортағасырлық атақты тарихшы Мұхаммед-Хайдар-Дулаттың куәландыруы бойынша, бұл оқиға 1456 жылы болған.

	Осы 1456 жыл, еркіндік аңсаған Керей мен Жәнібек жаңа бір ұлыстың дербестігін жариялаған шешуші оқиға – халқымыздың тарихындағы кезеңдік құбылысы, мемлекеттік құрылым бастау алған, қазақ деп аталатын жаңғырған этностық дүниеге келген мезгілі деп есептелуге тиіс. Қазақ Ордасының құдыретті әміршілері, қазақ халқының ұлы перзенттері Қасым хан, Хақ-Назар хан (Ақназар), Тәуекел хан, Еңсегей бойлы Ер Есім хан, Салқам Жәңгір хан, Әз-Тәуке хан, Абылай хан, ең соңы Кенесары хан – барлығы да осы Қазақ Ордасының қалаушыларының бәрі әулие Әз-Жәнібек ханның тікелей ұрпақтары. Қазақ хандығының құрылған кезінде жасы үлкен болған Керей хан елді билейді. Өйткені екеуі де, Жәнібек те, Керей де Барақ ханның туыстары. Керей інісі, Жәнібек баласы десек те түсініксіз еді. Бірақ Керей Жәнібекке қарағанда жасы үлкен және Барақтың інісі болғандығына байланысты билік етуге құқылы болды. Әрине, Керей ханның кезінде ел онша нық тұра алмады, яғни жаулармен үнемі қырқыста болды. Одан соң

	Жәнібек хан әмір жүргізді. Сірә, қазақ жұртының Әбілқайырды жеңіп, біржола іргеленуі Жәнібек тұсында болса керек, жаңа хандықтың өзіндік құрылымы мен заң жүйесі де осы Жәнібек заманында жөнге түскен сияқты. Жәнібек өлгеннен соң аға баласы ретінде Керейдің ұлы Бұрындық хан көтерілді. Бұрындықтан соң азғана уақыт хандық дәреже Әз-Жәнібектің ұлы Әдікке көшеді. Әдік қаза тауып, кенеттен қайтыс болады. Әдіктен кейін оның туған інісі Қасым Қазақ Ордасының ханы болып сайланады. Қасым ежелгі түрік дәстүрі бойынша, ақ киізге отырғызылып, хан көтеріледі. Әдік пен Қасым тоғыз ағайынды еді. Тоғызы да ел билеген сұлтан, қол бастаған батыр. Бұлардың ішінде Қасым қайратты да алғыр болған. Қасым хан 1445 жылдар шамасында дүниеге келген. Ол Жәнібек ханның баласы. Шешесі Жаған бегім Мұхаммед Шайбани ханның інісі Махмұд сұлтанның шешесінің туған сіңлісі. «Қасым жас кезінен алғыр, мінезді, балуан, күресте жығылған емес, байсалды, жомарт, сөзге шешен, қара қасты, қара шашты жігіт», - деп жазады І.Есенберлин өз еңбегінде.

	Қазақ тарихында Қасым аты алғаш рет Мұхаммед Шайбанидің қазақ билеушілеріне қарсы соғыстары туралы деректемелерде кездеседі. Онда Қасымға «белгілі сұлтандар мен бахадурлардың бірі» деген баға беріп,

	«Мұрындық ханның атты әскерінің жетекшісі» екені атап көрсетіледі. Жаңа айтылғандай, Әбілқайырды жеңіп, ол өліп, ал Мұрындық хан Самарқанға кетіп сонда дүние салды да, Қасым хан билікті ала бастады. Қасымның Мұрындық хан кезінде де билігі, беделі мықты болды. Деректерде Қасым хандықтың ең ірі қолбасшысы болды. Қасымның арқасында хандыққа Шайбанидің Түркістан қалаларының басым көпшілігінде қосады. Сол кездегі хан – «Бұрындық ханға халық елең етпей, Қасым сұлтан беделі мен билігін мойындаған», - деп жазылған көп деректерде. 1511 жылдан бастап Қасым қазақ жерінде хан болады. Қасым ханның тұсында (1511-1523) одан әрі қазақ хандығының саяси және экономикалық жағдайы нығай түсті. Оның басқаруынан бастап билік жүргізу Жәнібек ұрпақтарының қолына көшті. Қасымның билік ету кезеңі ең қауіпті Әбілқайыр ханның баласы Шайбани әулетімен қақтығыстар мен соғыстар кезіне сай келеді. Қасым хан кезіндегі қазақ хандығының күшеюі және нығаюы мен кеңеюі Мауараннахрды билеген Шайбаниларды қатты налытып, үлкен қауіп тудырды. Ақырында, Шайбанилер қазақ хандығына экономикалық қыспақ саясатын тудырды. Ол туралы Рузбехан былай деп баяндайды: «Ұлы мәртебелі тақсырдың (Шайбани ханның) өзіне қарасты бүкіл уәлаяттарға қазақтардың келуіне тыйым салуды ойлаған себептері болды. Қазақтар келсе, бұл уәлаяттардағы шалқыған сәнді өмірді, өзбектердің артықшылықтарын өз көздерімен көрер еді. Өзбектердің бүкіл осы игіліктерін көріп, осылар үшін өзбектермен қиян- кикі ұрыс-керіс, жанжал шығара көрмесін, өмірді гүл жайнататын нәрселердің бәріне және алуан-алуан жемістердің рақатын көруге өздері араласу үшін, осы уәлаяттарды жаулап бағындырып алу мақсатымен соғыс бола көрмесін». Бірақ оқиғаның барысы Шайбанидің көздеген мақсатынан мүлде керісінше болды. Солай бұл тыйым салу саясаты шайбанилер мен қазақ хандығы арасындағы ұзақ соғысқа мұрындық болды. Шайбанилер бірнеше рет қазақ жеріне жорық жасап, талан-тараж жүргізді. 1509 жылға дейін шайбанилер жорық жасап, ол сәтті болып жүрді. 1506 жылы қыс мезгілінде Шайбани хан тағы да жорық жасап, Қасым сұлтанмен кездеспей қалады. 1510ж. Шайбани хан арнайы Қасымға аттанады. Ақырында, Қасым сұлтан (сол кезде қолбасшы) жауды өкшелей қуып, Түркістан қалаларын қазақ хандығына қосады. Ал, Шайбани хан қашып жүріп Иран шахы Исмаил І мен соғысып қаза тауып өледі. Сонымен Қасым сұлтанның арқасында 30 жылдай соғысқан жаудың көзі құртылады. Солайша, Шайбани хан өліп, оның ұрпақтары билік үшін қырқыста болады. Сол кезде Қасым хан оны пайдаланып, оңтүстік Қазақстанда өзінің билігін нығайтты.

	1513 жылы Қасым хан Қараталда отырған кезде Сайрамның билеушісі Қаттабек қаланы (Бабырдың адамы) Қасым ханның билігіне беруді ұйғарып, сол жылы Қасым ханның қол астына кіреді. Қаттабек оны өзбектерге қарсы аттануға көндіреді. 1513 жылы Моғолстан хандарының ұрпағы сұлтан Сағид хан Шу өзенінің алқабын жайлап отырған Қасым ханға келді. Ол да Қасым ханға Шайбаниларға қарсы жорыққа бірге аттануын сұрайды. Бірақ Қасым хан Шайбаниларға қарсы жаңа жорық жасаудан бас тартты. «Қырдағы елдің қыс қамын күйіттеп қыстауларына көшетін уақыты болды. Бұл жасақ жасауға қолайсыз мезгіл» деп жауап берді. 1513 жылы Қасым ханды Қаттабек (билеуші) Ташкентке жорық жасауды көндіріп, Ташкент қаласына аттанады. Қасым ханның негізінен қалың қолы қазақтар мен маңғыттардан тұрды. Ол қалың қолын жинап алды. Ол кезде Ташкент билігі Сүйініш қожа ханда еді. Сүйініш қожа хан әскерімен Ташкент түбінде болған шайқаста Қасым хан жарақаттанып, кейін шегінеді. Ташкент үшін мұнан кейін де бірнеше рет соғыс болды. Васифидің айтуынша 1516-1517жж. қыста Шайбани әулетінің сұлтандары өзара күш қосып қазақтарға қарсы жорыққа шықты. Орта Азия өзбектерінің қыпшақ далаларына жасаған біріккен бұл жорығы Қасым хан билеген кезеңге сай келеді. Қасым хан тұсында қазақ хандығы одан әрі нығайып, ірі және күшті хандыққа айналды, оның саяси маңызы арта түсті. Жоғарыда Қасымның Моғолстан ханы Сағид ханға (Саид) жауабына қарағанда, Қасым қол бастауда да, ел басқаруда да ежелгі ата дәстүрін берік игерген Қасым сұлтан өзінің бар ғұмырын туған халқының тиянақты болашағын негіздеуге бағыштайды. Ел мұратынан бөтен тілегі, жұрт бағытынан бөтен мүддесі болмайды. Қазақ халқының біртуар асыл да қымбат ұлы, перзенті Қасым болды. Ол өз заманында ең беделді де, ауқатты адамдардың бірі болған.

	Ол туралы көптеген ортағасырлық тарихшылар мақтанышпен жазған. Ортағасырлық атақты тарихшы Абдаллах бен Мұхамед бен Әли Насруллах өзінің «Зубадат әл асар» атты кітабында: «Қасым хан бүкіл Дәшті-Қыпшақтың падишахы болды. Ол ұлы істер жасау үшін туған адам еді. Қасым ханның қисапсыз әскері қазақтар мен ноғайлардан (маңғыттардан) құралған еді», - деп жазады.

	Ақсақ Темірдің ұрпағы, Үндістандағы Ұлы Моғол империясының негізін салған ұлы жазушы Бабыр өзінің атақты «Бабырнама» кітабында:

	«Қазақ халқының бұрыңғы – соңғы хан, сұлтандардың ішінде Қасым хандай құдыретті әмірші болған емес. Оның үш жүз мың әскері бар еді», - деп атап көрсетеді.

	Ал Дулат руынан шыққан, еңбектерін сол замандағы тарихи дәстүр бойынша парсы тілінде жазған тарихшы Мұхаммед-Хайдар: «Қасым хан бүкіл Дәшті-Қыпшаққа билік жүргізді. Оның қарулы халқының саны миллионнан асатын. Шыңғыстың ұлы Жошы ханнан соңғы жерде бұл жұртта Қасымнан асқан кұдыретті хан болған жоқ» деген куәлік береді.

	Сонымен қазақ халқының сонау моңғол шапқыншылығынан кейінгі қазақ туының астына бірігуі осы Қасым ханның арқасында болды. Сондықтан да төл қазақ тарихымызда Қасымның орны мен рөлі маңызы зор алады. Мұхаммед Хайдардың айтуынша және жазуы бойынша Қасым хан 1518 жылы өлген. Ал Тахир Мұхаммед «Раузат ат-тахирин» атты еңбегінде Қасым хан 1523-1524жж өлген деп келтіреді. Қасым хан 1520 жыл шамасында салтанатты қала Сарайшықта дүние салған.

	Қоғамдық құрылысы.

	Хандық-көшпелі және жартылай көшпелі мал шаруашылығымен айналысқан ұлан-байтақ қазақ даласын, Оңтүстік Қазақстандағы отырықшы, егінші аймақтар мен қалаларды қамтыған феодалдық мемлекет болды. Біртұтас қазақ халқының ұлттық ұраны – «Алаш», мемлекеттік гербі – «Төре таңба» (яғни бас таңба) аталатын көне түрік заманынан тартылған, Алтын Орда тұсында қалыптасқан діні бір үшем бітік. Қасым хандығы дәуірінде қазақ халқы біріктіріліп, территориясының кеңеюімен, мемлекет орталықтандырылған біртұтас бола алмады. Хандықтың көшпелі және жартылай көшпелі қырлы өңірлерінде патриархалдық-феодалдық қатынас басым болды, ал отырықшы, егінші аймақтарында феодалдық қатынас қалыптасқан еді. Хандықта облыстық басқару жүйесі емес, ұлттық (ру-рулар бойынша) басқару жүйесі қолданылды. Қасым хан осындай басқару жүйесін қолданып жүрді. Басқару жүйесінде, әкімшілік бөліктерді айыруда көшпелі қазақ қоғамында бұрыннан қалыптасқан ру-тайпалық тәртіп сақталып отырды. Туыстығы жақын он шақты түтін бір ата болып есептелді. Арыстардан ұлыс ұйымдасты, ұлыстардан жүздер болды. ХУІғ. өмір сүрген тарихшы Рузбехан Исфаһанидың деректеріне қарағанда, қазақ хандығында он ұлыс болған, әр ұлыстың жан саны жүз мың адам. Бұл Мұхаммед Хайдар Дулатидің: қазақ хандығының жан саны 1 миллион адам деген дерегіне сай келеді. Бұл ұлыстарды хан тұқымынан шыққан сұлтандар басқарды. Бұл яғни осы Қасым ханның заманына сай келіп тұр. Ұлыстар мен ру-тайпалардың қоныстарының шекаралары тиянақсыз болды. Белгілі бір сұлтанның қол астына қарайтын жерлердің көлемі оған қарасты ру-тайпалардың жазғы жайлау, қысқы қыстау және ұдайы көшіп-қонатын жолдарының жоралымен белгіленіп отырды. Бұл көлемдердің өзі де бір-бірімен айқасып жатты. Орта жүзбен Кіші жүз қазақтары жылына 700-мың шақырым, Ұлы жүз қазақтары жылына екі жүз-үш жүз шақырым көлемде көшіп-қонып отырды, мұндай жағдайда ұлыстардың тұрақты шекарасын белгілеу, белгілі басқару жүйесін орнату мүмкін емес еді. Сол заманда тарихи оқиғаларды жақсы білген Қасым хан, саяси жағдайының шиеленіскен кезінде, ол ел басқару жүйесінде ата жолын ұстанып заман ерекшелігіне орай, жаңа ортаға сәйкес жаңа низам жүйесін енгізеді. «Қасым ханның қасқа жолы» аталатын көне жарғы сол кездегі қазақ қауымының қоғамдық және құқықтық заңдарын қалыптастырады, жалпы алғанда барлық қатынас жүйесін тағайындайды. Қасым хан осы заң жүйесіне байланысты қоғамдағы бүкіл қатынастарды реттеді және соғыс, елшілік мәселелерін қарады. Сол кезде хандар мұрагерлік жолымен болды, хан өлсе орнына үлкен баласы отырды, ер жеткен баласы болмаған жағдайда аға- інілері, яки олардың балалары отырды. Бірақ хан мұрагерлерінің таққа отыруы сұлтандар мен ру-тайпа шонжарлары өкілдерінің жиналысындағы (құрылтайындағы) «хан көтеру» аталатын сайлаудан өтуге тиісті болды. ХУІ ғасырдың басында Қасым хан да ақ киізге отырғызылып сайлаудан өтті. Ол яғни ата дәстүр ежелгі түріктерден қалған мұра еді.

	Былайша айтқанда, Қазақ хандығы Шыңғыс хан құрған мемлекетінің құрылысын сақтап, тікелей мұрагері болды. Оның бір дәлелі «хан көтеру» сайлауындағы шешуші шарт: хан тұқымының, яғни Шыңғыс хан тұқымының ақсүйектігі, байлығы, ықпалы, жақтасының көптігі болды. Ханның қасында ірі сұлтандар, тайпа көсемдері, билер, батырлар, шежіре-шешен, жыраулардың кеңесі отырды. Олар маңызды саяси, әскери және азаматтық мәселелерді ақылдасып шешті. Ұлыстар арасындағы дауларға билік айтты. Бұл кеңесте сот құқы да, заң шығару құқы да болды. Ханның қасында сайлауыт төрелер, атарман-шабарман жасауылдар және малайлар болды. Бұлардың бәрі «төлеңгіттер» деп аталды. Олар түрліше жікке бөлінді. Негізінен қазақ халқы ақсүйек және қарасүйек деген әлеуметтік топқа бөлінді. Ақсүйек өте бай және ауқатты адам болды. Ханнан бастап ұлыс билеушілері болды, яғни Шыңғыс ұрпағы басым бөлігі. Қарасүйек болса, би, батыр, шаруа адам тағы басқа топтар болды. Ең төменгі әлеуметтік топ – құлдар да болды. Олар соғыс тұтқындарынан құралды. Оны сатты, құл қылды. Құл мұрамен берілді. Қасым хан кезінде құлдар болды. Құлдар үй шаруашылығында пайдаланды. Әскерге келсек, әскердің 2 түрі болды:

	1) Тұрақты әскер, яғни ханға тәуелді төлеңгіттерден жиналған сайлауыттар.

	2) Халық жасағы.

	Халық жасағынан қазақ хандығының қарулы күштерінің басым көпшілігі құралды. Қазақтар қарулы көшпелілер болды. Олар әрдайым соғысқа дайын жүрді.

	Ел орталықтана бастағанымен оның орталығы көшпелі болды. Бастапқы кездерде қазақ хандығының саяси-әкімшілік және сауда экономикалық орталығы Сырдария бойындағы Сығанақ қаласы болды. Бұдан бұрын қазақ даласын билеген мемлекеттердің – Ақ Орда мен Әбілқайыр хандығының да орталықтары осы қала болған еді. Қасым тұсында хан Ордасы бірде Жетісуда, Қаратал өңірінде, бірде Шу бойында, енді бірде Арқада, Ұлытау етегінде, кейде батыста, Жайық жағасында болады. Бұл да халқының жиын ортасында жүрген Қасымның өзіндік саясатының бір көрінісі.

	Қасым хан кезіндегі қазақ хандығының мемлекеттік құрылымына келсек мемлекет феодалдық болды, негізгі орындары болды. Құрылтайда - заң шығарылып талқыланды. Маслихат, яғни съезд – көптеген мәселелерді. Қазақ хандығы заңы – «Қасым ханның қасқа жолы» осы съезд немесе хан кеңесі шешімі арқылы жарыққа шыққан. Тағайындау, сайлау, атақ беру, «хан көтеру» кезінде – халық жиыны болды. ХУІ-ХУІІІ ғасырларда қазақ хандығы монархия мен аристократиялық республиканың элементтерінен тұратын далалық мемлекеттің дәстүрлерін бойына жинақтаған иерархиялық әлеуметтік саяси құрылым болды. Жыл сайын ханмен бірге жалпы мемлекеттік мәселелерді шешу үшін ру ақсақалдары мен билері, старшындар қатысатын құрылтай шақырылып отырды. Беделді ру бақылары хан жанынан билер алқасын құрды. Бұл – заңды талқылайтын заңды ұйым болды. ХУІғ. аяғынан ХУІІІғ. бірінші жартысына дейінгі аралықта Ташкент және Түркістан қалалары Қазақ хандығының саяси орталығы болды. Осы кездері жалпы бүкіл билікті хандық билік биледі. Осы кезеңдегі хандық билік белгілі бір дәрежеде өмірдің барлық саласын қамтыған жалпылық сипатқа ие болып, біріңғай этникалық негізіне қарамастан, орталықтанған билік салыстырмалы түрде жүргізілді.

	Жалпы, Шыңғыс хан империясының, атап айтқанда, Алтын Орда мен Шағатай ұлысының мұрасы қазақ қоғамының қоғамдық-саяси құрылысынан көрініс тапты, онда сұлтандардың жоғарғы тобы әкеден балаға ауысқан Шыңғыс хан тұқымдары - Шыңғыс ұрпақтарынан құралды, хан тағын тек солар ғана иеленетін болды деген едік жоғарыда.

	Ішкі саясатта Қасым хан қазақ халқын біріктіріп, қазақ хандығын нығайту үшін ішкі феодалдық қырқыстар мен соғыстарды аяқтатты, тайпалық талас-тартысқа тыйым салды. Ал, ішкі қатынастарды реттеуде, ең алдымен елдің бірлігін сақтауға арналған, оның тыныштығын қорғайтын, ел арасы бүлінген кезде жедел түрде келісім ымыраға бастайтын әдет-ғұрып нормаларына көп көңіл бөлінді. Сондықтан Қасым хан жыңа жер жаулау жайын емес, қарауындағы халқын берік ұйыстыру жайын әуелгі кезекке қояды. Ұлыстың тыныштығын, Қазақ Ордасын ежелгі Көк Орда қонысында біржола іргеленуін өмірлік мұраты деп біледі. Шайбани ханды талқандап, бүкіл түстік өңірдің қауіпсіздігін қамтамасыз еткеннен соңғы жерде, 1513 жылы Ташкентке жасалған, қаланы алмағанымен, қуатты көршіні біржола бұқтырып қайтқан келте жорықты есепке алмасақ, Қасым хан Қазақ Ордасының төңірегімен тегіс бітімде, бейбіт ұстайды. Бұл – елу жыл бойы үнемі ат үстінде, жорық жолында болған қазақ халқына тыныс берген, өте ұтымды саясат еді. Қасым хан феодал ақсүйектердің қарсылығын әлсіретіп, әскери қуатын арттырды. Өзіне қарасты қазақ жерін қеңейте түсті.

	«Тарих-и-Рашиди», «Шайбанама», тағы басқа деректемелердегі мәліметтерге қарағанда, қазақтардың этникалық территориясының негізгі аудандары қазақ хандығына Қасым хан тұсында біріктірілген хандықта сауда саттықта дамыды. ХУІ ғасырдың жазба деректері: қазақ саудагерлерінің «үнемі ислам елдеріне бұрын да, қазір де барып отырғанын» атап көрсетеді. Бұл саудагерлер егіншілік пен қолөнер өнімдеріне өздерінің мал немесе мал шаруашылығының шикі заттарын ғана айырбастап қойған жоқ, сонымен қатар қазақтардың үй кәсібінің өнімдерін де, мәселен, жүннен тоқылған шекпендерді айырбастап отырды. Бұл мысалдар қазақ хандығының әскери- саяси жақтан ғана емес, экономикалық жақтан да оңала бастағандығын көрсетеді. Ішкі саясатта да айырбастау, тағы басқа экономика Қасым енгізген «Қасқа жолда» баяндалған еді. Онда мүлікпен байланысты бірінші ережесінде осы саудадағы мүліктің заңы берілген еді және де жұртшылық заңы 5 ережесінде сауда өмірі де қамтылған және айқындалған. Қазақ хандығының нығаюы және оның күшеюі мемлекеттік беделін арттырып, сыртқы саясат пен дипломатиялық қарым-қатынас саласында белгілі табыстарға қол жеткізді. Оның тікелей табысқа кетуі Қасым ханның өзі енгізген, және өзі осы елшішікті білген, «Қасқа жолға» байланысты болды. Қазақ хандығы өз кезінде өмір сүрген Орта Азия хандарымен, Еділ бойындағы елдермен, батыс Сібір хандығымен және орыс мемлекетімен сауда-саттық және дипломатиялық қарым-қатынас орнатты. Қазақ хандары әр дәуірде елдің ішкі-сыртқы саясат қолданып отырды. Оған бір мысал Қасым хан. Қазақ хандығының негізін қалаушы Жәнібек, Керей, Бұрындық (Мұрындық) хандар Ақ Орданың атақты ханы Ырыс (Орыс) ханның мұрагерлері, Алтын Орда мен Ақ Орданың 200 жыл ел билеген дәстүрін дамытушы, әскери саяси және дипломатиялық күрес тәжірибелеріне бай адамдар еді. Ал Қасым хан өте-мөте үздік шыққан мемлекет қайраткері ретінде танылды. Қазақ хандығы алғашында Моғолстан мемлекетімен достық-одақтық қарым-қатынас орнатып, Әбілқайыр ханның Жетісуға төндірген қаупіне және ойрат-жоңғар тайпасы Амасанжының Моғолстанға жасалған шабуылына қарсы күресті, Ноғай одағы, Сібір хандығы тағы басқа Жошы тұқымынан шыққан хандармен одақтаса отырып Әбілқайыр ханның мұрагері Шайх Хайдарды жеңді. Мұхаммед Шайбаниға қарсы күресте Әмір Темір әулетінен шыққан Мұхаммед Мәзит Тарханмен одақтасты. Сөйтіп, ол сыртқы саясаттарда жеңіске жетіп отырды. Қазақ хандығы Қасым хан тұсында орыс мемлекетімен дипломатиялық қарым-қатынас жасап, батыс Европаға танылды. Ұлы князь Василий ІІІ тұсында (1505-1533) Москва княздығымен дипломатиялық байланыс орнатты. Қазақ халқы дербес халық ретінде батыс Европаға әйгілі болды. Австрия дипломаты Сигизмунд Герберштейн өзінің жазбаларында бұл жайтты баяндады. Сөйтіп ішкі, сыртқы саясатқа, мемлекет құрылымына байланысты өзінің «Қасқа жолына» хандықтың негізгі ел басқару құқы, тағы басқа құқықтар, қылмыс туралы енгізіп, оның хандықтың негізгі құқық көзіне айналдырды.





3.3 Қазақ мемлекеті тарихындағы Қасымның орны мен маңызы




	«ХУ ғасырдың ақыры мен ХУІ ғасырдың алғашқы он жылдықтарында қазақ халқын құрайтын негізгі этникалық топтардың мемлекеттік бірлестігі халықтың бірігу барысында жеделдете түсті. Әбілқайыр мен Ақ Орда хандықтарына қарағанда Қазақ хандығының ерекшелігі – оның анағұрлым кең де этникалық негізі – қалыптасқан қазақ халқы болды». Моңғол шапқыншылығынан кейін барлық қазақ рулары мен тайпалары Жетісуда алғаш рет бір мемлекетке біріктірілді. Қазақ хандығының күшеюі, әсіресе Қасым хан кезінде, көршілес елдерде әлсіреу басталып, оның қоластындағы қазақ құрамының санын көбейтті. Соның нәтижесінде «Қасым хандығының халық саны 1 миллионға жетті» деп дәлелдейді көптеген ортағасырлық тарихшылар. Қазақ хандығы нығайып, халқының бірігу барысы жеделдеумен бірге, оның «қазақтар» деген атауы бекіді. Халық санының көбеюі оның жер аумағын молайту қажет болды. Сондықтан Қасым хан өзінің қатты, нық саясатымен, кейбір елдермен одақтасып, мәселен, Москва княздығымен дипломатиялық қарым-қатынас жасап, батыс Европаға танылуы және осы қарым-қатынастың негізінде негізгі жауға қарсы одақтасып күресуі Қасымның тек қана қазақ тарихында ғана емес, басқа да түрік-тілдес халықтар тарихында да ізімен маңызын, өз ісінің маңызын қалдырды. Қасым ханның саяси маңызы арта түсті. Сондықтан да ол халықаралық саясатта елеусіз қалмады. Қасымның тағы бір маңызы – ол бірінші рет, яғни алғаш рет қазақ қоғамында құқықтық жүйе қалыптастырды. Басқаша айтқанда, Қасым хан қазақ көшпелі қоғамындағы дәстүрлі құқықтық мәдениеттің бастамасы. Оның енгізген құқықтық жүйесінің аты – «Қасым ханның қасқа жолы». Ол саяси жағдайының шиеленіскен кезінде, билер тобына қарсы тұрмай, шариғатты бүтіндей қалдырып, халықтың тілегіне жақын әрі ерте заманнан оларға түсінікті ежелгі «Жарғы» заңын жаңадан күшейтеді. Халық бұқарасы Қасымның шариғаты алмай, ежелден қалыптасқан билер заңы – «Жарғыны» жаңадан көтергенін қатты ұнатты. Ендеше осы «Қасқа жолға» көшейік.





3.4 «Қасым ханның қасқа жолы»




	Қазақ хандығында «Қасым ханның қасқа жолы» деп аталатын заң болды. Бұл заң сол заманда ислам дінін тұтынатын Күншығыс пен Орта Азияның бірсыпыра елдердегі феодалдық мемлекеттермен хандықтар да жаппай қолданылып отырған ислам дінінің «шариғат» заңынан мүлдем басқаша болатын. Бұл қазақ хандығының ерекше тарихи әлеуметтік- экономикалық және саяси жағдайының туындысы еді.

	«Қасым ханның қасқа жолы» атанған, әрі ел басқару ісінде қолданылған әдет-ғұрып заңдарының негізі ежелгі әдет-ғұрып заң нормаларына сүйенген. Жошы ханның екінші баласының тұқымы хан өзінен жоғары бесінші ата жердегі бабасы – Жошы ханның тәртіп-заңдарындағы кейінге қалдырып кеткен «әдет-ғұрып» жол-жораларына, дәуіріне сай кейбір өзгерістер енгізген.

	«Қасым ханның қасқа жолы» аталатын бұл көне жарғы сол кездегі қазақ қауымының қоғамдық және құқықтық заңдарын қалыптастырады, әдет- ғұрып, тұрмыс-салт ережелерін байыптайды, жеке адамдар арасындағы, ру- тайпалар мен қоғамдық топтар арасындағы қатынас жүйесін тағайындайды. Қазақ Ордасының мемлекеттік негіздері де осы «Қасқа жолда» көрініс тапқан тәріздес. Бір сөзбен айтқанда «Қасым ханның қасқа жолы» - қазақ жұртының елдік санасын негіздеуде шешуші қызмет атқарған өзгеше құжат болды. Бұл әдет-ғұрыптық ереже ежелден ел салтына сіңген. Халық бұқарасына түсінікті заң болды.

	Белгілі ірі ғалым Ә.Х.Марғұлан «Қасым ханның қасқа жолы» заңдарын былайша түсіндіреді: «Қасым ханның қасқа жолының» негізі Орта ғасырларда Қыпшақ, Шағатай ұлыстары қолданған «Ярғу» заңынан алынған, қазақша «жарғы» хақиқат деген ұғымды білдіреді. Түпкі мәні жарудан, нәрсенің салмағын бір жағына аудармай, дәл, әділ айырудан шыққан. Даудан әділ, тура шешкен билерді халық бұқарасы ардақтап «Қара қылды қақ жарған» деп мадақтаған. Өзінің мазмұны бойынша бұл заңның түбегейлі идеясы ежелгі әскери-демократия арнасына барып тіреледі. Шындығында да Қасымның жинағында қомақты орын әскери және емшілік нормаларға берілген. Бұл заңға кірген ережелер мынадай:

	1. Мүлік заңы (мал, мүлік, жер дауын шешу ережелері).

	2. Қылмыс заңы (кісі өлтіру, ел шабу, мал талау, ұрлық қылмыстарына жаза).

	3. Әскери заң (қосын құру, аламан міндеті, қара қазан, ердің құны, тұлпар ат).

	4. Елшілік жоралары (майталмандық, шешендік, халықаралық қатынастарда сыпайлық, әдептілік).

	5. Жұртшылық заңы (шүлен тарту, ас, той, мереке үстіндегі ережелер, жасауыл, бекеуіл, тұтқауылдардың міндеті).

	Қазақ Ордасының мемлекеттік негіздері, қоғамдық қатынастары да осы «Қасқа жолда» көрініс тапты. Көбінесе осы заң жүйесі моңғолдардың «Жаса» заңы үлгілерінен құралған – дейді тарихшы ғалымдар. Бұл негізінен қазақ тарихындағы және құқық тарихындағы зерттелмеген жақ. Бірақ та осы Алтын Орда, яғни Шыңғыс ханның енгізген «Жаса» заңы осы айтылып жатқан заң жүйесінде, оның бір бабында немесе бір өзінің сипатында сақталуы ықтимал. Себебі қазақ мемлекеттігінің өз негізінде дамығаны, ертедегі түрік мемлекеттігінің дәстүрлі жалғасы болғаны күмәнсіз. Мұны Алтын Орда да айқын дәлелдейді. Ал, бұл дегеніміз қазақ мемлекеттігінің құрылымы жаңағы «Қасқа жолда» айқындалып, көрсетілсе Шыңғыс ханның яғни Алтын Орданың оның мемлекеттік құрылысының, онымен бірге оның «Жаса» заңының қазақ халқында қолданғандығын көреміз. Бірақ та «Жаса» заңын қолданғаны белгісіз. Тарихтағы қазақ халқының тарихына шолып көрсек осы «Жаса» заңының Қасым ханның өзіндік бір құқық жүйесін құруда бір әсерін тигізді деп ойлаймын. «Қасымның қасқа жол» аталуының бір айғағы немесе көрінісі ол Қасымның тарихтағы өмірі мен орны. Ол өз өмір жолында қасқа жолмен өтіп, өз саясатында жеңіске жетіп отырды. «Қасқа жол» аталуының өмірі мен жүргізген саясатына байланысты шықты немесе пайда болды деп ойлаймын. Қасым хандық билікке өте қартайған кезінде келді. Ресми түрде 1511 жылдары хандық билікке келсе, қасым 60-тан асқан адам болды, яғни ол тәжірибелі, білімді болып келді. Нәтижесінде елдәі саясатына байланысты елді біріктіру және реттеу мақсатында «Қасқа жолды» енгізеді. Бұған халық риза болып ұнатып оны «Қасым ханның қасқа жолы» деп атады.

	Қасым хан кезіндегі жарлықтардың бір ерекшелігі қатал кесім, қанды өлімге салған. Әріден беріге қанды өткел салып, қарғыс зауалындай суық түсті, суық сұсты ажалын сүйреп жеткен «қанға-қан, жанға-жан» дейтін тоқтам-байламды барынша жеңілдетіп, енді құн төлеу сияқты жаза, кесік түрлерін далалық правоға енгізген болатын.

	Көшпелі қазақ қоғамда талиондық принцип кеш басталып, баяу жүзеге асса да «қанға-қан, жанға-жан» принципімен толықтырылып отырған. Қылмыстық іс-әрекеттер үшін жауапкершіліктің мүліктік түрлері де (құн, айып) кең қолданылды. Мүліктік талаптар жазалау ғана емес, келтірілген шығынның орнын толтыру және кекті қанағаттандыру деп саналған. Мүліктік талаптар құн және айып деген екі түрге бөлінетін. Құн негізінен малдан тұратын болды. Ер адамды өлтіргені үшін 1000 қой, ал әйелді өлтіргені үшін 500 қой берілген. Қасым ханның әдет-ғұрып заңы бойынша кісі өлтіруші айыпкердің шаңырағы ортасына түсіріліп, қара орманы бүлдіргісіне дейін түк қалынбай түгел таланып, өзі өлім жазасына бұйырылатын болған. Оны – «қара қазан» төлеу деп атаған.

	Айыптың жоғарыда атаған үш түрін қолданған.

	Енді жазаға келсек, қазақтардың әдет құқығы қылмыскерді жазалауда тікелей болды, яғни өлім жазасы (халық жиналысының шешімі бойынша қолданылды); жазалау арқылы өсиеттеу («басты жару» - найза не пышақпен бастың терісін тіліп жіберетін); дене жазалары (негізінен үй ішіндегі жаза) сияқты түрлері болды. Сол кезде жазаның ежелгі түрлері де пайдаланылатын, мысалы – «қара найза». Айыптыны жерге қағылған, жоғарғы ұштары түйіскен үш найзаның астына отырғызып қоятын. Көшпелілердің ежелгі сенім-нанымдарымен байланысты жазалаудың басқа түрлері де сақталды. Мысалы, адамды жерде сызылған дөңгелектің немесе киіз үй керегесінің ішіне отырғызып қоятын. Бұл аса қорқынышты саналып, сирек қолданылатын. Тағы да басқа билер «сөгіп тастау» және «түкіріктеу» сияқты жазаны қолданып жүрді.

	Енді сот туралы айтсақ, көшпелі қазақ қоғамындағы сот билігі мемлекеттік биліктің ең кең тараған, халыққа барынша жақын әрі түсінікті, оның құрметіне бөленген және соған арқа сүйеген, сондықтан да мейілінше пәрменді әрі қуатты салаларының бірі еді. алғашында сот билігі ханда болып, биге билік ауыса бастады. Нәтижесінде би – сот болды. Олар (билер) жайлы Шоқан Уәлиханов өз «Сот реформасы жайлы хатында» анық жазған еді.

	Ел аузындағы аңыздарға сүйеніп, халықтық дастандарға жүгінсек, онда Қасым түзген «Қасым ханның қасқа жолының» ұзын ырғасы төмендегі жосындарды қамтуы ықтимал.

	Бірінші һәм негізгі сала – жер дауы. Жерді қазақ қауымы аса қадірлеп, сыйлады. Қыс қыстау, жаз жайлау, қоныс, құдық-мал баққан елдің атадан балаға мирас қып қалдыратын еншісі. Өткені жер-атамекен, кіндікжұрт, отан. Жер – тіршілік етер ортасы, баба моласы, кіндік байлардың қасиетті тұрағы. Сондықтан көшпелілер үшін жерден киелі ештеңе жоқ. Жер дауынан қиын дау да жоқ.

	Екінші сала – ұрлық пен қорлыққа, барымта мен сырымтағы кедергі қойып, бұқараны адалдыққа шақырып, еңбекпен күнелтуге бейімдеген заңдар тізбегін қамтиды. «Арам жемейік, адал өлейік» дейтін пікір сол кезде қалыптасса керек.

	Үшінші тармақ – ел бірлігін сақтау, отанын қорғау, сыртқы жауға тойтарыс беру, жасақ құру, сардар сайлау, сауын айту тәрізді жаугершілік кезіндегі мемлекеттік ірі оқиғаларды қамтыған ереже-қағидалар шоғырын түзсе керек.

	Төртінші тармақ- ел мен ел, халық пен халық, ру мен ру арасындағы дау-дамайды әділдікпен шешуге арналған. Ынтымақтық тілеген ел дауды білекпен емес, билікпен тындыруды көздегені ақиқат. Сондықтан бұл тармақтың қазақ даласы үшін мәні зор екені даусыз.

	Бесінші сала – үй ішілік тірліктегі сыйластық, той, ас, байланыстылық, әке мен бала, ене мен келін арасындағы, қарым-қатынас, үлкен мен кіші арасындағы сыпайыгершілік, ата-анаға деген құрмет, қонақжайлық, жастарды тәрбиелеу, баулу сияқты инабаттылық шаралары. Өйткені, «Баланы жастан» дейтін қағиданы қатты ұстаған халқымыз ұл-қызын ибалыққа үйретті, имандылық қасиетке икемдеп отырған.





3.5 «Есім ханның ескі жолы»


	1598 жылы туған ағасы Тәуекел-бахадұр ханның ақ өлімінен соң ел билігін қолына алған Еңсегей бойлы Ер Есім хан атағына да, ата тағына да, асқарлы жұртына да лайықты тұлға болатын. Ол қазақ тарихында «Еңсегей бойлы Ер Есім» деген атпен әйгілі болды, оған бұндай атақ 1598 жылы ағасы Тәуекел ханмен бірге Мауараннахрға жасаған жорықта ерекше көзге түскені үшін берілген екен.

	Есім хан – Шығай ханның баласы, ол бұрын Қазақ хандығының Түркістан қаласындағы хан ордасында тұрған. Тәжірибелі қолбасы ғана емес, білікті саясатшы 1598 жылы күзде Бұхар әміршілерімен арада жасалған тиімді бітім шартынан соң Есім хан Қазақ Ордасының сыртқы шекарасын бекітумен қатар, оның ішкі жағдайын да әбден орнықтырады. «Есім ханның ескі жолы» аталатын заң желісі осы кезде қабылданған. Есім хан қазақ хандығын бір орталыққа бағынған мемлекет етіп құруды көздеді. Есім ханның қазақтарды бір орталыққа бағындыру саясатына қарсы болған сұлтандар қазақ хандығын бөлшектеуге тырысты. Сонымен 1603 жылы Есім хан бұхар хандығымен бастайды. Себебі Бұхар хандығында ежелгі Шибан әулетінің орнын басқан жаңа әміршілер – Хажы-Тархан әулеті бұл қазақтарға көнгісі келмейді. Бітім шартты бұзып, соғыс ашады. 1603 жылы басталып, 1624 жылы аяқтаған қазақ-бұхар соғысының барлық кезеңінде де айқын басымдық қазақ жағында болады. Тынымсыз жүргізілген жиырма жылдық қазақ-бұхар соғысында екі жақтан бірдей қаншама әскер қатысқан, ерекше қантөгісті жеті үлкен шайқас болыпты. Ең бірінші ұрыс – Айғыр-Жарда болған екен. Жиырма жылдық қазақ-бұхар соғысының жетінші, ең соңғы үлкен ұрысы 1624 жылы Фергана жазирасында, Ахсы қамалының түбінде болады. Қазақ Ордасының қалың қолын бастаған – Есім ханның өзі. Бұл жолы да алаш ұраны өктем шығады. Осымен бұл соғыс бітеді, Есім хан билігіне келген кездегі оңтүстік шекара берік бекиді. Ауыр күрес, ұлы жеңіс. Қазақ Ордасы Орта Азияның шулы базарына – сол арқылы бір жағы Ұлы Моғол империясы – Үндістанға, бір жағы Иран мен Орта шығыс елдеріне жол ашты. Енді Есім хан ежелгі жібек жолының түйінді бір бөлігі – Шығыс Түркістан үшін күрес бастайды. Шығыс Түркістанға жорық жасап, оларды жеңіп алады. Ташкент қаласы қазақ хандығына қараған соң, оны Жәнібек ханның немересі, Жалым сұлтанның баласы Тұрсын Мұхаммед сұлтан басқарған еді. Ол көп ұзамай тәуелсіз хан болуға әрекет жасады. Тіпті өз атынан ақша соқтырып, «баж және хараж» алым-салықтарын жинады. Сонымен, қазақ хандығын екіге бөліп, бірі Түркістан қаласын орталық еткен Есім хан, Ташкент қаласын орталық еткен Тұрсын хан билеген еді. бұлардың арасында соғыс қақтығыстары болды. Бұл екі жақ ұйғыр, қырғыз, қарақалпақ билеушілерінен өздеріне одақтас-жасақтар іздеуге кірісті. Есім хан Яркент хандығына қарсы болып Тұрпанды билеген Әбдірахим ханмен одақтасты. Ал Тұрсын ханжағы Яркент билеушісі Шамай Ахметтің жақтасы болды. Бұлармен одақтасып отырған Әбдірахим мен Ахметтер де бір-бірімен жауласып отырған билеушілер болатын. Есім хан өзіне мықты сүйеніш ету үшін Яркент ханы Әбдірахиммен құнды құдандалық байланыс орнатты. Есім хан Әбдірахимнің қызы Патша ханымға үйленеді де, ағасы күшік сұлтанның қызын Әбдірахимге береді. Есім мен Тұрсын хан арасында күрес шиеленісе түсті, 1627 жылы Есім хан Тұрсын ханды өлтіріп, қазақ хандығын өз қоластына біріктірді. Есім ханның феодалдық бытыраңқылықты жеңіп, қазақ хандығын біріктіру жолындағы күрестері қазақтың «Еңсегей бойлы Ер Есім» атты тарихи жырына өзек болған. Есім хан Ташкент қаласына білдіртпей түнде кіріп, хан сарайының күзетшілерін байлап тастап, Тұрсын ханды қаперсіз ұйықтап жатқанда қапылыста өлтіреді, солайша Есім шошып оянған Тұрсын ханның басын алады. Есім хан өзінің саясаткерлігімен өз қазақ халқының тұтастығы мен бірлігін нығайту жолында көп қилы да қиын күреседі. Есім хан өз хандығында ішкі саясатта ғана емес, сыртқы немесе әскери саясатында өте үздік болған. Сондықтан соғысу тақтикасын жақсы меңгерген екен. Соның бір дәлелі бұхарлықтармен қақтығыстар кезінде көрінеді. Тағы басқа, есім хан қазақ-қырғыз ынтымағын орнатуға күш салды.

	Еңсегей бойлы Ер Есім хан тұсында, Қазақ Ордасы кемеліне келіп тұрған заманда, ойрат, яғни қалмақ жұрты мен алаш жұртының арасындағы ежелгі қайшылық біржола ушығады, бұдан жетпіс-сексен жыл бұрын басталған тынымсыз майдан енді, бітіспес күреске ұласады.

	Махмуд ибн Уәлидің айтуына қарағанда Есім хан 1628 жылы қайтыс болған. Ал «Қазақ Совет энциклопедиясының» мәліметіне қарағанда Есім 1645 жылы қайтыс болған көрінеді. Олай болса Есім ханның жаңағы қалмақтар жорығында 1643 жылы болғаны ықтимал.

	Сонымен Есім ханның саясаты мен күшті әскерін оның маңызды еңбегі десек те болады, яғни «Есім ханның ескі жолы» аталатын заң желісі, Есім ханның 40 жылдан артық хандық етіп тұрған кезінде, өзінен бұрын өткен шөбере жердегі атасы Қасым ханның қалдырған «әдет-ғұрып, салт- сана» заңдарына сүйеніп, көптеген «жол-жоба, кәде қаумет» заңдарын шығарған. Есімнен кейінгі қазақты билеген хандардың кезінде қолданылғаны «Есімнен қалған ескі жол-жоба» болғандықтан, кейінгілер «Есім ханның ескі жолы» атандырыпты. Есім хан көбінесе жорықтарда жүрген. Сондықтан ол «Қасым ханның қасқа жолына» көп өзгертулер енгізбеген. Деректер бойынша Есім хан ердің құнына 100 жылқы, алты жақсы түйе (6 түйе) кесім көрсеткен. Бұдан басқа ол өнер құны, сүйек құны деген үстеме құн белгілеген. Әйел құны алынатын қалың малы шамасында төленген. Біз мұнан әйел құны әкесінің ауқаттылығына қарай төленіп, сол дәуірдегі тап теңсіздігінің көрінісіне куә боламыз. Есім хан заң желісінде әскери мәселелерге көп көңіл бөлген. Мүмкін Шыңғыс ханның «Жаса» заңына жақын болуы ықтимал.

	Сонымен, Қасымның да, Есімнің де хандық құрған кездері Қазақ мемлекетінің аумақтық жағынан кеңейіп, халқының саны молайып, өкілеттің орталық билігі тұрғысынан алғанда қатайып әне күшейіп, өз заманындағы ірі де қуатты монархияға айналған дәуірлері. Әрине, бұл уақыт аралықтарында Қазақ мемлекеті әлі толық қалыптасып бітпеген еді, ол даму және құралу жолында болатын. Хандық билік қазақ халқының этникалық аумағын біріктіру, соның басын қосу мақсатында әр түрлі әскери жорықтар ұйымдастырып жатты. Сырдария қалалары үшін аумалы-төкпелі, қиян-кескі айқастар жүргізілді, көрші мемлекеттермен дипломатиялық қатынастар орнатыла бастады. Яғни, бұл кезеңдері мемлекеттің сыртқы саяси ахуалы толық орнықпаған, соған сай ішкі жағдайы да бұлғаққа бейім, саяси құрылысы аяғына дейін қалыптасып бітпеген еді. Мінеки, осы жәйттің барлығы қоғамдағы құқықтық жүйенің тыныс-тіршілігіне әсер етпей қалған жоқ, оның ішкі мәнін және сыртқы кейпін қалыптастырып, мемлекеттік билік пен әдет-ғұрып құқығы нормаларының арасындағы өзара байланысты анықтауда негізгі рольдердің бірін ойнайды.

	Көшпелі қазақ қоғамында пайда болған әдет-ғұрып құқығы нормаларының тұнғыш ресми жинақтары – «Жолдар» - ауызша дайындалып қабылданған. Бұл жинақтарда әдет-ғұрып құқығы нормалары тұтастай қамтылмаған.

	Көріп отырғанымыздай Есім мен Қасымның жинақтарында қомақты орын әскери және елшілік нормаларға берілген. Бұл түсінікті де. Себебі, жас мемлекеттің ең басты мақсаты – күн астындағы өз орнын табу және соны нығайту еді. Халықаралық және мемлекетаралық қатынастардың жеке-дара субъектісі есебінде өзін таныту және сол деңгейде әркез көріне білу болатын. Сондықтан да сыртқы жаудан қарғана білу, дер кезінде әскери қосын жасап оны жарақтандыру, жеңілген аумақтан алым-салық жинау мәселелеріне арналған әдет-ғұрып нормаларын, жол-жораларын ұтымды пайдалану – кезек күттірмес қажеттілік болатын. Сондай-ақ, ел мен ел, мемлекет пен мемлекет аралық қатынастарда қолданылатын ережелерді жинақтап, оны өз жөнімен қолдана білу де – ең жоғары өкімет билігі тұрғысынан реттеуге және жүргізуге тиісті құқықтық саясаттардың бірі болу керек еді. Есім мен Қасымның жинақтарында бұл нормаларға да арнайы орын берілді.

	Негізінен қазақ хандығының заңдарының негізі-феодалдық базис пен патриархалдық-феодалдық өндірістік қатынас болды. Оның міндеті: феодалдық базиске қызмет ету, феодалдық меншікті қорғау және нығайту, феодалдық үстем таптың еңбекші халық бұқарасын езіп – қанауын заңды ету, еңбекші халықтың феодалдық қанауға қарсы күресін басып-жаншып тұншқтыру еді. Бұл заңдарда феодалдық меншікті қорғауға және меншік жөніндегі дау шараларды шешуге баса мән берілді. Феодалдық құққа қайшы келгендер қатал жазаланып отырды.





3.6 ТӘУКЕ ХАН және «ЖЕТІ ЖАРҒЫ»


	Көп жылдар бойы ұлтымыздың тамыры тереңге кеткен тарихы және елінің бостандығы мен тәуелсіздігі үшін күрескен аяулы тұлғаларының есімін атауға тыйым салып, коммунистік-тоталитарлық идеологияның үстемдік етуімен басылған әдебиеттерде өткен өміріміз бір сорлы, басқа ел емес, тіпті өзіміз шошитын құбыжық өмір болып суреттелінді. Тек тәуелсіздікке қолымыз жеткеннен кейін тарихымызға деген көзқарас, құштарлық арта түсіп, еліміздің өткенін тану жиналған астықпен, қазылған кенмен тепе-тең бағаланып, өшіп қалған есімдерді қайта тірілтіп жатырмыз.

	Міне, осыған орай заманындағы Тәуке хан сондай ардақты есімдердің ішінен ерекше орын алады. Бұған тарих куә, халқымыздың ой-санасы куә.

	Тәуке хан туралы зерттеулер мүлдем жоққа тән. Оның себебі негізінде Тәуке хан туралы мәліметтердің сол заманнан бері архив қазыналарында сақталмауы және тарихи зерттеулерде ізденіс болмағандығы. Жалпы жарық көрген тарихи әдебиеттердің беттерінде Тәуке хан туралы мәлімет өте жұтаң, тіпті бір-екі ауыз сөзбен шектелетіні бәрімізге аян.

	Батыр да, хан да, қара да, өз заманының перзенті Тәуке хан өз дәурінде қазақ, орыс, қытай, жоңғар және басқа Шығыс халықтарының тарихында ірі қайраткер, көрнекті қолбасшы ретінде де елеулі орын алған. Ал өз елінің өміріндегі дипломат-мәмілегер, данышпан айлакер қолбасшы, әдеттік құқық системасының реформаторы және ұлтының бірлігі мен жерінің тұтастығын сақтауға жан аямай күш салған ірі мемлекеттік тұлға ретінде танылды.

	Бізге жетіп отырған тарихи деректерде Тәукенің туған жылы белгісіз, ал қайтыс болған жылы туралы ғылыми зерттеулерде қарама-қайшы пікірлер бар. Жарық көрген тарихи әдебиеттерде Тәуке 1718 жылы дүние салды деген пікір тұрақты болып қалыптасқан. Ал белгілі қазақ тарихын зерттеуші ғалым В.А. Моисеевтің тұжырымдауынша Тәуке ханның есімі орыс тарих- намасында сақталған құжаттарда 1716 жылдан мүлдем кездеспейді. Оның ойынша, осыған қарағанда Тәуке хан 1715 жылы қайтыс болуы әбден мүмкін.

	Бұл мәселе болашақта негізінде қытай тіліндегі құжаттарды зерттеуде нақтылы анықталады деген ойдамыз.

	Тегі жағынан алып қарайтын болсақ, Тәуке хан Есім ханның немересі, Жәңгір ханның баласы. Шежіре түрінде былайша көрінеді:

	Керей – Мұрандық – Жәдігер – Шығай – есім – Жәңгір – Тәуке. Одан Болат, Сәмке, Қосым, Қасым, Қөшын, Ғайып, Мұрат, Тұрсын.

	Бізге жеткен деректер мен аңыз әңгімелерге қарағанда Тәукенің әкесі Жәңгір хан бар өмірін қазақ жерін жоңғар басқыншыларынан қорғаумен өткізген, өзі жаумен кезекті шайқаста ерлікпен қаза тапқан. Халық оны «Салқам Жәңгір» деп атап кеткен. Жәңгір хан туа біткен данышпан, көрегенді қайраткер және соғыстың әртүрлі айла-тәсілдерін, ұрыстың өзіндік ерекшеліктерін пайдалана білетін ірі қолбасшы ретінде танылады. Ол қазақ жерін сыртқы жаулардан қорғауда баға жетпес еңбек сіңірген, елінің тәуелсіздігін сақтау мақсатында келер ұрпақ алдында сүйіспеншілікке бөленген ірі болғаны ақиқат, тарихи шындық.

	Әкесі Жәңгір ханның ерліккен толы қимыл-әрекеттері Тәуке ханның бойына дарығандықты аңғармасқа болмайды. Тәуке жас кезінен-ақ саясатқа жақын болған, әкесі оған жастығына қарамастан сенім артып, елшілікке жіберіп отырған.

	Тәуке жас кезінде, бейнелей айтқанда, қазақ даласының емін-еркін бесігінде тербеліп, көшпелі өмірдің бар өсиет-өнегесін, ерлік-батырлақ қасиеттерін бойына сіңіріп өскен. Табиғат алғыр етіп жаратқан жанның балалық шағы жайлы әрқалай аңыздар да, әңгімелер де болған-ақ шығар. Олар уақыт пердесінің арғы жағында қалып, әзірге бізге жетпей отыр. Болашақта көп мәліметтер мен деректер, кітаптарда және қолжазбаларда болуы әбден ықтимал.

	Осындай деректердің тапшылығына байланысты Тәукенің қай жылдардан бастап хан болғандығы туралы деректер тарихи әдебиеттерде әртүрлі. Қазақ сахарасының дарынды философы Шәкәрім Құдайбердіұлы өзінің зерттеулерінде Тәукенің тек хан болып сайлануына ғана тоқталып, былай деп жазды: «Бұл әз Тәуке Салқам Жәңгірдің қалмақтың ханының қызы қатынынан туған баласы еді. Мұнан басқа Ургенштегі Ғайып ханның қызынан туған Уәлибақы Ғайып деген баласы бар еді. Жәңгірдің орнына әз Тәуке хан болғанда, хандыққа өкпелеп Уәлибақы Ғайып ханға кетіп еді». Бұл мәліметтен біз Тәуке ханның шешесі қалмақ екенін байқаймыз және Жәңгірдің тағын Уәлибақы емес, керісінше Тәуке басқаны кездейсоқ жағдай емес. Бұл негізінде Тәукенің ақыл-ой, парасатының терең болғанын тағы да айқындай түскендей.

	Атап айтатын болсақ, бәріміз білетін еліміздің тарихында Тәуке 1680 жылы әкесінің тағына отырды делінген. Бұл дерек ешбір өзгертусіз кейінгі жылдары басылып шыққан тарихи әдебиеттерге енген еді. Халқымыздың тарихында ірі құқықтық құжат болып саналатын «Жеті Жарғыны» зерттеуге елеулі үлес қосқан шығыстанушы, заңгер-ғалым Нұралы Өсеров өзінің кандидаттық диссертациясында «Тәуке 1678 жылы хан болды» деп тұжырымдайды. Бұл мәселеге ьайланысты Сәкен Сейфуллин де кезінде өз пікірін ортаға салған. Көрнекті жазушы кезінде былай деп жазған:

	«Жәңгірден кейін қазаққа Тәуке хан болды (1688 жылда).

	Тәуке хан Ташкент ауданында тұрады. Тәуке ханның тұсында да қазақ ылғи қалмақпен қағысып тұрса да өзге хандардың тұсындағы тыныс алмай жөнкілу, аттаныс, шабыншылыққа қарағанда сәл шабыншылығы аздау болып, тіршілік жасайды. Бірігіп өмір сүрген: қазақ, қырғыз, қарақалпақтың ірі руларында билік жүргізген алты бидің аты шығады. Ұлы жүзде Төле би (Дулат, Әлібек баласы). Орта жүзде- Қаз дауысты Қазыбек би, Кіші жүзде- Әлім руынан Әйтеке би, қырғызда Кәкім би, қарақалпақта – Сасық би, Қатаған- Жайма, басқа ұсақ рудан тағы бір би».

	Қазақ совет энциклопедиясының 10-шы томында Тәукенің хан болып сайлануы 1680 жылды қайталап жазған.

	Әрине, қазіргі уақытта жалпы әдебиетте қалыптасқан көзқарасты мойындай отыра біз Тәуке ханның таққа отыруын 1680 жылмен белгілейміз. Ал жалпы оның жылын анықтауды болашақ зерттеушілердің үлесіне қалдырдық.

	Тәуке ханның ішкі және сыртқы саясаты.

	Тәуке хан қазақ елінің қасиетті қаласы Түркістанда ақ киізге көтеріліп, бүкіл үш жүздің ханы болып сайланғаннан кейін қазақтың сол заманындағы қоғамының ішкі және сыртқы саясатына ерекше көңіл бөліп, сол кезеңнің өзінде-ақ ұлт мемлекеттілігін халықаралық деңгейге, биік дәрежеге көтеруге аянбай күш салады. Атап айтатын болсақ, Тәуке хан қазақ мемлекеттілігін нығайту үшін ең алдымен бет-бетімен ру-руға бөлінген, бір-бірімен қырылысып жатқан елінің ұлттық бірлігін сақтауға аянбай күш салады. Елдің басын біріктіру мақсатында ру басшыларының алауыздылық қимыл-әрекеттерін қолдағы бар тәсілдің бәрін қолданып тыюды мақсат етті.

	Тәуке хан ішкі саясатында қолдағы бар мүмкіншіліктерді пайдалана отырып, қайткен күнде де ру арасындағы алауыздықты тыю үшін сонымен қатар ел басқару ісін жақсартуды күн тәртібінде қойды. Бір орталықтан басқарылатын қазақ мемлекеттілігі құру үшін бірінші санатта тұрған мәселе Шыңғыс хан ұрпағынан тараған, сұлтан, төрелердің және ерекше статусқа ие болған қожалардың, қазақ қоғамындағы құқықтық жағдайларын өзгертуге ден қояды. Ондағы мақсаты мемлекеттік басқару ісіне әр ортадан шыққан қабілетті, туа біткен дарынды адамдарды тарту еді. Қазақ қоғамында Шыңғыс хан заманынан қалыптасқан дәстүр бойынша ел басқару сұлтан, төрелердің маңдайына жазылған қағида болды. Соның нәтижесінде елді билеген сұлтандар басқару ісін өнер, ақылдылық, беделдік парасатпен емес, жиі-жиі жағдайда тек тұқым куалаған атағымен алып отыратын болған.

	Тәуке хан қолдағы бар мүмкіншіліктерді пайдаланумен халықтың, ел басшыларының санасына ел арасында өзінің ақыл-парасатымен, батырлық әрекеттерімен ел басқару ісіне бейімі бар дарынды тұлғаларды тарту қажеттігін сіңіруді саясатының ең басты мақсаттарының бірі деп таныды. Салыстырып байқайтын болсақ, Тәуке ханның бұл саясаты I Петр жүргізген саясатпен ұштасады. Бұл шаралар өзінің нәтижесін де берді. Қазақ қоғамының саяси аренасына осындай саясаттың негізінде халық арасынан шыққан дарынды билер мен елдің тәуелсіздігі мен бостандығын қорғауда ерлік танытқан батырлар көтеріле бастайды. Мемлекеттік аппараттың құрамында үлкен өзгерістер болды. Атап айтатын болсақ, басқару процесіне бұрын беймәлім болған «Билер кеңесі» енгізілді. Бұл мемлекеттік орган қазақ мемлекеттілігінің саяси жүйесінде үлкен құқықтарға ие болумен қатар, сыртқы саясатты жүргізуде орасан зор рөл атқарды. «Билер кеңесі» сайланған алқалық орган ретінде талқыланған, қаралған мәселе бойынша қайта айналып қарауды қажет етпейтін шешім қабылдау дәрежесіне дейін көтеріле алған.

	«Билер кеңесі» өзінің мемлекеттік функцияларын тұрақты түрде атқарып отырды. Үш жүз рулар арасындағы шиеленісті дауларды шешуде, сепаратистік қимыл-әрекет жасаған сұлтандарды және жалпы трайболизмді тежеуде өлшеусіз рөл атқарып отырды. «Билер кеңесінің» нақтылы мәселе бойынша қаралған істерінің шешімдері заң күшіне еніп, ханның өзі оны жоққа алмағандығын айта кеткен жөн. Бұл мемлекеттік органның құрамына негізінде ру, ел басшыларының жиналысында бата алған, яғни сайланған от ауыз, орақ тілді шешендер, аймаққа танымал болған беделді адамдар және ұрыстарда ерлік танытқан батырлар енген. «Ханда қырық кісінің ақылы бар» деген сөз содан қалса керек. «Билер кеңесінің» құрамына атақты Төле би, Қаз дауысты Қазыбек, Әйтеке, Досай, Едіге, Сырымбет, Қабек, Даба, Есейхан, Жалған, Ескелді, Сасық би, Байдалы, Тайкелтір, Қоқым сияқты дарынды қайраткерлер мен батырлар кірген. Бұл органның қазақ қоғамында беделінің артқаны сонша, тіпті Тәуке хан оның келісімінсіз, бекітуінсіз мемлекеттік маңызы бар шешім қабылдауға құқы болмаған. «Билер кеңесі» өзінің мемлекеттік статусы бойынша ханның билігін шектеу құқына ие болған, көшпелі қазақ қоғамының тұрмыс-тірлігіне сай қалыптасқан ұлы даланың сол кездегі парламент және ең жоғарғы сот органы ханның ішкі және сыртқы саясат мәселелері бойынша шешім қабылдауы «Билер кеңесінің» құптауын талап еткен. Бір сөзбен айтқанда, қазақ қоғамында атқарушы билік ханның қолында шоғырланған. «Билер кеңесі» шығарған заңдар мен шешімдерді хан іс жүзіне асырып отырған. Хан билік жүргізуді мұрагерлік жолмен қабылданғанмен мемлекеттік маңызы бар мәселелер бойынша «Билер кеңесінің» ұйғаруынсыз шешім қабылдай алмайды. Тек тығыз мәселе бойынша тез арада шешуді талап ететін жағдайда хан өз тарапынан батыл қимыл-әрекеттер жасауға құқылы.

	«Билер кеңесі» Тәуке хан құрған мемленкеттілікті нығайтуға өлшеусіз үлес қосты. Халық мүддесіне қызмет еткен, ішкі және сыртқы саясат жүргізуде тиімді, даналық қызмет атқарғанына тарихтың өзі куә. «Билет кеңесі» негізінде Сырдарияның бойында орналасқан Әңгірең, Түркістан мен Сайрам жерінде орналасқан БИтөбе, Мәртөбе сияқты жерлерде шақырылып тұрған. Тарихтан мәлім, Тәуке ханның тұсында, әсіресе, 1698-1717 жылдар аралығында қазақ елінің территориясына жоңғар феодалдары баса-көктеп кіріп, бейбіт өмір сүріп жатқан көшпелі қазақ халқының кең даласын қанға бояды. Дәл осындай қиын-қыстау кезеңде Тәуке ханның ірі қолбасшылық, реформаторлық қасиеттері айқын көрінді. Ішкі әскери стратегиялық саясатта Тәуке хан қазақ даласында шайқастың бірнеше тактикасын ойлап, тауып, жаудың қарулы күштері мен жасақтарын әлсіретіп барып, ойсырата соққы беруді дағдыға айналдырды. Қазақ әскері негізінде Шыңғыс хан құрған әскери басқаруды қайта жандандырды. Әскерде қатаң тәртіп орнатылды. Әскерде басшылық ету Онбасы, Жүзбасы, Мыңбасы болып қалыптасты. Мыңбасын Тәуке ханның ұсынысымен «Билер кеңесі» аса ерлік көрсеткен, ақылгей батырларды бекіткен. Бас қолбасшылық Тәуке ханның қолында болды. Тәуке ханның әскерінің жалпы саны соғыс жылдарында 80 мың сарбазға жетіп отырған. Ал бейбіт өмір сүрген кезеңде, Қысқы мерзімдерде хан ордасында 500-1000-ға жуық тұрақты жасақтар ғана болған. Олардың негізгі функциялары хан ордасын ішкі бүлікшіліктен қорғау және ханның қауіпсіздігін сақтаумен шектеліп отырған.

	Тәуке хан әскердің соғысу қабілетінің күшті болуына ерекше назар аударған. Соғыс өнерінің әр саласынан хабары бар адамдар жауынгерлерді арнайы дайындықтан өткізуді мақсат еткен. Дайындық барысында жауынгерлер ат үстінен садақпен оқ ату, аттан аударып түсіру, арқан тастау сияқты соғыс өнерін жетік меңгерген болған.

	Сыртқы саясатта Тәуке хан ең әуелі жоңғар шапқыншылығына тойтарыс беруң мақсатында көрші мемлекеттермен қатынасты нығайтты. Ең алдымен Тәуке хан діні бір, тілі бір тілдес көрші орналасқан Бұхарамен дипломатиялық қатынастарды биік дәрежеге көтерді. Екі ел арасында негізінде қақтығыстар бір-бірінің керуендерін тонаудан болып тұрды. Тәуке хан өзінің арнайы жарғысымен қазақ жерінен өткен Бұхара елінің керуен, саудагерлерін тонауға тыйым салды. Бұдан былай ондай әрекеттер болған жағдайда кінәлі адамдар қатаң түрде жазаға тартылған еді. Бұхарада Тәуке ханның бұл қадамдары жылы қабылданды, қазақ еліне жасалынып жатқан шабуылдар пышақ кескендей тоқталды. Бірақ Тәуке ханның Бұхара басшыларын Жоңғар шапқыншылығына қарсы бірге күреске шақыруы ешқандай қолдау таппады, не болса да соғыстың артын бағу саясатын көздеген еді.

	Тәуке хан 1686-1693 жылдар аралығында Ресейге өз елшілерін жібереді. Ондағы мақсаты – қазақ қоғамымен, оның бай мәдениетімен орыс елін таныстыру, екі ел арасындағы сауда қатынастарын жандандыру еді. Ал, кейінрек, 1714 жылғы жоңғарлардан қатты соққы алып, жеңілгеннен кейін Тәуке хан Ресеймен достық қатынастарды нығайтуды және онымен одақтасуды өзінің сыртқы саясатының ең маңызды мәселесі деп таниды. Жоңғарлар басып алған қазақ жерін азат еті үшін I Петр патшадан көмек сұрауға дейін барады.

	1694 жылы Тәуке хан Түркістанда Феодор Скибин, Матвей Трошихин деген орыс елшілерін сән-салтанатпен қабылдап, қазақ елінің әскери күшін көрсете отырып, келіссөз соңында оларға батыл түрде: «Түрік сұлтанының немесе Қызылбас (Парсы) шахының менен, Тәуке ханнан несі артық? Олар да мен сияқты ғой» - деп сөз қайтарған екен. Бір сөзбен айтқанда, ол қазақ елінің сол кездің өзінде барлық елдермен тең құқықтық жағдайда болуын талап еткен, отарлық саясаттың қандай түріне де үзілді-кесілді қарсы тұрған.

	Тіпті қазақ пен орыс халықтарының арасында қақтығыстар болып қалған жағдайдың өзінде өз халқының ұлттық ар-намысын аяққа бастырмауға тырысқан. Осыған бір дәлел. 1709 жылы Ресейде Кондратий Булавиннің патшаға қарсы жасаған көтерілісі жеңіліске ұшыраған соң, оның туының астында болған мындаған орыс казактары I Петрдің жазаға тарту саясатынан қашып, Дон өзенінен өткен соң даласына қарай бет алады. Бұлардың көбісі баукеспе қарақшылар, орыс өкіметінің заң алдында жауапқа тартылуы қажет, бірақ қолға түспей қашып кеткен қау»іпті қылмыскерлер тобы болған. Соның нәтижесінде бұл қарақшылар Еділ мен Жайық өңірінде қоныс теуіп отырған қазақ халқына қырғидай тиеді. Қазақ елінің қонысын ғана тартып алып қоймай, бейбіт өмір сүріп отырған қазақтарға қарсы айуандық, бассыздық, зорлық-зомбылық әрекеттер жасайды. Мылтықпен қаруланған орыс казактары көшпелі елдің өміріне ойран салады, еркін даланы қанға бояйды. Мұндай әрекетттерді естіген Тәуке хан тез арада «Билер кеңесін» шақырып, орыс қашқындарының бассыздық әрекеттерін тыю мақсатында Әбілқайыр сұлтан мен Бөгенбей батырды 30 мың сарбазбен жорыққа аттандырады. Бұл жасақ өзінің алдына қойған міндетін ойдағыдай орындайды. Көп шығынға ұшырамай, қысқа мерзім ішінде бассыздыққа жол берген қарақшыларды күл- талқан етеді. Қалған аз ғана құрамы Еділ өзенінің арғы жағына өтіп, әрең дегенде қашып құтылады. Осының нәтижесінде қазақ елінің Ресей жағындағы шекарасы ондаған жылдарға дейін берік болып тұрған.

	Сыртқы саясатта Тәуке хан қазақ халқы мен діні, тілі және салт-санасы, генетикалық тамыры бір көршілес қарақалпақ және қырғыз халықтарына да ықпалын тигізіп отырған.

	Тәуке ханның тұлғасын, халық үшін атқарған өлшеусіз қызметін, зерттеу барысында біз мынадай қорытындыға келдік. Тәуке хан қазақ елінің бір туар, данышпан қайраткерлерінің бірі. Хандық билік жүргізген аралықта бұрын бытыраңқы жағдайда жүріп, қайсыбір күндікке ұшыратқан үш жүздің ел басыларын бір орталықтан басқарылатын мемлекеттіліктің астына топтастыра алды деп айтуға ғылыми негіз бар. Бұл сол заман талабына сай қабылданған бір орталықтан басқарылатын мемлекеттің тиімді құқықтық негізі ретінде танылған мемлекеттің тәуелсіз қазақ елінің тұңғыш хартиясы, әрі негізгі ата заңы іспеттес болған Тәуке ханның «Жеті Жарғысы», жаудың қандай да болса шабуылына күшті әскер және халықты әрбір қимыл- әрекеттерге жұмылдыра білетін, саяси билік жүргізе алатын басқару жүйесі еді. Көптеген зерттеушілеріміз осы факторларды зерттеу барысында ескермеген сияқты. Біздің мұндай тұжырымымыз ойдан туған қиялы пікір емес, зерттеу барысында жан-жақты талдау жасаудың қорытындысы және бірнеше ғалымдардың еңбектеріне сүйенген қорытынды деп айтуға болады.

	Сонымен қатар Тәуке хан елге билік жүргізген кезеңде бір орталықтан басқарылған мемлекеттің құрылғанын С.Мұқанов та мойындайды. 1948 жылы басылып шыққан Абай шығармаларының толық жинағына жазған алғы сөзінде мынандай қорытындыға келеді: «Бұрын ұсақ хандықтарға бөлінген қазақ руларының XVI ғасырда тұтас бір мемлекет болуы тарихтан мәлім. Осы мемлекет, 1718 жылы Тәуке хан өлгеннен кейін әлсіреп, «Үш жүз» атанған қазақ, үш хандыққа бөлініп кетті. Қазақ халқының бұлайша ыдырауымен, Қазақстанның шығысында монғол тұқымдас елдерден құралған, қазақпен үнемі жауласып келген Жоңгар хандығы пайдаланып, 1723 жылы шабуыл жасады».

	Тәуке ханның бір орталықтан басқарылатын қазақ мемлекеттілігін құрғанын аса көрнекті қазақ тарихшысы Е.Бекмаханов та дәлелдейді. Зерттеушінің қорытындысы бойынша Тәуке хан «ру араздығына қарсы аянбай күресті және жеке сұлтандар мен билердің дербестігін ... сот билігін толық өз қолына шоғырландырды ... Осындай шаралармен орталықтанған мемлекетке қарсы билер мен сұлтандардың мүддесіне ауыр соққы берді», ауызға қаратып, қазақтың күш-қуатын арттырған ақылды Тәуке хан өлген соң-ақ, қазақ даласы, қазақ халқы онды бір хан көрген, көзі ашық бір бастыққа ұшыраған жоқ. Тәукеден кейінгі хан тұқымдары үйірге жаңа түскен сәуріктерге, қазақтың бас, мықты руларының араларына от салып, алды- алдына болып бытырап, қас болып тұрғандықтан, өз қол астындағы қазақтарды да бір-бірімен жауластырып, қырылысьырып бітірді».

	Дәл осындай пікірді белгілі тарихшы В.А. Моисеев қолдайды. Ол атап айтқанда былай дейді: «Тәуке хан басқарған жылдарда қазақ хандығында орталықталынған бағыт күшейе тісті ... Тәуке өлгеннен кейін қазақ хандығында сыртқа тебетін бағыт күшейе түсіп, Тәукенің мұрагері Ғайыпқа сепаратистік пиғыл көздеген хан мен сұлтандардың қимыл-әрекеттерін тыю қиынға соқты».

	Тәуке ханның «Жеті-Жарғысы».

	Тәуке ханның реформаторлық қызметінің сапынан ерекше орын алатын мәселе-қазақ қоғамының құқықтық жүйесін қалыптастыруы. Мемлекетті нығайтып, тәртіп орнату үшін тиімді, халық мүддесіне сай келетін, орындалуы арнайы тетіктермен қамтамасыз етілетін заң жүйесі болуы шарт. Бұл қағиданы Тәуке хан аса көрегендікпен түсінген. Құқық жүйесін жасау қызметіне қазақ қоғамынан өздерінің қара қылды как жарған әділ шешімдерімен елге танымал болған билерді тарта білді. Олардың негізгі өзегін Төле би, Қаз дауысты Қазыбек және Әйтеке би құрады. Соның негізінде дүниеге келген қазақ қоғамының ұлттық хартиясы – «Жеты Жарғы» дүниеге келді. Ол тек қана сол заманның талаптарына сай келетін құқықтық құжат емес. Оның мәні және мазмұны жағынан көшпелі қазақ халқының этикалық, шаруашылық ұйымдастыру және географиялық ерекшеліктерге сай қабылданған аса кұнды құқықтық ескерткіш болып табылады.

	«Жеті Жарғының» әрбір бабы қазақ халқының әлеуметтік практикасының жемісі, ұлтты қорғау үшін, көшпелі қоғамдық қатынастарды тиімді реттеуге қабылданған және талқылау барысында идеялық пікірталас, билердің данагейлігінің қорытындысы. «Билер кеңесі» бекіткеннен кейін ауызша түрде ел арасына таралған. Тарихи, құқықтық әдебиеттерде «Жеті Жарғы» қай жылы қабылданғаны туралы мәліметтер жоқ. «Жеті Жарғыны» тұңғыш болып зерттеген шығыстанушы ғалым Н.Өсеров оны 1680 жылы қабылдады деген пікір айтады. Басқа әдебиеттерде қабылданған жыл көрсетілмейді. Біздің ойымызша, «Жеті Жарғы» 1684-1685 жылдары қабылданған құқықтық құжат. Олай дейтін себебіміз, қазақ қоғамына аса маңызы бар бұл заңдарды жылдық аралық ішінде қабылдау ешқандай ақиқатқа сай келмейді. «Есім ханның ескі жолын», «Қасым ханның қасқа жолы» сияқты қазақ халқының заңдарын бір жүйеге салу, жаңа нормалар енгізу, ескі заман талаптарына сай келмейтін нормаларды жоққа шығару жұмыстарын Тәуке хан 1680 жылы таққа отыра салып жасап үлгерді деуіміз ғылыми шындыққа сай келмейді. Заң шығару үшін арнайы дайындықтар қажет, пікірталас болуы шарт. Үш жүздің өздеріне тән болған, ерекше мазмұндағы әдет-ғұрыптық құқық жүйесін бір арнаға тоғыстыру уақытты, кеңесті, данагейлікті талап ететін ұзақ мерзімнің шаруасы. «Күлтөбенің басында күнде кеңес» деген сөз сол мағынаны берсе керек. Қазақ ұлтының аса патриот ақыны, қоғам қайраткері Мағжан Жұмабаев «Түркістан» деп аталатын әйгілі өлеңінде әдеттік құқық жүйесі ісінің күрделі, қиын және маңызының тарихта зор болғанын былайша суреттейді:



	Әділхан аз болды Назардайын,

	Алашқа Есім ханның жолы дайын.

	Тәукедей данышпан хан құрған екен,

	Басында Күлтөбенің Құрылтайын.



	Ал кезінде Тәуке ханның әрі елшісі, әрі кеңесшілердің бірі болған Қожаберген жырау «Жеті Жарғының» пайда болуы хақында былай дейді:



	Шығатайдан соң орнына Тәуке қалды,

	Кезінде әз-Тәуке деп атақ алды.

	Қазыбек, Төле, Әйтеке ақылшы боп,

	Дейтұғын «Жеті Жарғы» заң шығарды.



	Әз Тәукенің «Жеті Жарғысына» теориялық-ғылыми тұғырдан талдау жасап қарасақ оның әрбір бабы, талаптары мен реттеу функциялары сол заманның тарихи жағдайларына дәлме-дәл сәйкес келетінін байқаймыз. Тіпті кейбір мәселелерді заң нормасына айналдыруда заман талабынан асып, көрегенділіктің нағыз данышпандылығын танытқанын аңғармасқа болмайды. Атап айтсақ, бұл құқықтық документ қазақ халқының ұлттық бірлігін нығайтуға, рулар арасында алауыздықты тежеуге, жоңғар шапқыншылығына қарсы елді бір тудың астына топтастыруды өлшеусіз рел атқарды.

	Тәуке хан 1718 жылы дүние салды. «Жеті Жарғыны» қазақ халқы негізінде XIX ғасырдың ортасына дейін қолданып келді. Ал, кейбір нормалары Қазан төңкерісіне дейін толығынан қолданылды, қоғамдық қатынастарды реттеу функциясын тиімді атқарып келді. Көп жылдар бойы Кеңес өкіметі тарапынан «Жеті Жарғыны» «феодалдық қатынастардың сарқыншағы, керітартпа, реакциялық мазмұндағы заң жиынтығы» деген мағынамен сипатталынды. Сонымен қатар «Жеті Жарғы» ұлттық философиялық, этникалық, көшпелі қоғамның болмыстық мәніне сай келетін тәуелсіз қазақ мемлекеттілігінің хартиясы негізінде «Жеті Жарғы» заңының барлық нормалары бізге түгелдей жеткен жоқ. Оның көптеген бабтары К. Шүкірәлиевтің, Я. Гавердоскийдің, А.И. Левшиннің еңбектерінде берілген.

	«Жеті Жарғы» негізінде жеті әдеттік құқықтық жүйеден тұратын қоғамдық қатынастарды реттейтін салалардың жиынтығы. Бір сөзбен айтқанда, Жеті Жарлық: жер дауы, жесір дауы, құн дауы, бала тәрбиесі және неке, қылмыстық жауапкершілік, рулар арасындағы дау, ұлт қауіпсіздігін қамтамасыз еті. Біздің мұндай тұжырымымыз Қазанғап Байболұлының «Төле бидің тарихы» деп аталатын әйгілі дастанындағы идеяларға негізделген. Бұл дастанда «Жеті Жарғының» жеті институттары былайша баяндалады:



	Жер дауы, баяндайтын, біріншісі,

	Ру, қоныспен меншікті ісі.

	Иеленген жеріне жанжал болса,

	Біреуге басымдылық қып озбыр кісі.

	Үй іші мен баланы тәрбиелеу –

	Болған жосын заңының екіншісі.

	Ұрлық, қарлық, барымта – үшінші заң,

	Баян етер бәрін де білген кісі,

	Төртінші боп саналған мынау заңы.

	Бір халықпен басқа ру болса дауы.

	Ұлтын жаудан қорғамақ – бесінші бұл,

	Алтыншы, жетінші – құн дауы, жесір дауы.



	Тәуке ханның «Жеті Жарғысында» қазақ қоғамының мемлекеттілік құрылымы, өкіметтің қалыптасуы, хандарды сайлау тәртібі сияқты мемлекеттік құқықтың институттары бекітілмеген. Бұл саяси өкіметтің әлсіз екенін нақтылы дәлелдегендей. Керісінші, қауымдық-патриархалдық қатынастардан кіндігін үзбеген қазақ қоғамында жеке адамның беделінің негізінде басқару өте тиімді болып, ру шиеленістерін тежеуге, ұлттық қауіпсіздік пен территориялық тұтастықты қамтамасыз етуге қызмет етті. Бірақ «Жеті Жарғы» жылына бір рет күз айларында белгіленген жерде қазақ елінің барлық ру, тайпа басшыларын құрылтай кеңеске міндетті түрде келуге қажет екенін міндет ретінде бекітті. Және Қатысушылар қару асынып келуі қажет болған. Қарусыз келген адам құрылтай-кеңесте көтерілген мәселе бойынша дауыс беру құқынан айрылған. Тәуке ханның бұл саясаты ру басшыларының талқыланған мәселелер бойынша шешім қабылдап, дауыс бергенде «семсер ұстап серт бердім» деген мағынамен ұштасқан, яғни, құрылтай-кеңестің шешімін орындауға, іс жүзіне асыруға ант бергендікті дәлелдей түседі.

	«Жеті Жарғы» қазақ мемлекеттілігінің жариялық өкіметін қамтамасыз ету мақсатында қару асынуға жарайтын әрбір жанұя жыл сайын өз дәулетінің жиырмадан бірін салық ретінде төлеп отыруды өлшем ретінде бекітті.

	Мемлекеттік маңызы бар мәселенің бірі - әрбір рулардың таңбаларын бекіту болды. Құрылтай бекіткен таңба рулардың символдары ретінде танылды. Ал меншікті иемдену, пайдалану, билеу барысында әрбір жанұяның арнайы малдың құлағына салынатын ендері болды. Таңба тайпалық, рулық көлемде пайдаланса, ен салу әрбір жан ұяның жеке белгісі ретінде пайдаланды.

	«Жеті Жарғы» және қазақтың әдеттік-қылмыстық құқығы. Қазақтың қылмыстық құқығы «Жеті Жарғы» талаптарына сай «Қасым ханның қасқа жолы», «Есім ханның ескі жолы» сияқты заң жинақтарының негізінде айқындалған. Қазақ қоғамының көшпелі өмірі, патриалдық – қауымдық құрылыстың ықпалы жалпы қылмыстық құқыққа, оның жеке институттарына өте зор болғаны анық. Сондықтан қазақтың әдеттік-қылмыстық құқығының талаптары еліміздің шаруашылық ұйымдастыру болмысының, тыныс- тіршілігінің көрінісі ретінде танылады.

	«Жеті Жарғы» өзінің бабтарында «қылмыс» деген ұғымды ешқандай мазмұнда түсіндіріп, мәнін ашып көрсетпейді. Бекітілген нормаларда тек қазақ қоғамының әлеуметтік практикасында жиі-жиі кездесетін зиянды қимыл-әрекеттердің аттары аталып, оларға қолданылатын жазалардың түрлері көрсетілген. Негізінде «Жеті Жарғыда» мынандай қылмыстардың құрамдары беріледі: кісі өлтіру, ұрлық, тонау, бүлік шығару, әйелдің ерінің көзіне шөп салуы, денеге, мүшеге зақым келтіру, әйелді зорлау, әйелді алып қашу, экзогамиялық табу, күйеуі бар әйелмен көңілдес болу, тәңірге тіл тигізу, христиан дініне өту сияқты әрекеттерді жауапқа тартуды көздейді. Қылмыс істеген адамдарды қылмыскер деп танымайды, керісінше оларды «жын соққан», «пері соққан», «құдай атқан» деген мағынада бағалайды, қылмыскерді «күнәһар» деген ұғыммен алмастырып қарайды.

	Қылмыстық жауапқа тарту 13 жасқа толған мөлшерден басталған. Қылмыс субъектісінің ақыл-есі дұрыс, өз әрекеттеріне толығынан жауап бере алатын болуы шарт. «Он үш жаста отау иесі» деген сөз әр адамның әрекетіне жауап бере алатынының нышаны болса керек. Қазақтың қылмыстық құқығы мылқау, есі дұрыс емес адамдарды жауапқа тартпаған. Сонымен қатар қылмыс субъектісі болып құлдар саналмайды. Олардың жасаған әрекеттері үшін иелері жауап береді. Екі қабат әйелдер кісі өлтіргені үшін де жауапқа тартылмайды, бірақ олар елдің қарғысына үшырайды.

	«Жеті Жарғының» негізгі талаптарының бірі – жасалған қылмыстық әрекетіне сай жаза тарту, яғни талион принципі (қанға қан, жанға жан). Бірақ талион принципі «Жеті Жарғыда» бекітілгенімен онша дамыған жоқ, керісінше жаза қолданудың негізгі формасы ретінде мүліктік композиция қалыптасты. Құқық бұзушылық тек жеке адамның ісі, яғни жәбірленушінің тілек-талаптарына сай болуына байланысты «барлық мәселелерді өздері құштар адамдар шешеді».

	Талдау жасап қарасақ «Жеті Жарғының» бірнеше бабтары қазақ мемлекеттілігінің негізгі құрылымын қорғауға және оның территориялық тұтастығын, ұлттық бірлігін сақтауға бағытталғанын аңғарамыз. Бұрынғы басылымдарда кездеспейтін, жаңадан ғылыми айналымға түскен «Жеті Жарғының» бір бабы мына норманы бекіткен: «Көтеріліс жасап, бүлік шығарған кісілерге елім жазасы бұйырылсын». Бұл талаптың мазмұнына зер салатын болсақ сол кезеңде әрбір ру басшыларының сепаратистік, алтыбақан алауыз болған қимыл-әрекеттерінен туған іріткіге тежемелік әсер еткенін аңғармасқа болмайды. Бұл бабтың мәні дәл қазір де әлсіреген емес.

	«Жеті Жарғы» және некелік қатынастар.

	Тәуке ханның «Жеті Жарғысында» некелік қатынастар да бір жүйеге салынып, «Есім ханның ескі жолы», «Қасым ханның қасқа жолы» заңдарының негізін одан ары қарай дамытты, әлеуметтік өмірдің жаңа талаптарында некеге тұрудың шарты ретінде 13 жас белгіленді. «Он үште отау иесі» деген сөз сол заманнан қалған көрінеді. Екінші шарты – болашақ жұбайлардың жеті атаға дейінгі туыстық қатынаста болмауы. Жеті атаға дейін қыз алыспау туыстар арасында қанның араласуынан сақтап, дені сау ұрпақты қалыптастырған. Бұл туралы жоғарыда толығынан баяндалды.

	«Жеті Жарғы» заңдары үйленуде екі жолмен іс жүзіне асыруды талап етеді: атастыру және айттыру. Екі жастың бір-бірін сүйіп қосылуы да кең етек жайған.

	«Жеті Жарғының» нормаларында қалыңмал мәселелері де өзінің шешімін тапқан. Қалыңмал қалындық үшін әке-шешесіне немесе қыз ұзатқандарға жасау жасауға, төсек-орын дайындауға берілетін төрт түлік мал және әртүрлі бағалы заттар. Қалыңмал қазақ қоғамында осы уақытқа дейін біршама өзгерістерге ұшыраған мағынасымен осы уақытқа жетті.

	Тәуке ханның «Жеті Жарғысында» қалыңмал берудің белгіленген тәртібі болған. Бұл өлшем негізінде келін түсетін әулеттің, елдің, рудың дәулетіне, тұрмысына байланысты беріліп отырған.

	«Жеті Жарғы» егер біреудің әйелі қалған жағдайда балдызды алуға рұқсат етеді. Бұл жерде Тәуке ханның «Жеті Жарғысының» көздеген мақсаты – апасының артында қалған балаларына туған сіңілсінің әр уақытта жаны ашиды, жетімдіктің зардабын тарттырмай, өз баласындай мәпелеп өсіру. Бірақ бұл талап міндеттейтін нормаға жатпайды, тек екі жақтың өзара келісуіне байланысты болған. Ердің балдызына қойған талабын қыз қабылдамаса, билер сотынан қорғау таппайды.

	Арнайы норма ретінде «Жеті Жарғыда» көп әйел алушылық институты да бекітілген. Шариғат нормаларының талаптары бойынша еркектің төрт әйелмен некелесуге рұқсат етілетіні белгілі. Ал «Жеті Жарғы» болса әйел санын шектемеген, ер адамның тұрмыстық, әлеуметтік жағдайларына байланысты қалыптасқан.

	«Жеті Жарғы» және қазақ билері «Жеті Жарғыны» халық арасында қолдану, оны іс жүзіне асыру және насихаттау мәселелері қазақ билеріне жүктелген.

	Ақылы асқан әз Тәуке хан бұл дүниеден өтер кезінде «Қазақтың ұраны - бірлік» деп көзін жұмған екен. Иә, содан бері екі жарым ғасырдан астам уақыт өтсе де бұл өсиет қазақ халқына әлі де көкейтесті, саяси, экономикалық, әлеуметтік, рухани мәселелерді шешуде Қазақстанның күн тәртібінде тұрған мәселе. Шапса тұлпардың тұяғы сынатын, ұшса сұңқардың қанаты талатын, Алтайдан Атырауға дейін созылған қазақ даласының территориялық тұтастығы мен тәуелсіздігі үшін жан аямай тер төгіп, қасық қаны қалғанша ішкі сепаратистік әрекеттер мен сыртқы шапқыншылыққа тойтарыс бере білген данышпен бабамыз әз Тәукенің қазақ халқына сіңірген еңбегі, атқарған қызметі өлшеусіз.

	Тәуке хан қайтыс болған соң өз бастарының қара басын ойлаған дарынсыз, баққұмар хандардың көбі таққа таласумен елдің бірлігін қашырып, кең байтақ сахарасын көршілес мемлекеттердің жемтігіне айналдырды. Оған тарих куәгер. Өз әулетінің билігін сақтау үшін қайтадан рулық жікке бөлді ...

	Жақында өзім бұрын танымайтын Орынбай Дастановтың «Әзірет Сұлтан» деп аталатын өлеңдер мен поэмалар жинағын оқып отырып, Тәуке хан туралы мынандай шумақты оқыдым:



	Тарихтан мені ешкім өшіре алмас,

	Халық үшін еткен еңбек босқа қалмас.

	Мен жайында жаманат пікірлерді,

	Келешек ұрпақтар да айта қоймас.



	Өте мағыналы сөз. Тәукенің ұлылығы мен данышпандығы бүкіл халыққа үлгі, еліктеуге тұратын қасиет. Солай бола береді де.

	«Егеменді Қазақстан» 10 желтоқсан 1998 жылы, 4 бет Сәкен Өзбекұлы.



	«Жеті жарғы»

	«Жеті жарғының» негіздері туралы пікірлер де сан алуан. Кейбір ғалымдар оның негіздерін Шыңғыс ханның атақты Яссасынан іздейді, енді біреулері «Жеті жарғыны» Яссадан бөлек, өзінше жеке жазылған дегенді айтады. Ал енді біраз ғалымдар «Жеті жарғыны» үш құрамға – «Қасым ханның қасқа жолына», «Есім ханның ескі жолына» және шариғат заңдарына негізделген деген пікірді алға тартады.

	«Жеті жарғыны» Шыңғыс ханның Яссасына жуытқысы келмейтіндердің пікірінен басқасына келісуге болатын сияқты. Өйткені мұнда бүкіл далалықтарға тән әдеттегі құқықтық нормалардың желісі үзілмеген сабақтастығы жатыр. Яссамен ауызданып, соның жөн-жосығының бұзылмауы жолында күресіп өскен Дешті қыпшақ хандарының бірінің ұрпағы ХУ ғасырда өмір сүрген Қасым ханның да, ХУІ ғасырдың перзенті Есім ханның да өз заңдарын ойдан шығармағаны, көктен алмағаны, керісінше бұрынғы барды байыптап, оны өз заманына, кезең жағдайына қарай бейімдеп жетілдіргені, өзіндік өзгерістер енгізгені қазір ешкімге де күдік тудырмаса керек. Олай болса, бұл заңдылықты Тәукеніңде сақтағанына дау жоқ.

	Түріктің көне заң кодексі мен Тәукенің «Жеті жарғысын» салыстырып көрсек. Онда алдымен әйгілі шығыстанушы Н.Я.Бичуриннің аудармасындағы көне түріктің көне заң негізін берелік. Оны ғалым Құлмат Өмірәлиев ірі-ірі жеті бапқа бөледі:

	І бап. Көтеріліс жасап, бүлік шығарған кісілерге өлім жазасы бұйырылсын.

	ІІ бап. Түрік жұртының мүддесін сатып, елге опасыздық еткендер өлім жазасына бұйырылсын.

	ІІІ бап. Қағанат ішінде жазықсыз кісі өлтірген кісілер өлім жазасына бұйырылсын.

	ІУ бап. Өзге біреудің әйелімен зинақорлық жасап, ақ некені бұзған адамға өлім жазасы бұйырылсын.

	У бап. Өреде (кермеде) тұрған, тұсаулы тұрған атты ұрлаған кісіге өлім жазасы бұйырылсын.

	УІ бап. Төбелесте мертігудің (жараланудың) түріне қарай мүлік түрінде құн төленсін:

	а) біреудің көзін шығарған кісі айыпқа қызын береді, ал қызы жоқ болса, қыздың қалың малын береді.

	б) төрт (он екі) мүшенің бірін мертіктірген (жаралаған) кісі айыпқа ат береді.

	УІІ бап. Ұрланған жылқы және өзге де құнды мүлік үшін ұрыдан он есе артық айып төлеттірілсін.

	Енді А.Левшин келтірген Тәукенің «Жеті жарғысы» делінетін заң баптарын көрелік. Бірақ бап дегенімізбен, олар сараланып нөмірленбеген.

	- мұнда кек қайтаруға бірінші орын беріледі: қанға-қан, мертіктіруге (жараландыруға) сондай мертіктірумен (жараландырумен) жауап берілсін;

	- осыған орай өлген адамның туысқаны кісі өлтірушіні өлтіруге құқықты;

	- қол, аяқ, мұрын және басқа дене мүшесін шауып түскен адам сондай мүшесінен айырылуға тиіс;

	- бидің (соттың) шешіміне не шағымданушының келісіміне қарай үкімінің жұмсартылуы мүмкін.

	Онда қылмыскер кез келген қылмысы үшін белгіленген мөлшерде айып төлеумен құтылады. Кісі өлтіруші құн төлеу арқылы өз өмірін сақтап қала алады, яғни өлген ер адам үшін 1000 қой, ал әйел үшін 500 қой төлейді. Дененің бір мүшесін мертіктірген не шапқан адам сол мүшеге лайық белгіленген малды төлейді (бас бармақ – 100 қой, шынашақ – 2 қой):

	- кімде-кім сұлтанды не қожаны өлтірсе, ол соның туысқанына жеті адамның құнын төлейді. Сұлтанға не қожаға тіл тигізсе, ол адам бір тоғыз,яғни тоғыз мал айып төлейді, ал сабаса, яғни қол жұмсаса үш тоғыз, яғни 27 мал төлейді;

	- егер әйел күйеуін өлтірсе, ол міндетті түрде өлім жазасына кесіледі, тек өлген адамның туысқандары кешірген жағдайда болмаса, оны ешқандай құн төлеу құтқармайды. Бұл ереже екіқабат әйелге жүрмейді, ол күйеуін өлтіргені үшін жазаланбайды, бірақ өмірлік жек көрушілікке ұшырап, қарабет атандырылады. Егер күйеуі әйелін өлтірсе, онда ол құн төлеп құтыла алады;

	- ата-ана өздерінің балаларын өлтірген үшін жазаланбайды, бірақ әйел жеңіл жүрістен бала туып, оны жұрт көзінен жасыру үшін өлтіретін болса, онда ол өлім жазасына кесіледі;

	- өзін-өзі өлтіруші жалпы қорымға қосылмай жеке жерленеді;

	- егер екі қабат әйелді салт атты қағып кетіп жықса және соның салдарынан ол баласын өлі туса, онда айыпкерден мынандай мөлшерде айып алынады: бес айлық бала үшін әр айына бір жылқыдан, бес айдан тоғыз айға дейінгі бала үшін әр айына бір түйеден төленеді;

	- ұрлық, тонаушылық, зорлық, неке бұзушылық үшін өлім жазасы бұйырылсын;

	- ұрлықта әшкереленген ұры ұрлағанын үш тоғыз (27) етіп қайтарады. Бұл жаза «айбана» деп аталады. Егер ұрланғаны мал болса, онда ұры бір түйеге бір тұтқын, бір жылқыға бір түйе, бір қойға бір жылқы қосып қайыруға міндетті. Жүз түйе 300 жылқыға және мың қойға теңестіріледі;

	- кім ұрлық жасап, әрі кісі өлтірсе, ол екі қылмыс жасаған болып есептелінеді, соған лайық жазасын алады;

	- әйелі мен баласы күйеуінің не әкесінің ұрлық жасағанын біліп, ол туралы хабарламаса, жасырып қалса, онда оларға ешқандай жаза берілмейді, өйткені от басының үлкенінің үстінен сыртқа сөз тасуға тыйым салынады;

	- өлтірілген тазысы не бүркіті үшін иесі айыпкерден құл не құң беруін талап етуге хақылы;

	- әйелді зорлау кісі өлтіргенмен теңестіріледі, сол себепті айыпты өлім жазасына кесіледі немесе әйел үшін күйеуіне, қыз үшін ата- анасына не туысқандарына құн төленеді. Алайда қызды зорлаушы сол қызға үйленсе және қылың малын төлесе, онда айыпкер өлім жазасынан да, құн төлеуден де құтқарылады;

	- күйеуі әйелінің көзіне шөп салған қылмысының үстінен түсіп, оны өлтірсе және оны сол сәтінде көпке жария етсе, онда ол жазадан құтылады. Басқа жағдайда ері әйелінің өзінің көзіне шөп салғанын дәлелдей алса, онда ол әйелі мен оны жолдан тайдырушыны биден (соттан) өлім жазасына кесуді талап ете алады. Егер сенімді төрт адам олардың кінәсіздігін анықтап ант ішетін болса, онда би (сот) оларды жазалаудың қандай түрінен болса да құтқарады;

	- біреудің әйелін оның келісімінсіз зорлық пен әкетуші өлім жазасына кесіледі немесе құн төлейді. Ал әйелді өз келісімімен әкететін болса, онда алып кетуші әйелдің күйеуіне қалың мал төлеп және оның үстіне қалыңсыз қыз беру арқылы оны өзінде қалдыра алады;

	- әйелді жәбірлеуші одан кешірім сұрауға міндетті, егер кешірім сұраудан бас тартқан жағдайда оған ұятқа қалдырған айыбын төлейді;

	- қан араластырушылар, яғни бір-біріне үйленуші жақын туыстар өлім жазасына кесіледі. Бірақ олардың туыстары өз шешімдерімен өлім жазасын басқа жазамен ауыстыра алады, өйткені бір рудың өзіне тән қылмысты іске басқа адамдардың араласуына болмайды;

	- құдайға тіл тигізушінің айыбы жеті адаммен куәландырылса, онда ол таспен ұрып өлтірілсін;

	- егер біреу христиан дінін қабылдаса, онда туысқандары оны барлық мал-мүлкінен айыра алады;

	- құлдың өмірі мен өліміне қожасы шексіз билік жүргізе алады. Құлдың қожасына деген арыз-тілегі еш жерде қабылданбасын;

	- әкесіне не шешесіне тіл тигізген не қол көтерген ұл қара сиырға теріс мінгізіліп, мойнына құрым киіз ілініп, ауыл аралатып, таяқтатылынсын. Ал қыз болса, онда оның аяқ-қолы байланып, жазасын тартқызу үшін шешесінің еркіне берілсін;

	- егер әкесінен енші алған ұл өлгенде бала-шағасы болмаса, онда оның бар мал-мүлкі әкесінің қарауына көшсін. Артында жас баласы қалса, онда ол әкесінің немесе жақын туыстарының, егер олар жоқ болса, жанашыр басқа сенімді адамның қамқорлығына берілсін;

	- өлер алдында айтылар өсиет туысқандарының немесе молданың қатыстырылуымен жасалсын;

	- өзге біреудің қолында болған жылқы, сиыр және қой иесіне төлімен қайтарылсын. Бұған барымтамен келген мал жатпайды. Малды қайтарушы ештеме жасырып қалмағаны үшін ант беруі керек;

	- дауды шешу және айыптыға үкім шығаруды хан жүзеге асырады. Ол болмаса даугерлердің өздері шыққан аулының биі не ауыл ағасы, сондай-ақ дауласушы екі жақтың таңдауымен алынған ара ағайын жүзеге асырады;

	- егер жауап беруші биге (сотқа) келе алмаса, не белгіленген айыпты төлей алмаса, онда ол оның туысқандарынан не ауылынан өндіріледі және олардан айыпкерден өз шығындарын өндіріп алу құқы беріледі;

	- қылмыстың болғандығына көз жеткізу үшін екі, кейде үш куә талап етіледі. Куәгер болмаған жерде ант беріледі, бірақ бұл ретте айыпкер де, айыптаушы да өздері үшін ант бере алмайды. Олардың орнына өзінің адалдығымен, тазалығымен танылған басқа адам ант беруге тиіс. Егер айыптаушы үшін ешкім ант бермесе, онда ол айыпты деп есептелінеді. Әйел заты құлмен, күңмен тең саналып куәгерлікке жүргізілмейді;

	- би (сот) пен ара ағайынға істі шешкені үшін барлық өндірілгеннің оннан бірі берілсін;

	- егер айыпталушы бидің (соттың) не ауыл ағасының шешімін орындамаса, істі талдаудан әдейі жалтарса және сонысымен қылмыскерді қанатының астына алса, онда талапкердің өз ауылының биінің рұқсатымен барымта жасауға, яғни туған- туыстарымен, жақын көршілерімен оның жылқысын жасырын айдап алуға хақылы. Бірақ ол барымта жасап келісіммен кектің қалай қайтқанын бақылап отыруға тиісті өз ауылының билеушісіне не істеп келгенін хабарлауы қажет. Бұған Тәуке ханның есте қаларлық мына жарлықтарын да қоса кеткен жөн;

	- ханның өзі және барлық сұлтандар, ру басылары мен билері жылда күзде жер ортасы белгілі бір орында халықтық істерді талқылау үшін бас қосулары керек;

	- бірде-бір қазақ халықтық жиынға қарусыз келмеуге тиіс. Қарусыз келген адам дауысқа ие бола алмайды және оған жасы кішілер орын бермейді;

	- әрбір қару көтеруге жарайтын адам (сұлтандардан басқа) ханға және ел билеушілеріне жыл сайын өз мүлкінің жиырмадан бірін беруге тиіс;

	- кез келген атаның, рудың, тайпаның өз таңбасы болуы керек.

	Міне, бірі – УІ ғасырдың екінші жартысының басында, екіншісі ХУІІ ғасырдың аяғында өмірге келген көшпелілердің саяси құқықтық заңдарының бізге жеткен нұсқалары осындай. Мұнда олардың түпнұсқалық қалпын қаншалықты сақтағаны да бізге беймәлім. Халық жадында сақталып, ауыздан ауызға көшкенде ұмытылу салдарынан түсіп қалатын, уақыт талабына сай жүре келе енетін өзгерістердің сыртында, мана айтқанымыздай, барының өзі сол заңды тудырушының ана тілінде отыр ғой. Мұның өзінің де ұғымдық қиындықтар туғызары тағы сөзсіз. Бірақ соларға қарамастан, осы заңдардың бізге жеткен осы жұрнақтарының өзінен-ақ олардың түпкі жаратылыс негізінің бір екенін аңғару онша қиындық түсірмейді. Соңғы заңның болмысынан өзіне дейінгі сан ғасырлық өмір тәжірибесінен қорытылып, өз заманының талап-тілегіне сай елдің бірлік-пәтуасына қызмет ететін тетікке айналғаны көрінеді. Қарап отырсаңыз, алғашқы заңдарда үрейлі өлім жазасы басым. Бұл сол заң өмірге келген кездегі көшпелілердің тарихынан хабары бар жандар үшін түсінікті де. Қоғамдық формацияның рулық, тайпалық кезеңінде бірлікті сақтап, ел басқаруды қамтамасыз ету үшін аяушылығы жоқ қатаң жаза қолдану өмір қажеттілігінен туған. Бұл дамудың осы кезеңінде бүкіл әлем халықтары басынан өткерген тірлік. Кейін қоғамның дамуының, ой-сананың жетілуінің, ел басқарудағы мемлекеттік жүйенің қалыптасуының кезеңдік сатыларында бұрынғы қатаң жазалар уақыт талабына сай бірте-бірте жеңілдетіліп, жазаның басқа түрімен ауыстырылып отырған, соған қоса жаңа баптар енгізілген. Мұны «Тәукенің жеті жарғысының» осы қолда бар нұсқасынан-ақ анық қөруге болады.

	Жалпы бұл заңдарды салыстыра зерттеп білу және одан ғылыми- практикалық түйін жасау бүгінгі күннің басты міндеті болса керек. Өйткені мұның қай-қайсысы болсын кезінде өз дәрежесіне қарай «қазақ халқының этникалық болмысымен санасу арқылы, шаруашылық-мәдени типін ескеру арқылы және елдің географиялық орналасу ерекшелігіне орай жасалған мемлекеттің саяси-құқықтық заңы» ғой. Демек, бұл заңдарды жетік білмейінше, көшпелілердің демократиялық үрдісінен жинақталған тәжірибеге арқа тіремейінше, бүгінгі тәуелсіз елдің тәуелсіз заңын жасау мүмкін емес.

	Қазіргі міндет осы заңдарды қалай болғанда да қабылдай отырып (бәрібір мойындауға мәжбүрсің), құлдық психологияны мойындап қалған ұлттың санасына өзгеріс енгізуге күш салуға бағытталуға тиіс. Егер сана түзеліп, сынақты шақта қоғамдық мүдде жеке мүддені қанжығасына еркін бөктеріп жететін дәрежеге жетсе, онда көп ұзамай уақыт талабы да ұлт мүддесінің талабына қарай бейімделе бастайды, заң да өзгеріп, жаңа қызмет атқарады.

	Тәукенің тарих таныған тұлғаға айналуының да, оның әлгінде өзіңіз айтқан реформаторлық ерекшелігінің де негізінің өзі сол, халықты халықтың өзінің ішінен шыққан естісіне басқартып, елдің тұтастықтың іргетасы-ішкі тәртіп пен сыртқы қорғанысқа жалпы халықтық мүдделіктің ояуына мүмкіндік туғызуында жатса керек.





3.7 Қазақ әдет- ғұрпына шариаттың әсер етуі




	Қазақстан аумағындағы тіршілік еткен тайпаларға ислам діні УІІІ ғасырдың басынан бастап ене бастады деуге болады. Қазақстанда сол дәуірлерде қалыптаса бастаған феодалдық қарым-қатынастарға ислам дінінің кері әсері болмай, қайта ол феодалдық қарым-қатынастарды жандандыра түсетінін көре білген феодалдық, үстем тап өкілдері ислам дінін қарсы алды. Оның үстіне бір замандары көшіп кеткен, сөйтіп Иран, араб елдерінде тұрмыс-тіршілік жасаған түрік тайпаластарымыз арабтармен бірге қайта оралып, өздерімен бірге ислам дінін ала келді.

	Қазақстан аумағында көшіп-қонып тіршілік еткен тайпалардың бұрыннан келе жатқан мәжәусилік шаман діні кеңейе түскен мемлекет талабына, ел басқару ісіне құрал бола алмады. Ал, ислам діні болса, халықты рухани жағынан болсын, саяси жағынан болсын мығым ұстай алатын мемлекеттік дін рөлін атқара алатындығын үстем таптар түсіне бастады. Ислам дінін уағыздаушылар, оның қағидаларын түрік-қазақ халқының ежелгі әдет-ғұрып жолдарына тікелей қарсы қоймай, бірге ұстауды саясат еткен. Соның салдарынан өзара әсері ғасырларға созылған. Мысалы, шамандық дәстүр, «бақсылық» ислам дініне жатпағанмен олар бірден үзілді-кесілді жойылмады. Немесе қазақтардың ең бір ежелден бері қадірлеп-құрметтейтін дәстүрі – ата-баба аруақтарына сыйыну. Қазақтарда өлген адам аруаққа айналып, тірілердің зор құрметіне ие болады. Өзінен кейін қалған ұрпақтарына қалдырған заң-қағидаларын, дәстүрлерін үнемі сақтап, бұзбай орындап жүрулерін талап етеді. Ата-баба аруағына қарсы болғандарға ренжіп, әр түрлі ауру-сырқаттар әкеледі, ұрпақтарын өсірмейді деп ойлаған. Сол себепті де қазақтар ата-баба аруақтарын разы етуге («өлі разы болмай, тірі байымайды», «аруақты аттаған оңбайды», т.б.) тырысады. Олардың жолына құрбандықтар шалып, үнемі естерінде ұстайды. Аруақтарды ежелден-ақ қазақтар өлілер мен тірілер арасындағы байланыстырғыш күш ретінде қарайды. Өлгендерге сол үшін де шаң жуытпайды. Біреуге наразы болғанда «аруаққа салдым» дейді. Риза болғанда «ата-бабаның аруағы қолдасын» дейді. Міне, сол аруақ дәстүрін ислам лақтырып тастамай, қайта исламдық түр-сипат беруге тырысады. Аруаққа атап жұма күндері «Құран» оқылатын болды. Аруақ Алламен екі арадағы бірден-бір байланыстырғыш күшке айналды. Ал, мәжәусилік тұрпайы жақтары (өлгенде ас-тағаммен қою, киіммен жерлеу, т.б.) тез көмескіленіп, жойыла бастады.





3.8 Қазақ әдет-ғұрып заңдарының ерекшеліктері




	Бір шеті Қара теңіз бен шығыста Алтай тауларына дейінгі, бір шеті Қытайдың Ұлы қорғанынан сонау қарлы солтүстікке дейінгі аралықта ежелден көшіп-қонған ата-бабаларымыз Тәңіріні бір деп біліп, Күнге, Айға, Жұлдызға бас иіп, жерді, отты, суды қасиетті деп санады, аң мен құсты киелі деп ұқты. Сенім мен нанымы сол Тәңірісіне қарсы шықпай, ортаны сүюге бағытталған. Әуелі отбасынан басталған тәрбие төркіні ірілене ел іші- қоғамдық тәртіпке ойысты. Бұл нормалар бірте-бірте көбейе түсіп, салт- дәстүрге, әдет-ғұрып қағидаларына айналды. Өмірге белсене кірікті. Адамдардың есі мен санасынан мығым орын алып, қанына, діліне, тіліне сіңісті. Психологиялық мінез-құлқына әсер етіп, ширатыла түсті. Әдет-ғұрыптың қауырт күш алуына географиялық шексіздіктің де әсері мол болды. Кең қоныс, даяр тамақ рухани биіктікке ұмтылдырды. Адам адамға қонақ екені ерте аңғарылып, туыстастықты, адамдық қасиеттерді тереңінен оятты. Кең далада оқта-текте келетін қонаққа кең пейілділік көрсетуден қонақжайлы қазаққа дейін сомдады. Сөйтіп, қан жағынан алсаң да кез келген халықтан бір елі төмен тұрмайтын қазақ халқының әдет-ғұрып нормалары қалыптаса берді.

	ІХ-ХІІІ ғасырлар аралығында қазақ халқының қалыптасып, әрі ислам дініне мойын бұра бастауында басқару, оқу-білім жүйесіндегі, тайпалардың тұрмыс-тіршілігіндегі өзгерістерді еске алсақ, бұл дәуірді қазақи дәуір деп атауға болады. Міне, осы дәуірде өзіндік ерекшеліктері бар дәстүр мен қағидалар қалыптасты. Бұлар қоғамдық-экономикалық әлеуметтік қарым- қатынастар мен рухани қажеттілігін қанағаттандырарлық өзара қатынас, мәміле, мінез-құлық, халық бірлігін сақтайтын нәрлі де мазмұнды қағидалар еді. Сонымен бірге Орта Азия мен Қазақстанға ислам дінінің таралуы бұл өңірде өмір сүрген түркі тайпалары арасында феодалдық қатынастың өркендеп өсуіне себепші болды. Тап осы дәуірдегі зиялылық тың серпіліс, мәдениет пен ой-пікірдің жаңаша дамуына игі әсер етті.

	Қазақи дәуір ата-баба аруағын бір саты болса да жоғары көтеріп, тәңірі мен тірілер арасын байланыстырғыш жебеушіге жеткізді. Осы дәуірде қазақ – халық, жеке халық болып қалыптаса бастады. Соның нәтижесінде шығу тегі, айналысқан кәсібі, тілі мен мәдениеті бір-біріне жақын тайпалар топтасып, ақыры, Үш жүзден тұратын қазақтарды тарих бетіне шығарды. Сонымен бірге өзіне тән ерекшеліктері бар қазақ әдет-ғұрып заңдары да қатар өмірге келді. Бұл заңдар мен қағидалардың, құқықтардың қоғамда араласпайтын, олар қамтымайтын салалары жоқтың қасы. Жеке индивидтерден бастап, бүкіл қоғамдағы қандай іс-әрекетті, қарым-қатынасты алмайық, мысалы, көші-қон, дау-дамай, ұрлық-қарлық, алым-салық, аза-қаза, өлім-жітім, алыс-беріс, жиын-той, т.б. бәрі де қазақи дәуірде қалыптасқан қағидалармен реттеліп отырған.

	Міне, осы қазақи дәуір ережелері қөбіне басқалармен онша қарым- қатынас жасалмауы себепті томаға-тұйық, өзгеріске онша түспеген қалпында күні кешегіге дейін жетті. Рас, заманалар өтуімен, саяси, әлеуметтік және экономикалық жағдайларға орай әдеттік қағидалардың кейбір тұстары өзгерістерге ұшырады. Оны біз Орыс, Қасым, Есім, Тәуке хандар жасаған құқықтық реформалардан көреміз. Әлбетте, бұл өзгерістер бұрыннан келе жатқан жалпы әдет-ғұрып мен құқықтану жүйелеріне күрделі өзгерістер кіргізіп, жаңаша сипат бере алғаны жоқ. Сол секілді мұсылман дінінің шариат заңдары да қазақ әдет-ғұрпына кілт өзгерістер енгізіп, өзгерте алған жоқ. Бірде мұсылмандық сипатқа ие болса, бірде керісінше қазақ әдет-ғұрып исламның қағидаларын өз ішіне ала отырып, қазақи сипат алды.

	Қазақи дәуірде қалыптасқан қағида-ережелер көшпелі феодалдық қарым-қатынастың айнасы іспетті. Бұл жүйе негізінен демократиялық бастаулардан тұрады. Мысалы, хан сайлау дәстүрін алайық. Ежелден-ақ ханды ақ киізге отырғызып, үш рет жоғары көтеріп халық сайлаған. «Халық ұйғарса, хан түйесін сояды» деген қағида берік орын алған. Немесе би мен билік сот процесін алайық. Айталық, бидің ешбір даяргерліксіз, жиналған көпшілік халық алдында істің ақ-қарасын тексеруі, әділ билік шығаруы, елді өзіне тарта білуі, дауды бітіруі, т.б. Билер сотының басты мақсаты қоғамдағы келеңсіз жәйттерді болдырмауға, қылмыстың алдын алуға, қылмыстыны жазалауға, тәртіп орнатуға бағытталған.

	Қазақ әдет-ғұрпының ерекшеліктері әсіресе отбасы заңдарында көзге түседі. Қазақтар жеті атаға дейін қыз алуға не беруге тыйым салған. Шариаттағыдай уақытша неке деген мүлдем жоқ. Оның есесіне қазақта әмеңгерлік институты бар. Бұл ізгі ниеттен туындаған, күйеуі өлгенмен артында қалған ұрпақтары жетім болмасын, әрі бұрыннан сыр алысып, сыр біліскен құдасынан, жекжаттығынан айырылмауды ойлаудан, екі рудың жат болып кетпеуін қарастырудан деп санаймыз.

	Әмеңгерлік қағидасы бойынша жесірге толық ерік беріліп, ол күйеуді өзі таңдайды. Күйеуге шыққысы келмесе, ешкімнің оны зорлауға құқы жоқ. Мұнан бас бостандығын сыйлау, көпшілік үндері сезіледі.

	Қазақ әдет-ғұрып заңдарының тағы бір үлкен ерекшелігі – барымта институтының сақталуы. Барымта қағидасы бойынша құн не айыпты төлемеген жағдайда, күштеп басқаның мал мүлкін алып кету. Рас, шариатта да кісі өлімінде қанға-қан ретінде басқаны күштеп өлтіруге жол беріледі. Бірақ мал-мүлікті күштеп тартып алуға шариат рұхсат етпейді. Барымта – тек қазақ әдет-ғұрып заңдарына тән институт.

	Қазақ әдет-ғұрып заңдарының тағы бір ерекшелігі – шариат заңдарында жоқ, қарастырылмаған қыз алып қашу дәстүрі.

	Ежелден келе жатқан дәстүрлерден қазақтардың ырымдарында мәжәусилік ерекшеліктері сақталған. Мысалы, отқа май құю, күн күркірегенде үйді айналып қымыз шашу, т.б.





ІУ тарау. ҚАЗАҚ ӘДЕТ-ҒҰРПЫНДА ҚОЛДАНЫЛАТЫН ҚҰҚЫҚТЫҚ ҚАҒИДАЛАР




	1. Малым – жанымның садақасы, жаным – арымның садақасы.

	2. Айғақтың тазасы күмәнмен мойынға салынады.

	3. Шындық – ерлікке тәрбиелеудегі ең бір құнарлы құрал.

	4. Жазылмаған кейбір заңдар жазылған заңдардан да қатаңырақ.

	5. Сөз шынына тоқтайды, пышақ қынына тоқтайды.

	6. Күн ортақ, ай ортақ. Әділ төрелік ортақ. Бір нақақты күйдіргеннен, он қылмыстыны ағартқан артық.

	7. Құнды қылышпен алмас, қисынмен алар.

	8. Шеберден – олжа, шешеннен – сауға.

	9. Заманына қарай – заңы, тоғайына қарай – аңы.

	10.Ердің құнын жастың жайсаңы даулайды.

	11.Тұлпардың құны бітпейді, тұяғы кетпейді.

	12.Заң адамды бағындырады, заңды ақыл бағындырады.

	13.Болмайтын істің басында болма, бітпейтін даудың қасында болма.

	14.У ішкен бір өледі, ант ішкен мың өледі.

	15. Барымтамен келген мал, қарымтамен кетеді.

	16. Ханды құдай ұрғаны – халқымен жау болғаны, Биді құдай ұрғаны – билігі даулы болғаны.

	17. Жамандықты жазаламаған адам – оның дем берушісі.

	18.Тәртіпке бас иген құл болмайды, тәрбиесіз ел болмайды.

	19.Ұлы би қылжың болмас, әділ би мылжың болмас.

	20. Жақсы тәртіп әдетке айналса – ырыс, Жаман тәртіп әдетке айналса – қырсық.

	21. Сөздің атасы – бірлік, анасы – шындық.

	22. Ханнан – қазық, биден – билік.

	23. Тура биде туған жоқ, паралы биде иман жоқ.

	24.Өтірік жарға жығады, шындық жеңіп шығады.

	25.Барымталаған мал болмас, қуып алған құн болмас.

	26.Ақымаққа арнап заң жазылмас.

	27. Ісің ақ болса, тәңірі жоқ.

	28. Ант бұзушы оңбайды, Салт бұзған сорлайды.

	29. Өтірік сөз жарақат сияқты: жазылса да орны қалады.

	30. Бір тойда екі жар жоқ, бір істе екі дау жоқ.

	31. Сүйреткен ит аңға жарамас, Үйреткен сөз дауға жарамас.

	32. Байлық не керек, адалдан жимасаң, Билік не керек, әділдік құрмасаң.

	33. Ұсынған басты қылыш кеспес.

	34. Әділ бидің өлгені – сөзінің болса жалғаны, Ғұламанның өлгені – болмаса тәлім алғаны.

	35. Әділ адамның адамгершілік қасиеттері заңды жоқтатпайды.





Қ О Р Ы Т Ы Н Д Ы




	Қазақ сахарасындағы әдет-ғұрып құқығы дегеніміз құқықтық немесе құқықтық мәні бар қағида, көзқарас, ой-түсінік жүйесі және соларды іске асыруға бағытталған нормалар жүйесі. Оны бірнеше кезеңге бөліп қарастыруға болады:

	- хандық дәуірге дейінгі кезең;

	- хандық дәуірдегі (ХУ-ХУІІІ ғ. басы);

	- Ресей өкіметі кезеңіндегі;

	- кеңес дәуірінде.

	Хандық дәуірдегі әдет заңдары ұрпақтан-ұрпаққа ауызша таралған. Бұл ережелер халықтың әдет-ғұрпына, салт, тұрмысына сөз тіркестерінен құралған. Ондай құқықтық құжаттар: «Қасым ханның қасқа жолы», «Есім ханның ескі жолы», «Жеті жарғы» болды. Бұл құжаттар әлі күнге дейін өзінің маңызын жойған жоқ. Би билігі мемлекеттік биліктің бір саласы ғана болмай, оның іске асуының белгілі бір көрінісі әрі құралы болды. Би әркез халық атынан сөйлейді. Маңызды мемлекеттік істер билер кеңестерінде қаралды.

	Сот процесінің көздеген мақсаты екі жақты татуластыру болды.

	Неке және отбасы саласында, «жеті атаға дейін қыз алыспау» қағидасы ұсталды. Әке билігі үстем болды. Әйелдердің құқы шектелді, некелесудің бірнеше түрлері болды. Көп әйел алу салты ұсталды. Мүлікті әкесі ауызша өсиет айту жолымен бөлді.

	Қылмыс пен қоғамға қауіпсіз құқықтық туғызушылық іс-әрекет түрлеріне жаза қолдануда ерекшеліктер болды. Қылмыстың бірнеше түрлері бар, соған сәйкес жаза көптеген түрлері белгіленді. Мысалы, айып, құн төлеу, өлім жазасы т.б.

	Ресей империясы тұсында әдет-ғұрып құқығының өз ерекшеліктері болды. Ол кезеңде өкімет саясатына және жарлықтарына қарсы келмейтіндерін қолданып қарсы келетіндеріне шектеу қойды. Билер ХІХ ғасырдан бастап сайлана бастады. Осы кезден бастап ережені жасау патша әкімшілігіне беріліп, солардың ұйымдастырылуымен өтті. Ресей құрамына енген соң сот процесінде жазушы пайда болды. 1867-1868 жылдары билер соты «халық соты» деп аталды. Әдет-ғұрып құқығының кейбір салалары (саяси билік, мемлекеттік құрылыс, алым-салық саласы) жансызданды, көптеген институттарға шектеулер қойылды.

	Кеңес үкіметінің алғашқы он жылдығында әдет-ғұрып құқына назар аударылды. Қазақ АССР жағдайында әдет-ғұрып құқының өмір сүру жолы мен іске асуы шартты түрде 3 кезеңге бөлінді. Бірінші кезең, Кеңес билігі орнаған уақыттан бастап Қазақ ССР-дің құрылғанына дейін созылды. Осы кезде Кеңес үкіметі, әдет-ғұрып құқын қазақ қоғамындағы құқық бастауларының бірі ретінде мойындады. Әдет-ғұрып нормалары ерекшеліктері – олардың Кеңес органдары, оның сот-тергеу аппараттары, сондай-ақ сол кездегі билер соты және үштік соттар арқылы қолданылғандығында.

	Әдет-ғұрып құқының іске асуының екінші кезеңі Қазақ АССР құрылған уақыттан бастап қайта құру кезеіңінің соңына дейін (1920-1925 ж.ж.) созылды. Осы кезеңде әдет-ғұрып институттарының күшін жою (құн, қалың мал, көп әйел алу), әдет-ғұрып құқы сипатындағы мекемелерді тарату (билер, ақсақалдар соты), қоғамдық қауіптілік тудыратын (барымта, т.б.) әдет нормалары бойынша іс-әрекеттер жасағандарға қылмыстық жаза белгілеу, кейбір нормаларды (рулық, діни ант беру) ресми мойындамау сияқты шаралар қолданылды.

	Әдет құқығының өмір сүруінің үшінші кезеңі 1925 жылдан бастап сот тәжірибесінде әдет-ғұрып құқының нормаларын қолдануды толығымен доғарғанға, олар мемлекет рұқсат етпеген әдет-ғұрыпқа айналғанға дейінгі уақытты қамтыды.

	Қазақстан Республикасы егемендік алып, оның саяси тәуелсіздігі жаряланғаннан кейін жағдай түбегейлі өзгерді. Қазіргі кездері билер соты, ақсақалдар алқасы, төбе би сайлау сияқты құбылыстар облыстар мен аудандарда етек алуда. Осындай соттар Оңтүстік Қазақстан облысында бар екендігі туралы деректер бар. Ақсақалдар кеңестері Оңтүстік Қазақстан облысы, Ақтөбе облысында да құрыла бастаған. Қызылорда облысында ашылып жатқан билер алқалары өз жұмыстарын ресми түрде қабылдап, бекітілген ереже, жарғылары арқылы іске асыруда.

	Қазіргі таңдағы басты міндет өз халқымыздың мемлекеттік және құқықтық тарихына, табиғатына және болмысына назар аудару соны танып біліп, олардың жаңа дәуірде, жаңа деңгейде дамуына жол ашып, жағдай жасау. Тәуелсіз жаңа мемлекетіміздің және құқықтық жүйеміздің негізінде өз халқымыздың өзіндік саяси болмысы, құқықтық жаратылысы жатуы керек.

	Демек, біз өз тарихымызды, дәстүрімізді қазіргі күн талабына лайықтап қолдануымыз керек.





ӘДЕБИЕТТЕР ТІЗІМІ




	1. Ахметова Н.С. Обычное право казахов в ХУІІІ – первой половине ХІХ века. Караганда, 1999

	2. Ақышев А.К., Асылбеков М.Х. Қазақстан тарихы (очерктер). Алматы. Дәуір баспасы, 1994

	3. Ақбаев Н. Ата салтыңды аяла. Алматы//Ана тілі, 1998

	4. Алексеев С.С. Теория права. Москва, 1994

	5. Аль-Халел Карпык. Белая кость прошлого (наши современники) Дәуір. Алматы, 1994

	6. Арғынбаев Х. Қазақ отбасы. Алматы. Қайнар, 1996

	7. Арғынбаев Х. Қазақ халқындағы отбасы және неке. Алматы, 1973

	8. Асфендияров С. Қазақстан тарихы. Алматы, 1993

	9. Ардақ Нұрғали. Отбасы және туыстық дәстүр//Ақиқат, 1998, № 10

	10. Азаматтық құқықтану. Жас алаш, 1999, 5 қаңтар

	11. Қ.Әлішев. Келелі сөзді кім айтар?//Егемен Қазақстан. 11 шілде 1996 жыл

	12. Бекмаханов Е. Қазақстан ХІХ ғасырдың 20-40 жылдарында. Алматы. Санат, 1994

	13. Билер тарихы. Алматы. «Жеті жарғы», 1993

	14. Большая Советская энциклопедия. Т.1. Москва, 1949

	15. Б.Бабақұлы. Әз Тәукенің Жеті жарғысы//Ақиқат, 1993 №6

	16. Дәуітов С. Төле би. Мұраттас ғылыми зерттеу орталығы. Алматы, 1991жыл

	17. Под.ред. Дулатовой Д.И. История Казахстана с древнейших времен до конца ХУІІІ века. Алма-Ата. Қазақ университеті, 1992

	18. Қ.Еламанов. Билер қызметі//Фемида, 1997 № 11

	19. Жездібаев С. Не білу керек?//Ақтөбе, 1991

	20. «Жеті жарғы» Бұрынғы қазақтардың ел билеу заңы. Алматы//Айқап баспасы, 1993

	21. Ө.Жаппархан. Билер алқасы тәртіпке шақырады//Егемен Қазақстан, 1995, 27 мамыр

	22. Зиманов С.З. Қазақ әдет-ғұрып құқығының материалдары. Алматы. «Жеті жарғы», 1996

	23. Зиманов С.З. Проблемы казахского обычного права. Алма-Ата, 1961

	24. Зиманов С.З. Общественный строй казахов первой половины ХІХ века. Алма-Ата, 1958

	25. З.Кенжалиев. Неке және отбасы//Жас алаш, 1998, 11 маусым

	26. Кенжалиев З. Көшпелі қазақ қоғамындағы дәстүрлі құқықтық мәдениет. Алматы. «Жеті жарғы», 1997

	27. Культелеев Т.М. Уголовное обычное право казахов. Алматы, 1955

	28. Қазақстан Республикасының Конституциясы 30 тамыз 1995ж. (07.10.1998ж. өзгертулер мен толықтырулар енгізілді)



	29. Қазақстан Республикасының Азаматтық кодексі 1994ж. (1 қыркүйек 1998ж.толықтырулар мен өзгертулер енгізілген).

	30. Қазақстан Республикасының Қылмыстық кодексі 16 шілде 1997ж.

	31. Қазақстан Республикасының Қылмыстық іс жүргізу кодексі. 13 желтоқсан 1997ж.

	32. Казахско-русские отношения в ХУІ-ХУІІІ веках. Алма-Ата, 1961

	33. Кляшторный С.Г., Султанов Т.И. Казахстан летопись трех тысячелетий. Алма-Ата, 1992

	34. Қазақ Совет эндиклопедиясы. Т.4, Т.6, Т.8. Алма-Ата, 1975

	35. Қожабекова Б. Қазақы неке. Алматы. Жалын, 1994

	36. Мақсұт Нәрікбаев (Ұлы билерімізден жоғары сотқа дейін. Атамұра, 1999).

	37. Материалы истории государства и права Казахстана. Алматы, 1994

	38. Мемлекет және құқық тарихына хрестоматия. Алматы. «Жеті жарғы», 1998

	39. Мұқанов М. Қазақ жерінің тарихы. Атамұра-Қазақстан. Алматы, 1994

	40. Мұратқан Қани. Қазақстанның көне тарихы. Алматы. Жалын, 1993

	41. «Неке және отбасы туралы» заң, 16 шілде 1997ж.

	42. Новицкий И.Б. Римское право. Москва, 1994

	43. Нұрпейсов Е.К., Котов А.К. Қазақстан мемлекеті: хандық биліктен президенттік республикаға дейін. Алматы. «Жеті жарғы», 1996

	44. Нұрпейсов Ә. Әйтеке би. Алматы. Атамұра, 1998

	45. Нығмет Мыңжан. Қазақтың қысқаша тарихы. Алматы. Жалын, 1994

	46. А.Оразбаев Қазаққа тән құқық мәдениетінің қайнары//Егемен Қазақстан, 1998, 9 қазан

	47. Н.Өсеров. Ислам отбасы туралы//Қазақстан әйелдері, 1995 № 6

	48. Н.Өсеров Отбасы тұрмысына қатысты міндеттемелер және неке туралы//Қазақстан әйелдері, 1994 № 4

	49. Өсерұлы Н. Қазақтың үкім кесімдері. Алматы//«Ана тілі», 1994

	50. Өсерұлы Н. «Жеті жарғы». Алматы. «Жеті жарғы», 1995

	51. Өсеров Н., Естаев Ж. «Ислам және қазақтардың әдет-ғұрпы». Алматы. Қазақстан, 1992

	52. Н.Өсеров. Ислам отбасы туралы//Қазақстан әйелдері, 1995 № 6

	53. Н.Өсеров Отбасы тұрмысына қатысты міндеттемелер және неке туралы//Қазақстан әйелдері, 1994 № 4

	54. Под.ред. Поленова Г.Ф. Уголовное право Казахской ССР. Алма- Ата. Мектеп, 1981

	55. Салғарұлы Қойшығара. Қазақтың қилы тарихы. Алматы, 1994

	56. Сапарғалиев Ғ. Қазақстан мемлекеті мен құқығының негіздері. Алматы, 1994

	57. Сартаев С.С. История государства и право Казахской ССР. Алма- ата. Мектеп, 1982 (ч.1)

	58. Сарсембаев М.А. Международное право. Алматы. Ана тілі, 1996

	59. Сүлейменов О. Азия. Алматы. Еңбек, 1992

	60. Сыздықова Р., Қойгелдиев М. Қадырғали би Қасым ұлы және оның жылнамалар жинағы. Алматы. Қазақ университеті, 1991

	61. Старейшины уходят в бии//Казахстанская правда, 1996, 15 октября

	62. Под.ред. Титова Ю.П., Чистякова О.И. Хрестоматия по истории государства и право СССР. Москва. ЮЛ, 1990

	63. Тимошинов В. Культурология. Алматы, 1997

	64. Тынышпаев М. Материалы к истории киргиз-казахского народа. Ташкент, 1925

	65. Фукс С.Л. Обычное право казахов в ХУІІІ – первой половине ХІХ века. Алма-Ата. Наука Каз.ССР, 1981

	66. Хандық басқару қалай күйретілді?//Ақиқат, 1996 № 6

	67. Шариат және қазақ қауымы//Жас алаш, 1999, 9 қаңтар

	68. Энгельс Ф. Происхождение семьи частной собственности и государства. Соч. Т.21

	69. Под.ред. Юшкова С.В. Материалы по казахскому обычному праву (сборник І). Алма-Ата, 1948





	Оглавление

	АЛҒЫ СӨЗ

	І тарау.

	ӘДЕТ-ҒҰРЫП ЗАҢДАРЫНА ЖАЛПЫ СИПАТТАМА

	1.1 Әдет-ғұрып заңдарының бастаулары

	1.2 Әдет-ғұрып құқығындағы нормалар мен қағидалар

	1.3 Қазақ қоғамындағы билер қызметі

	ІІ тарау. ӘДЕТ ЗАҢДАРЫНЫҢ ҚАМТЫҒАН САЛАЛАРЫ

	2.1 Әдет заңындағы отбасы-неке құқығы

	2.2 Меншік әдет заңы

	2.3 Мұрагерлік құқық

	2.4 Міндеткерлік

	2.5 Қылмыстық әдет заңы

	ІІІ тарау. ҚАЗАҚ ӘДЕТ-ҒҰРПЫНДА ҚОЛДАНЫЛҒАН ЗАҢ НЕГІЗДЕРІНІҢ ТҮРЛЕРІ

	3.1 Майқы би шығарған жарғының қысқаша мазмұны.

	3.2 Қасым ханның хандық құрған кезеңі

	3.3 Қазақ мемлекеті тарихындағы Қасымның орны мен маңызы

	3.4 «Қасым ханның қасқа жолы»

	3.5 «Есім ханның ескі жолы»

	3.6 ТӘУКЕ ХАН және «ЖЕТІ ЖАРҒЫ»

	3.7 Қазақ әдет- ғұрпына шариаттың әсер етуі

	3.8 Қазақ әдет-ғұрып заңдарының ерекшеліктері

	ІУ тарау. ҚАЗАҚ ӘДЕТ-ҒҰРПЫНДА ҚОЛДАНЫЛАТЫН ҚҰҚЫҚТЫҚ ҚАҒИДАЛАР

	Қ О Р Ы Т Ы Н Д Ы

	ӘДЕБИЕТТЕР ТІЗІМІ





