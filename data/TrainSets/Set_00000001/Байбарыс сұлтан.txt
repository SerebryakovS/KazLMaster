	Б. Көмеков, Қ. Сәки

	Байбарыс сұлтан





Тарих – тағдырлар тезi




	Cан ғасырлар бұрын қазақ сахарасының оңы мен солында, қиыры мен құбыласында даланы еркін жайлап, Жер Ананың киелі топырағында әрлі-берлі көшіп-қонған жұрт көп еді. Дұшпанына қатал, бауырына адал, туған жерінің табиғатымен біте қайнасып, қыстың қақаған аязы мен жаздың аптап ыстығында алдына мал салған бұларды көшпелілер деп атаған. Жұлдызы жымыңдаған түнде оттың басында ән тыңдап, киіз үйде бесік тербетіп, даласына еркелеп өскен бұл халық ешкімге дес бермеген батырлар еді. Олар найза ұстап, садақ асынып, жараған тұлпарымен еңку-еңку жер шалып, туған жері мен қасиетті елі үшін қанын да, жанын да аямаған.

	Көшпелілер даласын сүйсе, сол далаға таласқан жауы да аз болмады. Бабалар өсиеті – парыз, бақыты мен қайғысы – жазмыш. Осы топырақта не бір азуын айға білеген* батырлар туған. Олар даланың қоңыр үніне құлағын тігіп тың-тыңдап, жау жорығының бағытын белгілеген. Өз тағдырына ұқсаған жусанының қышқыл иісін иіскеген. Қанды шайқаста бетін топырақ жаппай қалғандары қаншама. Жанын сауғалағандардың аты өшіп атаусыз қалды. Батырлары мәңгілікке ел аузында. Бұл өмірге кімдер келіп, кімдер кетпеді...

	Сонау көз ұшындағы басын қау бетеге* алқымдаған көп төбелер солардан – қалған ескерткіш. Ержүрек көшпелілер сыртқы жаудан қорғанудың сан түрлі әдіс-айласын ойлап тапқан. Мәселен, «хабаршы төбелер». Төңіректі шолуға ыңғайлы төбелердің ұшар басына жер ошақ жасалынып, қара май әкелініп, жанына жасауыл* қойылған. Әлдеқалай жау қосыны* көріне қалса, жасауылдар от тұтатып, майды жағып, жан-жаққа белгі берген. Келесі төбе басындағы қарауыл отты көріп, екінші төбеге хабар жолдаған. Әп-сәттің ішінде бұл хабар бүкіл көшпелілер еліне тарап, жау келгенін білген олар бес қаруын сайлап, бекініс құрып, дұшпанын қарсы алуға дайындалған.

	Жау шапты деген хабар жетісімен тыңшылар алға шығып, жергеқұлағынтосып, тыңтыңдаған. Кереметтігісоншама, олар жаудың қай беттен келе жатқанын біліп қана қоймай, атты, жаяу әскерінің санын, қандай соғыс құралымен жарақтанғанын, тіпті дұшпан әскері басшысының майданды басқаратын орнына дейін қолымен ұстап, көзімен көргендей дәл айтып берген.

	Өткенді есте тұтпағандардың келешегі де жоқ. Қалай дегенде де көшпелілер – сақтар, скифтер, массагеттер, сарматтар, ғұндар, хазарлар, аварлар, түркілер, печенегтер... еді. Олар – Ұлы даланың перзенттері. Іштеріндегі ең саны көбі қыпшақтар болатын.

	Қыпшақ ұлыстары кең байтақ жерлерде XI – XIII ғасырлардың басына дейін қоныстанып, Қыпшақ бірлестігін құрған. Атап айтсақ, олар шығысында Ертіс өзенінен Карпатқа, тіпті сонау Дунай өзеніне дейінгі Ұлы далалық аймақтарды мекен етті. XI ғасырдың аяғында ішкі заңдылықтарға байланысты Еділ өзенінің бойымен екіге – Шығыс Дешті Қыпшақ пен Батыс Дешті Қыпшаққа бөлінді. Батыс қыпшақ ұлысы шығыс ұлысына тәуелді еді.

	Осы уақытта Шыңғыс хан басқарған моңғол әскері жеті басты айдаһардай жалаңдап, жан-жағын жалмап, құбыла-батысқа қарай, нөпір* судай жылжып келе жатты. Төрткүл дүниені қатал қаһарымен, ақыл-айлакерлігімен дүр сілкіндіріп, жер тітіреткен моңғол ханы түбінде қыпшақтардың ата жауы атанды. Алғашқы екпінде ол өз елі Моңғол жерінде ерекше құрметке бөленген, күш көрсетіп қарсы тұра алатын хан текті, әулетті татарларды үш рет аяусыз қырғынға ұшыратып, ақырында жойып жіберді. Содан кейін Дешті Қыпшақтың даласын мекендеген көшпелі жұртқа да таяп, жайдың оғындай тиді. Жер дүниені жаулап алуға ден қойған Шыңғыс ханның аярлығына* сай айлакерлігі, соғысу ісіне сай шеберлігі жетерлік еді. Қаһарлы хан батыста өзін тоқтата алатын алып күш табылар болса, олардың тек қыпшақтар екенін сезген. Сондықтан ол әрі жауынгер, әрі құдіретті қыпшақтарды жеңу үшін іштей ыдырату саясатын қолдануға бел буды. Оның мәнісі былай еді.

	Сол уақыттағы Еділ мен Жайық қыпшақтарында Бөрілі, Тоқсоба сияқты рулар ел билігінде үстемдік еткен. Шыңғыс ханға дейін Тоқсоба руларының өкілдері татарлармен бірнеше ғасыр бойы қыз берісіп, қыз алысу арқылы құдандалы* болған. Түркі, моңғол ғұрпы бойынша құдалар бір-бірімен соғыспаған.

	Тоқсобалықтар құдандалықты пайдалана отырып, өз туыстары төртобалықтардан бұрыннан келе жатқан өшін алмақшы болады. Сөйтіп, Жошы ханға олардың мекен-жайын көрсетіп береді. Жошы хан төртобалықтарды шауып, көп адамдарын тұтқынға алады. Қыпшақ рулары арасында ішараздық күшейе түседі. Қыпшақтардың бірлігі қашып, тірлігі әлсірейді.

	Қыпшақтардың осы тірлігін ертеден келе жатқан мына бір аңызбен теңеуге болар еді.

	...Күндердің күнінде, көктемнің жайма шуақ шағында айдаладағы соқпақ жолдың бойында күнге қыздырынып екі жылан жатады. Оның біреуінің бір басы, мыңқұйрығы, екіншісінің мың басы, бір құйрығы бар екен. Ойда-жоқта құм кезген керуен арба пайда болады. Оның дөңгелегінің сықыры бара-бара жақындай түседі. Бір мезетте әлгі арба жыландарды басуға айналады. Жан сауғалаған бір басы, мың құйрығы бар жылан інге кіріп үлгереді де, мың басты, бір құйрықты жыланның әр басы бір інге таласып, ақырында арба дөңгелегінің астында қалып мерт болады.

	Мың басы, бір құйрығы бар бұл жыланның тағдыры бірінбірі көре алмағандықтан бастары бірікпей, моңғолдарға жем болған қыпшақтардың тағдырымен іспеттес.

	Сөйтіп, айласы іске асқан Шыңғыс хан 1219 – 1224 жылдар аралығында Қыпшақ жерін түгелдей дерлік жаулап алды.

	Негізінен, Қыпшақ жеріне билік еткен Шыңғыстың үлкен ұлы Жошы еді.

	Жошының баласы Бату да әке жолын әрі қарай жалғастырып, әскербасы атанып, көшпелі жұрттың ат үстінен ел билеген ханы болды. Ол әкесінен де өткен қатал еді. Бату ханның қалың әскерінің ат тұяғының астында тіпті Шығыс Еуропа жері де тапталған. Бұл жорық осы Дешті Қыпшақ жерінен басталғанын біреу біліп, біреу білмес.

	Құрттай құжынаған әскер тіріні өлтіріп, өліні өртеп, жолындағыны тып-типыл етті. Қыпшақ хандығының батысына қарағанда шығысы құдіретті еді. Бірақ моңғол шапқыншылығының алдында Шығыс Қыпшақ хандығы Хорезмшахтармен жарты ғасырдан бері табан тірескен соғыс жүргізіп жатқан. Оның үстіне жеме-жемге келгенде батысы мен шығысы бір жағадан бас, бір жеңнен қол шығара алмады. Моңғолдарға алданып, ақыры күл-талқаны шығып жеңілді.

	Аты аңызға айналған қыпшақ ұлы Байбарыс келешекте өз елі емес, өзге мемлекетте сұлтан атанып, ата жауы моңғолдарға ойсырата соққы береді. 1225 жылы дүниеге келген ол атақты беріш руынан тараған, текті әулеттің ұрпағы еді.





Қыпшақ тұтқын – Байбарыс




	Тербетіле ағып жатқан өзен. Екі жігіт осы бір салқын жағалауда жиі кездесіп қалатын. Олардың бірі – Байсары, әулетті бөрілі тайпасынан шыққан орта бойлы, қақпақ жауырынды жас жігіт. Қасындағысы – досы әрі туысы беріш Байбарыс. Ол Байсарыға қарағанда ақ құба келген, көкшіл көзді, сұңғақ бойлы еді. Бір-бірімен сыр тартысып, ой бөлісетін. Олар бала кезінен ат жалын тартып мініп, әскери ойындарға құмар болып өскен. Бұл күнде он төрт жасар жігіттер күш сынасып, соғыс барысында қолданылатын әдіс-тәсілдерді талқылап, пікір алмасатын.

	Бүгінде, міне, сол әдетімен өзен бойында жолықты.

	– Еліміздегі жағдай қиындап барады – моңғолдар нөпір судай тыныштық бермеді ғой. Өздерінің қатігездігін ауызбен айтып жеткізу қиын. Баланы найзаға шаншып, әйелдерді шашынан асып, қарнын жарып, мәз болып күліседі. Кәрі шалкемпірлерді де аямайды, – деді Байбарыс.

	– Иә, бауырым, ел басына күн туды, – деп қостады Байсары.

	– Е, мейлі, төніп келе жатқан жауға бас имей, шайқаста батырларша өлеміз де, – дедi Байбарыс дауысы қатулана.

	– Әрине, солай, – деді Байсары басын изеп. – Әкем өткен жұмада бұлғарларға сый-сияпат тиелген керуен аттандырып жатып, елшісіне: «Анархан бізді Судақ теңiзi* арқылы өткiзiп, өз иелігінен жер берсе, әлi де берер мол сыйлығым бар, моңғолдар төнiп келедi» деп айт дегенiн өз құлағыммен естiдiм, – деп жалғастырды әңгімесін.

	– Сендер өзі моңғолдармен құдандалы емессіңдер ме?

	– Оған қараса мейлі ғой. Кейінгі кезде олар құдасы тұрмақ, Құдайды да ұмытып кеткен тәрізді, – деп мырс етті Байсары.

	Екеуі көбiгi аспанға атыла, құмды жағаны соққылап керi қайтқан асау өзеннiң толқындарына қарап, бiраз уақыт үнсiз қалды. Кенет шаһарды айнала салынған қарауылмұнаралардың басынан будақтаған түтін көрінді. Мұның сырын еңбектеген баладан еңкейген шалға дейін жақсы білетін. Ел шетіне жау шапты! Екеуі де бір сәт состиып тұрып қалды.

	Қаралы түтін әп-сәтте қаланы бүркеп алып, үрей мен қорқыныштың хабарын әкелдi. Сөйткенше, қиыр беттен жанұшыра айқайлаған дауыс естiлдi.

	– Уа, халайық. Аттан! Аттан! Жау келіп қалды!

	Атойлаған жаушы қорған есiгiнен енгенше, ел ішінде аласапыран басталып та кеткен. Түйе керуен жасақталып, қараң-құраң еткен сарбаздар тобы бес қаруын сайлап, атты жүргiншiлер әрлі-берлі шапқылап әуре.

	– Жарайды, сөзді доғарып, іске кіріселік. Көрiскенге жазсын, – дедi Байсары.

	– Бөрiлер тұқымы бөрiше жортыңдар, – деді Байбарыс жолдасына қарап.

	Екеуi бiр-бiрiмен қош айтысты.

	Байбарыс жирен қасқа тұлпарына қарғып мініп, қорғанға қарай шаба жөнелдi. Сауытын, қалқанын, кiреукесiн*, найзақылышын сайлап жорыққа аттанбақшы. Тағы да бiр босу* басталды десеңшi.

	Моңғолға қор болғанша, Қырымға жетiп бар болайық. Тек олар сауғалап келген елді құшақ жая қарсы алар ма екен?

	Құбылаға жол тартқан қырық рулы ел топ-топқа бөлiнiп, қараңғы түннiң айсыз түнегiмен асыға жылжып келеді. Қызыл iңiрде хан текті Байсарының әкесі топ алдына шығып:

	– Уа, елiм, жұртым! Қиырдан шапқан қалың моңғол жасақтары жолындағының бәрiн қиратып, адамдарын бауыздап, қорғандарын өртеп, бөгет бұзған судай жылжып келедi. Мұндайда бiрлiк танытпасақ болмайды. Жеке-жеке бөлініп кетсек, сау-тамтығымыз қалмайды. Біз Қырым арқылы Рум сұлтандығына барамыз. Тәңiрдiң берген несiбесi шығар.

	Бұлғар ханы Анархан бiздi Судақ теңiзі арқылы өткiзiп, екi таудың беткейiнен жер беруге уәде етті. Ары қарай Румға да жетерміз. Құдай жазса, Қыпшақтың даласына қайта оралармыз. Тәңiрiм жол бере гөр! – деп бетiн сипаған.

	Жау жеңілем деп соғыс ашпайтыны ақиқат. Дұшпанға жеңіс ауадай қажет. Мұндайда ел ішінің тұтастығы, ауызбіршілігі бірінші орында тұруы тиіс. Көршілердің осындайда бас қосуы кәнігі жәйт. Жалпы, соғыс ашушы – ниеті бұзық, көкірегі пасық, «мен» деген қағиданы берік ұстанған адам. Билікті білегіне ілу үшін ол не бір азғындыққа барады. Досын сатып, асын тебеді.

	Моңғол ханы да қыпшақ ішіне іріткі салып оны жеңіп, табанына таптады. Шыңғыс ұрпақтары шығыс қыпшақтарын алдап, қанжығаға бөктергенге дейін* тағы да бір залым тірліктің ойдағыдай іске асуына септігін тигізді. Қыпшақтар мен аландар (осетин халқының түпкі негізі) бірігіп, моңғол әскеріне қарсы шығатын орасан зор күш құрады. Мұны білген Шыңғыс хан:

	– Құда мен құда соғыспайды. Біз шапсақ, аландарды шабамыз. Сендерге тиіспейміз. Туыстық қарым-қатынасты жоғалтпайық, – деп, қыпшақтарға құдандалығын тағы да көлденең тартты.

	Әрқашан сөзге тоқтаған қыпшақтар моңғолдардың айтқанына иланып қалады. Ойы іске асқан Шыңғыс хан аландарды жекелеп алып талқандайды да, артынан одақтасынан айрылған қыпшақтарға да ойран салады. Мұндай әдіс-айла Шыңғыс хан жорығы кезінде талай қолданылған.

	Ырың-жырыңы шыққан екі ел ақыры жеңіліп тынды. Аландар аяққа тапталып құл болды. Жан сауғалаған қыпшақтар Анадолыға* бет түзеді. Қыпшақтардың арасындағы крестілерге бүйрегі бұрғандары Мажарстанға* қоныс аударды. Соғыс ешкімді аяған емес, аямайды да. Содан бері түн өтті, таң атты...

	Туған жерден табаны тайып, жырақ елге аттанып бара жатқан көш. Тағдыр тәлкегімен тығырыққа тірелген халықтың мұңы мен қайғысы Байбарыстың денесін шымырлатып жіберді. Ат тізгінін бір сәт тежеп, соңынан қол бұлғап қоштасып тұрған даласына қарады.

	Түннiң ортасында жағалауға тiрелген көпшілікті Анарханның жіберген адамдары қарсы алып, кемеге кiргiзiп, жайғастырды. Кеменің ескекшілері суды шалпылда та ескегiн есiп, қара түнекке бағыт алды. Осы бiр сәтте атаанасынан, туған-туыстарынан көз жазып қалған Байбарыс «ағайындарымды арғы жағаға шыққан соң тауып алармын» деп өзiн-өзi жұбатады.

	Басына қара түнек тұнған елдің соңғы үміті Анарханда еді, алайда ол сенімдері ақталмады. Бұлғар ханы нағыз опасыздың өзi болып шықты. Оның жауыздық жасауының сыры тереңде жатқан. Ол қыпшақтардан сескенетін. Тақтан айырылып қаламын ба деген үрей бойын билеп алған. Пайда табуды да амалдады. Сөйтіп, айласын асырмақ болған ол қыпшақтарға өз иелігіндегі екі таудың бөктерінде орналасқан жерді берді.

	Көшіп келе жатқан жұртты ханның әскері қоршап алып, адамдарын өлтіріп, біразын тұтқынға алды. Қолға түскендерінің аяқтарына шынжыр кiсен салынды. Қарсыласқандары таяқ жедi, жер жастанғандары да жетерлiк. Осылай Анархан жалғыз-жарым емес, бүкiл көшпелi елдi опасыздықпен сағын сындырып, құлдыққа жекті. Тұтқындардың арасында Байбарыс пен Байсары да бар еді.

	– Әй, Байсары, тағдырдың ұзын қамшысы кiмге тимеген. Пешенеге жазғаны осы да. Қаған тұқымы екенiңдi бiлдiрме. Жазаң ауырлайды, – деп ескерттi Байбарыс құрдасына.

	Он төртке жаңа толған қыпшақ жігіттері енді құлға айналмақ. Бұл кезде Байбарыс өзiнiң тұлдыр жетiм атанып, қайғылы да қасiреттi өмiр кешетінін, жырақ елде тасы өрге домалап, қанды айқастарға қатысатын билеуші болатынын бiлген жоқ. Бірақ өмірінің соңына дейін туған жерi мен жусан иiсi бұрқыраған қыпшақ даласын, бұйра-бұйра құмдары мен тұнжыраған көлдерiн, жасыл жайлауы мен отырған қыстауын сағынышпен есiне алатын болады.





Шам елiнде


	Тағдырды алдын ала болжау мүмкін емес. Қаған тұқымы Байсары да, тектi атаның баласы Байбарыс та еріксіздіктің қамытын киюге мәжбүр болды. Жоталарын қамшы тiлiп, аяқтарын шынжыр қиып, өткiр пышақтай жалаңдаған жендеттердiң айтқанына көнiп, айдауына жүрдi. Тұтқынның көрген күнi құрысын. Тіпті таң шапағатын көру қиынға айналды. Зорлық-зомбылыққа, ауыр соққыға, қиямет тіршілікке шыдай алмай бiразы өлiп, фәни* дүниемен қош айтысып жатты.

	– Шыда, Байсары. Осалдық танытсаң, омыртқаң үзiледi. Мына жауыздар ешкімді де аямайды, – деп Байбарыс құрдасын рухтандырумен болды. Өзi де тастай қатып, болған iске болаттай берiктендi.

	Құдай басқа салған соң, бәрiне де көнесiң. Бiр күнi қызыл iңiрде Байбарыс пен Байсарының шынжырларын босатып, сапқа тұрғызып, белгiсiз бiр жаққа алып жүрдi. Қарны кебежедей әлдекiмнiң бұйрығымен жағада тұрған кемеге отырғызды. Әмiршiлердiң әңгімесінен ұққаны – бұларды Рум сұлтандығына алып бара жатқандығы.

	Аяққа шынжыр қайта салынып, олар шағын кеменiң көп ескекшiсiнiң бiрi атанды. Сайдың тасындай iрi жiгiттер күнiтүнi тыным таппай, ескек есумен болды. Бұдан бас тартқандардың жалаңаш денесін жыландай ысылдаған қамшы қылыштай тiлдi. Байбарыс пен Байсарының жас болса да денесiнiң iрiлiгiне, қайратына, күш-қуатына қызықты ма, кiм бiлсін, тиiспедi. Екеуi мұндай бейнет атаулыны бұрынсоңды көрмеген едi. Тіпті теңізді де сырттай ғана қызықтап күн өткізіпті. Бұл да дала сияқты бiр әлем екен. Жүзi сұсты, күңiренiсi де ерекше, астаң-кестеңi шығып қайғылы адамдай аһ ұрып жатыр. Дию жалды, көк бет толқындары шашын жұлып, жынын шақырып, бедiрейген шағын кеменiң қож-қож қабырғаларын тiтiретiп, аударып тастардай күй танытқанымен, соғылған мезетте быт-шыты шығып, ақ көбiк болып бұрқырайды кеп. Топан судың қопарыла қаптаған кейпi жүрек суылдатып, алапат үрей туғызады.

	Ал тымық күндерi бәрi басқаша. Жүзiп келе жатқан кемемен бiрге ақ шағалалар iлесiп отырады. Олар күмiстей толқынға лақтырған азықты әп-сәтте тауып алып, қайтадан көкке өрлейдi. Қалай дегенде де тiршiлiк атаулы тiрi дүниеге әуес. Тiрi жан үшiн шыр етiп жарық дүниеге келген, кiндiк қаны тамған жер ең қасиеттi. Туған жердiң әсем табиғаты, жазира даласы, шағылды* құмы, саңқылдаған қыранның қалықтай ұшқан қанатының суылы, тұлпар тұяғының жер дүрсiлдеткен үнi, құлынның сыңғырлай кiсiнеуi теңiзден тым бөлекше.

	Кешқұрым қызыл iңiрде теңiздiң табиғатында бiр тыныштық басталды. Кеме басшысы бар дауысымен айқайлап қоя бердi.

	– Дауыл келе жатыр! Құдайдың қаһары тидi бiзге! – дедi. Байбарыс Байсарыға:

	– Қорықпа, маңдайға жазған тағдырды көремiз, әйтпесе, теңiз түбiне батып өлемiз, – дедi сыбырлап.

	Әлдебiр жантүршiгерлiк қауiптiң жақындап келгенiн бiлдiргендей, теңiз бiр сәт тербелiп кеттi. Жарқылдаған найзағай, сатырлата құйған жауын, жер дүниенi әлекке түсiрген дауыл, таудай-таудай боп аунап түскен толқындар шағын кеменi қақпақылдай қағып, бiресе көкке көтеріп, ендi бiрде төменге қарай құлдилата жөнеледi. Байбарыс жан-жағына алаңдай қарады. Кеменiң орта тұсындағы дәу қара ескекшi:

	– Тұтқындар! Ендi бiз балықтың жемi боламыз! Бiздi су перiсi Сүлеймен патша қарсы алады! – деп барқырай* күлді.

	Жендет күзетшi өте жылдам екен, қайқы қылышымен әлгiнiң басын қақ бөлдi. Дәу қараның орнына басқа жігіт ті отырғызды. Кеме иесi тұтқындарға сұстана қарағанымен, тұтқындар үшiн бұл тiрлiк құр қоқан-лоқы* сияқты едi. Бәрiбiр бiр өлiм деп iштей түйiнiп алған.

	Теңiз қайта долданды. «Әй, адамдар! Шыдасаңдар осы, шыдамасаңдар су түбіне тартып әкетемiн. Менi басынбаңдар! Теңiз сендердiң күйi күмбiрлеген сазды далаң емес, аяқ тiрер таянышы жоқ, тұңғиық» деп, сұм ажалдың суық лебін осы толқындар арқылы жеткізгендей әсер берді.

	Екi күн өте теңiз тыныштала бастады. Тағдыр балыққа жем болуды жазбаған екен. Құбылысқа қуана қарап, жомарттық танытқан кеме иелерi екi күннен берi аш ұстаған ескекшi тұтқындарға тамақ үлестiрдi.

	– Жолдарың кесiрсiз екен. Бұрын-соңды мұндай дауылдан ешкiм тiрi қалған емес, – дедi сонау түндегi айқайшыны жәркемдеген* жендет күркiреп.

	– Сендер бiздiң байлығымызсыңдар. Ха...ха...ха...

	Бұл күлкiнiң астарында не жатқаны тұтқындарға белгілі.

	Қиыр бет ақ шапаққа боялып, тұтастана келе тұман басқан қалаға тiрелгенде өмiрдiң тағы бiр таңы атты. Кеу-кеулеген бұлғарлар бұларды шынжырын шешпей, жағаға қарай қамшының астымен алып өттi. Бұл бүкiл Еуропаға, Африкаға аты шыққан Кiшi Азиядағы Сиуас құл базары едi. Үш-төрт күннен соң, саудасы жүрмеді ме, әлде құлдардың құны төмендедi ме, тұтқындардың иелерi елу шақтысын айдап, Шам елiнiң* Алеппо қаласындағы Хан ибн Қылыш базарына әкелдi. Шоқпардың астында келе жатса да, Байсары мен Байбарыс бiр-бiрiнен ажырамағандарына қуанды.

	Базар алаңында құжынаған елден ине шаншар жер жоқ. Кешегi адам атын иемденген бүгiнгi құл атанған кiсендiлерді келгендер сын көзбен бастан-аяқ қарап тұр. Ақ сәлде тартып, ұзын шапан киген, кердеңдеген саудагерлер тобы құдды бір мал таңдағандай, түге.

	– Құдай жазса, бiрге болуды ойластырайық, – дедi Байсары сыбырлап.

	– Мыналар адам емес, адам кейпіндегі хайуан ғой, тегi. Мұны көргенше, теңiзге батып өлгенiм жақсы едi, – деді Байсары күйіне.

	– Көрге түскенше, көресiнi көресiң деген осы. Сабыр түбi – сары алтын, – дейді Байбарыс досын жұбатып.

	Осы кезде оның есіне әкесінің бірде:

	– Ақылды да қайратты, сымбатты да бақуатты* болғысы келмейтiн адам табыла қояр ма екен жарық дүниеде? Небір қулар өз мақсаты үшiн жылы шырайлы, жанға жағымды сөздерiн айтып, қаумалаған халық алдында Құдай мен Пайғамбарлардың атынан сөйлеп, Құран алдында ант етуге де бар. Шындап келгенде, олардың зұлымдығында шек жоқ. Адамның кiм екендiгi оның туған елiне, жерiне еңбек етуiмен танылады. Осыны ұмытпа, балам, – деп айтқан сөздері түседі.

	Байқап қараса, өмiр дегенiң жанып тұрған оттай. Ыстық лебі тағдырыңды қарып өтпей қоймайды. Осы бiр ой жетегінде тұрған сәтте қастарына өздерiн сатып алмаққа келген бiр топ сардарлар жақындаған екен.

	Байбарыстың байқағаны мұнда басқаларға қарағанда қыпшақтың тұтқын ұл-қыздары өтiмдiлеу екен. Алғашқыда Байсары екеуіне ешкiм түс тоқтатып қарамады, шамасы баласынған болу керек.

	Қастарына келген сардарларды көрген Байбарыс іштей бұл жолы олардың қолына түсетiнiн де сезді. Осы сәтті пайдаланған төргі құл сатушы барабанды ұрып:

	– Шеткi бала құл мың дирһем, – деп дауыстап қалды. Байбарыстың бiлуiнше, он екi күмiс дирһем – бiр алтын динар едi. Жас құл шамданып қалды. Құлға да бiр ауыз сөз деген осы. Бұл пендешiлiк дегендi қойсаңшы. Байсарыны 800 алтын динарға сатып әкеткенде Байбарысты мұнша қорлау не деген масқара!

	Қаланың шеттеу аймағындағы керуен үйдiң ауласын да жатқанда шекесi тыртық, еңсегей* бойлы, жақ сақалды дөйқара бір әңгiменiң шетiн шығарған:

	– Нағызы – құл базарында қыпшақ ұл-қыздарының құны шарықтап-ақтұр. Құлсатыпалушыларкөшпелілержұртының, әсiресе, оның iшiнде қыпшақ жiгiттерiнiң ержүрек, жiгерлi екенiн бiледi. Сондықтан да олар соғыс мақсатына қажет тұтқындарды қолға түсіруге бейiмделген. Кезiнде Қалауын атты қыпшақ тұтқынға түсіп, 1000 алтын динарға сатылып, Алфи* Қалауын аталыпты. Кейін оның қолына билік тиіп, сатылатын құлдың бағасы бес мың алтын динарға дейiн жеткен көрінедi...

	Байбарыс қатты намыстанды. Көзі оттай жанып, тұла бойы дірілдеп сала берді. «Мың дирһем» дегенде сол әңгіме есіне түскен еді.

	Сымбатты, кең маңдайлы, сұңғақ бойлы, жауырыны қақпақтай жігіттің ержүрек жауынгер болатыны сыртқа танылып-ақ тұр. Жүрiсi ширақ, денесі шымыр. Тақуа саудагер де, сатып алушы араб та Байбарыстың бiр көзiндегi иненiң жасуындай дақты байқап қалған екен-ау. Жанындағы түйедей әскербасы әмiрдің құлағына әлденені сыбырлап көзін көрсетіп әлек.

	– Сегiз жүз дирһемге мен алдым, – дедi әмiр даусы жер астынан шыққандай гүр етіп.

	Әлгiнде ғана сатып алушысына көз астымен ұрлана қараған Байбарыс оның өзiне сұқтана көз тастап, iштей сүйсiнiп, жымиғанын байқап қалған. Әмiрдiң мәмлүгi* сегiз жүз кесек күмiстi сатушыға ұсынды.

	Байбарыс зорлықшы жендеттiң тұзағынан құтылды.

	«Әттең, қалтарыс жерде кездесер болсаң, жер жастандырар едiм» деген ойын саудагерге қабағымен танытты.

	– Қане, аяғы мен қолындағы кiсендi шешiңдер, – деп бұйырды әмiр.

	Құл сатушы кісендерді шешіп әуреленіп жатқан кезде ол Байбарысқа:

	– Басыңды көтер, берi қара! – дейді сол бір гүрілдеген дауысымен.

	Байбарыс әмiрге жалт қарады. Жанарында азаптан құтқарған иесiне деген инабат пен жылылық шуағы маздап тұр.

	– Есiмiң кiм сенiң, қыпшақ жiгiтi?

	– Байбарыс.

	– Ендi сен әл-Бундуқдарисың. Менiң мәмлүгiм боласың.

	– Құп болады, тақсыр. Хұзiретiңiзге құлдық, – дедi Байбарыс басын иiп.

	Ол енді әмірдің бундуқ деген қаруын алып жүретін мәмлүгі еді.

	Сәлден соң нұғырлар* қағылып, әмiрдің жолға шыққанын хабарлады. Оған құлдарды айдаған салт аттылар ілесті. Қаладан ұзай бере Байбарыс созылып келе жатқан осы топқа көз жүгіртіп қарады. Ойда-жоқта Байсарыны көзі шалып қалды. Құрдасын көрген ол да қолын бұлғап, белгі берді. Екеуі де тіл қатысып, сөйлеспеді. Байсарының топ соңында келе жатқан сардардан сескенгенiн Байбарыс бiле қойды.





Бiз – мәмлүктермiз




	Байбарысты сатып алушы әмірдің есімі Алауддин Айтегiн бин Абдулла әл-Бундуқдари болатын. Байбарыс осы әмiрдің шағын сарайында қызмет ете бастады. Өмiр бәрiне үйретедi.

	Мысыр жерiнде бiр Аллаға сыйынған, иелеріне тәу етіп, қызмет жасаған мәмлүктер жеткілікті еді. Олар ертеден қара кешке дейін әскери жаттығулар жасап, шыныққан. Себебі ішкерілей кiрген атақты Шыңғыс ханның әскери қосындары қалт етсе, «шауып алам, қырып салам» деп жаушы жiберуден бір тынбады. Мұндайда қас пен көздiң арасында өтер қақтығыстарға да сақадай сай болу – мiндет. Уақыт талабы солай.

	Байбарыс қыпшақ жерiндегі күнделікті тiрлiгін араб елiнде әрі қарай жалғастырды. Аттың бауырына жасырына шауып, күтпеген жерден шабуыл жасау, қарсыласын небiр айлалармен күйрете жеңу, ер үстiнен арқан лақтырып дәл түсіру, нәтижесіндеатқұлағындаойнайтындайдәрежегежетубұл жерде кемшiн* екен. Оның үстiне Шам елiнде жорыққа қолайлы асыл тұқымды қыпшақ аттары жоқтың қасы.

	Ат – ер қанаты. Бұл қағиданы қыпшақтар берік ұстанған. Әкесiнiң әңгiмесiнен қыпшақ тұлпарларының соғыс даласынан жараланған иелерiн алып шығатынын, жаудан қашқанда құйындай ұшып жеткізбейтінін үнемі еститін. Кезi келсе, төртаяқтап жатақалыпжасырынатынын, қиян-кескiшайқаста дұшпанының атын тiсiмен қыршып, алдыңғы аяқтарымен омақа астырып, иесiне көмектесетiнiн де бiлетiн. Құлын кезiнен өсiрген жирен тайын осындай бiр ерлiктерге баптаймын деп армандаушы едi. Ендi оның бәрi бос қиял. Тақыр жетiм, арабтың алып кел, барып кел жалдамалы мәмлүгi.

	Араға бiраз уақыт салып, Шам қаласында мәмлүктердiң арасында әскери ойындардан кiшiгiрiм дода* өткен. Бұл жарысқа әмiр Айтегiн бин Абдулла көп iшiнен таңдап, өзiнiң мәмлүгi Байбарысты қосты. Жас бозбаланың ержүрек, өжет әрі тектi екенiн кәнiгi әмiр сатып аларда-ақ байқаған. Кейiнде қол астына келгенде де сырттай бақылап жүрген. Бірақ ешқашан топ ортасында арқасынан қағып мақтаған емес. Оның да себебi бар-тын.

	Байбарыс жанқиярлық еңбекқорлығының арқасында тұлғаланып, қайраты бекiп, өнерi күннен-күнге өсуде. Айла-әдiсi мол, қимылы ширақ, бойында ұлылық пен ерiксiз құрметтеу сезiмiн тудыратын айбындылық киесi дамып келе жатқан жiгiтке артық мақтан кеудесiне нан пiсiрiп, кездейсоқ дарақы мiнезге жетелемесiне кiм кепiл. Айтегiн мұны да ескерді. Байбарыс кейiн сұлтан дәрежесіне көтерілгенде әмiр Айтегiнге үлкен құрмет көрсетiп, оны пiр тұтты. Себебі ұстазының бойында азаматтық нышан, адамға деген аяушылық сияқты дана қасиеттерi мол едi.

	– Осы жолы аянба. Бар өнерiңдi көрсет. Мәмлүктердiң қажыр-қайратын байқауға сұлтан сарайының өкiлдерi келiпті, – деп ескерттi әмір Айтегін.

	Бұл қамқорлыққа Байбарыс жанын салып, ұстазының сенімін ақтауға тырысты. Бала кезiнен небiр ат ойындарымен айналысып, жұмысқа жегiлетiн қара өгiздей тiрлiк етуi, сабырлылығы, айлакерлiгi мен ақылдылығы көмекке келдi. Жаттығу алаңында жасөспiрiм қыпшақ жiгiтi ешкiмдi шақ келтiрмедi. Соңғы шайқас сұлтан уәзiрлерi ертiп келген мәмлүкпен едi. Бойы ортадан жоғары, жирен айғырға мiнген, атқа отырысына бөтен көз таңданатындай қаршығадай сұсты жiгiт ортаға шыққанда ел ду ете қалды. Әмiр Айтегiн өз мәмлүгi үшiн қолдан келгеннiң бәрiн жасап бақты. Ортаға шыққан Байбарысты қараңғы түнде жалт етiп шыққан айдай десе де болады. Басында зерделенген сәлде, үстiнде көк сауыт. Қылышын белiне байлап, найзасын қолына бекем ұстапты. Бiр қолында қалқан. Ойдажоқта Байсары:

	– Мәмлүктер, алға! – деп дауыстады.

	Осы бiр рухты көтерiп, намысты оятатын үн Байбарыстың құлағына жаңғырып естiлдi. Әкесi жиі айтатын тағы бiр әңгiме есiне түстi.

	– Айналайын балам, қыпшақ жұрты жауына туын ұстап, ұрандап шапқан. Бұл кезде асқақтаған үндi бүкiл дала iлiп әкетiп, тау мен тас жаңғыратын. Көл толқып, теңiз долданатын. Қаптаған жау садақтың жебесiне тап болып, керi қашатын. Төбе үстiнде қыпшақ туы желбiрейтiн. Мiне, балам, ұранның осындай киесi бар, – дейтiн ол. Осындайда көмекке келсін деп әдейі айтты ма екен?

	Көз алды тұманданып кетті. Құдайдың құдiретi шығар. Кенет Байбарыстың құлағына қыпшақ ұраны естiлгендей болды. Ортаға шыққан сұлтан сардары бүлкек желiспен* жақындап келе жатыр. Жылдам есiн жиып алған Байбарыс айғырының тiзгiнiн тартып едi, ол көкке атылды. Мәмлүктер тағы да ұранға басты.

	Ойынның тәртiбi – қайткен күнде қарсыластардың бiрiнбiрi ат үстiнен аударып түсiруі. Ұшы доғал найзамен сайысу, жебемен атысу, тiптi шоқпарласу да қарастырылған. Тек қылыштасып қан шығаруға қатаң тыйым салынған-ды.

	Алашапқын жорға мінген еңгезердей мәмлүк тартысты найзаласумен бастады. Алғаш қалқанмен қағысып, бiрiн-бiрi ала алмады. Ат үстiнде тiресiп, алаңның шаңын аспанға қақты. Артынша бiр-бiрiне қарсы шабады. Бастапқыда қарсыласын бұйым көрмей, ат үстiнен тоқымдай iлiп алмақ болған дөйқара, жас жiгiттiң тегеурiнiн байқап, намыстанып, айқасқа қызбалана кiрiстi. Байбарысқа да керегi осы еді. Сұлтан мәмлүгiнiң сiлтеген найзасы ауа қармап қалды. Байбарыс бұл сәтте ат бауырына түсiп үлгерген, артынша оқша атылып жанынан өте берген қарсыласының атына секiрiп, арқасына жабысты. Көздi ашып-жұмғанша дөйқара тулақтай ұшып барып, топыраққа бұрқ ете түстi. Осы кезде қоршап тұрған мәмлүктердiң:

	– Мәмлүктер, алға! – деген дауысы естiлдi.

	Атын жетекке алған Байбарыс ұстазының алдына барып, басын ие тағзым еттi. Әмiр Алауддин Айтегiн бин АбдуллаБундуқдари асықпады. Жылы күлiмсiрей келген ол Байбарысты қолынан ұстап, кеудесiне қысуға икемдедi. Майдан алаңындағы үн маңайды кернеп, алысқа, сонау аспан төрiне ұласып жатты.





Сұлтан сарайының маңында




	Байбарыс осы оқиғадан кейін Мысыр мен Шам сұлтаны Наджмуддин Аюптың назарынан тыс қалмайды. Сұлтан оны Айтегiн биннен сатып алып, өз мәмлүктерiне қосады. Аюп жасағында қазына есебiнен немесе сұлтанның жеке қаржысына сатып алынған мәмлүктер ерекше топ болып саналған.

	Думият шайқасына қатысқан Байбарыс алғашқыда аула күзетшісі, кейін келе топ бастығы болып тағайындалады. Оның ақылы мен зеректiгiн байқаған жаңа иесі жандар* етiп сайлайды. Күн өте Наджмуддин Аюп Байбарысты сарайға алдырады. Бұл Шам елiндегi өте сирек кездесетiн жағдай едi.

	– Сен осы күннен бастап әмiрсiң, – дедi Аюп Байбарысқа топ алдында қадап айтып. – Бұрынғы атыңа ендi ас-Салихи анНаджами әл-Аюби есiмi қосылады. Әскери мектепте оқисың. Тәртiпке бағынасың, айыпты болсаң, қатал жазаланасың.

	Жауап орнына сұлтан мәмлүгi басын иiп, тiзерлей шөгіп, «Құп болады, тақсыр!» деген ниетін үнсіз білдірді.

	Батыр тұлғалы, ержүрек қыпшақ бозбаласының сұлтан алдындағы осы әрекетiне Наджмуддин Аюп сүйсiне қарады.

	«Нағыз қолбасшы шығады» деп түйді ішiнен.

	Дүниедегi ең жаман күнә – сатқындық. Байбарыс осы бiр ой жетегінде көп дағдарды. Адам-пенденiң «мен» дегізетін іштарлығы небiр сорақылықтарға әкеліп соқтырады екен. Мәмлүктер ортасында да анда-санда iшiнара шекiсiп қалу байқалып қалатын. Осындай кездерде топ басшысы ретiнде Байбарыс дауды адал да қарапайым шешетiн. Iштарлыққа жаны қас едi. Жеме-жемге келгенде кейбiр тентектердiң оспадарлығын* басынан асырмайтын. Бұл қайсар да, әдiл мiнезi оның беделiн асқақтата түскен. Бірақ Байбарыс бітпейтін теке тiрестің тек мәмлүктер арасында ғана емес, билеушiлердiң басында да кездесерін білмеуші еді.

	– Сұмдық! Масқара! Сатқындық. Бұл нақұрыстардың кәпiрлерге жол көрсетiп, Мансураға алып келуiн қара, – деп дауыстады шекарадан жеткен жаушы.

	Арабтар дүние үшiнөз елiн– Мысырды сатыпкеттi... Осыдан бірнеше күн бұрын сұлтан Наджмуддин Аюп өмiрден өткен. Бұл жаңалықты ақшаға сатылған араб қолбасшыларының біреуі француздарға жеткізеді. Қалыптасқан жағдайды пайдаланған крестілер Нiл өзенін жағалап келіп, Мансура қамалына жедел шабуыл жасаған. Ал кемелері соңдарынан еріп отырған. Бойларын үрей билеген мұсылман әскері қарсылық көрсете алмай, қаша бастайды. Әскердің бас қолбасшысы әмiр Фахруддин моншаға түсiп жатқан. Күтпеген шабуылдың хабары жетісімен сыртқа шығып, сауытсыз әскерін тәртіпке келтіремін деп жүріп ол да жау қолынан мерт болады.

	Әбiгерге түскен осы топты тоқтатқан Байбарыс едi. Қазір ол дәрежесі өсіп, әскери басшылардың біріне айналған. Ал билік басында қалған Наджмуддин Аюптың жесірі Шажарадур болды.

	Алаңға жалыш* туы әкелiнiп, дауылпаздар соғылып, мәмлүк әскерi сапқа тұрғызылды. Қолына кiшкентай айбалта ұстаған Байбарыс та алаңға шықты. Мәмлүк әскерiнiң мың, тұлып (200 – 400 салт атты), одан кiшi бөлiктерi мұздай қатып тұр. Он екi мыңдық тұрақты әскерiнiң ығында тағы да он екi мыңдық ықтият* жасағы көрiнедi. Әсiресе, өз қарамағындағы төрт мың сардары бәрiнен ерекше киініпті.

	– Мәмлүктер, алға! – деп дауыстады ол.

	Ат тұяғының дүбiрi бүкiл алқапты бiр сәт толассыз айқай-шуға бөледi. Жасындай* жарқыраған мәмлүктердiң алдында мұздай құрсанған* крестiлердің бойын үрей биледі. Олар алғашқы соққыда-ақ баудай түстi. Әп-сәтте франк жауынгерлерінің 1500-ге жуығы ажал құшты. Бастапқыдағы сесi ғайып болған француздар Байбарыстың қатты тегеурініне шыдай алмай керi қашты.

	1250 жылдың 27 ақпаны. Соғыс жүрiп жатқан мезет. Мысырға қайтыс болған Аюптың ұлы сұлтан Тураншах келді. Шажарадур дәстүр бойынша билiктi ұлына тапсырды.

	Жас сұлтан француз патшасын берілуге мәжбүр етпек болып, әскери айла қолданады. Алдымен олардың шегінетін жолын жабу керек. Ол үшін кемелерді бөлшектеп, түйемен тасып, крестілердің жолын бөгейді. Азық-түлік тиеген кемелерінен айырылған жау аштыққа ұрынады. Оның үстіне жұқпалы аурулар қосылады. Франк королiнің бейбiт келiсiмге келiп, өздерi басып кiрген Думият қаласын қайтарып беруіне тура келеді. Есесiне Иерусалимді сұрайды. Бiрақ бұл талап қабылданбады. Енді франк әскерi түн жамылып шегiнiп кетуге тырысады.

	Қашып бара жатқан олар өте маңызды көпiрдi өртеп кетуге мән бермеген еді. Бұл орашолақтықты* пайдаланған мұсылмандар мен мәмлүк әскерi франктарға қапыда соққы береді.

	Крестiлер 30 мыңдай жауынгерлерінен айырылды. Аткөлiктерi, қару-жарақтары қолға түстi. Бұл мұсылман әскерінің Ақтай атты жаңа атабегі мен Байбарыстың тiкелей ерлiктерiнiң арқасы едi. Тiптi франк королi Рида Фрэнсис Льюстiң өзi тұтқынға түсiп, оған күнiне бес жүз дүре соғылды. Басы үшiн екi жүз мың динар сұралды.

	Иерусалимдi азат етуге бағытталған жетiншi крест жорығы қыпшақтардың арқасында мұсылмандардың пайдасына шешiлдi. Бүкiл дүние уысына түскендей болған Тураншах теңiз жағасына ағаштан мұнаралар тұрғызып, қолға түскен крестiлердiң бастарын шапқызып iлдiрiп қойды.

	Аюби әулетiнiң соңғы сұлтаны Тураншахтың ғұмыры да ұзаққа бармады. Ол кеудемсоқ, өзiмшiл билеушi еді. Әулетәулет болып бөлiнiп, бiр-бiрiмен қырқысқан топтың өкiлдерi Мысыр билiгiндегi Тураншахты қапыда өлтiредi. Бұл iске Байбарыстың да қатысы бар-тын.

	Мысырелініңжаңасұлтаныболып Муиззәддин Айбексайланады. Ол Тураншахқа қарсы қастандық ұйымдастырғандарды жазалау науқанын бастаған кезде Байбарыс Сирияға қашып кетуге мәжбүр болады. Бiрақ қалай дегенде де қайратымен, айлалығымен даңқы асқан мәмлүктер араб мемлекетiнiң қорғанышы еді. Уақытына сай билiк басына олардың өкiлi келуге тиiс-тiн. Өмiр солай талап еттi. Айбек өлтiрiлiп, таққа мәмлүктерден шыққан Мұзаффар Сайфуддин Құтыз сұлтан отырады.

	Аса айлакер, бар қулығы iшiнде, көптi көрген әккi* жаңа тәж иесi оңы мен солына қарап, кiмнiң дос, кiмнiң қас екенiне зер қойып, пайымдады. Моңғолдардың қолына түсе жаздап, қашып келген Құтыз Хорезм шахтың жиені болатын. Батыста крестiлер, қиырда моңғолдар «шықпа жаным, шықпамен» оңтайлы сәттi күтiп отырған.

	Ертеңгiсiн патша сарайының хабаршысы Сирияға iшкерілей ену ниетiндегi моңғол билеушiсi Хулагудан елшiлер келгенiн жеткiзеді. Мұндай қауырт кезде келген елшілер туралы хабарды естіген Құтыз жайсыз түстен шошынғандай селк ете қалды. Елшілердің қолында қомақты хат бар екен.

	Басын иiп сәлем берген тұлымды* моңғол әкелгенін Құтызға ұсынды. Билік басындағылар өзара күбiрлесе қалған. Хатты көмекшiсiнiң бiрiне оқытып тұрған сұлтанның қабағы жауар бұлттай түнергенiн сарайдағылар бiрден байқады.

	Хатта: «Шығыс пен Батысқа қанат жайған патшалардың патшасы – Ұлы ханның, жердi жаратып, көктi тұрғызған жаратушының атынан! Қылышымыздан осы өңiрге қашып келген, оның байлығына масайрап, сұлтанын өлтiрген жеңiмпаз мәлiк Құтыз бен мемлекет әмiрлерi, Мысыр жерлерi мен оның маңындағы жерлердiң тұрғындары біздің Тәңiрдiң қаһарынан жаратылған жердегi жауынгерлер екенiмiздi бiлсiн. Ұлы ханға бас игендерге ғана бостандық беремiз. Сендер бiздiң қаталдығымыздан құтылу үшін басқалардан сабақ алыңдар. Сырларың ашылмай тұрғанда тәубеге келiңдер, бiзге берiлiңдер!» – деп жазылған едi. Құтыз елшiлерге хат жауабын кешiктiрiп бередi. Алдымен Сириядағы Байбарысқа өзіне қосылуын сұранып, хабаршы жiбереді.

	1260 жылы Байбарыс жанындағы әмiрлерiмен бiрге Каирге келiп кiредi. Сұлтан Құтыз қыпшақ Байбарысты аса қадiрлi меймандар тоқтайтын уәзiрлер үйiне түсiрiп, үлкен құрмет көрсетедi. Әскербасы етiп тағайындайды. Асқан мырзалықпен Байбарысқа Қалиюб жерiн толық иелiкке бередi.

	Екеуiнiң жолы бiр арнаға тоғысты. Өйткенi олардың бүкiл саналы өмiрiнiң мақсаты моңғолдардан ата кегiн алу едi. Байбарыс сияқты ержүрек, айлалы қолбасшыны тапқан Құтыз Хулагуге қарсы шайқасқа шығуға шешiм қабылдап, жиһад* соғысын жариялайды. Хат алып келген моңғол елшiлерiнiң он төртiн өлтiрiп, араларындағы бiр баланы ғана аяп аман алып қалады. Елшiлердiң бастарын ел көрсін деген оймен қадаға қадап, қала көшелерiмен алып жүреді де, Каир қаласының қақпасына iлдіріп қояды.





Жиһангер әскердiң тұңғыш жеңiлiсi




	Ата жауларынан кек алуды көптен бері армандап жүрген Байбарыс бұл іске құлшына кірісті. Ол өз тағдырының туталақайын шығарып, туған-туысынан, әке-шешесінен, кіндік кесіп, кір жуған жерінен айырған басқыншыларға аса кекті еді.

	Алдымен Байбарыс өз қарамағына әскер сапына құлдыққа сатылған қыпшақ жiгiттерiн жинады. Мұсылман жауынгерлерiн «нымша» деп аталатын қайқы қанжармен, «табар» деп аталатын айбалтамен, ұзын, қысқа, жалпақ, жiңiшке және тағы басқа сан қилы қылыш түрлерiмен, басына темiр тiс орнатылған шоқпармен қаруландырды. Тұтқын қыпшақмәмлүктер болса, өздерімен бірге үш қырлы шағын жебелер, қорамсақ, қанжар, пышақ, балта, найзаның бұл жерлерге белгiсiз түрлерiн алып келген едi.

	Тамыз айында мұсылман әскерi мәмлүктер жасақтармен бiрiгiп, Мысырдан шықты. Байбарыс бастаған қол алда жүріп отырды. Олар iз тастап, жауды шатыстыра отырып, моңғол жасағының алғы шептегi әскерiмен кездесіп, олардың тас-талқанын шығарады. Бұл жеңіс моңғолдар алдындағы қорқыныш бұлтын сейiлтіп, мұсылман әскерiн рухтандыра түсті. «Жеңiлмейтiн әскер» деген дақпыртты жоққа шығарды. Қара дауылдың бетi осылайша қайтқанымен, моңғол қолының толық жеңiлуi үшiн әлi бiраз уақыт бар едi. Құтыз сұлтан мен Байбарыстың қарамағындағы жауынгер саны шамамен 40 мың болды.

	Шайқас Палестинадағы Назерет қаласының маңындағы Айн Жалут мекенiнде өттi. Шайқас алдында Байбарыс мәмлүк әскерiнiң сол қанатын, әмiр Бахадур оң қанатын, Құтыз сұлтан әскердiң негізгі қосынын бастайтын болып келiседi.

	Әскер басшылары арасында моңғол қолбасшысы ноян* Кетбұқаның беделi өте мықты едi. Оның ерлiгi туралы аңыз халық аузында жиi айтылатын. Кетбұқаның батырлығы мен iсi әрдайым жоғары бағаланып, айтқан сөздері есепке алынып отыратын. Кетбұқа батыл, бекiнiстердi алуда, шабуыл жасауда нағыз ержүрек соғыс шеберi болған. Моңғол ханы Хулагу оған толық сенетiн. Ешқашан қарсы келмейтiн, сөзiн жерге тастамайтын.

	Иә, сонымен, Шамнан Құтызбастағанжасақтың шыққанын, француздарды мазақ қылған атабек Байбарыс сұлтанның барын тыңшыларынан естiген ноян Кетбұқа әскербасшыларын жинап, жергілікті әмірлерімен ақылдасады. Олардың бірі бас билеуші Хулагу ханнан қосымша күш алдырту қажет десе, келесі біреулері бар жасақпен Құтыз әскерiн қарсы алу керек дейді. Дегенмен шешімді Кетбұқаның өзi қабылдады.

	Ноян Кетбұқа әскерi он мыңнан асып жығылатын. Оған Хулагу әскерiнiң құрамындағы Киликия армяндарының патшасы Хетум мен оның күйеу баласы, Антиохия билеушiсi Боэмун басқарған 4 мыңға жуық армян, грузин жасақтары көмектесетін болды. Уақыт қысылтаяң. Әрі Хулагу да бұл соғысқа аса мән беріп отыр. Ерлiк рухымен, батырлығымен аты шыққан Кетбұқа бас кезінде мұсылмандарға қарсы өз әскерiмен ғана шығатын болып шешілді. Хулагу хан батырынан тек жеңіс күтті. Бұл әлемдi дүр сілкіндірген шайқас болды.

	1260 жыл. Қыркүйек айының 3-ші жұлдызы. Шайқас алдындағы кезең. Таң сәріде екi әскер бiр-бiрiне жақын келдi. Жер дүрсiлдеткен жылқы тұяғы, жүзiнде от ойнаған қылыш, үкілі найза, шаңы аспанға көтерiлген дала. Төсінің қанға бөгерін бiлгендей, жел ұйытқып, мазасыздана түскен табиғат. Қарсыластар бiр-бiрiне кектесiп, өлiм мен өмiр үшін айқасуға дайындалуда.

	Моңғол әдетi бойынша екi қолына екi қылыш ұстаған Кетбұқа ноян әскерiнiң алдына ақбоз ат мiнiп шықты. Қарсы жақтан шұбар ат мiнген сұлтан Құтыз көрiндi. Керней тартылып, соғысуға белгi берiлдi. Осы сәтте бiр оқыс оқиға болды...

	Құтыз сұлтан елшiлермен бiрге келiп, жалғыз ғана тiрi қалған баланы мәмлүктер тобына қосқан-ды. Шайқасбасталмас бұрын қолына садақ ұстап, қанын iшiне тартып тұрған моңғол балғынының ойында не барын кiм бiлген. Аласапыран сәттi пайдаланып, кекшіл бала жауына ұмтылған Құтызды желке тұсынан атып қалады. Мұны байқаған айналасындағылар сол сәтте опасызды қылышпен қиып түсіреді. Перiштесi қақты ма, жебе Құтыздың атына тиіп, өзі жерге құлап түседі.

	Моңғолдардың ұранына мәмлүктер өз ұранымен жауап қайырды. Кетбұқа садақшылары алға шығып, Құтыз бастаған қолға қарай сан мыңдаған оқ жаудырды. Ал мәмлүктерді соңына ертіп шыққан Байбарыс бұған қарамастан қас дұшпанына жолбарыстай атылды. Қиян-кескi шайқас басталып кеттi.

	Ұрыс алаңы жан түршiктiрер даңғаза шуға ұласты. Кенет мәмлүк әскерiнiң оң қанаты артқа шегiне бастайды. Бұл Құтыздың алдын ала келiсiлген жоспары еді. Мұсылмандар қашты деп ұққан моңғолдар атой сап алға ұмтылады. Байбарыс мәмлүктерi болса, сол қанатта ешқайда жылжымай тiресiп тұрып алады. Бұлар да шегiнедi деп ойлаған Кетбұқа бастаған қол енді сол қанатты қоршауға алады. Нәтижесiнде моңғол жасақтары қалай екiге бөлiнгенiн аңдамай қалады. Осы сәтте шегiнiп бара жатқан оң қанат әскерлерi ширақ қимылдап, моңғолдардың орта тұсы мен сол қанатын ығыстыра бастайды. Әмiр Бахадур атты жасақтарымен жаудың сол қанатын орады. Ұрыс барысында Кетбұқа әскерi қоршауда қалып, жеңіліске ұшырайды. Моңғолдардың арасынан құтылып кеткендерi аз. Олардың жаяу жасақтарын мәмлүктiң атты әскерi қуып жүрiп жояды.

	Мұсылмандар жеңiс тойын тойлады. Құтыз атынан түсiп, намазға жығылды. Жауды жеңiп, аталарының кегiн қайтаруға күш берген Құдайға ризашылығын бiлдiріп жатыр.

	Байбарыс болса, Құтыздан бұрын Дамаскiге кiріп, тұтқынға түскен мұсылмандарды құтқарып алады. Соңғы жауынгерi қалғанша соғысқан Кетбұқа аттан құлап, қолға түседi. «Көп асқанға бiр тосқан» деген осы.

	Ертеңгiсiн Каир билеушiсi Құтыз сұлтанның алдына тұтқын Кетбұқа әкелiнедi. Бірақ ноян қанына сiңген әдетiмен ешкiмге бас имедi. Қабағынан қар жауған моңғол әскербасы жеңушiсiне қасқая қарап тұр.

	– Жазықсыз адамдардың қанын төгiп, ұлы батырларды, ақсүйек отбасыларды жалған уәдеңмен тойдырған сұм ноян, ақыры қолға түстiң бе? Көп жортып ең, ақыры өзің де қақпанға iлiндiң! – дедi Құтыз Кетбұқаға зiркiлдей үн қатып.

	– Маған олай жала жаппа, Құтыз! Егер мен сенiң қолыңнан ажал тапсам, ажалым сенен емес, Жаратқан иемнен деп ұғамын. Уақытша жеңiспен өзiңдi алдама. Менiң өлiмiм туралы хабар Хулагу ханға жетiсiмен моңғол әскерлерi теңiздей буырқанып, Әзiрбайжаннан Мысыр қақпаларына дейiнгi жерлердi таптап шығады. Мен туғанымнан ханның құлымын, сен секiлдi иемдi өлтiрiп билiкке ұмтылған жоқпын, – дедi Кетбұқа қасарысып.

	– Өлтiретiн болсаң, мойным мiне. Бiрақ Кетбұқа мына тұрған құлдың алдына жығылып, басына сауға сұрар деп ешқашан дәмеленбе!..

	Сөз аяқталмады. Дайын тұрған жандайшап батырдың сөзiн бiтiртпей, сұлтан Құтыздың ымымен қылышын жарқ еткiздi. Сол күнi моңғол ноянының басы найзаға шаншылып, Каир көшелерiндегіқақпалардыңбiрiнеiлiндi. Бұл Құтызсұлтанның





Бiреуге ор қазсаң, өзiң түсесiң




	Моңғолдарды жеңген Құтыз сұлтанның мерейi өскенмен, дау оты лаулап қоя берді. Жауынан түскен мол олжаны бөлiсерде Байбарыс екеуiнiң арасында iштей кикiлжiң басталған. Қалай дегенмен де, бұл жеңiс пен ойып тұрып алатын олжаның иесi мәмлүктер едi. Қаншама боздақ қан майданда ерлiк көрсетіп өлiм құшты. Оның өтемi бала-шағасына берiлуi керек болатын. Рас, «жау жар астында, бөрi бөрiк астында» кезiнде Байбарыс Құтыздың өзi сияқты мәмлүктiгiн сыйлап көмекке келдi... Ниеті адал еді, сондықтан да кешегi күнi өзiмен бiрге әскери мектепте оқып, бiрге шыныққан достарын бастап жауға болаттай бекініп, жұдырықтай жұмылып қарсы шықты.

	Ендi кеп Құтыздың оларды олжадан бөлiп тастағаны дұрыс па? Бұл туралы Байбарыс Құтызға да айтып көрген. Бірақ әмір оны жүре тыңдап, жолдастарының алдында ұятқа қалдырды. Дүние – көздiң құрты ғана, ал қиын-қыстау кезде тiрек болар достарды табу қиын.

	Байбарыс түнiмен көз iлмей, ары-бері дөңбекшіп ойланып шығады. Ақыры алдағы iстiң жоспары жасалып, өлшеп пiшiледi.

	Құтыз сұлтанның бiр саусағы iшiне бүгулі еді. Байбарыстың аты шығып, мәмлүктер арасында үлкен беделге ие болып кете ме деп қорқатын. Олай болса, оңтайлы сәтті пайдаланып, Байбарысқа қастандық жасап өлтiрте салуы да ғажап емес. Одан бәрiн күтуге болады.

	Опасыздар бұл дүниеде жетіп жатыр. Жау жағадан алса, оның көзін құрту керек. Қайтiп? Қалай? Мұндайда аса сақтық қажет. Кешегi күнгi жеңiс Құтыздың мерейiн өсiрiп, беделiн ұлғайтты.

	Байбарыс енді кезiнде ауыр тұрмысты бiрге бастан өткерiп, қазiр әмiр атанған достарымен кеңесуді ұйғарды. Құтыз ешкiмдi аямайды, күндердiң күнiнде кез келгенінің мерт болуы мүмкiн. Құтыздың бұларды олжадан бөлектеуі тегiннен-тегiн емес...

	Ақыры, Байбарыс бастаған топ бiр шешiмге келдi. Бәйгеге бастарын тiккен Әмiр Илмуддин Анас, әмiр Илмуддин Санглы, Сейфуддин Балапан, Байбарыс – бәрі уәделесiп, Құтыздың көзін жою керек деп шешті.

	Бір күні қастандық жасаудың оңтайлы сәті түстi. Бұл қазан айының 22-нші жұлдызы еді. Құтыз сұлтан Шам мен Мысыр ортасындағы Қызыл теңiз жағалауында орналасқан Қусаир деген жерге тiзгiн тартады. Бұған дейiн Шамдағы iстердi тәртiпке келтiрiп, Санжар есімді әмiрді найб етiп сайлаған ел билеушiсiнiң көңiлi тоқ.

	Күзетшi серіктерін Мысырға аттандырып жiберiп, бiр уақыт тыныс алған Құтыздың қаперiнде ештеңе жоқ. Қасындағыларын тек соғыста қылыш сiлтеудiң ғана құдайы деп ұққан менмен ой оған ойламаған жерден опық жегiздi. Өлiмге себепші көп. Жақын маңдағы қалың бұталардың арасынан кенет бір қоян сытылып шығып, қаша жөнелді. Көңілі онсыз да көтеріңкi сұлтан ат басын жiберiп, дала тағысын қуып ұзап кете барады. Уәделесіп шыққан топқа керегi де осы сәт. Қоянды ұстап, мәз болған ел билеушiсiнен Байбарыс әлдебiр мәмлүк басшысына кешiрiм беруiн өтiнедi. Құтыз Байбарыстың меселiн* қайтармады. Әскер басшысы ежелгi әдетпен оның қолын сүюге әрекеттенген еді, сол кезде әмiр Илмуддин Анас арттан келіп, Құтызға қылыш сiлтейдi. Байбарысқа адалдығын бiлдiрмек болған қасындағылар да «жығылғанға жұдырық» дегендей, оны садақ оғымен атқылап жатыр.

	Аздан соң қылыштарын жалаң ұстаған, көздегеніне жеткен топ сұлтан сарайына қарай бет алады. Оларды жолай Байбарыспен бiрге француздарға қарсы соғысқа қатысқан мұсылман әскерінің атабегі Ақтай қарсы алады. Ол да Құтызға iштей наразылығын білдіріп жүрген. Байбарыс серігіне болған iстi жасырмай баяндап береді.

	Шын мәнінде Құтыздың өлiмiне жол ашып берген сұлтанның өзi едi. Кезiнде Айбектiң жасөспiрiм баласын тақтан тайдырып билiкке ие болған ол әмiрлер алдында: «Менiң ойым моңғолдарға қарсы күш жұмылдыру. Бұл iстi тәжірибелі патшасыз орындау мүмкін емес. Егер қарсы шығып жеңiске жетер болсақ, шешім сендерден. Сұлтандыққа кiмдi қаласаңдар, соны қоясыңдар», – деп ақталған болатын. Бiрақ уәдесiнде тұрмай, тайып кетті. Көптi көрген Ақтай болашақ Египет билеушiсiнен ақыл сөзiн аянып қалған жоқ:

	– Әркiмнiң өзiнiң мақсат-мүддесi бар. Құтыз сұлтанды қамалдағы уәзірлер әскерiмен бiрге десе, әскерi оны әмiрлермен бiрге болар деп жорамалдайды. Қалай дегенде де сұлтан сарайына ертерек жетiп, бар шындықты айту керек. Онсыз таққа жету бос қиял, – деген.

	Қамалға кеткен нөкерлерінен бұрын жету үшiн Байбарыс түн жамылып өзiнiң жақтастарымен бірге Мысырға қарай жол тартады. Шаян шоқжұлдызы туып, ай шолпан жұлдызының үшбұрышында тұрған кезде олар қалаға келiп жетедi.

	Сарайға, алдымен, әмiр Айтемiр барып, ондағы Құтыздың уәзiрлерiмен келiссөз жүргiзедi. Әңгіме барысында Байбарыстың ақылдылығын, батырлығын тілге тиек етеді. Дiншiлдiгi мен сенiмдiлiгiн, тек шындықпен ғана жүретiн қасиеттерін көлденең тартып, оған бағынуын өтiнедi. Құтыз-дың қаза тапқанын, жауынгерлер жиналып, Байбарысқа ант бергенiн де жасырмайды. Ақыры аз-кем ақылдасқан олар қамал мен қазынаны жаңа сұлтанға тапсырып, адалдықтарын бiлдiріп, ант беруге бел буады. Оның қағазға жазылған нұсқасын әмiр Айтемiр сырттағы Байбарысқа жолдайды.

	Міне, енді әмiр Байбарыс хижраның* 658-жылы зу-л-хиджа* айының он тоғызы, дүйсенбi күнi, яғни 1260 жылдың 23-інші қазанында кешке таман қамалға кеп кiрiп, сұлтан тағына отырады. Бұл кезде Байбарыс отыз бес жаста болатын. Тұтқын-қыпшақ атанып, қиян-кескiнi бастан өткеріп, ерлiгi мен ақылдылығының арқасында ел билеп, бөтен жерде сұлтан дәрежесіне дейін көтеріліп, дүние кешкен Байбарыстың алдында әлi де аспаған асу-белдер жатыр.





Қыпшақ Байбарыс сұлтан




	Кешегi қыпшақ баласы, бүгiн Мысыр елiнiң сұлтаны Байбарыс билiк тағына отырды. Бұл жөнінде Химс, Хама, Сихиди, Моусил, Алеппо және барлық мұсылман иелiктерiндегi қалалар мен қамалдардың әмiрлерiне хабар жіберілді.

	Жан-жағын қоршаған уәзiрлер мен әмiрлерден бiр сәт арылған мезетте сұлтан шатырына ешкiмдi кiргiзбей, өз қабырғасымен кеңесетiн.

	Он жасында ма екен, әкесi екеуi қыпшақ жұртында ханның таққа отыруын көргенi бар. Бұл бiр керемет салтанат едi. Жұрт қуанышты көңілмен қолдап, қолпаштап, болашақ ел билеушiсiн аппақ киiздiң ортасына отырғызды. Атақты төрт рудың басшылары киiздiң төртбұрышынан ұстап күн бағытымен тоғыз рет алып жүрiп, ханды үш рет жерден биiк көтердi. Бұл сәтте қоршаған жұрт «Хан! Хан! Хан!» деп үш рет дауыстаған. Дүниенің де, киіздің де төртбұрыш екенін білетін қыпшақтардың дәстүрі бойынша «Хан, сен билеушiсiң. Халықтың күш-қайраты, жастық жалыны, аман-саулығы сенiң қолыңда. Соны бiлгейсiң» дегенi едi.

	Киiз мол байлық пен тұтасқан бiрлiктің нышаны болып саналды. Киiздiң ақтығы – билеушiнiң халқына деген ақ ниетiнiң белгiсi. Әрбiр ана өз нәрестесiн тоғыз ай көтередi, мiне, хан да жаңадантудыдегендiаңғартып, хандытоғызреткүнбағытымен алға алып жүредi екен. Қыпшақ бабаларының ұғымы бойынша хан мерт болса, дүниеге қасiрет келедi. Бала-шаға шетінеп, мал жұтайды. Табиғат-Ана күйзелiске ұшырайды. Қас дұшпандар қуанады. Ал жаңа ханды күн бағытымен алып жүрсе, ол бар дүниеден күш-қайрат жинап, толысып, елге дұрыс билiк айтып, ақыл мен дананың дариясына айналады дескен.

	Ханды үш рет жерден көтерiп алып жүру – Хан жер асты дүниесiнде, жер үстiнде, аспан әлемiнде болып, өзiнiң ата-бабаларымен қауышады, олар жас билеушіге елдi әдiлеттi билеудiң жол нұсқасын айтып, ақыл-кеңестерін бередi дегені.

	Жиналған жұрттың «Хан» деп үш рет дауыстағаны – атабабаларының алдында өз билеушiсiн дұрыс сайлағанын бiлдiру рәсiмi. Ақ киiздi жерге қойған сәтте жұрт ырымдап, хан шапанына қол тигізіп өтуге тырысады. Мұндайда олар не бiр қайғы-қасiреттен құтылып, бақытқа кенеледi деп сенген. Қыпшақтарда хан Құдайдың жердегi өкiлi ретiнде есептелген. Әлдекiмнің қолына хан киiмiнiң бiр үзiк жiбi түссе – ол әулеттiң құты саналып, қасиеттi жерге сақталады.

	Сұлтанды таққа отырғызу салтанатының соңы үлкен мерекеге ұласқан. Қымыз теңiздей боп құйылып, ет толы қазандардың оты өшпейтін. Неғұрлым ас көп желiнiп, қымыз көбiрек iшiлсе, жаңа билеуші тұсында да тек молшылық болады деп жорамалдаған. Той кезiнде ат жарысып, балуандар сайысы өткізіліп, ән шырқалған. Жүлдегерлерге қымбат сыйлықтар ұсынылған. Әкесi Байбарысқа осы бiр салт-дәстүрдi бүге-шiгесiне дейiн талдап, тәптiштеп түсiндiріп еді.

	– Бұл қыпшақ даласы емес, араб елi, Мысыр мемлекетi, – деп күлдi Байбарыс өз ойын өзi бөгеп.

	– Ал оның билеушiсi кiм? – дедi тағы өзiне сұрақ қойып.

	– Қыпшақ баласы, сұлтан Байбарыс. Олай болса, ел билеушiсiнiң айтқаны болады. Тек қара қылды қақ жарған әдiлдік керек. Жауыңа қатал, жұртыңа адал бол... – деп өзiне-өзі жауап бередi.





Әскери тәртіп




	Осы күннен бастап Байбарыс сұлтан өзiне берген сертiн орындай бастайды. Таққа отырысымен-ақ әр адам басынан бiр динардан жиналатын соғыс салығын жояды. Бас бостандықтарынан айырылып, түрмеде жатқан арабтарға да, күрдтерге де, мәмлүктерге де жарлық шығарып, кешiрiм жариялап, бостандыққа шығарады. Құтыз сұлтан тұсында қамал абақтысына түскен Айбек сұлтанның балаларын – үлкен ұлы Әли мен кіші ұлы Қақанды аналарымен бiрге азат етіп, Византия императорлығының астанасы Константинопольге жібереді. «Жақсылыққа жақсылық» демекшi, өзiнің билiк тағына отыруына септiгiн тигiзгендердi мемлекеттiк маңызды мансаптарға тағайындайды. Олар: әскери қолбасшы – Әмiр Фарисуддин Ақтай-атабек, бас дауадар*

	– Әмiр Лашын ад-Дарфил, екiншi дауадар – әмiр Балапан арРашиди, бас әмiр – Баһауддин Яқуб аш-Шаһрузури, жамандар* – әмiр Айбек әл-Афрам.

	Байбарыс сонымен қатар қаған тұқымы әмiр Бадруддин Байсары аш-Шамси, әмiр Бектұт Жукандар, әмiр Байтуған (Самм әл-Маут – өлiм уы деген атпен белгiлi болған), әмiр Унус әл-Исфаһанилерге мыңбасылық дәрежелер бердi. Әмiр Рукнуддин Айашы мен әмiр Сайфуддин Бекшора Байбарыс сұлтанның бiрiншi және екiншi хаджибтерi*, әмiр Аққұш (Аққұс) ұстадар* сайланды.

	Байбарыстың билiгi орнығып, қуаты артты. Сұлтанның ең сенімді адамы – әмiр Бiлiк. Оны өзiнiң бас найбы етіп тағайындайды. Бiлiк тіпті кейбір мәселелер жөнінде өз бетiмен шешiм қабылдай беретiн дәрежеге де жеткен. Жер иелiктерiн тарату, мансаптарға тағайындау және басқа да мемлекеттiк iстерде оның қолынан ешкiм қақпаған.

	Мемлекеттің қуаты әскер күшiнде. Байбарыс сұлтан қыпшақ әскерi мен араб әскерiн салыстыра отырып, жақсысын қабылдаған. Әсіресе, жауынгер көшпелiлердiң жасақ жүйесiн артық көрді.

	Жалышты биiк жерге көтерген соң дауылпаздар соғылып, туды аса құрмет тұтушы сарбаздар сапқа тұрғызылды. Жалпы әскерлер түмендерге бөлiндi. Оларға рух беруші музыканттар тобы енді үнемі ілесiп жүруге қалыптасты.

	Әскер сұлтанға бағынды. Жасақ мәселесiмен Каир қаласының қамалында орналасқан Диуан Алджейш аталатын бүлік жүйесі айналысты. Диуан екi бөлiмнен тұрды. Бiрi Шамда орналасқан әскерлердің, екiншiсi Мысыр қамалында орын тепкен мәмлүк әскерлерiнiң мұқтажын орындап, олардың жалақыларын берумен айналысты. Оны мемлекет қадағалап отырды. Әмiрлер мiндеттi түрде өзiнiң мәмлүктерiмен бiрге тамақтанатын болған. Белгiлi бiр әмiрдiң қол астындағы мәмлүктің келесi бiр әмiрге өз еркiмен кетуіне тыйым салынды.

	Жасақ диуанының шығыны сұлтан тарапынан әмiрлерге, мәмлүктерге берiлетiн жер иелiктерiнен түсетiн табыс арқылы өтелдi. Әдетте, сұлтандар мен олардың найбтары қызметтерiне қарай өзiнiң әмірлеріне, мәмлүктерiне үлкендi-кiшiлi жер бөлiктерiн тарататын едi. Жер үлестіру салтанатты жағдайда өтетiн. Олқоластындағылардыынталандыруүшінжүргізілетін маңызды шара болып саналған.

	Сұлтан мен әмiрлер жiбек көрпелердiң үстiнде отырады. Диуан хатшысы жер иелiгiн беруге ұсынылған әмiрлердiң атыжөндерiн оқиды. Сұлтан қажет деп тапқандарына келiсiмiн берiп, қол қоятын. Ал қатардағы мәмлүктерге жерді өз әмiрлерi бөлген. Онда да жалпы тиесiлi иелiктiң үштен бiрi әмiрге қалдырылып, қалғаны мәмлүктерге берiлген. Мәмлүктерге жердi кейде сұлтанның өзi де үлестiретін. Егер әмiр қол астындағы мәмлүктiң жерiн өзiне алғысы келсе, мiндеттi түрде сұлтанға жүгiнген. Алайда көптеген жағдайда әмірлер қолында бар иелiктерiнен айырылып қалатын едi. Бұл жерде дәрежесiне қарамай, әдiлеттiк жеңетiн.

	Үкiмет мәмлүктердiң мансабына қарай кiрiс көлемiн анықтап отырды. Мәселен, iрi иелiктерi бар әмiрлердiң кiрiсi жылына 200000 мен 80000 динар арасы, орта дәрежелердiкi 30000 мен 23000 динар, төмендегiлердiкi 7000 динар болып белгiлендi. Ал қатардағы мәмлүктердiң кiрiсi 1500 бен 2500 динар арасы едi. Әмiрлер мен мәмлүктерге бөлiнетiн бұл қаржы мiндеттi түрде жер иелiктерiнен түсуi шарт емес болатын.

	Жасы жеткен әмiрлер мен мәмлүктерге зейнетақы төленiп отырды. Олар оны арнайы Сұлтан жарлығымен жер иелiгi сияқты заттай емес, ақшадай алды.

	Мәмлүктер мен мәмлүк әмiрлерi жер иелiктерiмен қоса мемлекет тарапынан басқадай да қаржымен толық қамтамасыз етiлдi. Оларға күн сайын белгiлi бiр мөлшерде ет, нан, май, балауыз* және қант бөлiнiп тұрды. Еттiң жылқы етi болуы мiндеттелдi және ол күнделiктi берiлiп тұрды.

	Әмірлер мен қатардағы жауынгерлер мейрамдарда әр түрлi сый-ақылар алып тұрды. Үкiмет ел болашағын ойлап әскер қатарындағы адамдардың отбасында дүниеге келген нәресте үшiн арнайы жәрдемақы берудi де ұмытқан жоқ.

	Iшкi жарғы бойынша мәмлүктердің жинақы әрi таза жүруі қадағаланып отырған. Ақша бөлініп, олар киiм-кешекпен қамтамасыз етілген.

	Мәмлүк әскерiн басқаратын әмірлер онбасы, жүзбасы, мыңбасы және атабек деп аталды. Атқарған қызметi мен қабілетіне қарай сатылап өсiп отырды. Бұл орайда сұлтан сарайында шен алған мәмлүктің құрметіне арнап әмiрлер сыйлық ұсынып, ас берген. Ал әскербасшылар өз қарамағындағылардың дайындығына басымен жауап берген.





Мәмлүктердің тұрмысы




	Мәмлүктер бастарына терiден жасалған дулыға, қолдарына темiр немесе терiмен қапталған ағаш қалқан ұстап, үстілерiне бүкiл денесiн жабатын сауыт киген. Қатардағы мәмлүктер басына сәлдесiз тақия, мақта көйлек, үндi матасынан жасалған жұқа шапан, тобығына дейiн түсетiн, жiбектен тiгiлген ақ, көк, қызыл қаба шапан, кейбiрi ұзын жең қалың шапан киген. Белдерiн қалың мақтадан жасалған белбеумен байлаған. Оң жамбасына сулық (үлкен қоржын) iлген.

	Әмiрлердің киім киісі өзгеше еді. Көйлектiң үстiнен етегi қысқа, жеңi шолақ қос шапан, жазда ақ түстi, қыста түрлi-түстi киiм киiп, кемер белбеу таққан. Қымбат маталардан тігілген киiмдерге әуес болған. Гауһар тастармен безендiрiлген алтын немесе күмiс белбеу байлауды ұмытпаған.

	Негiзiнен, мәмлүктер сақал-мұрт қойған. Желкелерiне қызыл, көк жiбек қосып өрiлген тұлым қалдыратын болған. Аяқтарына мәсі, сыртынан кебiс киген.

	Байбарыс сұлтан әскер тәртiбiмен қоса, қару-жарақ жасау ісіне де аса мән бердi. Қалай болған жағдайда да қоймалардың қарусыз бос қалмауын қадағалады. Атақты Дамаск болатынан жасалған құрыш қарулар Каир қоймаларында сақталды. Қаружарақ қоймасы әскердiң бас қолбасшысы – атабектің тікелей қарамағында болуы бұл мансаптың қаншалықты маңызды екенiн бiлдiредi.

	Қыпшақтар садақтардың неше түрiн пайдаланған. Олардың аяқ садағын көріп, арабтар таң қалған-ды. Мұны кейiннен қолданған еуропалықтар оны арбалет деп атап кеткен.

	Садақ атудан мәмлүк-қыпшақтар ешкiмдi теңгермедi. Бiр атқанда жетi оқты жауына бiрден бағыттау әдісі де керемет едi. Сонымен қатар манжаник – тас ататын қондырғылары пайдаланылған. Жорық кезiнде олар бөлшектенiп, өгiздерге артылып тасылған.

	Мәмлүктер жаудың үстiне у, от-шоқ шашып, манжаникпен жанған мұнайды лақтырып, садақпен шала* атып, қамалдарды өртеу тәсілдерін де қолданған.

	Шайқас алдында сұлтанның басшылығымен әскер атабегi, халифа*, ислам дiнi – төрт мазһабының* қазылары, жалпы саны жиырма төртке жететiн жүзбасы әмiрлерiнiң қатысуымен әскери кеңес өткізілетін. Жиынның мақсаты шайқас алдында-ғы мемлекеттiк тұлғалардың көзқарасын бiлiп, соғысқа кiрудiң заңды негiздерiн жасау болған. Соғысқа қажеттi шығындарды өтеу мәселелерi де шешiлген.

	Шабуыл барысында өзара қимылды үйлестiруге ерекше мән берiлген. Байбарыс жеке адам қасиетiн жоғары бағалап, мәмлүктердің шешушi рөл атқаратынына да баса назар аударған. Барлық әмiрлермен жеке-жеке сөйлесiп, әскер бөлімдерінің халжағдайы туралы жиі хабар алып тұратын болған.

	Қысылтаяң кезде түлкiден қу, мысықтан алғыр, тасбақадан сақ, оңтайы келгенде қаршығадан жылдам жауынгерлер ғана нағыз мәмлүк деп есептелген. Мәмлүктер бiр-бiрiнiң намысына тимеген. Әскерге жарамсыздарын қорламаған, кемшілігін айтып, ел алдында масқараламаған.

	Қолбасшы – соғыстағы ең басты тұлға. Сондықтан оның жүрiс-тұрысына да қатты көңiл бөлiнген. Мәселен, жылқы, қару-жарақ немесе кiтап базарларында жүру ерсi саналған. Ал әскери дайындықтарға байланысты өткізілетін жаттығулар мен ойындарға әмірлер мәмлүктермен бірге қатысқан.

	Байбарыс та ат ойындары десе, ішкен асын жерге қоятын. Әсіресе, арасына сүйек салып домаланып тігілген теріні қайқы ағашпен қақпаға кіргізу ойыны өзіне аса ұнайтын. Ойын ашық алаңда көгалды жерде өтетін.

	Ойынды бастау үшін атқа мінген сарбаздар екі топқа бөлініп, белгіленген жерде сап түзеп тұрады. Берілген белгіден кейін сүйектен жасалған тығырықты қуып, шаба жөнеледі. Қақпаға теріні қай топтың ойыншысы кіргізсе, сол топ жеңіске жетеді. Ат ойындарының небір түрін қыпшақ жігіттері аса қызығушылықпен ойнайтын. Байбарыс та аптасына екі рет әмірлерімен алаңға шығып тұратын. Оның үстіне, осы ойын арқылы соғысқа керекті ептілік пен айлакерлік дағдыларын қалыптастыратын.

	Барлау ісінде жансыздар* қызмет атқарған. Темiр ұсталары, ағаш шеберлерi, тас қалаушы құрылысшылар, қару-жарақ тасушылар, атбегілер, аспаздар, наубайлар* және басқа да қызметшiлер– мәмлүкәскерiнiңажырамасбөлiгi. Жорықтарға бірге аттанған уағызшылар, сопылар жауынгерлерді жiгерлендiріп, сазгерлер, бишiлер мен әншiлер рухтарын көтерген. Мәмлүктердің көшпелi емханасы, емшілері болған. Емхана жанында дәрi-дәрмек қоймасын орналастырған.

	Әрбiр мәмлүк жауынгері жорыққа екi ат мiнiп шығатын. Жеке бұйымдарын таситын түйелері де болған. Ғұламдар деп аталған жас балалар мәмлүктердiң атқосшылары едi. Олар көп нәрсенi оқып, үйренiп, болашақта мәмлүк сарбазы болуға ұмтылатын.

	Мәмлүк баспанасы «джух» деп аталды. Олар түрлi түске боялған жүн мен қалың мақта-маталардан жасалды. Сұлтанның шатыры «отақ» деп аталды. Қыс айларында сұлтандар «хареке» деген киiз үйлермен қамтамасыз етiлдi. Бұл – киiзбен жабылатын арнайы жасалған ағаш үйлер.

	Мәмлүктер туа бiткен шабандоз болғандықтан, соғыс кезiнде кенеттен лап қойып, оқыс шегiнiп кету тәсілін жақсы дамытқан. Қажет болған жағдайда ит, түлкi, басқа аңдардың құйрықтарына шала байлап, жау қосынын өртеген. Ал терең өзендерден ауа толтырылған торсықтарды аттың сауырына байлап, суға батпай өте алатын болған. Қарауыл үшiн биiк мұнараларды пайдаланған.

	Байбарыс олжа бөлудi тiкелей өзi бақылаған. Ол «Маған соғыста мiнетiн ат пен қылышым болса жетедi» дейдi екен. Мәмлүктердің соғыста қолға түсірген алтын, күмiс заттары төбе болып үйiлiп, әділдікпен елге тең таратылған.





Сұлтан бейбастықты кешірмеген




	Түннің бір уақытында Шам елінің бас сақшысы сарайға шақыртылды. Сұлтанына берілген сарбаз үшін бұл күтпеген жай. Ол өз ісіне ерекше көңіл бөлетін жігерлі әрі қатал мәмлүк еді. Осындай мінезі үшін оны Байбарыс та ұнататын. Бұл да сұлтанды «Нағыз ержүрек мәмлүк, батыл қолбасшы, патша болуға жаратылған адам» деп ұғатын. «Олай болса, қатал да құдіретті сұлтан мұны неге шақыртты?» деген сан қилы ойдың шырмауында есі шыққан ол сұлтан сарайына кіріп, басын иіп сәлем бергеннен соң барып бойын тіктеді. Жанында Байбарыс сұлтанның найбы Білік тұр.

	– Дұрыс келдің, – деді Білік мұны жылы шыраймен қарсы алып. Сұлтанның өзіңе ғана жеке арналған тапсырмасы бар. Әскери киімдеріңді шешіп, мына киімдерді ки.

	– Құп, алдияр, тақсыр, – деді бас сақшы.

	– Сәлден соң мен сенің жаныңа бір адамды қосамын. Өзіңдей киінген екі-үш нөкеріңді ерт те, сол адамның айтқанын орында. Ол қаладағы біраз жерге бас сұғып, аралап шығуы керек.

	– Құп, тақсыр!

	– Бұл кісінің қауіпсіздігі үшін басыңмен жауап бересің, – деді сұлтан найбы Білік.

	Бас сақшы күнделікті нөкерлерімен қала аралап, той сарайларына тізгін тартқандағы көретін небір көріністерді есіне алды.

	Кештеу, қызыліңір бастала қалада небір қызықты жиынтойлар өтетін. Шарап ішіп масайраған мәмлүктер көңілдерін көтеріп, кейде араларынан тәртіп бұзушылар да кездесетін. Аюб әулетінің тұсында да, Құтыздың аз уақыт билігінде де тыйылмаған бұл әдет күннен-күнге өріс алып барады. Бәріненде хашиш* тұтынатындарын айтсаңшы. Көздері қасқырдікіндей қанталап, бұл дүниені ұмытады ғой, күнәһарлар.

	Әу, мына мен еретін адам осының бәрін көрсе, ыңғайсыз жағдайға қалатын болдым-ау, тәйірі. Бұл кім екен өзі? Есімін де атамады Білік...

	Сөйткенше, сұлтан найбы қарапайым киінген ұзын бойлы, ақ сәлделі, бетін паранжымен бүркеген бейтаныспен қатарласа жүріп жанына жетті.

	– Қымбаттым, жәрдемшіңіз алдыңызда тұр, – деді Білік сақшыны меңзеп.

	Жауап орнына жүзі көрінбейтін бейтаныс басын изеді.

	Қала күндізгі күйбең тірліктен кейін тыныстап жатқандай. Теңізден соққан желдің өті күндізгі аптаптан кейін енді салқындай бастапты. Қала тұрғындарын сұлтан нөкерлері өші бардай жиі тәркілейтін. Сонысы несі екен? Мына ұзын бойлы бейтаныс та ел көп жиналатын орындарға барғысы келеді.

	Әсіресе, қаланың шет жағындағы керуен сарайларды, мәмлүк әскері топтанған жатақханаларды, түнгі базарларды аралауға құмар.

	Бейтаныс енді сақшыға ымдап «алға баста» дегендей басын изеді. Бас тартуға дәрмен жоқ. Ол жолай тіпті лауазымды әмірлердің сарайларын да сырттан бақылады. Алғашқы бетте шарап ішіп шалқыған екі-үш адамға жақындап барды. Масаң мәмлүктердің арқасынан қағып, бас бармағын шошайтты. Олар да мәз. Мастардың бірі бейтанысты үйіне шақырып, мизр* ішуді ұсынды. Байғұс қасында жай киінген сұлтан сарайының сарбазы тұрғанын қайдан білсін. Бас сақшы ызаға булығып, қарауыл шақырып зынданға апарып қамайын ба деп ыңғайланып еді, паранжылы басын шайқады.

	Әсіресе, ыңғайсыз тірлік қонақ үйінің маңында болды. Киіміалба-жұлба, бұрымытарқатылған, сұлумүсіндібойжеткен «құрметті қонаққа» «ішке кіріңіз» деп жатып қиылмасы бар ма? Шарапты мейлінше көп ішсе керек, жалаңаш денесімен мың бұрала билеп, тіпті құшақтауға ұмтылды. Бейтаныс ләм деген жоқ, әйелге бір уыс динар ұстатып, алға жүрді.

	Ал керуен сарайдағы қызықтың көкесін көргенде, бас сақшы өзін-өзі әрең тежеді. Тіпті бейтаныстан көз ала беріп, бірқатарын жасақшыларға ұстатып, түрмеге қаматқызып тастады. Енді бір сәтте бір топ саудагердің бірі орамалға түйілген хашиш ұсынды. Бейтаныс ақшасын мол беріп, әлгіні ұзын шапанының қалтасына салып алды. Айтқанына көніп, айдауында жүрген бас сақшы аузын ашпады.

	Он шақты қарапайым мәмлүктер ұзын таяқшалармен түтіні бұрқыраған әлдебір ыдыстан апиын шегіп, мәз-мейрам. Қызарған көздері кіртиіп, өткен-кеткенге сүйкеніп, пәле іздейтіні байқалады. Үстері дал-дұл. Бейтаныс әлгілердің жүзіне жылы жымиып, қолын көтере сәлемдесіп жанынан өте шықты. Әттең, сақшы киімінде болса ғой, жердің жыртығын таба алмас еді, бұл жынды сүрейлер.

	«Ойпыр-ай, біз түндегі мына тіршіліктерді қалай елемей жүре бергенбіз. Әсіресе, анау шарап ішкендер мен жезөкшелер тым көбейіп кетіпті ғой. Харам* ас – ішімдіктен соң оспадарсыз тірліктер, төбелестер болып тұрары анық. Мұны тыю керек», – деді бас сақшы ішінен күбірлеп.

	Түннің бір уақытында бейтаныс пен бас сақшы көмекшілерімен бірге сарайға оралды. Бұларды қарсы алған – сол баяғы Білік. Ол бас сақшыға нөкерлерін жіберіп, өзін сәл аялдауды тапсырды.

	Білік, бейтаныс адам, бас сақшы – үшеуі кең бөлмеде оңаша қалған. Осы кезде бейтаныс жамылған паранжысын алып тастайды. Басында алтын жіппен зерделенген қара сәлдесі бар, беліне қылыш байлаған, келбеті қараңғы түнде жалт етіп шыққан айдай Байбарыс сұлтанды көрген сақшы селк ете қалды. Басын иіп, қошемет көрсетті. «Құдай-ау, түні бойы артынан қалмай, бүкіл қаланы аралаған перделі бейтанысым – осы Байбарыс сұлтанның өзі болғаны ма? Бәрін көзімен көрді. Құрыдым», – деді ішінен бас сақшы.

	Білік «жақында» деп ым қақты. Бас сақшы ақырын басып кеп, сұлтанның дөңгелек сақалына ұрлана көз тастады. Сақалындағы бір түп ақ шашты көріп, «иә, дәл соның өзі» деді тағы да ішінен күбірлеп.

	– Бас сақшы, қалада болып жатқан бейбастыққа көзің жетті ме? – деді сұлтан нығарлана* үн қатып.

	– Ертең бұзақыларды бұғаулайтын жарлық шығады. Өзің де жазаланасың.

	Бас сақшы тұншығып барады. Әлдене деуге дәрмені жоқ. Қылышпен қақ бөліп тастамағанына тәубе. Бойын үрей билеген сақшы Байбарыстың алдына тізерлей құлады.

	– Әлгіндегі маскүнемдер де, сайқал жезөкшелер де, хашиш жеп, апиын тартқандар мен оны сатқандар да ертең таңертең осында жеткізілсін. Халық алдында жазалаймыз, – деді сұлтан кейіп.

	– Дат, тақсыр! – деді бұл жолы әскери әдетпен қолын кеудесіне апарып.

	– Бүгінгі оқиға туралы ешкім білмейтін болсын!

	– Алдияр, тақсыр, айтқаныңызға құлдық. Тісімнен шығармауға ант етемін!

	Сұлтан қолындағы таяғымен еденді дүрс еткізді. Бұл бас сақшыға кетуге рұқсат берген белгі еді. Сақшы есікке екі аттап жеткенінбір-ақ білді.«Құдайсақтады» деді ішінен, жаратқанға қайта-қайта тәубе етіп. «Мен сұлтан Байбарыстың өзіне қала аралаттым... Өшір үніңді! Біреу естісе қылқа мойныңа қылыш тақалады». Сөйтті де, селк етіп өз ойынан өзі шошынып жан-жағына қарады. Ешкім көрінбеді. Самсаған жұлдыздар жымыңдасып тұр. Ай жетіқарақшыны айналып үлгеріпті. Енді ұйқыны ойлауға мұрша жоқ. Әлгі оңбағандарды ұстап, ертең сұлтан сарайына алып келуі керек. Қазірден бастап зынданға салайын деп, бас сақшы қарауыл үйіне қарай бұрылды.

	Ертеңінде қала жұрты, саудагерлер, қала бере әскери мектептің оқушылары, мәмлүк жасақтары ел жиналатын алаңға ағылып келе бастады. Бас сақшы ерте қамданғанына қатты қуанды. Өзі бірге жүріп, түнімен бейбастарды қолға түсіргеніне риза. Сұлтанның қаһарына ұшыраса, жағдай қиын.

	«Ел билеушісін қолдамасқа шараң жоқ. Шарап пен дін, харам ас пен намаз қашан басы бірге қосылушы еді. Шариғат жолы бұл емес» деп күбірледі. «Байбарыс сұлтан – айбарлы да айбатты, атақ-даңқы асқан данышпан, мемлекеттің жағдайын білетін ұлы патша. Ана Білік найбын да өзіне құдай қосқан...».

	Сәлден соң кернейлер тартылып, дауылпаздардың жер дүрсілдеткен дауысы аймақты жайлап кетті. Жалыш туы биікке қадалды. Әскер сапқа тұрды. Соғыс басталып, жорыққа аттанарда осындай әбігершілдік болатын. Жанына әмірлерін ертіп, ел билеушісі таққа көтерілгенде алаң дүр сілкінді. Ұрандап қылышын көкке көтерген мәмлүктер үні қала үстінде қалықтап тұрып алды.

	– Уа, халайық! Біз соғысқа аттанғалы тұрмыз. Бірақ бұл соғыс өздерің ойлағандай кескілескен қан майдан емес. Қан шықпайды. Алайда елге тигізер зардабы соғыстан да мол. Алланың хұзіретіне қарсы келетін кесапат. Шариғатпен жолы қайшы. Құран хадистерінде олар туралы бірде-бір жылы лебіз білдірілмеген, пайғамбарлардың қаһарына ұшыраған. Қане, халық, осы азғындық қасіретке ниеті ауғандарды көрсетіңдер. Бас сақшының нөкерлері түндегі «таныстарды» ел алдына желкелей алып шықты. Байбарыс сұлтан тізіліп тұрған топқа асықпай түс тоқтатып, солар екендігіне көзі жеткен соң, бас сақшыға риза пішінмен басын изеді.

	– Міне, мына маскүнемдер ертеңгі күні дұшпанмен қылыш қағыстырсақ, олардың әскерді, қала берді мәмлүктерді сатып кетпесіне кім кепіл?

	Ду ете қалған ел Байбарыс сұлтан қолын көтерген сәтте барып, сәл саябырлады.

	– Ал мына бойжеткеннің ұсқынына қараңдар. Суға түскен тауықтың шөже балапаны сияқты үсті басы сауыс-сауыс*. Зинақорлық* – шариғатқа жат іс.

	– Дарға асу керек, мұндайларды, – деді жиналған жұрттың арасынан біреу.

	Жалғанды жалпағынан басқандар түнде өздеріне кездесіп, динар үлестіріп, арқасынан қаққанның кім екенін қазір таныды. Енді, міне, жотасынан аяз қарығандай бәрінің бүрісіпбүрісіп қалған түрлері мынау. Біразы Алланың атын аузына алып, жалына бастады.

	– Бұл жазадан сауық-сайран құрып, әділеттен аулақ жүрген әмірлер мен сұлтандар да құтылмайды. Алланың әмірін орындау – әр мұсылманға парыз. Жарлыққа құлақ салыңдар! – деді Байбарыс.

	Ортаға басына сәлде орап, шапаны жер сызған уәзір шықты. Пысық басып келген ол бүктетілген қағазды ашып жіберіп, жарлықты оқи жөнелді.

	Бұйрық аса қатал, ешкімнің даңқ дәрежесіне де мойынсұнбаған, тіпті сұлтанның өзіне де тиесілі еді. Онда бидайдан жасалған арақтан, жемістерден істелген шараптан ішкен мәмлүк атаулы ұзақ жылдарға түрмеде отыратыны қатаң ескертілді. Арақ-шарап орнына адал ас – қымыз ішуді ұйымдастыру, оны өндіруді молайту ісін жолға қою тапсырылды. Жезөкшелік, нәпсіқұмарлық – шариғат жолына жатпайтын, ең құрдым нәжіс іс екені айтылып, ұзақ мерзімге түрмеге қамау жазасы белгіленді. Ал хашиш тұтынушылар, оны сатушылар, апиынға әуестер өлімге қиылып, дарға асылатыны қадап айтылды. Жемқорлық, кесірлік пен бұзықтықты тыю бас сақшыға тапсырылды. Байлыққа мастанғандардың дүниесі тәркіленіп, өздері қатардағы мәмлүкке теңелетіні де атап өтілді. Есесіне шариғатжолына, адалдыққа, тазалыққабет бұру және әскерді жан-жақты күшейту шаралары қарастырылды. Ол үшін қаруларды жаңалап, соғыс ойындарын жиі өткізу белгіленді. Байбарыс сұлтанның бастамасы басым көпшілікке ұнады. Араб еліне енген бұл дәстүр ғасырдан ғасырға ұласып, өз жалғасын әлі де тауып келеді.





Байбарыс және Алтын Орда


	Өзге елде сұлтан болғанша, өз еліңде ұлтан бол” демекші, Байбарыс сұлтан өмір бойы туған жерін сағынып, соған жетіп мауқын басуды армандады. Өкінішке орай, бұл ынтызар тілегі орындалмады. Қалай болғанда да ұлы баба өзінің кір жуып, кіндік кескен жерін билеп отырған басқа жұртпен жақындасуға ұмтылды. Соларға көмектесуге, тіпті әскери жәрдем беруге де аянған жоқ. Құмды шөлін, сексеуілді даласын, толқыны таудай өзенін ешнәрсеге теңермеді. Көргісі келді. Көгіне аунап, даласына еркелегісі келді...

	Ұлы Шыңғыс хан тұсында басталған ағайын арасындағы ішараздық ұрпақтан ұрпаққа жалғасып, бітпейтін қанды соғысқа айналған. «Адамның көзі өлгенде тек топыраққа ғана тояды» дейді екен даналар. Әкесінің тірі кезінде жер дүниенің жартысына жуығын жаулап алған ұлы хан ұрпағы туған жері Моңғолияға оралды. Тек Жошы хан ғана әкесінің әміріне бағынбай, Ертіс бойына хан ордасын тігіп қоныстап қалды. Баласының бұл басбұзарлығы Шыңғыс ханның ашу-ызасын тудырды. Еліне оралуын бұйырып, жаушы жіберді. Бірақ Жошы хан алған бетінен қайтпады.

	Ел аузындағы аңыз-әңгіме бойынша, Темучин (Шыңғыс хан) енді ес жиып, қол жинап, нығайып келе жатқан шақта көршілес меркіттер ойда-жоқта шабуыл жасап, әйелі Бөртені күңдікке алып кетеді. Ішкі дүниесін кек бунаған Шыңғыс күні-түні тайпалар арасындағы шайқастарға қатысып, оларды жеңіп, қуатты күш жинап, хан атанады. Меркіттерге шабуыл жасап, Бөртені өз ордасына алдырады. Хан әйелі тұтқыннан аяғы ауыр оралған еді. Мұны хан сезгенімен Бөртені жазаламайды. Арада күндер өтіп, дүниеге Жошы келеді. Шыңғыс ханның өле-өлгенше осы ұлына аса ықыласты болмауының себебі осы деседі. Жаулап алған жерлерден үлесін кем беріп, олжадан қағыпты. Осы себептен Жошының баласы Бату мен Шыңғыс ханның басқа ұлдарының ұрпақтары арасындағы араздық шиеленісіп, көбінесе соғыс жағдайында өтіпті. Байбарыстың Мысыр сұлтаны атанған уақыты Алтын Орда мемлекетінде Батудың баласы Берке ханның таққа отыруымен тұстас келеді.

	Бұл кезде ұлы жиһангердің тағы бір ұрпағы Хулагу хан туысы әрі Алтын Орда әміршісі Берке ханмен бітіспестей өш еді. Ол «Берке хан от басының үлкені болғанымен ұят, нысап дегенді білмейді. Мені басынып, дөрекі сөйлейді. Мен оны бұдан кейін ешқашан қолдамаймын» десе, Берке хан да Хулагуге «Ол барлық мұсылман қалаларын қиратып, жау мен досты ажыратпай, мұсылман патшалардың отбасы мүшелерін түгел қырды. Шыңғыс хан тұқымдарымен ақылдаспай, халифты өлтірді. Тәңірі қолдау берсе, мен одан күнәсіз жандардың қаны үшін құн сұраймын», – деп қаһарын төгіпті. Осы ұлы хан ұрпақтарының бір-біріне деген жаулық әрекеттері мұсылман дінін сақтау үшін болмаған, жер үшін жүргізілген тартыс еді. Өйткені Хулагу Алтын Орда жерін бөлшектеп билеген басқыншы еді.

	Ойда-жоқта сұлтан сарайына келген сақшы мәмлүк басын иіп, билеушінің рұқсатымен тақпақтай жөнелді.

	– Алдияр, тақсыр! Шекара шолғыншылары әлгінде ғана Хулагу ханнан қашып келе жатқан тобырдың басшысын ұстады. Алдыңызға алып келуге рұқсат сұрайды, – деді.

	Байбарыс сұлтан сәл ойланып қалды. Сонан соң сақшыдан:

	– Кімдер екен? – деп сұрады.

	– Өңшең татарлар*.

	– Басшыларын алдырыңдар, – деді сұлтан.

	Сұлтан тақытқа* қисайып, ойға шомды. «Бұлардың ішінде, мүмкін, қыпшақтар да бар шығар. Аллаға бас иген айналайындар-ай. Мені қара тұтып келгендері-ау»,– деп күбірледі.

	Сұлтан Байбарыс туған жұрты Дешті Қыпшақпен, ендігі Алтын Ордамен тікелей дипломатиялық байланыс орнатуға ерекше мән берген. Ол Алтын Орда ханы мен Хулагу хан арасындағы кикілжіңді сырттай еститін. Ал татарлардың мұндай оқыстыққа баруына не себеп? Әлде Хулагу ханның жіберген жансыздары ма екен? Сақ болу керек... деп түйді ішінен.

	Сәлден соң сарайға ұзын бойлы, алып денелі, қабағы қалың түкті адам бастаған топ кірді. Басын иіп сәлем берді.

	– Мен Хулагу ханның әмірлерінің бірі – Сараған ноян боламын, – деді өзін таныстырған дүр денелі. – Жаны қысылғанда адам жақынын табады деген. Хан жұртының арасында күнненкүнге бақталастық күшейіп, күн көруіміз қиынға айналды. Ит пен мысықтай, түге...

	Сұлтан шыдамады:

	– Өз жұртыңа неге бармадыңдар? – деді ортадан тосын сұрақ қойып.

	– Жол тауқыметі қиын. Хулагудің жендеттерінің қолына түсіп қалуымыз да әбден мүмкін, – деді Сараған ноян ағынан ақтарылып.

	Біздің ішімізде Берке ханның елдестері мен жақын ағайындары, жақтаушылары да бар. Оларға Алтын Орда билеушісі Берке өз адамдары арқылы «Хулагу ханмен арадағы жағдайларың шиеленіссе, Мысыр иеліктеріне өтіп, Байбарыс сұлтаннан пана сұраңдар» депті.

	– Солай де. Берке ханның ниетіне мың алғыс! Байбарыс ханның салтанатты түрде қарсы алатынын сырттағыларға жеткіз, – деді сұлтан орнынан тұрып.

	Каир көшелеріндегі қалың жұрт Хулагу ханнан бас сауғалап қашып келгендерді қарсы алуға тайлы-таяғымен түгел шықты. Кернейлер тартылып, барабандар дүрсілдеді. Әскер туы биік дөңесте жел өтінде желбіреп тұр. Сапқа тізілген мол жасақты, құжынағанхалықтыкөргенқашқындартаңқалып,таңдайқақты. Сұлтан Байбарыс тақыттан тұрып келіп, Хулагу хан иеліктерінен қашып келген топ басшыларының қолын алып сәлемдесіп:

	– Хош келдіңдер! – дейді.

	Осы кезде сұлтанның тұла бойында әлдебір сезім пайда болып, жүрегі дүрсілдей соғады. Жасы ұлғайған сайын қыпшақ елі туралы ойлай беретін Байбарыс үшін бұл бір қуанышты жағдай. «Қайран кіндік кесіп, кір жуған келбетті далам! Бір уыс топырағыңды ат басындай алтынға айырбастамас едім», – деп күрсінді ол.

	Астау-астау қымыз сапырылып, ән шырқалып, би биленді. Бәйге додасы, аударыспақ сияқты жарыстар өткізілді. Бұл Мысыр жерінде өткізілген қызығы мол күн болды. Сонымен қатар Алтын Орда ханы Беркемен достасудың да бастамасы еді.

	Сұлтан Байбарыс Шамдағы орынбасарларына хат жазды. Хатында «қашқындарды» жақсылап күтіп алып, орналастыруды тапсырған. Өздеріне және олардың әйелдеріне сый-сияпат көрсетуді де нықтап міндеттеген еді. Ал «қонақтардың» төрт басшысынсұлтансарайындажылықабылдап, Мысырғаорналасуына рұқсат етті. Қажеттінің бәрін, ұсақ-түйек заттарға дейін бергізді. Мініс аттарын сайлап, ақшалай сыйлықтар ұсынды. Бәрін де қызметке тағайындап, жүздік әмірі атағын берді. Енді олар өздерінің мәмлүктері мен ғұламдары бар тәуелсіз әмірлер болмақ.

	Бұдан кейін де Каир билеушісі Байбарысты сағалап келгендердің легі тыйылмады. Египет сұлтаны оларды үнемі жылы қарсы алып отырған. Бұл қамқорлық – оның туған жеріне деген сарытап сағынышын білдіруі.

	Байбарыс сұлтан Хулагу ханнан төніп тұрған қатерді ұмытқан жоқ. Жерорта теңізінің бойында қаптатып қамал салған крестілердің де оңай-оспақ жау емес екенін сезді. Тұмсығының астындағы айлакер әрі арандатушы армян жұртына да көңіл тоқтатты. Байбарыс сұлтан үшін ең тату көрші әрі одақтас болуға татитын тек Алтын Орда ханы Берке хан еді.

	1262 жылы Сұлтан Байбарыс Берке ханға өз елшілерін достық ниетпен аттандырмақ болды. Ертеңгісін сұлтан сарайына қалалар мен аймақтардың билеушілері жиналып, елшілерді Алтын Ордаға аттандыру мәселесін талқыға салды. Берке ханға жазылатын хаттың мазмұн-бағдары да сарапталды. Ақылдасып пішкен тон келте болмайтыны анық.

	Хатта алдымен ислам дінінің сол уақыттағы жағдайы туралы егжей-тегжейлі баяндалды. Байбарыс Берке ханды жиһадқа үгіттеп, өз әскер күшінің мол екенін, оның құрамында қыпшақ, түркімен, күрд және араб ұлыстарының өкілдері бар екенін атап өтті. Берке ханның жақтас адамдарымыз деп түркілердің қол астына келгені, олардың салтанатты түрде бүкіл ел болып қарсы алынғаны жөнінде де айтылды. Байбарыс сұлтан өзінің туған жерінде билік етіп отырған Берке ханға қай уақытта болса да, құрмет көрсетуге, әскери түрде көмектесуге дайын екенін білдірді.

	Бұл сұлтанның Берке ханға достық ниетпен алғашқы рет елші жіберуі еді. Елшілерді дін өкілі Маджуддин мен көптеген халықтардың салт-дәстүрін, тілдерін жақсы білетін Көшербек әмір бастап баратын болды. Көшербек әмір – кезінде Хорезм шахтың камердинері болған тәжірибелі елші. Араларында Хулагу ханнан қашып келіп, пана сұраған Сараған ноян да бар.

	1262 жылдың қараша айында Байбарыс сұлтан аттандырған елшілер Константинополь қаласына келіп тоқтайды. Осы жерде олар Берке хан елшілерімен кездесіп, көп аялдамай, Алтын Ордаға бағытталған сапарларын әрі қарай жалғастырады. Византия императоры сұлтанға елшілердің Константинопольден аман-есен жолға шыққаны жөнінде хат жолдайды. Жақсы ниет қашанда татулыққа бастайды демекші, сапарлары оңды болған сұлтан елшілері Берке ханның сый-құрметіне бөленіп, еліне оралады.

	1263 жылы енді Берке хан елшілері теңіз арқылы Александрия портына келіп тоқтайды. Оларды бастапқы келісім бойынша Байбарыс сұлтанның өзі қарсы алады. Сән-салтанатты әсем сарайда Берке ханның хаты оқылып, сұлтанға жолдаған сәлемі мен ризашылығы адал ниетпен қабыл алынады.

	Берке хан Хулагуге қарсы соғысқа көмек сұрапты. Ол хатында: «Мен және менің төрт бауырым ислам шырағын орнатып, тура жолды бұрынғы қалпына келтіру үшін, имамдар мен үмбеттің кегін алу үшін Хулагумен барлық бағытта соғыстым. Қалайда оның жолынбөгеукерек.Евфратмаңына әскер жіберуіңізді өтінемін...» – деп жазған.

	Байбарыс сұлтан өзара байланысты тереңдету негізінде өз елшілері мен Алтын Орда елшілерінің басын қосып, ақылдаса отырып, Берке ханға жауап жазады.

	Ал жүздеген адамға Алтын Орда ханына сыйлық дайындау ісі тапсырылады. Олар көздің жауын алатын небір сыйлықтар әзірлейді. Соның ішінде әр заманда мұсылман баласына киелі де қасиетті саналған Құран кітабы бар. Кітап матамен оралып, тері қорапшаның ішіне салынып тігіліп, сырты кестеленген қызыл атласпен қапталады. Күміспен күптеліп, піл сүйегі мен қара ағаштан жасалған кітап қоятын тұғыр, әдемі зерделенген күміс құлыптар, түрлітүсті намаздықтар (жайнамаз) мен оюлы түкті кілемдер дайындалады. Күміс шамдар, шам астына қойылатын күміс ыдыс, алтын жалатылған үлкен аспашам, күміс ер-тоқым, таңдаулы Хорезм ер-тұрманы, күміс шынжырлар, Дамаск ұстарасы, жібек жіп, ала маймыл терісі, өте әдемі тігіліп, оқаланған киім-кешек іріктеледі.

	Сол заманның үрдісі бойынша хандарға арналған ең бағалы сыйлық қару-жарақ болған. Олар әлемдегі атақты патшалар қазынасында кездеспейтін асыл дүниелер бо лып есептелген. Сондықтан шашақты найза, өрнектеліп жасалған садақ оғы мен осы оқтар сақталатын терімен қапталған сандықшалар, күміспен күптелген қылыш, алтын жалатылған темір шоқпар, шеті күміс христиан дулығасы жасалды. Әрине жұмыскер құлдар, аспаз-күң, жүйрік ат, сирек кездесетін нубия* түйесі, таңсық аңдар да еске алынды. Елшілердің басшылары болып мұсылмандардың мүфтиі шариф Имадуддин мен әмір Аққұш (Аққұс) тағайындалды. Хат жазылып, сый-сияпат дайын болған соң, елшілер артынып-тартынып жолға шығады.

	Осы кезде Берке ханның әскері Константинопольдің маңайындағы мекендерге шабуыл жасаған болатын. Византия императоры бекіністі тастап, қалаға қашып келеді. Осында ол Байбарыстың елшілерімен кездесіп, өз жағына қаратып алған Аққұшқа хат жаздырып алады. Мұнда ол Византия императорының мәмлүк сұлтаны Байбарыспен бейбіт бітімі бар екендігін, сонымен қатар императордың Берке ханға аттандырған Байбарыс сұлтан елшілерін салтанатты түрде қарсы алғанын баяндайды. Византия императорының Берке ханмен бейбіт жағдайда өмір сүргісі келетінін, Алтын Ордаға жылына 400 атлас киім жолдап тұруға уәде беретінін де тілге тиек етеді.

	Византия императоры өз елшісімен бірге Аққұшты Алтын Орда әскерлерінің қолбасшысына жібереді. Олардың қолында Аққұш жазған хат бар. Хатты оқыған қолбасшы әскер басын кері қайтарады.

	Аққұштың бұл іске кіріспеуі керек еді. Өйткені ол екі ортаға делдал болып жүрген уақытта Байбарыстың Берке ханға жіберген сыйлығының біразы бұзылып, хайуандарының көбі өліп те қалған. Сұлтанның жіберген сыйлықтарына көңілі тоймаған Берке хан елшілік басшысынан мұның себебін сұрайды. Мәнжайға қанық болған соң Аққұшқа қатты ренжиді.

	– Мен сені жазалай алмаймын, өйткені сен Байбарыстың елшісісің. Енді еліңе қайт. Сұлтанға болған жағдайды өзің айтарсың. Жіберген сыйлықтардың неліктен бүлінгенін, өтірік айтқаныңды да жасырмассың, – деп Алтын Орда ханы сөзін аяқтайды.

	Осы болған жайдың ақиқатын айтып Рум сұлтаны Иззудин Байбарысқа хат жазады. Аққұштың өз міндетін дұрыс атқармағанын естіген Байбарыс ол Мысырға қайтып оралысымен ісін бетіне басып, делдалдықпен тапқан 40 мың динарын тәркілеп*, өзін түрмеге жаптыртады.

	Алғашқы бастама сәтсіздікке ұшырап, жөнсіз тірліктер ге жол берілгенімен, Байбарыс сұлтан Алтын Орда ханы Берке ханмен тығыз одақтастық құрып, мұнан кейін де елшіліктер алмасып отырды. Бұл қарым-қатынас көп жылға дейін жалғасын тапты. Тіпті қыз беріп, құда болысып, ағайындаcуға дейін жетті. Байбарыс сұлтан өзінің қысқа өмірінде туған жеріне, бір түп жусанына, сахара даласына үлкен махаббатын, сағынышын арнап өтті.





Байбарыс және крестілер




	Адамзат сонау заманнан бері небір қарама-қайшылықтарды бастан өткерді. Соның бірі – діни ұғым. Мұхаммед – мұсылман Пайғамбары, Иса (Иусус) – крестілердің табынушысы болып есептелінеді. Екі жақ та бір тәңірі – Құдай барын мойындайды. Солай бола тұра, бір-біріне соғыс ашуға құмарақ. Олардың арасындағы бұл қақтығыс та мәңгілікке айналған сияқты.

	Крестілер «Иерусалимде Иса табыты жатыр, оны мұсылмандардан қорғау керек. Жаңа мыңжылдықтардың басында Иса қайта келеді» деп пайымдады. Қасиетті жерді қорғау мақсатымен «жігерленген» христиандар екі ғасыр бойы соғыс отын тұтандырды. Алыс Еуропадан басталып, мұсылмандар елдеріне жеті рет бағытталған бұл соғыс – Крестілер жорығы еді. Өздеріне жаушылықпен келе жатқан крестілерге мұсылман қауымы да әрқашан қарсы тұрды. Осы жолда сан мыңдаған бейкүнә адамдар құрбан болды.

	Крестілерге қарсы тұрғандардың бірі – Байбарыс. Христиан елі үшін ол қатігез, қиянатшыл, достық пен ықыластан ада адам болып көрінетін. Жауына қатал, дөрекі сөйлейтін кісі өлтіруші құбыжық сияқтанды. Бірақ өз халқы Байбарысты өте жақсы көрді. Ол қайрат-күші асқан жауынгер, ақылды саясаткер, дана ел басқарушы болатын. Алдына қойған мақсатына жетпей тынбайтын.

	Өнер мен құрылыс істеріне құлықты* Байбарыс қалаларды өркендетуге үлкен күш-жігер жұмсаған. Каир мен Дамаскіде сұлтанның әмірімен талай зәулім мешіттер мен медреселер салынған. Мұсылман дінін кие тұтқан Байбарыстың крестілерге қарсы соғысы оның өмірінің мәніне айналғаны да жалған емес.

	Крестілердің ірі бекіністерінің бірі Қайсария қаласында орналасқан еді.

	Байбарыс сұлтан түнімен көз ілмеді. Кірпігі айқасып кетсе, қарсы алдына тіпті бет-жүзіне дейін көрсетпей, темірмен құрсанған үлкен крест жауынгері шыға келіп: «Әй, пұсырман патшасы! Мен сені әлі-ақ отқа қақтаймын», – деп дауыстап, сом қылышын бір сілтеп қалатындай көрінді. Сұлтан селк етіп шошынып, көзін ашып алды. Қайта-қайта қайталана берген бұл елес, ақыры сарайдың қарауыл басын шақыруға мәжбүр етті.

	– Атабекке хабарласын. Ертең жорыққа шығамыз.

	Крестілерді жоямыз, – деп Байбарыс әмір берді.

	Айтылған сөз – атылған оқ. Мәмлүк әскері жұдырықтай жұмылып, Қайсария қаласын қоршауға ала бастады.

	Майдан жағдайын бақылап жүрген Байбарыс сұлтан:

	– Тас ататын қондырғыларды орнатып, қорғанның қабырғаларын қиратыңдар, – деп бұйырғаны сол еді, бекініп алған крестілерге мәмлүктер садақ оғын қарша боратты.

	–Негетезірекқимылдамайсыңдар.Жандарыңашыптұрма?! – деді жирен атпен шауып келген батыр қорған бұзушыларға ақырып.

	Жалт қараған сарбаздар сұлтанды көргенде қатты састы. Олар мынандай қырғын соғыста жайбарақат қалмай, қорған бұзушы мәмлүктерін жігерлендіріп жүрген қолбасшыларының бұл әрекетіне қызықты.

	– Қабырғалар әлі қирамапты...

	Енді бір сәтте Байбарыс жақындап келген қайыққа қарғып мініп, жирен атын көмекшісіне тапсырады да, өзі қорғанның құбыла бетіне шығады.

	– Әне, бір крестінің жаны жаһаннамға кетті, – деді өзі атқан жебесінің дәл тигеніне сүйсінген сұлтан.

	Осы кезде әлгінде ғана өзі жігерлендіріп кеткен қорған бұзушы мәмлүктердің ұран тастаған үндері қарама-қарсы тұстан сайын даланы жаңғырта шығып жатты.

	– Жарайсыңдар, қырандарым, – деді риза болған сұлтан.

	Міне, Байбарыс сұлтан енді бұрынғы қала билеушісінің сарайының алдында тұр. Алаңды қоршаған әскер тұтқынға түскендерді сапқа тізіп қойыпты. Сұлтан қолын көтерген сәтте ұлан-азар шу сап тыйылды.

	– Әй, крестілер! Жанкешті пенделер! Егер ниеттеріңнен танбасаңдар, көргенкүндеріңосы. Бүгінменқаталемеспін. Сендерге кешірім беремін. Қалаған жақтарыңа тайып тұрыңдар!

	Айнала тым-тырыс. Мәмлүктердің бар ынтасы қолбасшыларында. Сұлтан ойланып, біраз үнсіз тұрды. Енді өз жасақтарына назарын аударып:

	– Кім Алла жолында жауына қарсы бір оқ атса, ол бір құлға бостандық бергенімен тең. Ал крестілер қаласы жермен-жексен етілсін, – деді ол.

	– Алдияр, тақсыр! – деді осы сәт Байбарыс сұлтанның көмекшілерінің бірі. – Қалқаныңызға бірнеше садақ оғы қадалып қалыпты.

	– Оның есесіне крестінің бір қаласы жер бетінен жойылды, – деді сұлтан күлімсіреп.

	Сапта тұрған мәмлүктер бір сәт ұрандап, жер дүниені жаңғыртты. Кім біледі, осы бір айқастан кейін Байбарыс сұлтан түсінде крестілер жауынгерін көруді қойған шығар...

	Крестілердің иеліктеріне қарсы үздіксіз соғыс жүргізген Байбарыс сұлтан Жерорта теңізі жағалауы мен Шам еліне мойнын сұға орналасқан Кипр аралы – христиандардың негізгі орталығы екенін білетін. Ал Кипр патшалары аралдың стратегиялық маңызды жерге орналасуын пайдаланды. Олар бір жағынан, Шамдағы крестілер иеліктеріне қолдау көрсетсе, екіншіден, өздерімен аяусыз күрес жүргізіп отырған Мысыр сұлтаны Байбарыс сұлтанға қарсы жаулық әрекеттер жасады.

	1263 жылы жауынгер сұлтан тағы да крестілерге ауқымды шабуыл бастады. Сасқан Антакия әмірі Кипрден көмек сұрады. Алайда көмекке келген 2500 әскер Мысыр сұлтанының Қайсария, Хайфа және Арсуф мекендерін басып алуына еш кедергі келтіре алмады.

	Кипр королі Хью III-нің 1269 жылы Акка мен Кипр билеушісі болуы крестілердің мұсылмандарға қарсы кектенуін қоздыра түсті.

	– Жолдарың болсын, мәмлүктер! Христиандардың ордасын қиратып, күлін көкке ұшырып қайтыңдар, – деді Байбарыс Кипрге соғыс ашуға бара жатқан он жеті кемедегі мәмлүктерге сәттілік тілеп. – Мәмлүктер, алға! – деп дауыстап жібергенін өзі де байқамай қалды.

	Жартас жағаны соққан толқын бұл үнді алысқа таратып, көкжиекке апарып сіңдіріп жатты.

	Байбарыс сұлтан түнімен көз ілмеді. Осындай бір уақытта ел тыныштығын ойлап есі шығатын әдеті бар-тын. Жанжақтан анталап тұрған жау. Сүрініп кетсең, желкеңе қона түседі. Қылышыңның жүзі тайса, шоқ-шоқ дейді. Хулагу хан тұлымды нояндарымен қоқаңдаса, Иран елхандары тісін қайраған бұралқы иттердей ұлиды. Шекараның әр тұсында белгілі бір көлемде әскер ұстауың қажет. Қапыда қалсаң, жау аямайды. Осы жолғы Кипрға жасалған шабуылды теңіз әскер басшысы ержүрек Ибн Хасунға тапсырды. Тек жеңіс болғай... Бірақ бұл жолғы жорық сәтсіздікке ұшырады. Әккі* әрі тәжірибелі Ибн Хасунның кемелері желкендерін көтеріп Кипр аралдарына жақындап қалған. Арнайы алынған крест бейнесі бар жалаулары желбіреп тұр. Құдайдың құдіреті ме, кім білсін, ойда-жоқта қатты дауыл тұрады. Теңіздің таудай толқындары көзді ашып-жұмғанша қопарылып, он бір кемені жұтып кетеді.

	Ал судан аман шыққан 1600 адам Кипр патшасының тұзағына түседі.

	Бойын қуаныш билеген Хью III жалма-жан Байбарысты табалап хат жазады. Хатта Ибн Хасун кемелерінің суға кеткенін, адамдарының қолға түскенін баяндайды.

	Екі күн өте таң алдында Мысырға қаралы жаушы жетеді. Қайғылы хабар Байбарыс сұлтанды қапаландырғанмен, мойыта алмады. Осы кезде мәмлүктер де Шамдағы крестілердің ең ірі бекіністерінің бірі Қарин қамалын басып алған еді. Кезек Байбарысқа келді. Ол да Кипр патшасына жауап хат жібереді. Сұлтан хатында: «Темір мен ағашты қолға түсіру мақтаныш емес, алынбас қамалды алу ғажап..., боранмен келген жеңіс жеңіс емес, нағыз жеңіс қылыштың күшімен жетеді. Біз күніне бірнеше кеме жасаймыз. Сендер қамалдың бір бөлігін де тұрғыза алмайсыңдар. Біз жүз қала саламыз, сендер жүз жылда да бір қамал тұрғыза алмайсыңдар! Сендердің аттарың – кеме, біздің кемелеріміз – ат», – деп жазады. Кипр патшасы Хью III-нің жеңісін Байбарыс сұлтан осылайша ащы тілмен сынаған еді.

	– Әлі көрерміз, кімнің жеңерін, – деді сұлтан ертеңгі күнді сараптап.

	Құдай оны көп көрді ме, қайдам, қиырдан анталаған моңғолдар мен Иран елхандары сұлтан жасақтарының крестілермен соғысуына мойындарын бұрғызбады. Бірақ қайткен күнде де Кипрдегі тұтқын мәмлүктерді босатып алу сұлтанның ойынан ешбір кеткен емес. Қолынан келгенінше неше түрлі әрекеттерді ойластырып, іс жүзінде пайдаланып та көреді. Ал мұны сезе қойған крестілер қолға түскендердің құнын әдейі қымбаттатып жібереді. Ақшадан адам қымбат болған күн туады. Ақырында Акка түрмесінде жатқан алты әмірді мәмлүктер күзетшілерге пара беріп жүріп, еліне қайтарып алады.





Сыртқы жаумен шайқас




	Байбарыс сұлтанның ауыр ойдан бір сәт арылу үшін нөкер ертіп, аң аулайтын әдеті бар-тын. Бүгінде таң бозынан тұрып, сайланып, атқа қонып жатқан сәтте көмекшісіне:

	– Алда-жалда майдан шебінен қуанышты хабар келсе, ешбір сескенбей-ақ, менен сүйінші сұра. Жақсы хабар жеткізгенің үшін мың динар беремін, – деп тапсырған.

	Оның да жөні бар-тын. Бәрін бүлдірген Хетум. Жатқан жыланның құйрығын басып несі бар еді.

	XI ғасырда Евфрат өзенінің бастауындағы жерлерден селжұқтардан бой тасалаған армяндар Византия иеліктеріне қаша бастады. Босқындарды жылы қарсы алған император оларға Кіші Азияның оңтүстік-шығысында орналасқан Торос тауы мен Жерорта теңізі арасындағы Қилиқия таулы өңірін береді. Византия мен түріктер арасындағы тартысты ұтымды пайдаланған армяндар осы өңірдегі қамал-бекіністерді, Кіші Азия мен Шам арасындағы сауда жолдарын өздерінің бақылауына алып, елеулі күшке айналады. Ендігі жерде бұл өңір Кіші Армения деп атала бастайды. Алайда, армяндар селжұқтарға джизия* төлеп тұруға мәжбүр болды.

	1243 жылы моңғолдар мен түріктердің арасында болған Көсе Тау шайқасынан кейін қалыптасқан жағдайды пайдаланып, армяндар тәуелсіз мемлекетке айналады. Қауіпті жауларынан сақтану үшін моңғол әскерінің қолбасшысы Бишуге хат жолдап, қол астына енгісі келетінін баяндайды. Ұсыныс қабыл алынады. Армян королі жылпос саясаткер Хетум І-ші келесі жылы ұлы хан Күйікке өз інісі Симбадты аттандырып, түріктер басып алған армян жерлерін қайтарып алу туралы кепілдемеге қол жеткізеді. Күйік қайтыс болған соң, таққа Мөңке хан отырады. Хетум осы кезеңде моңғол қарамағындағы армян шіркеулерін салықтан босатып алады. Ол Байбарыс сұлтанға өш еді. Шамдағы крестілерді мұсылмандарға қарсы үгіттеп, Хулагу ханның Бағдатқа шабуыл жасауына көмектеседі. Кетбұқа ханнан Дамаскідегі мешіттерді жауып, оларды шіркеуге айналдыруын өтінді. Онымен қоймай, 1264 жылы Байбарыс сұлтан иеліктерінің қиыр солтүстігіндегі Айнтеп қаласына шабуыл жасайды. Сұлтан оларға қарсы Хамма мен Химстағы бекініс әскерлерін шығарады. Армяндар жеңіліске ұшырайды. Бишуден 700 моңғолды көмекке алған олар, енді Харим бекінісін қоршауға алады. Алайда қар түсіп, күн суытқандықтан олар кері шегінуге мәжбүр болады. Бұл бұл ма, армян патшалығы мәмлүк мемлекетін тұншықтыру мақсатымен Кіші Азиядан келетін темір мен ағашқа тосқауыл қойып, Шамға әкелетін сауда жолдарын тоқыратуға күш салады.

	1266 жылы сұлтан Байбарыс крестілерден Палестинадағы Сафад бекінісін тартып алып, Дамаскіге келіп кіреді. Хетум Алтын Ордамен соғысып жатқан басты одақтасы Абаға ханның көмек бере алмасын сезіп, бұлаң құйрыққа сала* бастайды. Соғысты өзі бастаған ол енді амалсыздан келіссөз жасауға бет бұрады. Мұнысы уақыт оздырудың айласы еді. Хетумнен Байбарыс алым төлеп тұруды, сауда жолын ашуды, әскердің кіруіне жол беруді талап еткен. Алайда келіссөз нәтижесіз болды.

	Соғыстан құтыла алмасын сезген Хетум сәл тыныштықты пайдаланып, моңғолдардан әскер сұрамақ болып, Тебризге аттанады. Сұлтан Байбарыс осы сәтте әмір Мансұр екінші ге Кіші Арменияның астанасы Сис қаласына шабуыл жасауды бұйырған. Іле-шала әмір Қалауын мен әмір Оған бастаған жасақтарды Мансұрдың артынан көмекке жібереді.

	Байбарыс өз әскерінің жеңіске жететініне сенімді болды. Оның хабаршы келсе, сүйінші сұратыңдар деуінің себебі осы.

	Күн найза бойы көтеріле қыза түсті. Жан-жақтың бәрі жықпыл-жықпыл тас. Тау аңғарынан ескен самал жел. Дала сағымдары да қоюланып, бір-бір шаһар орнатып қойғандай құбылды. Боз торғайлар аспан астында іліп қойған қоңыраудай тынымсыз шырылдайды кеп. Сәлден соң әлгі әнші құс қара ноқаттай болып ғайып болды. Енді дала мүлде меңіреу кейіпке енді. Аң қызығы деп алқынғанымен Байбарыс үшін уақыт өтпей-ақ қойды. Қоян қуып кеу-кеулеген нөкерлерінің де тірлігі қызықтырмады. Қайта-қайта қорған жаққа қарай берді.

	Тал түсте аңыздың құбыла бетіне орын тепкен төбенің басынан екі-үш аттылы көрінді.

	– Бұлар кім болды екен? – деді сұлтан жанындағыларға.

	Жауап қатқан жан жоқ. Саятшылар жаққа бет бұрған әлгілер ат тізгінін босатып жарыса шауып келеді. Кезек-кезек жол бастайды. Алғашқы жеткен хабаршы «Сүйінші!» деп дауыстай беріп, аттан ыршып түсіп басын иді.

	– Тақсыр! Әмірлер жеңіске жетті! Сіздің алдыңызға келуге мұрсат сұрайды, – деді хабаршы.

	– Сарбаздар, уәдем – уәде. Сүйіншілеріңді алыңдар! – деді сұлтан қуанышын жасырмай.

	Байбарыстың жанындағылардың да көңілдері көтеріліп, бір серпіліп қалды. Сұлтан манадан бері алаңдап, осы хабарды дегбірсіздене күтіп еді. Жақсы жаңалықты жеткізген хабаршылардан сүйіншілерін аямады, күнге жарқыраған алтын теңгелерді беріп тұрып, оларға:

	– Батырлар олжасын артып осында келсін! – деп бұйырады.

	Үш салт атты кілт бұрылып кері шапты.

	– Жеңіс! Сүйінші! – деп дауыс салып, жер дүниені жаңғыртып барады.

	Сәлден соң қорған жақтан шаң көрінді. Алдымен сарай қызметшілері жетті. Төбе басына шатыр тігіліп, тақыт орнатылды. Екі шетінде найзасын ұстап, мұздай боп қатып қалған екі жасауыл тұр. Шеру дабылы қағылып, бағана басында ту желбіреді.

	Алдымен мәмлүктер жер дүбірлеткен нешебір үйір жылқыны айдап өтті. Сұлтан маңынан өтерде найзаларын бекем ұстап, қылышын суырып, көкке көтерді. Байбарыс есімі ауада қалықтап тұрып алды.

	– Жарайсыңдар! – деді Байбарыс та үн қосып. Жылқылардың алыстан жол кешіп келгені білініп тұр.

	Құлындар аяғын әрең алып, енесінің алдын кес-кестей береді.

	Артынша екінші топ көрінді. Бес жүз шақты жаяу, байлапматалған тұтқындар, оншақты атты сарбаздар легі.

	Осы кезде Байбарысты ерекше тартылған керней үні елең еткізді. Ол өзі отырған дөңеске елу шақты мәмлүктердің желе шауып келе жатқанын байқады. Бұлар әмір Мансұр, әмір Оған және әмір Қалауын еді. Олар аттарынан жерге түсіп, сұлтанның алдына жақындады. Тізелерін бүгіп, қылыштарын кеудесіне ұстай сәлем беріп, тағзым етті.

	– Ерледіңдер, батырларым, – деді Байбарыс үшеуін кезеккезек құшақтап.

	– Тақсыр! Сис қаласы алынды. Адана мен Торос қалалары отқа оранды. Теңіз жағасындағы Ияс қиратылды. Тақ мұрагері Левон бастаған қырық мың адам тұтқынға түсті. Олжа ұшантеңіз, – деді әмірлер кезек-кезек баяндап.

	Артынша сұлтан жарлығы таратылды.

	– Бүгіннен бастап әскер демалады. Үш күн, үш түн мұрсат. Садақ тартылмайды. Айбалта шабылмайды, найза шаншылмайды.

	Сарбаздар қуана дүрлігіп, атой салды.

	– Бес жүз ту бие сойылсын! Қымыз келтірілсін. Ойын-сауық басталсын.

	Бұйрық соңынан мәмлүктер Мысырға беттеді. Жер қайысқан қол, сан мың тұтқын кіріп, қақпа жабылғанша, қызыліңір* туып, қою қараңғылық орныға бастаған. Дүбірлі дала меңіреу қалды. Жылқы тұяғынан көтерілген шаң, соқыр тұмандай баттасып, бұл маңның бетін басты. Әлгіндегі адамдар мен жануарларға толы алаңда қазір тақыт орнаған дөңнің қарайған бейнесі ғана көрінеді. Бұл жорық мәмлүктерді қисапсыз олжаға кенелтті. Сиыр бағасы екі дирһемге түсті. Қала саудагерлерінің сәкісі сан түрлі асыл тастарға, әшекей заттарға, жібекке толды. Құл базарында ине шаншар жер жоқ. Сатып алар тұтынушы табылмады.

	Халық сиыр, қодас, қой сойып жеп, қарық болды.

	Бірақ Байбарыс сұлтан мұның ешқайсысына да көз салмады. Тіпті өзіне тиесілі сыйлықты да әскеріне бөліп береді. Тұтқынға түскен патша баласы мен оның жанындағыларға жақсы қарауды бұйырады.

	Көп ұзамай Хетум Байбарысқа баласына қайырымды болуын өтініп, інісін жібереді. Сұлтан оның өтінішін қабылдай отырып, жылпос патшаға өз шарттарын қояды. Хулагудің Дамаскіге шабуылы кезінде қолға түскен әмір Сұңқарды, Алеппо өңіріндегі армяндар басып алған Бахсаис, Дарбасак, Мардабан, Рагаия бекіністерін және олардың төңірегіндегі жерлерді қайтарып беруді талап етеді.

	Хетум бірінші талапты орындағанымен, иелік жерлерге келгенде біраз іркіліп қалады. Мұны білген Байбарыс сұлтан тағы да бір хат жолдайды. Онда: «Мен туысқандық қатынасы жоқ адамға қатігездік жасап отырсам, сен өз ұлыңа – тақ мұрагеріне қатігездік жасап отырсың. Сондықтан бұл менің күнәм емес, сенің күнәң...», – деп жазып, шарттың өзгеріп кету мүмкіндігін меңзейді. Баласынан айырылып қалатынын сезген Хетум шартқа келісуге мәжбүр болады.





Байбарыс және Еуропа патшалары




	Байбарыс сұлтанның өмірінде басқа елдермен тең өмір сүру, бейбіт келісімде болу шарты ең бірінші орында тұрды. Бірақ барлық жағдайда да соғысуға мәжбүр болды. Ол Мысыр сұлтаны Византия императоры Михаил Палполжиспен хат алысып отырған. Байбарыс Шам елінің иеліктеріндегі крестілермен, Иран және Ирак жерінде орныққан Хулагу мемлекетімен қанды шайқас жүргізе отырып, ортақ жаулары селжұқ түріктері мен католик-крестілерге қарсы күш біріктіруді ойластырды. Бұл тілекті Византия императоры да құп алған. Ол Константинопольде қайта қалпына келтірілген мешітті Мысырдан келген Аққұш бастаған елшілерге көрсетіп, Байбарыс сұлтанға көп сыйлық жібереді. Өз кезегінде мешіттің хабарын естіген Мысыр елінің әміршісі оны жабдықтауға Константинопольге алтын жалатылған шам қондырғыларын, кілемдер және тағы басқа қымбат бұйымдарды сыйға тартады. Берке хан мен императордың ортасына ара ағайын болуғадакелісімбереді. Тек Байбарыстыңатадұшпаны Хулагудің баласы Абаға ханның Византия императорының қызына үйленуі бұл іске тосқауыл болады.

	Байбарыс Сицилия мен Тоскания королі Манфредпен де елшілік сыйлықтар алмасты. 1261 жылы оған Айн Жалут соғысында қолға түскен моңғолдарды сыйға тартты. Сонымен қатар Мысыр сұлтаны Арагон королі Джеймспен, Шпилия әмірі Альфонспен сауда келісімдеріне қол қояды.

	Селжұқ әмірі Паруана моңғолдармен бірігіп мәмлүктердің иелігіне шабуыл жасауға қатысады. Онымен келісе алмаған он екі әмір бала-шаға, қызметкерлерімен Байбарыс сұлтанның алдына қамқорлық іздеп келеді. Бірақ сұлтанның іс-әрекетінен сескенген Паруана артынша Байбарыспен келіссөз жүргізуді көздейді. Бұл жағдай сұлтанды түрік иеліктерін моңғолдардан өзіне қаратуға итермелейді.

	Осы уақытта Рум сұлтаны Иззуддин Кейкауас бин Кейхосрау өз иелігіндегі жерлердің жартысы сұлтанға бағынатындығын айтып, Байбарыстан көмек сұрайды. Сұлтан Рум билеушісіне көмекке әмір Бектұт басқарған мың сарбаздан құралған жасақ жібереді. Убулстин* қаласына жақындаған кезде түрік әскерлері мәмлүктер жағына шығады. Олар қаладағы татар жасақтарын жойып, Бектұт бастаған қолмен бірге Шамға аттанады. Бұл 1276 жылдың маусым айы еді. Убулстин әмірі Жандарбек қасындағы нөкерлерімен Байбарыстың билігін мойындап, алдына келеді. Сұлтанды бұл жағдай да қанағаттандыра қоймады. Ол түрік жерлерін толығымен жаулап алу туралы шешім қабылдайды. Осы ойын іске асыру үшін әмірлерімен ақылдаса отырып, тамыз айында әскеріне дайындық жасауға бұйрық береді.

	Мәмлүктер қару-жарақтары мен сауыт-саймандарын асынып, бастарына дулыға киіп, бір-ақ күнде атқа қонды. Бұл Мысыр әскерінде орнаған темірдей тәртіптің дәлелі еді. Онымен қоса Рум әмірлері мен елшілері де ілесе шықты.

	Байбарыс сұлтан әскер дайындығын өзі тексеріп жүр. Жауынгерлер піл үстіне күрке тігіп, топ болып шабуыл өнерін көрсетуде. Қара Майдан жерінде бағанаға айшық* іліп садақшылар мергендік сайысқа түскен. Араларынан озып шыққан әмірлерге күміс жүгенді, ер-тоқымды ат сыйлап, ал қатардағы мәмлүктерге шапан, бас киім, жейде және қылыш берді.

	Сұлтан да өз өнерін көрсетті. Ол баласы Берке ханмен найзаласуға шықты. Халық жарақат салмай найзаласу өнерін тұңғыш рет көріп, аса керемет қимылдарына таң қалысты. Ертеңнен қара кешке дейін созылған бұл дайындық ел аузында көпке дейін айтылып жүрді. Мәмлүктерінің күш-жігеріне көзі жеткен сұлтанның ендігі ойы – жорыққа аттану.

	Байбарыс әскерімен қамалдан шығып, 22 күн дегенде Дамаскіге кіреді де, тоқтамай, Алеппо өңіріне бет түзейді. Алдыға ту ұстатып әмір Сұңқарды жібереді. Алғашқыда барлаушылар Қорай ноян басқарған үш мыңдық қолды тас-талқан етіп жеңіп, біраз әскерін тұтқынға алады.

	Моңғол ханы Абаға өзінің қол астындағы Хаффаджа тайпасының арабтарына Евфрат өзенінен өтіп, мәмлүк әскеріне шабуыл жасауға бұйрық берген еді. Бірақ Байбарыс сұлтан қойған тосқауылға арандап* көп адамдарынан, мыңнан аса түйелерінен айырылады.

	Ал Татауын ноянның он екі мың елхан-селжұқ біріккен жасағы сұлтанның өзі басқарған қолға қарсы тұрды. Бұл аса кескілескен ұрыс болды.

	Татар-моңғол әскерлері аттарынан түсіп, өлімге бел буған жанкешті шайқас жүргізді. Жан алып, жан берісуде. Қашуды намыс көрген олар жалаң қылыш пен шоқпар ұстап, мәмлүктердің атты сарбаздарын өлімге бас тіге қарсы алды. Ақырында соғыста шыңдалған, әдіс-айласы мол Байбарыс сұлтан әскері жеңіске жетті. Мәмлүк әмірлері Қиран мен Қыпшақ қаза тапты. Қарсыластардан татар-моңғол әскерінің қолбасшысы Татауын ноян өлім құшты. Байбарыстың алдына әкелінген моңғол әмірлерінің біразына сұлтан бас бостандығын берді. Паруананың шешесін, баласын тірі алып қалды. Байбарыс Қайсария қаласының тұрғындарына азаттық беретіндігін жариялап, базарларында динармен сауда жасауға жарлық берді. Әмір Сұңқар бастаған қолды қашқан жаудың соңынан аттандырды.

	1277 жылдың көкек айы. Басына селжұқ сұлтандарының сәлдесін ораған Байбарыс Қайсарияға кіріп, сұлтан сарайындағы таққа барып отырады. Жаңа әмірді қала халқы, ғұламалар, жалпы түрік мемлекетінің қази, фақихтері қуана қарсы алып, басын иіп, бағынғандығын білдіреді.

	Сұлтан өзіне көптеген одақтастар жинады. Алайда осы жағдайды пайдаланып қалмақ болған жаулары да жоқ емес еді. Солардың бірі – Паруана. Ол мәмлүк әскерін қалада ұстамақ болып, Байбарысқа құттықтау хат жібереді. Хатта ол өзінің сұлтанның алдына 25 күн өткен соң келетінін айтып мұрсат сұраған. Оның ішкі есебі бойынша, осы уақыт аралығында Қайсарияға мол әскерімен Абаға келуі керек еді.

	Байбарыс бұл жолы да айлакер әрі ақылды қолбасшы екендігін дәлелдеді. Паруанаға сенбеді, оның Абағамен жасырын хат алмасып, опасыздық жасап жүргенін де сезді. Әскерсіз жалаңаш қалған Шам қаласына Абағаның шабуыл жасайтынын алдын ала білді әрі оның үстіне Селжұқ иеліктерінде көп әскерді ұстап тұру да қиынға соқпақ. Себебі соғыс зардабын шеккен халық мәмлүктерді қажетті азық-түлікпен қамтамасыз ете алмас еді.

	Сөйтіп қаланы тастап шыққан Байбарыс Кейхабад өңіріне жетеді. Осы өлкені мекен еткен сатқын армяндарды қашқын татар-моңғолдарды жасырғандары үшін қырып салады. Убулстан шайқасы болған жерге Абаға көрсін деп, соғыста қаза тапқан елхандардың өлігін көмдірмей, шайқас даласында қалдыруға бұйрық береді.

	Көреген қолбасшының айтқаны тура келді. Сұлтан мол әскерімен Дамаск қаласына жетіп кірген күні моңғол ханы Абағаның Шам иеліктерін шабуылдауға келе жатқанын естиді. Қайсарияны тастап кеткендеріне іштей наразы болған кейбір мәмлүктер нәтижесінде сұлтан шешімінің дұрыс болғанына қуанады.

	Бірақ моңғол ханы Байбарыспен Шамда соғыспай, еліне қайтып, әскерін сақтап қалуды жөн көрді. Есесіне жеті күн бойы қылыш сермеп, жазықсыз Селжұқ иеліктеріндегі халықты қырып, дүниесін тонады. 500 мыңға жуық жазықсыз адам жер жастанды.

	Абаға хан Байбарыс әскерінің Қайсарияға кіргенін хабарламады деп айыптап, Рум елінің сұлтаны Ғиабуддинді және Паруананы қамауға алып кескілеп өлтірді. Сөйтіп, Байбарыс сұлтанның Рум жерлерін өз қол астына алуға бағытталған жоспары Мысыр жерінің көлемі мен халықтың әл-ауқатының нашарлығының әсерінен іске аспады.

	Бұл Байбарыс сұлтанның ең соңғы жорығы еді. Оның ата жауы моңғолдардың балалық бал дәурен шағының шырқын бұзып, әке-шешесінен, туған жерінен айырып, шырқыратып айдап құлдыққа сатылуға мәжбүр болғанына қайтарған ке гі. Сұлтан оларды адамзаттың жауы деп ұқты. Ішіндегі шерменде болып қатып қалған кегінің бәрін дерлік қайтармаса да, қолынан келгенше аянбады. Жеңілмейтін әскер атанған моңғолдардың рухын тып-типыл етті. Қыпшақтардың аса жауынгер ұлыс екенін дәлелдеді.





Сұлтан Байбарыстың қазасы




	Өмірде туу бар, өлу – міндеттілік. Адамның болмысы мен жаратылысы сол –қанша бір батыр, дана, құдайдың құлы, ел сыйына бөленген адам болса да фәниден бақиға өтеді. Пендешіліктің құлы атанып, атсыз, атаусыз қалғандар қаншама. Жақсының артында ізі қалады, халқы мәңгілік есіне сақтайды.

	Әлемге аты шыққан, патшалардың патшасы, сұлтандардың сұлтаны, қыпшақ Байбарыстың қайтыс болуы туралы сан қилы аңыз-әңгімелер баршылық. Тіпті қыпшақ ұлы арабтарға өзі үйреткен қымызынан уланып қайтыс болды дейтіндер де кездеседі. Енді соның кейбіріне тоқталайық.

	Осындай аңыздың бірінде Байбарыс сұлтан моңғолдар мен түріктерге қарсы соғыста садақ оғы тиіп жараланыпты. Денесінен оқтың ұшын шығара алмай қатты қиналған Байбарыс ақыры лажсыздан емші шақыртып, оқты алысымен көз жұмыпты-мыс деп баяндалады.

	Бірақ Байбарыс Селжұқ түріктеріне қарсы жорығынан кейін көңілі көтеріңкі болған. Әмірлерін жиып ас берген. Отырыстары таңға дейін созылған деген тұжырым да кездеседі. Олай болса, садақтың оғын алғанда жан тапсырды дегені жалғандыққа саяды. Жараланған сұлтан қалай ғана таң атқанша әмірлерімен отырыс жасамақ?

	Хижра жыл санауы бойынша 676 жылдың мухаррам* айының он төрті, жұма күні, Байбарыс әдеті бойынша қымыз ішуге отырады. Отырыс түнге дейін созылған. Ертеңгісін сұлтанның денсаулығы нашарлап, ауырып қалады. Науқастанғанына қарамастан, көмегі тиер деген оймен ол тал түсте атқа мініп сейілдеуге шығады. Бірақ дерті күшейе түскен сұлтан күн еңкейе сарайға қайтып оралады. Өзінің сенімді нөкері әмір Сұңқарды шақырып:

	– Ішім күйіп барады, емшіні әкеліңдер, – деп бұйырады.

	Емші келіп, сұлтанға түрікше ем жасайды. Бірақ ол берген дәріден де шипа болмайды. Ауру одан сайын асқына түседі. Жан-жақтан білікті емшілер шақыртылады. Олар ем дұрыс жасалмаған деп тауып, сұлтанның ағзасын тазарту мақсатында іш жүргізетін дәрі береді. Оның да көмегі болмады. Сұлтанды жөтел қысып, ұйыған қан құсады, ыстығы да көтеріледі. Емшілер сұлтанның бауыры удан езіліп кеткен деген шешімге келеді. Осылай мухаррам айының жиырма сегізі күні, түс намазынан кейін сұлтан Байбарыс жан тәсілім етеді. Әлгіндегі Байбарыс сұлтан уланып өлген деген аңыз осыдан шықса керек.

	Қалай дегенде де Байбарыс өлімі біздер үшін әлі де жұмбақ.

	17 жылдан аса сұлтандық құрған Мысыр билеушісі 1277 жылдың маусым айында, 52 жасқа қараған шағында дүниеден өтеді. Тақ тізгіні досы Берке ханмен аттас үлкен ұлына ауысады. Тарих әрі қарай жалғасты...

	Сұлтан Байбарыс Мысыр, Иордания, Сирия, Палести на, Израил, Ливан, Сауд Арабиясының Хиджаз жері мен Ирактың Евфрат өзенінің батыс жағын, Түркияның оңтүстікшығысындағы жерлерін қамтыған араб мемлекетін басқарып, Қыпшақ әулетінің негізін салды. Мысыр, Шам және Хиджаз сұлтанының толық есімі Рукнуддин уа дуния Байбарыс бин Абдулла әл-Бундуқдари ас-Салихи ан-Наджами әл-Аюби ат-Түрки еді.

	Тағдырдың жазғанына не шара? Байбарыстың өмір жолы туған жерінде емес шалғай аймақтарда өтеді. Өзге елді басқарған ол қыпшақ жұртының даңқын аспанға шығарады. Көшпелілер даласының рухын биіктетіп, күшін әлемге танытады.

	Байбарыс – моңғол зұлматынан* қайғы жеп, қасірет көрген, қабырғасы қайысып, босып кетуге мәжбүр болған туған халқының кегі үшін өмір бойы шайқасқан нағыз патша. Оның қайталанбас ерлігі өсіп келе жатқан ұрпақтарына үлгі болып қалмақ.



	Оглавление

	Тарих – тағдырлар тезi

	Қыпшақ тұтқын – Байбарыс

	Шам елiнде

	Бiз – мәмлүктермiз

	Сұлтан сарайының маңында

	Жиһангер әскердiң тұңғыш жеңiлiсi

	Бiреуге ор қазсаң, өзiң түсесiң

	Қыпшақ Байбарыс сұлтан

	Әскери тәртіп

	Мәмлүктердің тұрмысы

	Сұлтан бейбастықты кешірмеген

	Байбарыс және Алтын Орда

	Байбарыс және крестілер

	Сыртқы жаумен шайқас

	Байбарыс және Еуропа патшалары

	Сұлтан Байбарыстың қазасы





