	Қабдеш Жұмаділов

	Қанды қақпан



	Хикаят



	Бәрі қан Үрімжінің айналасы,

	Ескі там, ұңғыл-шұңғыл, сай-саласы.

	Ішегін өлген жанның иттер сүйреп,

	Домалап, қарға шоқып жатыр басы.



	Келсеңдер Үрімжінің қаласына,

	Көзің сал қалтарыс сай-саласына.

	«Ұмытпа өле-өлгенше осыны» деп,

	Тапсырып кет балаңның баласына



	Таңжарық





І




	Ертеде, заманның тыныш кезінде біздің қазекең «Жолаушының кешіккенінен дәмет» деуші еді. Бұл жолы олай болмай тұр-ау. Тіпті, мына жолғы кешігудің соңы сорға айналмаса неғылсын. Бұлар ауылдан шыққанда өлке орталығы Үрімжіге барып, ұзаса жарым айға созылатын Құрылтайға қатысып қайтамыз деп аттанған. Бірақ өкіметтің ол уәдесі алдаусыратқан бос әңгіме болып шықты. Қайдағы жарым ай, міне, екі жылдан асты ғой – ыс басқан кірлі қаланың түтініне тұншығып жатқандарына. Келген жиындары – «Қазақ, қырғыз, монғол Құрылтайы» деп аталған. Шыңжаңдағы он үш миллаттың ішінен өлкелік өкімет жаңағы үшеуіне елден ерек неғып көңіл аудара қалғаны түсініксіз. Мұнысы, сірә, жаңағы ұлттарды айрықша бағалағанынан емес, ат үстінде жүрген көшпенділерге сенбегендіктен, керек десеңіз қауіп ойлағандықтан болар. Бір кезде ат тұяғының астында тапталған елдің ұрпағы күні бүгінге дейін салтатты көшпенділерден өлердей қорқады.

	Осыдан екі жыл бұрын Тарбағатай аймағынан Құрылтайға келген өкілдер саны әжептәуір еді. Сондағы бес үкірдай елдің (біреуі қалмақ үкірдайы) басшылары: Мұхаметқали, Таңғыт, Нұртаза, Омар, Көкірсін үкірдайлар, соларға қарасты отыздан астам зәңгі, қанша би-болыс, дінбасы қелең-кешіл, молдалар бар болатын. Шың СыСәйдің жаңа саясатын түсіндірген Құрылтай аяқталысымен, жаңағылардың қажетсіз деген бір бөлімін қайтарды да, ерекше тізімдегі үкірдайлар мен кейбір зәңгілерді алып қалды.

	Алтай мен Іле аймақтарынан келгендер де солай. Бертінге дейін Бежінге төте қарап келген Алтай қазақтарында үкірдайдан шені үлкен Бейсі, Тәйжі деген де лауазымдар бар екен. Сол жақтан Шәріпхан төре бастатқан Алтайдың керейлері келіп ошарылды. Ал Іле жақта үкірдайды «ақалақшы» дейтін көрінеді. Сол ақалақшы, зәңгілері бастаған Іленің қызылайлары да келіп қалып еді.

	Мұхаметқали бұрын сырттай атын естіп жүрген, қазақтың сорпа бетіне шығар азаматтарымен осы Құрылтайда танысқан. Алғашқы кезде қандай көңілді болып еді. Бірбірімен шүйіркелес сөйлесіп, хал сұрап, қауқылдасқан жұрт. Алтай аймағының генерал-губернаторы (қытайша

	– дүптыңы) Шәріпхан төрені көрудің өзі неге тұрады. Шыңжаң өлкесінде қазақтан шыққан жалғыз генерал-губернатор... Мұхаметқали Шәріпханды алғаш көргенде қалай таңғалып еді! Төренің бойы екі метрдің үстінде екен. Екі иығына екі кісі мінгендей. Бас дегенің кіші-гірім қазандай. Оның қасында денеліміз, бойшаңбыз деп жүрген жігіттер баладай боп қалды.

	Шәріпхан төре – Әбілмәмбет ханның алтыншы ұрпағы. Ханның үлкен ұлы Әбілфейізден тарайды. Сонау бір ғасырда Абақ керейлер жоңғардан босаған атажұрты Алтайға ауғанда, өздеріне хан сайлау үшін Әбілфейіз сұлтанның Көгедай деген баласын ат-түйедей қалап сұрап алмайтын ба еді. Шәріпхан – сол Көгедайдың шөбересі. Құжаттарда «Көгедаев» болып жазылады. Шіркіннің өзі де – төре десе төре екен! Қытайшаға судай, орысшаға да ағып тұр. Қытайшаға Үрімжіде оқып жетілсе, орысшаны мұғалім жалдап үйде оқыған. Өзі асқан ағартушы, ел қамын жеген демократ. Алтайдың әр ауданында мектеп ашқан. Аймақта газет-журналдар шығарған... Атақ-даңқы алысқа кетіп, үлкен көрінгенімен, өзі Мұхаметқалидан екі-ақ жас үлкен екен. Мұхаметқали биыл отыз сегізде. Ал Шәріпхан тірі болса...

	Ол туралы өткен шақпен сөйлеп отырған себебі, сол қайран Шәріпхан жоқ қой бұл күнде. Осыдан үш-төрт ай бұрын қонақ үйден ұстап әкеткен еді. Абақтыда азаптап өлтіріпті деген сөз бар. Сондай есіл ерді көзі қиып, қалай өлтірді екен жендеттер?! «Шәріпхан – менің досым, оң қол уәзірім» деуші еді Шың Сы-Сәй. Сөйтсе, бәрі көзбояу, өтірік көлгірсу екен ғой. Осыдан кейін Мұхаметқали дүниеден мүлде түңіліп кеткен. Қазір біреуді ұстапты, өлтіріпті десе, еш әсері жоқ, селт етпейтін болды.

	Бұл күнде ана жылы Құрылтайға бірге келген тарбағатайлық жігіттердің де қатары сиреп қалды. Құлыстайдағы төрт үкірдайдың әзірше екеуі ғана тірі жүр. Біреуі – Мұхаметқалидың өзі, екіншісі – Жұмықтың үкірдайы Таңғыт. Ол Құрылтай басталар-басталмастан қатты ауырып, еліне қайтып кеткен. Оған сол жақтан тор құрмаса, Үрімжіден аман аттанған... Құрылтайға келген Әлімғазы мен Қанағат болыстар алғашқы лекте-ақ қарауылға ілінген. Биыл олардың соңынан Нұртаза мен Омар үкірдайлар кетті. Біреулер құрбандарды түрменің өзінде-ақ атып тастайды екен дейді. Енді біреулер тірідей қапқа салып, тұншықтырып өлтіреді екен дейді. Қай-қайсы да оңып тұрған жоқ, әйтеуір.

	Әзірше, бәрінің соңында төртуыл үкірдайы Мұхаметқали қалып тұр. Қай күні әкетерін кім білсін. Жатқан жері түрме емес, түрмеден кем де емес. Үрімжінің оңаша көшелерінің біріндегі «Тяньшан» қонақ үйі. Әлгі «мырза қамақ» дейтіні осы болса керек. Қақпадан шығармайды, сырттан ешкімді кіргізбейді. Былтырдан бері елге хат та жаздырмайтын болды. Осында «Мүң-ха» мектебінде (моңғол-қазақ мектебі) ана жылы өзі іріктеп аттандырған төртуылдың бес баласы оқып жүр еді: Қалдыбай, Оразғали, Заманбек, Әмірхан дегендер. Арадағы екі-үш жылда солар да ержетіп өсіп қалыпты. Араларында қытай тіліне жүйрігі – Қалдыбай екен. Сол күзетшілердің тілін тауып, алғашқы жылы келіп тұрушы еді. Соңғы айларда олардың да ізі суыды. Соған қарағанда, тәртіп қатайып, заманның апшысы қуырыла түссе керек.



	Мұхаметқали жарық дүниеге қонақүйдің терезесінен ғана қарап, бір бөлмеде жалғыз өзі жатқанына да біршама уақыт болды. Бір әулеттің бұлғақтаған мырзасы, бір тайпа елдің үкілеген үкірдайы күндердің күнінде осындай кіріптар күйге түсем, тар қапасқа қамалам деп ойлап па? Өзінен-өзі оңаша отырып, әр алуан ойға кетеді. Адамның өзін қапасқа қамап ұстауға болар, бірақ ой-қиялын кісендеуге ешкімнің де шамасы келмес... Ауылды ойласа, анасын, бала-шағасын ойласа көзіне мөлтілдеп жас келеді. Бұрын өз елінен ұзап шықпаған бұл жігіт ел-жұртын керемет сағынып жүр.

	Қазір шілденің шіліңгір ыстығы. Дәл қазір төртуыл ауылдары арғы алыс жайлауларға әлдеқашан барып, Барқытбелдің күн шалған төскейінде самалдап отырған шығар-ау! «Үкірдай ауылы» атанып кеткен өз ауылы да қазір, сөз жоқ, Қаражалдағы қонысында отыр. Бие байланған шығар, сауын биелер мен мініс аттары түні бойы көк балауса мен уқорғасынға мелдектеп тойып келіп, желі басында үйездеп тұрған болар... Бойдақ малдар, әрине, Ақтас пен Шұрықтағы өзге жұртта... Қалада гимназияда оқитын қызы Нұрқан мен ұлдары Қамай мен Шамшәріп қазір каникулда ғой. Жазғы демалыста олар не істеп жүр екен? Нұрғайын бес жаста, Ғазиз үш жаста. Олар әжесі мен анасының бауырында жүр ғой... Құлындарым-ай, мен туралы не ойлап жүр екенсіңдер? Әкелеріңді бір көруге зар болып, сағындыңдар-ау әбден...

	Осы тұсқа келгенде Мұхаметқалидың көңілі босап, бордай егіліп бір кетті де, есін тез жинап, қайта бекінді... Бір тәуірі, естуінше, қазір мал-жанға ие болып отырған анасы Жәку дені-қары сау, әлі де тың көрінеді. Ел-жұрты «Жәкапаң» атап кеткен азулы бәйбіше әлі де тұғырдан түспеген. Төртуылдың әйгілі үкірдайы Көксегеннің бәйбішесі, Мұхаметқалидай үкірдайдың анасы. Былайғы жұрт әлі де сол кісінің аузына қарайды. Мұхаметқали Үрімжіде «мырза қамақта» отырған екі жылда мұның орнына уақытша үкірдайлыққа Нұрышты сайлаған екен. Алайда, бұқара халық Нұрышты бойларына тоғытпай, ағайын арасының дау-шары Жәкапаң алдында бітетін көрінеді. Алла-тағала бұл елге барғанша, сол кісіге денсаулық берсін деңіз.



	Ең соңында өз бәйбішесі Биғатияны қалай еске алмай тұрсын-ау! Ол да – күн шалған өңірден. Мәметек Сығай ілгідайдың қызы. Ілгідай – үкірдайдың орынбасары деген сөз. Жұмықтық үкірдайы – Таңғыт болғанда, Сығай – соның орынбасары. Биғатия балабасты болып, толып бара жатқаны болмаса, қыз кезінде ақсарының әдемісі еді. Сол сұлулығына қызығып, өзінен екі жас үлкендігіне қарамай, Мұхаметқали оны «алып қашып» алды-ау! Құдаласқан жерінен айырып, екі есе «қалыңмал» төлеп алған. Ол кезде әкесі Көксеген үкірдай қайтыс болып кеткен-ді. Жәкапаң келіні текті жерден шыққан соң, әрі өзімен рулас екенін ескеріп (Жәкапаң да – Мәметек қызы), жалғыз ұлдың еркелігіне амалсыз көнген... Сөйткен Биғатия, сен де көзден бұл-бұл ұштың-ау!

	Мұхаметқали әрненің басын шалып, төсекте қисайып жатқан-ды. Осы тұсқа келгенде, оң жамбасына аунап түсті. Былай барлап қараса, ес білгеннен бері құбылмалы саясатқа куә боп келе жатыр екен. Адамдар саясатты – амал-айла, қулық, сайқалдық деп ұғады ғой. Сірә, сол сөздің жаны бар сияқты. Осы таяудағы 1934-1935 жылдарда қазіргі диктатор Шың Сы-Сәй қандай еді? Сөзі жылмаң, құйрығы бұлғаң еді ғой. Халықшыл да – сол, демократ та – сол, ағартушы да сол емес пе еді. Өзін Совет Одағының досы, Сталинның шәкірті санап жүрді. Аузында – алты ұран, туында – алты бұрышты жұлдыз. Мектеп ашты, сауданы дамытты. Ұлттық ұйымдар құруға рұқсат берді. Совет елі мен Шыңжаң арасында сауда келісімі жасалып, «Сов-Синторг» арқылы тауарлар келе бастаған. Қазақтың төрт түлік малы мен жүн-терісіне дейін пұл болып, иіні бүтінделіп қалған.

	Саясаттағы сол кеңшілікті пайдаланып, Мұхаметқалидың өзі де көп жұмыс атқарған еді-ау! Шәуешекте аймақтық қазақ ұйымын құрып, өзі соған жетекшілік етті. Әр ауданда оның бөлімшелері болды. Әр зәңгінің қарауында екі-үштен бастауыш мектеп ашылды. Басқаларға үлгі болып, Шәуешектің қақ ортасынан «төртуыл» мектебін ашты-ау! Іле-шала тағы өзі мұрындық болып, «төрт үкірдай елі» мектебін салдырған. Бір мезгілде 600 бала оқитын жиырма бөлмесі бар, тұңғыш қазақ орта мектебі. Осыларды ойласа «шүкір, артымда із қалыпты-ау» деп өз ісіне разы болады...

	Дүниенің бәрі салыстырмалы ғой. «Бұрынғы Янзышың мен Жыншорынға қарағанда, мына Шың Сы-Сәйдің иманы бар екен» дескен бұқара халық. Әрине, Шыңжаң өлкесі де бір кезде Манжың империясына қараған. 1911-жылғы Сунятсен бастаған Шыңхай төңкерісі кезінде Маншың үстемдігі құлап, «Жуң-Хуа минго» – Қытай Республикасы құрылмады ма. Орталығы – Нәнжың қаласы болды. Сол орталықтан жіберген Янзышың Шыңжаңды он бес жыл (1912-1927) биледі. Кейін, Янзышың әбден байып болдыау деген кезде, оны Жыңшорны (1927-1933) алмастырды. Бұл екеуі де өздерінің Шыңжаңға келудегі міндетін – халықты сүліктей сору деп білетін, нағыз жемқорлар еді. Шыңжаңды дамытайын, көркейтейін деген ой олардың кәперіне де келген емес. Ақыры, халықтың тоба қазығына таяған кедейшілік пен рухани езгі 1933-жылғы бүкіл өлкені қамтыған төңкеріске әкеліп соқтырып еді.

	Қашанда төңкерістің ауыр бейнетін біреулер тартса, жемісін басқа біреулер жейді екен ғой. Бұл жолы да солай болды. Төңкерістің бар тауқыметін Құмылдағы Қожанияз бастаған шаруалар қозғалысы мен Қашқардағы «діншілдер дүрбелеңі» тартты да, игілігін өзгелер көрді. Сол дайын дүниеге «піскен асқа тік қасық болып», ие бола кеткендердің бірі – қазіргі диктатор Шың Сы-Сәй еді. Ол өзі жас кезінде Жапонияның әскери мектебінде оқыпты. Сонан соң Қиыр Шығыста әскери қызмет атқарған. Ал сондай адамның Шыңжаңға қалай тап болғаны әлі күнге дейін жұмбақ. Білетіндер оны Шыңжаңға алып келген – Советтің барлау мекемесі дегенді айтады. Жалпы, осы сөзде қисын бар. Шың Сы-Сәй Қиыр Шығыста қызмет істеп жүргенде-ақ, Советтің барлау орындарына тыңшы болып кірген сияқты... Содан, Шыңжаңдағы халықтық төңкеріс пісіп жетіліп, Жыңшорынның тақтан құлайтыны мәлім болған кезде, өлкеге жаңа басшы етіп кімді қоямыз деген мәселе туындайды ғой. Сол кезде кандидаттардың бірі ретінде Шың Сы-Сәй түседі еске. Оны алдымен Шыңжаңға әкеліп, Үрімжідегі әскери мектепке директор етіп қояды. Арада жыл өтпей өлкелік өкіметтің іс басқарушысы қызметіне көтереді.



	Жалпы, отызыншы жылдарда Шыңжаңда өрістеген оқиғалардың тізгіні Совет Одағының қолында болатын. Рас, бұл тұста Жапония да дүңген генералы Мажұйыңның қолына қару ұстатып, Шыңжаңдағы көкпарға араласып көргісі келді. Дүңгендер қолдарына ақ ту ұстап, Шыңжаңдағы мұсылмандардың көмегіне сүйенбек болды. Алтай мен Тарбағатайда біршама жеңіске жетіп, ол қалалардан жергілікті қытай әскерін қуып та шықты. Алайда істің беталысын бақылап отырған Совет Одағы дүңгендерді бұдан ары тайраңдатып қойғысы келмеді. Шәуешек және Құлжа шекарасы арқылы екі полк әскер енгізді де, дүңгендерді келген жақтарына қуып тастады. Сөйтіп, иесіз бос қалған Шыңжаң өлкесіне Шың Сы-Сәйді бастық етіп қойды да, ұйғырлардың көңілін аулау үшін, орынбасарлығына Қожаниязды тағайындады. Бірақ бұл да – уақытша көзбояу болатын. Шың Сы-Сәй билікке орнығып алған соң, ең алдымен Қожанияздың көзін құртты.

	Жоғарыда айтқанымыздай, Шың Сы-Сәй алғашқы үштөрт жылда түзу бағыт ұстап келді де, 1937-жылдан бастап, бұрынғы бағытынан жалт бұрылды. Енді ол өзінің жасырып келген азу тісін, қанды шеңгелін ашық көрсете бастаған. Біреулер: «мұны халыққа қарсы қайрап салған – Совет Одағы. Ол 1936-жылы Мәскеу сапарына барып келгеннен кейін-ақ өзгеріп сала берді» дегенді айтады. Жалпы, осы сөзде жан бар. Сол сапарда ол Сталинның қабылдауында болыпты. Берияның, Молотовтың ақыл-кеңесін тыңдапты. Бұл – Совет өкіметінің «Халық жауларына» қарсы шабуыл бастаған кезіне тура келеді. Армиядағы айналдырған бес маршаллдың үшеуін – Тухачевскийді, Егоровты, Блюхерді атып тастаған кез. Қойған кінәсы не дейсіз ғой – «Жапонияның шпионы». Бұл статьяның сол кезде модаға айналғаны сонша, Қазақстандағы ұлт көсемдері Әлихан, Ақымет, Мыржақып, Мағжан сияқты «Алаш» қайраткерлерімен бірге, Сәкен Сейфуллин, Тұрар Ырысқұлов, Сейітқали Меңдешев сияқты Қызыл Коммунистер де осы «Жапонияның шпионы» деген статьямен атылды.

	Осы сапардан Шың Сы-Сәй да ішіне көп нәрсені түйіп қайтқан секілді. Келе салысымен бұл да «Халық жауларына» қарсы күресті бастап жіберді. Қолында Советтік НКВД берген тізім бар болатын. Сол тізім бойынша ең алдымен бір кезде Қазақстаннан қашып өткен «Алаш» азаматтарының ізіне түсті. Райымжан Марсеков, Зият Шәкәрімұлы, Ыбрайым Жайнақов бастатқан жиырмадай адамды ұстап, НКВД-ның қолына табыс етті. Ал ондағылар есіл азаматтарды сотсыз-сұрақсыз-ақ о дүниеге жөнелткен көрінеді.

	Қазір де Шың Сы-Сәйдың қасында кеңесші болып, НКВД-ның мықты мамандары отырса керек. Бұл жақтағы «Халық жауларын» қалай ұстаймыз дегенде, «Қазақ, қырғыз, монғол Құрылтайын» солар ойлап тауыпты. Бұл – үнемі ат үстінде жүретін көшпенділерді қолға түсірудің таптырмас тәсілі еді. Егер оларды тұрған жерлерінде ұстаймыз десе, ел іші дүрлігіп, арты қарулы қақтығысқа айналып кетуі мүмкін ғой. Ал Құрылтай өткіземіз деп шақырсаң, көшпенділердің үкірдайы мен зәңгісі бірдеңеден құр қалғандай, Үрімжіге тайлы-таяғымен түгел келері сөзсіз. Осылайша, олардың рубасылары мен көсемдерін бір жерге жиналап аласың да, ойдағы жоспарыңды іске асыра бересің. Ал қаладағы ұйғыр-өзбек, сарт-ноғайдың жарасы жеңіл. Оларды қалаған уақытыңда орнынан басып, қолға түсіруге болады.

	Шың Сы-Сәй рубасылар мен үкірдай-зәңгілерді Құрылтайға жинап алған соң, алдын абақтыға қамап, соңын «мырза қамақта» ұстағанда, мынадай екі түрлі мақсат көздеп еді. Біріншіден, рубасыларын осында кепілдікте ұстау арқылы халықтың қолындағы қару-жарақты жинап алу. Бұл – өте маңызды нәрсе. Көшпенділердің қолына қару ұстатып қою – өзіңе ажал әзірлеумен бірдей. Екіншісі, Құрылтайға жиналғандарды жан-жақты тексеруден өткізіп, өкіметке деген ниет-пиғылын анықтау. Сәл-пәл қылдан тайған, жат пиғылды адамдарға жаза дайын. «Жапонияның шпионы» деген айдармен ана дүниеге аттандыра береді. Сөйтсе, Сталин мен Берияға берген уәдесі де мүлтіксіз орындалған болады.





ІІ




	Мұхаметқали кейде өзімен-өзі отырып таң қалады. Көңілінде зәредей кірі жоқ, ақ қағаздай таза адамға неше алуан қулық пен сұмдықты, пәле мен жаланы, күрес пен тартысты өгей өкіметтің өзі үйретеді екен ғой. Бұрын бұл өз руы болмаса, тұтас ұлттың жағдайын ойлай бермейтінді. Ақыры жан-жақтан ұтылай қуып, мұны да «ұлтшыл» қып шығарды. Бұрын бұл өкіметтің досы кім, қасы кім дегенге бәлендей көңіл бөлмеуші еді, енді міне, сол өкіметке қарсы күдікті адамның бірі өзі болып шықты. Бұрын ел иесі саналатын билеуші ұлттардың аз санды, кіріптар ұлттарды қалай қорлап, қалай шайнап, жұтып қоятынын анық біле бермеуші еді, қазір соған көзі әбден жетті.

	Біраз мәселенің ұшығына өз ойымен жетсе, тағы біраз жайларды осындағы көзқарақты адамдардан ұғынды. «Ақ ит, көк ит – бәрі бір ит» дегендей, жемтіктес ұлы мемлекеттер бір-бірімен ұлып табысса, отарлаушы елдердің босағасында отырған аз ұлттардың да көрген күні, тартқан азабы бір екен. Сонау бір жылдары Советтік езгіден, қорлық-зорлықтан, әдейі жасалған ашаршылықтан бассауғалап қашқан біраз ел Шыңжаңға келіп паналап еді. Сол қырсықтың бәрі, міне, тағы да алдынан шықты. Қорғанысы жоқ, сорлы қазақ енді қайда барып күн көреді? Қайда барсаң да алдыңнан шығатын – қарулы қақпан, қорқыттың көрі... Ол жақта да, бұл жақта да қаптап кеткен «Халық жауы», «Жапонияның шпиондары». Орыс пен қытай тіл біріктіріп, қазаққа қарсы бағытталған жаппай шабуыл ғой – мұның аты. Кейде үйірінен бөлінген топ жылқыны ұялы қасқырлар ұтылай қуып, әлдебір жартасқа, не жарға апарып қамап, бір шеттен жарып жей беруші еді. Оны «қасқыр қамау» дейтін-ді. Мынау да – қазаққа келген сол «Қасқыр қамаудың» өзі ғой.

	Қазір қасындағы серіктерінің көбі құрбан боп кеткенде, Мұхаметқали жалғыз ғана жіпке ілініп тұр. Ол жіп – артындағы ел-жұрттың қолдауы. Бұларды мұнда кепілдікте ұстаудың бір себебі – халықтың қолындағы қару-жарақты жинап алу еді ғой. Жақында елдегі Сыдық зәңгі мен Ыдырыш зәңгілерден хат келді. Мұхаметқали үкірдайға қарасты төртуыл тайпасы қолдарындағы қаруды ұжымдаса жинап, үш жүзге тарта мылтықты оқ-дәрісімен өкіметке өткізіп беріпті. Қару өткізген негізгі құжатты өлкелік өкіметке жолдаса, көшірмесін хатпен қоса үкірдайдың өзіне жіберіп отыр. Бұл да болса, ауған түйені басқандай, ебепке – себеп. Арттағы елдің берекесі, халықтың бұған деген көңілі.

	Олай дейтіні, Мұхаметқали жыл басында арттағы ел азаматтарына хат жолдаған. Алдымен уақытша өз орнында отырған Нұрыш үкірдай, Сыдық зәңгі, Ыдырыш зәңгі, Нұрақай зәңгі сияқты мансаптыларды атай келіп, сонан соң ел ақсақалдары: Қали қажы, бас мүфти Қарамолда, Жақып, Әбік, Қалкелерге, одан кейін Қалиякбар, Қасенбек, Малғажы, Әбілмәжін сынды інілерге дұғай сәлем жолдаған. Жазған хатында: «Менің жаным қазір қыл үстінде тұр. Егер мені аман-есен елге қайтсын десеңдер, ел қолындағы қару-жарақты, қылаяғы құс ататын қосауызға дейін жинап, өкіметке өткізіп беріңдер» деп, өлердегісін айтып өтінген-ді.

	Олай дейтіні, елдің қолында біраз қару барын Мұхаметқали білетін-ді. Баяғыда генерал Бәкіштің, тағы басқа ақ атамандардың қашқын солдаттары мініс көлікке, азықтүлікке қолындағы бесатар мылтықтарын айырбастап кете беретін. Одан басқа көтерілісте қолға түскен қарулар бар. Енді, міне, Мұхаметқалидың амандығы үшін қайран ел сол қаруларын да өкіметке өткізіп, тыным тауыпты.

	Қару-жарақтан басқа, Сыдық зәңгінің хатында көңіл қоярлық тағы бір жаңалық бар: «Тарбағатай аймағының халқы – бір ғана қазақтан тұрмайды ғой. Татар-өзбек бар, сібе-солаң бар, қытай бар дегендейін. Біз енді сол ұлттардың атынан хат ұйымдастырмақшымыз. Кезінде ол ағайындарға да сіздің қамқорлығыңыз аз болмаған. Сол халықтар да сізге аратүсіп, жоғарыға хат жолдаса деп отырмыз» депті. Бұл да – табылған ақыл. Мұндайда қазақтың сөзінен гөрі өзге ұлттардың сөзі өтімді болуы мүмкін ғой. Мұхаметқали енді арт жақтан келетін сол хаттарды төрт көзімен күтіп жүр...

	Әкесі Көксеген үкірдайдың аруағы жебеген шығар, ел-жұрттың береке-бірлігі қолдаған болар, Мұхаметқали төртуыл тайпасына отыз жасында үкірдай боп сайланды. Бұл – екі мемлекет арасындағы шекара бекіп, бұл беттегі қазақтар қытайға біржола қарап, ел билеу тәртібі енгеннен бері сайланған төртуылдың алтыншы үкірдайы еді. Алғашқы үкірдай – Керімбай, сонан кейін Дәмежан, сонан кейін Көксеген, сонан кейін Тыныбай, Ысқақ, Мұхаметқали...

	Әкесінен он бес жасында қалған бұла жігіт былайша қызмет қамытын ерте кием деп ойлап па. Анасы Жәку бәйбішенің арқасында өзінше серілік құрып, емін-еркін жүріп жатқан-ды. Әкесінен кейінгі бір қамқоры – аталас ағайыны Күдері би-тұғын. Ол кісі де небәрі қырық бес жасында, 1920-жылы генерал Бәкіштің көзі тиіп қайтыс болды... Әкеден мол дәулет қалған. Мұхаметқали оны қалай шашам десе де жететін-ді. Алайда, табиғатынан зейіл Жәкапаң жалғыз ұлды елең-селең, бос сандалысқа жіберген жоқ. Халықтың дәстүр-салтына, ел басқару ісіне қанықтырып қана қоймай, әртүрлі мұғалім жалдап, үйде оқытты. Олардың ішінде қазақ та, Ахмет Камал секілді татар да, қытай да, Семен Каширин секілді орыс мұғалімдері де бар еді. Міне, осындай жан-жақты тәрбиенің арқасында, жас жігіт көп пәндерден хабары бар, бірнеше тіл білетін, көп қырлы азамат болып қалыптасқан. 1933-жылы Ысқақ үкірдай қайтыс болған соң халықтың назары бірден Мұхаметқалиға ауған себебі сол еді. Біріншіден, хат-сауаты, білім-білігі бар. Екіншіден, өзгенің малына қызықпайды, әкеден қалған өз дәулеті жетеді.

	Тарбағатай аймағында қазақ үшін үкірдайдан үлкен лауазым жоқ. Ол – аудан әкімі, Шәннен кейінгі екінші тұлға. Жас үкірдайдың қолына мол билік тиген еді. Алайда, Мұхаметқалидың сорына, бұл бір ауыр жыл болды. Қазақстандағы ашаршылық апатынан қашқан жұрт аяғы сейілмей, әлі де шекара асып келіп жатқан. Шәуешек ауданы шекараға тым жақын, халық саны бірнеше есе артып, өріс, қонысқа симай барады. Сол босқындарды ауыл-ауылға бөліп орналастыру, әр ауылда қазан-қазан ас пісіртіп, өзегі талған аштардың жүрегін жалғау да оңай шаруа емес. Ішкен асы аш өзегіне түсіп, өліп жатқандар қаншама, оларды мұсылман тәртібімен арулап жерлеу керек.

	Дүние қалай тарылған десейші, басқа босқындарды былай қойғанда, төртуыл ортасына арғы беттен бес бірдей болыс келіпті. Бәрі де кезінде ел билеген, ата-тегінен бақ-дәулет үзілмеген салауатты адамдар. Зайсандағы Ертіс төртуылынан – Дарқанбай болыс, Мұрын ішіндегі Тоқабай-Сарыдан – Мұстафа болыс, Шорғадағы Тәукеден – Әбілдабек болыс, Қарауыл-Жасақ елінен – Ғалисаттар болыс, Өкпетідегі Ажы-қыдыр елінен – Жәкула болыс... Қазір бастарынан бақ тайды дегенің болмаса, кезінде елжұртына сыйлы болған бұл адамдарға арнайы қоныс бөлуге тура келді. Бұлардың ішінде Жәкула болыс кезінде Омбыдағы оқу орнын бітірген үлкен дәрігер екен. Шәуешек қаласынан емхана ашпақ ойы бар еді. Амал не, дүңген дүрбелеңі кезінде «сен жаралы көтерілісшілерге көмек көрсеттің» деп, жазалаушы орыс жендеттері Жәкуланы атып кетіпті. «Жаралыларға көмектестің» дегені сылтау. Жәкула арғы бетте «Алаш» партиясына мүше болған ғой. Соңынан аңдып келген НКВД тыңшылары әдейі көздеп атқан секілді.

	«Жығылған үстіне жұдырық» дегендей, Мұхаметқали босқындар мен аштардың шаруасын бірыңғайлы етіп, енді ес жия бергенде, 1933-жылы күзде Шәуешекке көтерілісші дүңгендердің сау ете қалмасы бар ма. Кәдімгідей бақайшығына дейін қаруланған бір полк әскер. Мына келісте Алтайдан шыққанымен, арғы өкше ізі – Гансу, Шыңхай өлкелерінде жатса керек. Бас қолбасшылары Мажуйың деген генерал дейді. Бұл «Ғазауат» аталған соғыстың мақсаты – Шыңжаңдағы Қытай үстемдігін аударып тастап, мұсылман мемлекетін құрмақ. Сол үшін әр аймақтағы мұсылмандарды өздеріне қосып алмақ. Қолдарында – пайғамбардың ақ туы. Көшеде шеру тартып, көп дауыспен айтатындары – салауат, құраннан алынған аятдұғалар.

	Мынаны көріп, Шәуешектің мұсылман діндарлары желіксін. Әсіресе, бұрыннан дінге бейім татар-өзбек, ұйғыр байлары бірден қолдап шыға келді. Дүңгендерге солар сойыс қамдап, азық-түлік дегенді үйіп тастады. Дүңгендер алғаш келген бетте-ақ қаладағы қытай әскерінің қырғанын қырып, тірі қалғанын Үрімжі жаққа қуып тастаған. Қала маңындағы бай қытайлар мен Сібе-солаң әулетінде зәре жоқ. Оларды көтерілісші дүңгендер бір тонаса, желігіп атқа қонған қазақтар екі тонайды. Көбінің ту қып ұстағаны – «мұсылман жеңді» деген дақпырт. Істің байыбына барып, түсініп жүрген ешкім жоқ.



	Мұхаметқалиға құдайдың берген бір абыройы – а дегенде-ақ осы дүңгендерден бойын аулақ салды. Өйткені, дүңгендердің бір соқпа дерт екенін, неше жерден «Ғазауат» жарияласа да, Қытайдай ұлы мемлекетті бәрібір жеңе алмайтынын ол жақсы білуші еді. Оның үстіне, бір кезде осы дүңгендердің мұның жүрегіне майдай тигені тағы бар. Жеке бұл емес, күллі төртуыл тайпасы дүңген бүлігі десе төбе шаштары тік тұрады.

	Дүңген деп жүргеніміз – баяғы сегізінші ғасырда араб қолбасшысы Құтайба жорығы кезінде ислам дініне кіріп, мұсылман боп қалған қытайлар ғой. Қытаймен тілі бір, діні бөлек. Негізгі тұрағы Шыңжаңмен шекаралас Гансу, Шыңхай өлкелері. Жалпы саны он миллион шамасында болса керек. Миллиард қытай өзін басып алған талай басқыншыны жұтып жіберсе де, осы дүңгендерді сіңіре алмай-ақ қойды. Дүңгендер оларға жұтылғанды қойып, әр ғасырда бір рет өздерінен жүз есе көп қытайға қарсы «Ғазауат» жариялап тұратынын қайтерсің. «Олардың қытайға сіңіп кетпей отырғаны – ислам дінінің арқасы» деседі білетіндер. Дүңгендердің де әлсін-әлі ғазауат жариялай беретіні – өзін аман сақтаудың, жұтылмаудың амалы болса керек.

	«Ғазауат соғысы» кезінде дүңгендердің өздері ғана қырылып, құрбандық беріп жатқаны ештеңе емес-ау, соры қалың басқа мұсылмандарды да желіктіріп, өздерімен бірге ала кететіні жаман. Сондай бір дүрбелең Тарбағатайда осыдан жетпіс жыл бұрын, 1864-жылы болған-ды. Еш жазығы жоқ төртуыл тайпасының қосақ арасында босқа қырылатыны сол жылы. Ішкеріден әр жылдар келіп, Шәуешек маңын мекендеген жүздеген түтін дүңген болушы еді. Солар ішкерідегі дүңгендермен тіл біріктірді ме, сол жылы аяқ астынан желігіп, жергілікті Қытай үкіметіне қарсы көтеріліске шығыпты. Мұны қазақтар кейін «Бор батыр» соғысы деп атаған. Бор деген жас жігіт – сол дүңгендер арасынан шыққан ержүрек батыр болса керек.

	«Қылыш сілтеп, найза сермегенде қимылына көз ілеспейді екен» деп жұрт аңыз қылатын.

	Дүңгендер қолдарына ақ ту ұстап, салауат айтып шыққан соң, мұны көрген қазақ рулары да шыдай алмай қосылып кетеді. Бұлар – негізінен Бәйжігіттің Мәмбет және Жұмық аталары еді. Қабанбайдың шөбересі, Мәмбет Әділбек батыр, Жұмық Қоңыз батырлар (шын аты – Құрман қажы) көп қолмен дүңгендерге қосылып, қытайға қарсы майдан ашады. Шәуешектегі Қытай әскері көтерілісшілерге төтеп бере алмай, бір бөлімі қаладағы Жамбылға (Қытай қамалы) тығылса, екінші бөлегі Қобыққа барып бассауғалайды.

	Әйткенмен, жергілікті қытай әкімдері де қамсыз еместі. Дүңгендер өз маңайына мұсылмандарды топтаса, қытайлар сасқанынан будда ұранын көтеріп еді. Қобықтағы Шаған Кеген бастаған Торғауыттарға арнайы кісі жіберіп, көмек сұраған. Қазақтың ата жауы Шаған Кеген де кек алуға қарсы болмайды. Қазақты шапса жер қайысқан көп мал айдап қайтатыны тағы белгілі. Сондықтан әнеукүні Шәуешектен қашып барған қытай шеріктерін өздеріне қосып алады да, мың қаралы қолмен аймақ орталығы Шәуешекке қарай аттанады ғой.

	Ал, бұл мезгілде қашанда бейбіт өмірді күйіттейтін, қақ-соқпен шаруасы жоқ, мыңғырған малы Барқытбелдің күңгейіне симай жатқан төртуылдар жайлаудан етекке түсіп, Арқарлы, Нұра, Абдыра, Қараүңгір, Шәша, Боздақ секілді күзеу жұрттарына келіп қонып жатқан кезі еді. Қалың ел күзем жүндерін қырқып, тай-құнандарын таңбалап, бейғам отырғанда, шығыстан Шаған Кегеннің әскері сау ете түседі. Бастабында үйреншікті қалмақ барымташылары шығар деп, төртуыл жігіттері де жедел қол құрап, қарсы шабады. Жауды Сібеті өзенінің қабағында қарсы алып, қайтпай ұрыс салады. Бірақ мыналар әдеттегі барымташыларға ұқсамайды. Қолдарында – отқару, Маншың әскерімен тізе қосып, сайланып келген іргелі жау болып шықты. Қазақ қолын бастап жүрген Олжабай мен Кемпірбай батырлар Қосмоладағы алғашқы ұрыстаақ оққа ұшып кетеді. Сол соғыста бетке ұстар жігіттердің көбі шығын болып, тірі қалғандары шегінуге мәжбүр болады.

	Сол жау оғынан мерт болған Олжабай батыр – Мұхаметқалидың атасы болатын. Кеудесінен қан саулап, аттан ауып түскенде, басын сүйеген аталас ағасы Сымайыл зәңгіге:



	– Басқа не айтайын... Қош бол, аға! Көксегенге өзіңіз бас-көз болыңыз! – деп он жастағы жалғыз ұлын тапсырған екен. Айтып отырғаны –Мұхаметқалидың әкесі, кейін төртуылға үкірдай болған Көксеген еді.

	Майдандағы қанды қырғын өз алдына, енді қалмақ-қытай әскері бейбіт отырған ауылдарды шабады. Арқарлыда, Абдырада, Ашылыда отырған қалың ел үркіп, бұл бетте тұрақтай алмай, Ақшоқы асып, алды Қатынсу бойына жетіп, бір-ақ тоқтайды. Тау-тасты паналап, бет ауған жаққа қашып-пысып жоғалған елде есеп жоқ. Ал, Қатынсу бойына барғандар жаудан қара үзіп кеттік, енді құтылған шығармыз деп, шатыр-күркелерін тігіп, жайғаса бастаған ғой. Шамасы, мыңдай түтін, бес мыңдай адам болса керек. Амал не, арада бір тәулік өтпей, нағыз қанды қырғын тағы жалғасыпты. Көш соңынан қуып, түнделете жеткен Маншың әскері бейғам жатқан елді таңғы ұйқыда басыпты. Не керек, мейрімсіз жау еңкейген кәріден – еңбектеген балаға дейін найзамен түйреп, қылышпен турап шыққан ғой... Басын Барқытбелден алып, Алакөлге құятын Қатынсу өзені қып-қызыл қан болып аққан. Осы қанды қасап өткен жер – осы күнге дейін «Ойран» деп аталады.

	Бұл қырғын жәй аңыз емес, ресми құжаттарда тіркелген. Сол кездегі Аягөз-Сергиополь қамалының бастығы Семей губерниясына былай деп хат жазады: «Қытай әскері арғы беттен босып келген қазақ ауылдарын Қатынсу бойында қырып кетті. Қазір сол маңда мыңдаған адамның өлігі жатыр... Ауаға тараған иіс-қоңыс індет жұқтыра ма деген қауіп бар. Адам етін жеп дәніккен иттер қазір арыбері өткен жолаушыға шабатын болды. Сондықтан сол иттерді атуға және өліктерді көмуге қажетті қаржы, оқ-дәрі бөлуіңізді сұраймын» депті. Демек, «Қатынсу қырғыны» ел аузындағы жәй аңыз емес, тарихта болған оқиға.

	Шаған Кеген әскері олжаға түскен хисапсыз көп малды айдап, еліне қайтты. Оларға керегі де осы болатын. Ал дүңгендер мен оларға ілескен Бәйжігіттер Қытай әскерін Манасқа дейін қуып барып, кейін ішкеріден қалың жазалаушы әскер келгенде, тым-тырақай қайта қашқан. Сонымен «Ғазауат соғысы» да аяқталып еді.

	Сайып келгенде, дүңген дүрбелеңінің қырсығы төртуылдарға тиді. Ол шақта шекара әлі бекімеген, қазақтар қытай билігіне біржола өтіп болмаған кезі. Қытай жерін жайлағаны үшін қазақтар мал санына қарай, жүз басқа – бір бас салық төлейтін-ді. Ол кезде үкірдайлық сайлау өтпеген, әр ру өз зәңгілеріне бағынып, жүріп жатқан-ды. Қырғыннан кейін Төртуыл тайпасының көсемдері Сымайыл зәңгі мен Керімбай зәңгіге жаугершілікте шашырап кеткен жұртын жинау үшін бірнеше жыл керек болды. Жан-жаққа қос-қос атпен кісі шаптырып, тірі қалған жетім балаға дейін жинауға тура келген.

	Сол жылдары Қызай тайпасы Тоқта-Барлықтан Бұратола арқылы Іле уәлаятына қоныс аударып көшіп жатқанды. Төртуылдың біраз ауылдары жаугершілікте Қызай көшіне ілесіп кетіпті. Қазір де сол жақта өніп-өсіп жатса керек. Ал Құлыстай өңірінде тірі жүргендерін қалдырмай жинап түгендегенде, төртуылдың қақ жарымы жоқ болып шығады. Көп рулар, аталар түп-түгел құрып кеткен. Кейбір рулар жарым-жартылай ғана аман қалыпты. Сымайыл зәңгі қасына бірнеше естияр адамдарды ала отырып, жартылаған рулар мен аталарды қан жақындығына қарай өзара біріктіріп, өріс-қонысты қайта бөледі. Бұл – күлпарша болып қираған шөлмекті сынық салғандай қайта құрастырып, бүтіндеп шығудан бірде кем емес еді.

	Жаугершілікте бала жоғалтқан, бір-бірінен көз жазып қалған адамдарда хисап жоқ. Басқаны былай қойғанда, ру көсемі Сымайыл зәңгінің өзі Есім және Қайыңбай деген екі ұлынан бірдей айрылыпты. Сол ұлдарымен бір ге Сымайылдың, әсіресе, шарқұрып іздегені – өлерінде Олжабай батыр тапсырып кеткен Көксеген еді. Зәңгі өз ұлдарын таппаса да, арада бес жыл өткенде, Көксегенді тапты-ау ақыры! Көксеген төменгі Еміл бойындағы бір бай қытайдың қолында қолбала қызметкер боп жүріпті. Көксегенді тапқанда Сымайылдың қуанғанын сұрама! Туысқанын танып, бала да бассалған. Бала емес, он бестегі бозбала. Қытай тіліне ағып тұр. Сымайыл елге ертіп келеді де, өзіне хатшы етіп тағайындайды. Ел басқаруға баулиды. Кейін жасы он сегізге толғанда, таңдап жүріп, текті жерден келіншек әпереді. Сөйтіп, Мұхаметқалидың анасы Жәку бәйбіше Сымайыл шаңырағына келін боп түсіп еді. Жәкапаң салт-дәстүрге өте берік кісі ғой. Жасы жетпістен асса да, Сымайыл шаңырағына барса осы күнге дейін тізесін бүгіп, сәлем етіп кіреді...

	Сөйтіп, қажетсіз дүрбелеңнің кесірінен бүтіндей бір тайпаның жер бетінен өше жаздағанын жақсы білетін Мұхаметқали бүлікші дүңгендердің маңына қалай жоласынау! Сондықтан өз халқын мына бүліктен де қорғап қалуға тырысқан. Араларында батырсымақ барымташылары бар Бораншы ауылдары бірнеше Сібе-солаң мен ауқатты қытай қоржаларын тонаған екен. Әлгілерді желкелерінен басып тұрып, олжалаған мал-мүліктерін түп-түгел қайтартып берген. Басқа ұлт өкілдерінің Мұхаметқалидың алдынан кесе өтпей, сыйлап тұратыны содан.

	Кейін ойлап қараса, сондағы ұстанымы өте дұрыс болған екен. Расында да, дүңген дегенің – бір соқпа дерт қой. Келгені қандай тез болса, кеткені одан да жылдам. Әр өлкеде көтерілістер көбейіп, өз ішіндегі бүлікті дер кезінде басуға Қытай өкіметінің шамасы келмегенмен, көрші отырған Совет Одағы дәл іргесінде дүңгендерді тайраңдатып қоя ма. Шыңжаңда мұсылман мемлекетін құру – орыстардың жоспарына ешқашан кірген емес. Сондықтан жаңа жыл мейрамынан кейін Бақты шекарасынан полковник Киловский бастаған бір полк орыс әскері кірді де, суықта бүрісіп отырған дүңгендердің быт-шытын шығарды. Көтерілісшілердің жарым-жартысы қырылып, тірі қалғандары келген жақтарына тайып тұрды.

	Енді дүңгендерге қол ұшын беріп, тілектес, жақтас болғандар жазаға тартыла бастаған. Қашқардағы Дамолла бастаған діншілдер қозғалысымен байланысты болған ба, дүңгендерді Шәуешектің бай ұйғырлары қатты қуаттаған екен. Полковник Киловский ұйғырдың Әмірасанбай, Оразанбай бастатқан жеті байын қабырғаға қатар тұрғызып қойып, атып тастады. Көтеріліс кезінде олжаға кенелген қазақтың кейбір рулары да көп зардап шекті. Ал,

	«бүлінгеннен бүлдіргі алмаған» төртуылдар бұл жолы пәле-жаладан аман қалды. Бір бай қытайды тонап, кейін үкірдайдың қатаң бұйрығымен қайтарып берген бораншы Майшыбай батыр кейін Мұхаметқалидың алдына келіп:

	– Айналайын, әулием-ай, жаман ағаңды пәле-жаладан дер кезінде қаққаның қандай жақсы болған! Әйтпегенде, қазір көзім жылтырап, абақтыда жататын едім, – деп еңкілдеп жылағаны есінде.

	Қашанда адамдар алдында жүзіңнің жарық болғанына не жетсін. Адамға жасаған жақсылығың түбінде алдыңнан бір шығады екен. Басыңа іс түскенде, көмекті басқадан емес, өзіңнің жақсы атқарған істеріңнен күтеді екенсің. Ашығын айтқанда, дәл қазір Мұхаметқали үкірдай бар жақсылықты артынан келер хаттардан күтіп отыр. Біздің қазақ өз азаматын қорғап қалатын дәрежеге әлі жеткен жоқ. Ел иесі қытай жұртшылығы мен сібе-солаң әулеті қалай ұйғарса, мұның тағдыры солай шешілмек.





ІІІ




	Иә, бұлар жатқан үш қабатты «Тяньшан» қонақ үйі түрме емес, бірақ түрмеден кем де емес. Қақпада – күзет. Ешкімді сыртқа шығармайды, не ешкімді ішіне кіргізбейді. Қонақүйді қоршаған шағын аулада арқандалған аттай шырайналып жүргенің. Бұрын әр аймақтан Құрылтайға келген делегаттардың басы біршама түгел кезде әртүрлі әңгімемен уақыт өткізуші еді. Қазір тіпті сөйлесетін де кісі қалмапты. Адам саны күн өткен сайын азайып барады. Қонақүй тұрғындарының біразы сөйлесуден қашқақтайды, өйткені ауыз баққан заман.

	Құдауанда, адам табиғаты қызық қой. Осы тар қапастың ішінде де Шың Сы-Сәйдің тыңшылары өріп жүр. Сөйтсе, өлкелік өкімет қарауындағы халқын осылай басқарады екен ғой. Әр он үйге бір тыңшы. Онысын «Бәужа тәртібі» деп атайды екен. Қалада ғана емес, ауылда да солай. Құрылтайға келген үкірдайлар мен зәңгілер таң қалды ғой: жайлауда қымыз ішіп отырып, әлдеқалай айта салған саясатқа қиғаштау сөзі сол замат қағазға түсіп, тергеу орындарына жетіп отырады екен. Сол сөздер Үрімжіге қуа келіп, тергеу-әшкерелеу кезінде алдарынан шыққанда, ел басшылары жағаларын ұстады ғой. Демек, қазақтың әр ауылында салпаң құлақ-тыңшы бар деген сөз.

	Бір тәуірі, Мұхаметқалидың үстінен жазылған ондай донос-шағымдар онша көп емес екен. Туа біткен ауыр мінез, салмақты сырбаздық тыңшылардың қармағына көп ештеңе ілдірмеген секілді. Қағазға түсіп, жоғарыға жеткендері – арзымайтын ұсақ-түйек бірдеңелер... Кейбіреулері Мұхаметқалидың алдындағы Ысқақ үкірдайдың қылмысты істерін бұған аудара беріпті. Мұхаметқали тергеу кезінде мұндай қосалқы жаладан оңай құтылды. «Мен үкірдайлық қызметке 1933-жылдың наурызында кірістім. Содан бергіге ғана жауап берем. Одан арғы істерге менің қатысым жоқ» дегенді.

	Ысқақ марқұм, қара жер хабар бермесін, мінезі тым шатақ, ұрда-жықтау, дүние-қоңыздау кісі еді. Халыққа түскен алым-салықты ауырлатып жібергені өз алдына, әркімнен параға алған, тартып алған дүниелері де көп екен. Басқаны былай қойғанда арғы беттен ауып келген босқындарды да тырдай қып тонап, тәуір аттарын, асыл заттарын олжа қып кеткен кездері де аз болмапты. Соның салдарынан, марқұмға жаназа шыққан күні сүйегі жер қойнына тапсырылмады. Имам Жаназасын оқып болып, «ал, марқұмда кімнің қандай қарызы бар?» дегенде, халық дегенің жанжақтан қаптады ғой. Үкірдайдың хатшылары жұрттың қарызын зорға тізімдеп үлгерді. Арызданушылар жүздеген адам: біреу атынан, біреу затынан айрылған. Солардың бәрі де Ысқақ тірі кезінде теңдік бермесін біліп, дәл осы жаназаны күтіп жүрген ғой. Адам өлген соң біреудің қарызын өтемей кетуі мүмкін емес. Егер екі кісі куәлік етсе, қарызын арттағы ұрпақтары өтеуі керек. Нәтижеде, Ысқақтың қарызын өтеуге өз дәулеті жетіңкіремей, артығын Шөтіктің ауқатты адамдары бөліп төледі...

	Өз көзімен көрген осы жағдай кейін Мұхаметқалиға ащы сабақ болды. Оның дүниеге қызықбай, әділ де, адал боп өсуі – анасы Жәудің тәрбиесі болса, екінші себеп: Ысқақтың жаназасы кезінде халық қаһарынан шошынуы еді. Өз басы халық қалауымен үкірдайлыққа сайланған күні «өмірде бір адамның бір сабақ жібіне қиянат қылмаспынау!» деп өзіне-өзі серт берген. Ол күні бүгінге дейін сол сертінен айнымай келеді.

	Мұхаметқалидың бұл қонақүйде сыр жасырмай сөйлесетін бір ғана адамы бар. Ол – Жәйірдан келген уақтың зәңгісі Уәйіс. Екеуі құрдас – бір жыл туған төл екен. Сол себеп болды ма, әйтеуір бұлар алғаш келген сәттен бастап-ақ тез тіл табысып, шүйіркелесіп кеткен... Сол Уәйісті үш-төрт күннің алдында түрмеге алып кетіп еді, әлі қайтқан жоқ. Ол жақтан тірі қайтқан адам шамалы. Қонақүйден түрмеге апарып, одан ары марғау асырып жіберетін әдеттері. Мұхаметқали «апырай, ең ақырында жаныма серік боп жүрген Уәйістен де айрылғаным ба» деп, іштей «Аллауәкпәрін» айтып, қоштасып қойған-ды.

	Міне, қызық, сол Уәйіс қонақүйге келіп тұр бір күні. Дін аман. Қабағы қатулы, аздап жүдегені байқалады. Мұхаметқали қуанғанынан Уәйісті бассалып құшақтай алды.

	– Ау, батырым, барсың ба? Мен сені ендігі шәйіт болып, бейіштің бір жерінде жүрген шығар деп ойлап, «Аллауәкпарыңды» айтып та қойғам. Жасың ұзақ болады екен! – деген арсалаңдай күліп.

	– Бізге бейіш қайда, тозақ болмаса! – деп Уәйіс қосыла күлді. – Ана дүниенің өзі болмағанмен, бер жағына барып қайттым.

	– Иә, әңгіме сенде екен, айта бер!

	Жәйірді жайлаған бір зәңгі ел уақ ежекті әдетінше кереймен жағаттас отыратын-ды. Қазір де әкімшілік жағынан керейдің үкірдайы Омарға қарайтын. Омарды түрмеге әкеткелі біраз уақыт болған. Мұндағылар оны өлдіге санап қойып еді, бишара әлі тірі екен. Уәйісті сол Омардың ісіне байланысты куәлікке шақырыпты.

	– Сонда олар не сұрайды? Нені білгісі келеді? – деді Мұхаметқали іс мәнісін білгенше асығып.

	– Сол баяғы жаттанды сұрақтар. Оның үстіне, тергеушілер де пенде ғой, қайталана беретін жасанды сұрақтардан олар да жалыққан сияқты. Омардың үкімі әлдеқашан шығып қойса керек. Ендігісі жәй хаттама үшін қажет болғандай.

	– Омар үкірдай – Жапонияның шпионы дейді ғой. Ол жөнінде не білесің? – дейді оспақтап.

	Тергеушілердің әбден ығыр болған түрін байқадым да, мен де ештеңенің байыбына бармайтын, иіс алмас, аңқау біреудің кейпіне кіріп алдым.

	– Қайдан білейін? Омарды шпиондыққа тартарда жапондар менімен ақылдасты дейсіз бе? Білетінім, біздің Толы ауданының жеріне тірі жапон келген емес, – деймін аңқаусып.

	– Неге келген жоқ. Дүңген дүрбелеңі кезінде Жапонияның шпионы генерал Мажуиың Тарбағатайға келіпті ғой, – дейді тергеуші де осал жерден ұстағансып.

	– Мажуныңды мен өзім көргенім жоқ. Бірақ, естуімше, ол кісі Жапония туралы ештеңе айтпай, «Шыңжаңда Қытай үстемдігін аударып тастап, Мұсылман мемлекетін құрам!» – деген сияқты еді, – деймін өзім де аң-таң қалғансып.

	– Сен қу бәрін білесің. Өз үкірдайыңның қылмысын айтпай, әдейі жасырып отырсың, – дейді тергеуші тебініп.

	– Осы отырған жеріңде мұрныңды бет, аузы-басыңды қан қылайын ба?

	– Еркіңіз білсін, тергеуші мырза, бәрі өз қолыңызда ғой, – деймін мүләйімсіп. – Бірақ үкірдайлар ішкі сырын зәңгіге айтады дегеніңіз бекер. Мен – уақ деген бір ғана рудың зәңгісімін. Мен сияқты алты зәңгі бар Омар үкірдайдың қоластында. Жапонияға жалдану сияқты аса құпия мәселені үкірдай бізбен ақылдаса ма?

	Не керек, екі-үш күн бойы осы төңіректе езіп-қыртып отырдық та, тергеуші ақыры жалықты-ау деймін, мені жәйыма қалдырды...

	Бір жағы, Уәйістің аман құтылған қуанышы бар, Мұхаметқали екеуі ал кеп күлмейсің бе! Бұлардың көптен бері емін-еркін күліп, кеңіп қалғаны осы еді. Ал Уәйістің өз жағдайына келсек, уақтар да өз зәңгілерінің өтінішін жерге тастамай, қолдарындағы қаруды өкіметке өткізіп құтылған көрінеді. Бұл мәселеде Мұхаметқали екеуінің ақылы бір. Жыл басында әрқайсы өз еліне қару тапсыру жөнінде хат жазғанда, бұлар ол хатты ақылдасып отырып бірге жазған-ды. Міне, соның жемісін де екеуі бірге татып отыр. Құдай-ау, қазір қолыңа мылтық ұстағанда не бітіресің? Азын-аулақ қарумен қай қытайды қырып тауысасың?

	Құлағы түрік, сұңғыла Уәйіс төрт-бес күн тергеу абақтысында жатқанда, біраз жаңалықты біліп қайтыпты. Оның айтуынша, өкімет қазір бұрынғыдай тым қадала сұрап, қатаң тергеуді азайтқан секілді. Архивте қалатын хаттама үшін ғана формальді түрде әрнені бір сұрап, қоя салатын көрінеді. Өйткені адамдардың тағдыры шешіліп, үкімі әлдеқашан шығып қойған. Бұрынғыдай екі жақты да қажытатын қинау-қыстау да сиреген. Бұрын өте қиын болған дейді ғой. Сұраққа алғандарды есінен тандыра сабап, камераға шала-жансар күйінде сүйреп әкеп тастайды екен. Шегелі орындыққа отырғызу, басыңа көзір салып қысу, үрпіңе ши жүгірту, аспаққа асу секілді азапты қинау қазір ілуде бір болмаса қолданылмайтын көрінеді. Тіпті, сотсыз, сұрақсыз-ақ өлімге кесіліп жатқандар көп деседі. Керек десең, саясатпен де, билікпен де шаруасы жоқ, ірі бай саудагерлер бар емес пе, соларды да шетінен ұстап,

	«Жапонияның шпионы» деген статьямен бақи дүниеге аттандырып жатса керек. Себебі «Халық жауы» болып атылған адамның бүкіл мал-мүлкі тәркіленіп, қазынаға түседі екен ғой. Одан ары кімнің қалтасына түсетінін бір құдайдың өзі білсін. Соған қарағанда, Шың Сы-Сәй көкеңіз басқаны қойып, тек баю жолына түскен бе, қалай?

	Осының бәрін Уәйіс оңаша бөлмеде сыбырға жақын үнмен баяндай келіп, бұл күтпеген тағы бір жаңалық айтты.

	– Айтпақшы, тергеу абақтысында менің кіммен жолыққанымды білесің бе? – деді Уәйіс атжақтылау келген аққұба өңі балбұл жанып.

	– Иә, айта бер, бүгінгі әңгіме сенде.

	– Айтсам, Қызайдың әйгілі ақыны Таңжарықпен ұшқасып қалдым.

	– Не дейді-ау! Әлгі, абақтының өзінен өлең-жырлары жан-жаққа тарап жатқан Таңжарық па?

	– Соның дәл өзі. Кезінде сал-сері болған азамат қой, түр-тұлғасы келіскен-ақ жігіт екен. Ұрып соғудан бет-аузы көлкілдеген ісік. Қинау-қыспақтан қатты жүдегені байқалып тұр. Жас мөлшері осы біз құралпы. Оның да тар қапаста жатқанына екі жылдан асыпты. Көрмеген азабы жоқ. Бірақ сонда да өкіметке қарсы өткір өлең жазуын қоймаған. Жыр-дастандарын түрмеден босағандар ала шығып, жалпақ елге жайылып кетсе керек... Амал не, уақыт тар болды! – деді Уәйіс өкініп. – Әйткенмен, абақты азабы жайында жазған біраз өлеңін жаттап қалдым. Қағаз-қаламыңды алшы, ұмытылмай тұрғанда қағазға түсіріп қояйық:



	Алдымен тік тұрғызып қойғызады,

	Шақыртып екі жендет сойғызады.



	Қол-аяқ кісендеулі, қозғала алмай,

	Біржола шыбын жаннан тойғызады.



	Осымен бір тастайды екі сөтке,

	Қапаста күңіренесің жалғыз шетте.

	Нәр беріп, ұйықтатпайды, қалғып кетсең,

	Соғады тас ұлтанмен екі бетке...



	Қаптаған темірменен кіреует бар,

	Жіңішке, ортасы ой, жан-жағы тар.

	Жатқызып, соған таңып сабағанда,

	Еңіреп, даусың шығып, жылайсың зар.



	Тағы бір тақтайы бар қалың шапқан,

	Бетіне қанмен сырлы бояу жаққан.

	Жалаңаш құйрық қойып отыр дейді

	Қаратып ұшын өрге шеге қаққан.



	Адамның жаны кетіп денесінен

	Құйрықты алсаң темір шегесінен

	Тәңірге даусың жетіп күйзелесің,

	Тырнақтың ине сұқса көбесінен...



	– Ойпырай, қайран ақын, айтқан-ақ екен! – деді ілесе жазып отырған Мұхаметқали қаламын жерге қойып. – Түрмедегі халді қалай дәл жеткізген?! Осының бәрін бастан кешті ме екен есіл ер?

	– Өз басынан кешпесе мұндай өлең туа ма? Таңжарықтың өзін бір жазаласа, өлеңі үшін тағы күйдірген ғой... Не керек, ақын осылайша Шың Сы-Сәй түрмесінің бар болмысын тауарыхқа таңбалап қалдырған... Ал мына өлеңі тіпті керемет! Болашақ ұрпаққа өсиет еткен аманаты:



	Бәрі қан Үрімжінің айналасы,

	Ескі там, ұңғыл-шұңғыл, сай-саласы.

	Ішегін өлген жанның иттер сүйреп,

	Домалап, қарға шоқып жатыр басы.



	Келсеңдер Үрімжінің қаласына,

	Көзің сал қалтарыс сай-саласына.

	Ұмытпа өле-өлгенше осыны деп,

	Тапсырып кет балаңның баласына!



	– Сұмдық қой! Отаршылдардан көрген қорлығы мен зорлығын бұдан артық қалай айтады?! – деп Уәйіс оқылған өлеңнің әсерінен әлі де айыға алмай отыр.

	– Менің түсінгенім, ақынды абақтыға қамаймын деп, Шың Сы-Сәй өкіметі оңбай ұтылған екен! – деді Мұхаметқали да терең ойға батып. – Мына өлең – арттағы ұрпаққа қалдырған өсиет қана емес, қанішер жендеттерге шығарылған үкім ғой!..

	Қапасқа қамалғандар үшін таңның атуы, күні батуы қанша шабан көрінгенімен, уақыт шіркін де өз ырғағымен баяу жылжып өтіп жатыр еді. Міне, тал-терегі аз, тастақты, құм төбелі Үрімжі қаласында да жаз өтіп, күз кетіп, қыс түсті. Үрімжі қысы сүреңсіз. Бет қарыған қызыл шұнақ аязы өз алдына, жаппай көмір жағатын қаланы үнемі ыс басып жатады. Сол қою түтіні тыныс тарылтқан кіршең қалада өз еркінен тыс екі қыстаған Мұхаметқали енді үшінші қысқа бетпе-бет келіп тұр. Осы қыста ұлу өтіп, жылан кіреді. Бұл жылдар нендей сый көрсетер екен деп күпті көңілмен күтіп жүргенде, жақсылықтың да шеті жылт етіп көрінді-ау!

	Шәуешектен екі хат қабат келді. Біреуін аудандық әкім (шән) бастатқан қытай ұлтының элитасы жіберіпті. Ал екінші хатты Шәуешек ауданындағы Сібе-Солаңдар әулетінің мәдени орталығы жолдапты. Екеуі де – дәл қазір ділгір боп тұрған керек хаттар. Қытайлар Мұхаметқали үкірдайдың кең пейілді, көпшіл адам екенін, өкіметке адалдығын, қызметке шөгелдігін жазады. Ана жылғы дүңген дүрбелеңі кезінде Мұсылмандарға ілесіп елікпей, өзін өте орнықты ұстағанын, қарауындағы халқын басқа ұлттарды тонауға тиым салғанын айта келіп, төртуыл тайпасы өз үкірдайларының тапсырмасын екі етпей орындап, қолдарындағы қаруды түгел жинап, өкіметке өткізіп бергенін ерекше атап өтіпті.

	Сібе-солаң орталығынан келген хат та осы мазмұнда. Олардың да айтқаны: ана жылғы дүңген бүлігі кезінде Мұхаметқали үкірдайдан көрген жақсылығын, төртуыл тайпасының барынша бейбіт мінез көрсеткенін, үкірдай ұры-қарыға, қарақшы-тонаушыға қатаң тиым салып, қолды боп кеткен мал-мүлікті дереу қайтарып бергенін нақты пәктілермен мысал келтіре отырып жазыпты. «Егер өлкелік өкімет Мұхаметқалидай барлық миллатқа тең қарайтын әділ үкірдайды өз қызметіне қайта жіберсе, біз – империяның ежелгі шекарашылары – Сібе-солаң әулеті қазақтармен бірлікте қуана қарсы аламыз» деп ашық мәлімдеме жасапты.

	Хаттардың негізгі нұсқасын Шың Сы-Сәй кеңсесіне, көшірмесін Мұхаметқалидың өзіне жіберіпті. Сол сәт аспаннан шапағат нұры жауғандай, Мұқаң неше жылғы қамау-қыспақты ұмытып, бір серпіліп қалып еді. Бұл – сөз жоқ, жақсылық нышаны. Өлкелік өкіметтің іс басқару кеңсесінде тілмаш-аудармашы болып істейтін шәуешектік сібе-солаң жігіттері бар-тұғын. Бұдан бұрын Мұхаметқалиға жоламай кеткен сол жігіттердің бір-екеуі кеше келіп, үкірдайды құттықтап кетті. Таяу арада бір жақсылықтың болатынын айтып, ол үшін Шәуешектегі Сібе-солаң орталығының хаты маңызды рөл атқарғанын еске сала береді.

	– Біздің сібелер – Империяға шын берілген жандар ғой. Олардың тілегімен өкімет әрқашан санасады, – деді қазақша ағып тұрған біреуі.

	Жақсылық көп күттірген жоқ. Желтоқсанның басында Мұхаметқалидың да, Уәйістің де мырза қамақтан босап елге қайтатыны мәлім болды. Қуанышта шек жоқ. Шіркін, азаттық, саған пара-пар келетін не бар екен бұл дүниеде?! Басқаны былай қойып, мына қақпадан емін-еркін шыққаның, көшеде күзетші-айдауылсыз бостан-бос өзің ғана жүргенің неге тұрады! Бұрын маңайыңа жоламайтын таныс-білістер де қаптады-ау!

	Алғашында қызық болды. Көшеде кезіккен таныстары не амандасарын, не тұра қашарын білмей, сасқалақтап қалысқан. Содан, біреуден-біреу құлақтанып, үйлеріне дәмге шақырушылар көбейіп кетті. Үрімжіде Шәуешектік қара таяқтар көп болатын. Мұхаметқалидың бостандыққа шығуы кіші-гірім тойға айналып кетіп еді.

	Алайда, «пәледен машайық қашыпты» дегендей, Уәйіс екеуі осы бір қарғыс атқан қаладан құтылғанша асық еді. Ендігі мәселе – Шәуешекке аман-есен жету. Бір жаманы бұл екі араға үнемі үзбей жүріп тұратын тұрақты көлік қатынасы жоқ болатын. Жаз маусымында жолаушы таситын кірекеш-арбакештер болушы еді, қыс айларында олар да тоқтап қалады екен. Оның үстіне, биыл қыс қатты, қар қалың түскен. Мұндайда мың шақырым жердегі елге жету

	– оңай шаруа емес.

	Осылай көлік күтіп, дағдарып жүргенде қол-аяғы жеңіл Уәйіс бір жақсы хабар айтып келді. Бір ұйғыр саудагері жүк машинасымен Шәуешекке тауар алып қайтады екен. Кабинасы бос емес, шопырдың қасында әйелі мен саудагердің өзі отыратын көрінеді. «Егер жүктің үстіне шығып отырам десеңдер, ала кетуге қарсы емеспін» депті әлгі саудагер. Басқа амал жоқ, екеуі айтылған шартқа қуанақуана келісіп, ақыры сол машинамен жүретін болды.





ІV




	Өздерінің босап шыққанын, таяуда елге қайтатынын айтып, екеуі де арттағы елге телефон соққан-ды. Уәйіс Толыдағы аудандық Үметке, Мұхаметқали Шәуешектегі татар мырзасы Мұфтах Құлыншақовқа телефон шалып еді. Алла-ай, екі жылдан бері телефонға қолы жеткені осы ғой. Бұл күндері ондағы ел-жұрт бір-бірінен шүйінші сұрап, шапқылап жүрген шығар-ау! Мұны төрт көздерімен күткен ауыл-аймақ, аға-бауыр, бала-шаға қандай қуанды екен! Бәрінен де, жетпістегі қарт ана Жәкапаңды айтсайшы! Арттағы ел-жұртқа рахмет! Солардың қолдауы ғой – Мұхаметқалиды қанды қақпаннан аман алып қалған.

	Уәйіс екеуі уәделі уақытта сауда сарайына келсе, ұйғыр саудагері машинаға тауарларын тиеп болып, жолға шығуға дайын тұр екен. Бір өңкей жәшіктер мен қораптар, аузы тігілген тығыншықтай қаптар... Соларды рет-ретімен тізіп, арасынан екі кісі отыратындай орын сайлап қойыпты... Шәуешектік саудагер Ауытажы Мұхаметқали үкірдайды бұрыннан білетін-ді. Күзем мен қысқы соғым кезінде жүн-тері жинау үшін қыр еліне талай рет келген.

	– Құттықтаймын! Бостандық баянды болсын, үкірдай!

	– деп Мұхаметқалиды құшақ жая қарсы алды. – Иншалла, жолымыз болады екен. Өйткені елге қуаныш апара жатырмыз ғой...

	– Айтқаның келсін, Ауыт әпенді! Қуанышты хабарың үшін алатын шүйіншіңді де, жолақысын да елге барған соң еселеп төлейміз! – деді Мұхаметқали да көтеріңкі көңілмен лепіре сөйлеп.



	Ауытажы жолаушылардың үсті-басын тексеріп шықты. Киімдері жылы екен. Екеуі де осындағы ағайындардан қошқар тон, түлкі тымақ, жылы пима тауып киген. Соған қарамастан жел гулейтін алдыңғы жаққа қаптардан қалқа жасап, бұларды жүктің үстіне жайлап отырғызды.

	– Кешіріңіздер, сіздерге кабинада орын болмай қалды. Көріп тұрсыздар ғой, қасымда әйелім бар. Біздің ұйғыр деген халықты білесіз ғой, ұзақ жолда қатынсыз жүре алмайды, – деді әзілқой Ауытажы қасындағы түбіт шәлі бүркенген келіншегін көрсетіп.

	– Саспа, ол жағын біз де түсінеміз, – деді сөзге жүйрік Уәйіс қолма-қол жауап қайырып. – Әсіресе, қу тізені құшақтап өткізген екі жылдық қамаудан кейін қатынның қадірін әбден біліп келе жатырмыз.

	Қыран-топан күлкі. Қазақы қалжыңды жас келіншек те түсініп тұр екен:

	– Үй-әй, мына кісі қайтеді! – деп теріс айнала берді.

	Осыдан кейін көп бөгелмей машина орнынан қозғалып кетті. Мұхаметқали ой үстінде. Ана жылы Құрылтайға араларында төрт-бес үкірдайы, қаншама зәңгісі, би-болысы бар, Тарбағатайдан отыздан аса адам келіп еді. Содан ең соңында аман қайтып келе жатқаны – Уәйіс екеуі ғана. Әлімғазы, Қанағат болыстар, Нұртаза, Омар үкірдайлар Үрімжінің шақпақ тасты, шағыл құмын жамылып, осында қала берді. Онда да марқұмдарға жерошақтай жер қазып, бетін жасырса... Құрбандарға қабір де бұйырмай, айдалада ашық-шашық қала берді ме, кім білсін. Сондай анық ажал, қанды қақпаннан аман қалу – ғайыптың ісі демеске шараң жоқ.

	Үрімжі көшелері баяу сырғып, артта қалып барады. Бірен-саран кезікпесе, көшеде бұлар мінген машинадан басқа моторлы көлік жоқ. Оның есесіне доға айқасқан атарба, өгізарба, есекарба дегенің қайшалысып, жол бермейді... Қош бол, екі жарым жылдай ырықсыз қоныс болған Үрімжі қаласы! Тоғыз жолдың торабында жатқан ежелгі қала, сенде жазық жоқ қой. Бар пәле – сенде отырған диктатор билеушіде. Соңғы жылдар осы Шыңжаңның әр уәлаятынан алпыс мың адам ұсталып, соның он екі мыңы атылған екен. Құрбандардың жазықсыз төгілген қаны сол жендеттерді де ұзаққа жібермес-ау!



	Уәйіс зәңгі манадан бері мойнын қошқар тонның жағасына тығып, үнсіз мүлгіп келе жатқан-ды. Оның да осындай ой үстінде екені анық. Қаланың солтүстік шыға берісіндегі Құлағантастан өте бере, ол да басын көтеріп, еңсесін тіктеп алды да:

	– Таңжарық ақынды еске алайықшы! – деді саңқылдай тіл қатып. – Қайран Тәкең не деп еді? «Келсеңдер Үрімжінің қаласына, Көзің сал қалтарыс сай-саласына. Ұмытпа өле-өлгенше осыны деп, Тапсырып кет балаңның баласына!» деп еді-ау! Үрімжі туралы ақыннан асып не айта аламыз. Есіл азамат тірі ме екен қазір? Әлде оны да, тірі куә қалдырмау үшін «ана жаққа» аттандырып жіберді ме? – деп ақынжанды Уәйіс күңірене күрсінді.

	Машина күре жолға түскен соң жүрісін үдетіп, шақырымдарды шумақтап артқа тастап келеді. Еренқабырғаның бұл бетінде қар жұқа көрінеді. Әзірше машинаны бөгейтіндей кедергі кезіккен жоқ. Қыбыладан соққан жел бар. Тасжолдың үстін майқандап, үрлеп тастапты. Бұлар сол күні Манасқа келіп түстеніп, Шихуға жетіп қонды. Аудан орталығы саналатын Шиху да – тоғыз жолдың торабы. Мына жағы – Алтай, Тарбағатай, мына жағы

	– Үрімжі, Құлжа жолдары осы арада түйіседі. Соған қарамастан, осы қалада керуен сарайдан басқа дені дұрыс қонақүй жоқ. Уәйіс екеуі не де болса Керуен сарайға түнемек болып, бел шешіп жатқанда, мана бөлініп кеткен Ауытажы қайтып келді.

	– Жүріңіздер: қазақтың үкірдайы мен зәңгісін керуен сарайға түнеткеніміз ұят болар. Сіздерді Шихудың ең бай адамдарының бірі күтіп отыр, – дейді қошамет білдіріп. Мұхаметқали:

	– Танымайтын адамдарды әурелеп қайтесің. Біз Керуен сарайдан да қиын жерде жатып үйренгеміз, – деп бас тартып көріп еді. Ауытажы:

	– Жоқ, болмайды... Мен сіздер үшін әртүрлі тағамдарға тапсырыс беріп қойдым! – деп көнбей, танысының үйіне алып кетті.

	Келсе, аумағы атшаптырым қоражәй. Шалқып жатқан аста-төк байлық. Қой сойылып жатыр, қазан асылып, палау басылып жатыр. Бұлар келмесе тіпті обал болғандай екен. Ал үй иесінің көңілі одан да көл-көсір. Сөйтсе, Ауытажыңыз – жәй таныс емес, осы үйге күйеу боп келеді екен. Манағы түбіт шәлі бүркенген әдемі келіншек – осы әулеттің қызы екен. Ал Ауытажымен бірге кімдердің келе жатқанын білгенде, үй иесі Алымақын тіпті құлап түсіпті. Олай болатыны, ол да – Шың Сы-Сәй түрмесінің дәмін татқан адам. Оның да босап шыққанына екі-үш айдың ғана жүзі болса керек.

	– Келіңіздер, құрметті қонақтар! Сіздер мен біз – бір майданның адамдарымыз ғой... Шың Сы-Сәйдің тар қапасында ұшыраспай, құдайдың кең даласында кезіккенімізді қарашы! – деп сақал-мұртын дөңгелете шырпыған, кең иықты, зор денелі ұйғыр азаматы жылы шыраймен, күле келіп амандасты.

	Қонақтар мен үй иелері әңгімелері жарасып, көңілді отырды. Ұйғырдың тәтті-дәмді тағамдары үсті-үстіне келіп жатыр. Ұйғыр салтында әйелдер бір бөлек, еркектер жеке отырады. Бұл дастарқандағы бір өзгешелік, үй иесі:

	«күн суықта тоңып келдіңіздер ғой» деп қонақтарға коньяк құйды. Совет одағында жасалған бес жұлдызды армян коньягі. Құлжадағы орыс консулдығынан алып тұратын көрінеді. Мұхаметқали да, Уәйіс те бұрын жоғарғы ұлықтар қатысқан банкеттерде ептеп алып қоятыны бар-тын. Бұл жолы да бойларын жылту үшін алыстан келген астан тартынбай алып отырды.

	Жалпы, үй иесінің өрісі кең, қолы ұзын екені байқалады. Совет пен Шыңжаң аралық саудада қомақты үлесі бар кісі екен. Алымақын – Құрылтай өкілі емес, әрине. Бұлар ірі байлардың қатарында қамалыпты. Абақтыда бір жылдай жатып, Совет мамандарының көмегімен босаған. Ашық айтпағанымен, орыстың да, қытай ұлықтарының да құлқынын тойдыру үшін, біраз байлығын жұмсаған тәрізді. Бастан – құлақ садаға. Амандық болса, ол шығынды әлі-ақ өтеп алады ғой.

	Бұлар қонақжай үй иесіне қош-қош айтып, ертеңінде күн шыға қозғалып кетті. Бұл өңірде қар жұқа, жол беки қоймағанмен, қарсы кезіккен жүргіншілердің айтуынша, Шепейзіден ары, Майлы-Жәйірға жақындаған сайын қар қалыңдай беретін көрінеді. Машинаның жүруі қалай болар екен, ал арбакештер жол жүруді әлдеқашан тоқтатқан. Жолда не ары, не бері өте алмай, бекеттерде қамалып жатқандар қаншама! Қос өгіз жегілген, қар күрейтін бір-екі сүйреткі бар екен. Олар осы Шиху маңынан ұзамапты.

	Жұрттың айтқаны расқа айналды. Қасат қар бірте-бірте қалыңдап, машина соқыр сүреумен зорға жылжып келеді. Жол-жөнекей Шепейзі, Тұзкөл, Жиырмасу бекеттерінде қамалып жатқан көліктер... Бұлар өлдім-талдым дегенде Жәйірдің бөктеріне ілініп, күн бата Ұты бекетіне зорға жетті. Жол үстінде, айдалада қалып қоймай, жылы баспанасы, азық-түлігі бар белгілі бекетке жеткеніне де шүкір деу керек.

	Бұдан ары машина жүре алмайтын көрінеді. Құлыстай өңіріне жақында ғана қалыңдығы метрге жуық қар түсіпті. Салтат пен шанадан басқа қыбырлаған көлік жоқ. Бір тәуірі, Ұтыда телефон байланысы бар екен. Мұхаметқали жағдайды айтып, Шәуешектегі татар байы Құлыншақовқа тағы да телефон соқты.

	– Осылай да осылай. Автомобилмен Ұты бекетіне келіп едік. Бұдан ары қар қалың, машина жүре алмайды екен. Қашан жол түскенше Ұтыда жатып қалатын түріміз бар. Осы жағдайды қырдағы елге құлағдар етерсің! – деген-ді. Осындай бір хабарды Шәуешектегі көмекшілеріне телефон арқылы Ауытажы да айтып жатты. Олар енді жолдағы жүкті алып қайту үшін бірнеше шана әкелмек.

	Ал Уәйіс зәңгіге рахат! Жәйір – оның өз жері. Осыдан бір-екі кезең асса, уақ ауылдары қаптап отыр. Оның еркіне салсаң, Мұхаметқалиды жібермей ауылына апарып қонақ етпек.

	– Несіне асығасың? Екі-үш жыл бойы ыс басқан Үрімжінің тар қапасында да шыдап жатып едік қой. Біраз күн кең жер, таза ауада Жәйір жылқысының қазы-қартасын шайнап, жан шақырмайсың ба?! – дейді шын қолқа салып. Мұхаметқали да оған лайықты уәж айтады.

	– Жоқ, Уәке, екеуіміздің жұп жазбай бірге болғанымыз жетеді ғой. Енді бір-бірімізден аздап демалайық та, – дейді әзілдеп. – Ел-жұрт күтіп отыр ғой. Олар да хабарласып қалар. Мен осы телефоны бар жерде күтейін. Сен маған қарайламай жүре бер! – деген шын ықыласымен.

	Жалпы, Ауытажы – жомарт та, көңілді жігіт. Дереу бекетүй қызметшісіне шай алдырып, үстел жасап жіберді. Жолазыққа деп кешегі Алымақынның үйі салып жіберген мол тамақ бар екен. Қойдың жарты еті пісірілген күйі қоржында жүр. Солардың бәрін табағымен дастарқанға қойып жатып, бір кезде:

	– Әй, менің сол қайнағам да – жөн білетін адам ғой! – деп дауыстап жіберді. Қолында – екі шөлмек қытай арағы. – Мынадай жол азабынан кейін теріс болмас. Қалай қарайсыздар? – дейді серіктеріне қарап.

	Әрине, ешкім қарсы болған жоқ. Шың Сы-Сәйдің қамау-қапас түрмесінен босап келе жатқан адамдарға қар қалың жауып, жолдың уақытша жабылғаны сөз болып па, тәйірі! Өзекті өртеген ащы заһардың соңынан қойдың майлы етінен асап қойып, бұлар түннің бір уағына дейін дүрілдеді.

	Кеше бекетте тұратын біреулер таяудағы уақ ауылдарына хабар берсе керек. Жүргіншілер ертеңінде жәйірақ тұрса, осы маңайдағы уақтың жігіттері қос-қос атпен келіп тұр. Төңірегіне киіз тұтқан шаналары да бар. Алдымен ел адамдары өз зәңгілерімен «ой, бауырымдап» көрісіп алды. Сонан соң бір минөт аялдамай, Уәйісті бесікке бөлегендей орап-шымқап шанаға отырғызды да, ауылдарына асығыс жүріп кетті.

	Уәйіс зәңгі дәл жүрерде Мұхаметқалиды құшақтап:

	– Алла-ай, Мұха, сен екеуіміз анық төнген бір ажалдан қалдық қой. Ендігі қалған өмірді олжа деп білейікші. Бұдан кейін қанша жасасақ та, бір-бірімізден адасып қалмай, хабарласып тұрайық! – деген көзіне жас алып.

	– Келер жылы жазда мен сені Жәйірға іздеп барам. Кездесеміз әлі! – деді Мұхаметқали да бордай егіліп тұрып.

	Сонымен, Ауытажы екеуі Уәйісті шығарып салған соң, өздерін құтқарушыларды күтіп, бекетүйде қала берді.





V




	Ал бұл кезде Құлыстайды мекендеген төртуыл ауылдары қандай күйде болды дейсіз ғой? Оны да рет-ретімен баяндап өтейік. Ең алдымен қыр еліне Шәуешектегі татар мырзалары арқылы қуанышты хабар жетті.

	– Мұхаметқали үкірдай бар екен! Тірі екен! Осы таяуда елге қайтады екен!



	Осы үш сөйлем төртуыл ауылдарына соққан желден де, атқан оқтан да тез тарады. Соңғы бірер жылда хат-хабар сап тиылған соң, көпшілік халық не деп ойларын білмей, кейбіреулер тіпті жаманға жорып, өлдіге санап қойған-ды. Өйткені Үрімжіден еміс-еміс келген хабарға қарағанда, Құрылтайға барғандардың көбі-ақ өлім жазасына кесіліп, марқұм боп кеткен көрінеді. Мұхаметқали да солардың қатарында кеткен болар дескен-ді.

	Енді, міне, аяқастынан жүрек жарған қуанышты хабар келіп тұр... Биыл бұл өңірде де қыс қатты, қар қалың болатын. Қуанышты хабар құлақтарына тиісімен төртуылдар сол қалың қардың түте-түтесін шығарды ғой. Ауыл-ауылдың арасында алма-кезек шапқылаған салтаттылар. Екі езулері құлақтарына жетіп, бір-бірінен шүйінші сұраған жұрт.

	– Шүйінші-шүйінші! Мұхаметқали үкірдай тірі екен!!!

	Аман-сау елге қайтып келе жатыр екен!!!

	Шүйіншіге ауқаттылар тай атап жатыр, орташалар қой атап жатыр. Одан төменгілер шапандық бұл, қымбат аң терілерін беріп жатыр. Қолындағы сақинасын шешіп берген әйелдер қаншама! Әй, сол күндері ауыл-ауылды аралап, шүйінші сұраған азаматтар ырғынға бір батты-ау! Ең бастысы, халық қуанышты еді. Және шын жүректен шыққан таза, адал қуаныш. Олай дейтініміз, адамдарды зорлап жылатуға, күштеп ренжітуге болар. Бірақ зорлап қуанту мүмкін емес. Қуаныш жүректен ғана шығады.

	Сол күндері Мұхаметқалидың анасы Жәку бәйбіше айтыпты деген бір сөз де ауыздан-ауызға тарап кетті. Қаладан Мүфтах Құлыншақов, Ыбырай байбатшаның ұлы Талғат, Ғалымжан Илхамжанов бастаған татар мырзалары пар ат жеккен күймелі шаналармен үкірдайдың ауылына келіп, Мұхаметқалидың аман келе жатқанын айтып, Жәку бәйбішеден шүйінші сұрамай ма. Сонда Жәкапаң отырып:

	– Менің балам жалғыз келе жатыр ма? Қасындағы Омар, Нұртаза, Әлімғазы, Қанағаттар қайда екен? – деп сұрапты. Сүйінші сұрай келгендер күмілжіп:

	– Жәкапа, бұл жолы Мұқаң жалғыз келе жатқан секілді. Басқалар қайтпаған... Олар туралы әртүрлі қайғылы хабарлар бар, – десе керек. Сонда Жәкапаң көкірегін қарсайыра күрсініп:



	– Ой, бәле-ай, әкелген қуаныштарың бүтін ба десем жарты екен ғой. Менің ұлым бір өзі кімге тұтқа болады? – деген екен. Сонан соң келген мырзаларға қарап. – Әйткенмен, қуанышты хабар әкелгендеріңе рахмет! Құр қайтпаңдар: шүйіншіге әрқайсыларың бір-бір сәйгүлік ат мініңдер! – депті.

	Қалың ел осылайша қуаныштан жарыла жаздап, егер үкірдай Үрімжіден автомобилмен шықса, Шәуешекке әне-міне келіп қалар деп күтіп отырғанда, тағы бір хабар жетті.

	– Мұхаметқали Үрімжіден автомобилге отырып, Жәйірдағы Ұты бекетіне дейін жетіпті. Бері қарай жол жабық болып, қалың қарда қамалып отырған көрінеді.

	Мынаны естіген халықта тағы да дегбір-тағат қалмады. Мұхаметқали қашан қар еріп, жол түскенше Ұтыда қамалып жатпақ па, сонда? Үш жыл Үрімжіде қамалып, зарықтырғаны жетер. Дереу салтатпен алдынан шығып, алып қайту керек деп шешкен. Шәуешек пен Ұты бекетінің арасы – 200 шақырымнан кем емес. Ұзақ жолға аты жарамды, киімі жылы жас жігіттер барсын дегенде,

	«мен барам» деушілер қаптап кетті. Ойлары белгілі: бәрі де елден бұрын барып, Мұхаметқалиды көре қоймақ. Бұл арада жарамсақтану, жағыну деген ұғымдар атымен жоқ, халықтың жүрек жарған шын ықласы еді. Содан аты жарамды, киімі жылы жас жігіттерден отыздай адамды ақсақалдар зорға іріктеп алды. Араларында пар ат жеккен бір шана бар. Қалғандары салтатты. Бәрі де Мұхаметқали үкірдайдың сағынышты жүзін ертерек барып, елден бұрын көргісі келеді. Одан басқа тілек те, мақсат та жоқ.

	Бұлар жол-жөнекей бекеттерде ғана көз шырымын алып, тоқтаусыз жортып отырғанның өзінде Ұты бекетіне бес тәулікте зорға жетті. Қар қалың, бекеттердің арасына әлі із түспеген. Қарулы жігіттер мен арқалы аттардың молырақ шыққаны да дұрыс болыпты. Тың аттарды кезегімен алға салып, омбы қарды бұзып отыруға тура келді. Әсіресе, Толы мен Ұтының арасына бұларға дейін тышқан жорғаламапты. Қалың қарға салтаттылар бірінші боп із салды.

	Ал, енді Ұтыдағы кездесудің кереметін сұрама! Қуанышта шек жоқ. Түс ауа сайдың тасындай отыз салтатты сау етіп жетіп келгенде, ел сағынған Мұхаметқалидың алдынан тұтас төртуыл шыққандай болып еді. Қайғының ғана емес, қуаныштың да көз жасы болады. Көңілі бос қыр адамдары өкіре жылап, Мұхаметқалимен көрісіп жатты. Кейін дүние өзгерді ғой, бұлар – қазіргі емес, бір-біріне ет-бауыры езіліп тұратын сонау қырқыншы жылдардың адамдары болатын.

	Мұхаметқали жұртпен көрісе амандасып, жайғасып отырған соң ғана келген жігіттерге жағалай көз салды... Бәрін танып отыр. Құр емес, әр атанның балалары түгелақ келіпті. Өкшесін басып жүрген інілерден Тоқшара, Жұмаділ, Малғажылар, Айтым ауылынан Ақыш пен Мәути, Жұмықтоғастан Қарамолданың Барлығы, Қараменденің кейінгі жастарынан: Қасенбек пен Жұмабек, Мақып тың Әбілмәжіні, Сұлтанбек әулетінен Қалиякбар мен Мүсәйіп... Қысқасы, аты белгілі адамдардан ешкім қалмаған. Мұхаметқали неше күншілік жол жүріп, алдынан шыққан ағайындарына дән риза болды. Аллаға шүкір, артында елі-жұрты бар екен. Бір ауыз сәлемін жерге тастамай, айтқанын екі етпей орындап, мұны абақтыдан алып шыққан да – қаруындағы осы халық қой. Мұндай айрандай ұйыған берекелі елден айналып кетсең болмас па?!

	Елге жетуге қанша асыққанымен, қарсы алушылар аттарын тынықтырып, Ұтыда бір-екі күн аялдады. Қосарда келген бір семіз байтал бар еді, соны жәукемдеп, жігіттердің өздері де сорпа-су ішіп, жан шақырды... Ұтыдан Шәуешекке телефон соғып, мұндағы жағдайды арттағы елге хабарлады.

	Әнекүні өздері салып кеткен із бар, қайтар жолдары бәлендей қиын болған жоқ. Мұхаметқалиды апарған шаналарына текеметке, ішікке орап отырғызды да, Шәуешек қайдасың деп тартып кетті. Жолда аудан орталықтары Толы мен Дөрбілжін қалалары бар. Мұндағы ел де құлақтанып қалған екен. Олар да бір-бір күн аялдатып, тай сойып, қонақ етті.

	Сөйтіп, жолаушылар ауылдан шыққандарына он бес күн дегенде, Жолдыбайдағы Мұхаметқали қыстауына аман-есен жетті-ау! Бұл жердегі қуаныш тіпті бөлек. Әдейі күтіп тұрған ел адамдарынан басқа, ер-әйел, балашаға дегенің жыртылып-айрылады. Мұхаметқали отырған шана үкірдайдың көп бөлмелі қыстауының дәл алдына келіп тоқтаған. Жұрт қақ жарылып, шанадан түскен Мұхаметқали мен оны қарсы алуға шыққан Жәку бәйбішеге жол берді. Қардай аппақ кимешек-шаршысына өмірі қылау қонбайтын кербез де, тәкаппар Жәкапаң қайсыбір әйелдерше дауыс шығарып жылаған жоқ. Сол түр-тұлғасын бұзбаған қалпы, маң-маң басып келді де, Мұхаметқалиды қоғадай иіп тұрып, маңдайынан сүйді. Сонан соң қапсыра бір құшақтады да:

	– Аман-сау келдің бе, құлыным? Атаның аруағы жебеп, ел-жұртыңның қолдауы арқасында бір қатерден қалыпсың, балам... Әмісе жолың оңғарыла бергей! – деді қысқа қайырып.

	Жәкапаңнан босаған соң, бұл күнде жасы қырықтың қырқасына шығып, ана қаздай мамырлаған Биғатия келіп құшақтады. Тәңірім-ау, ұмытылмай жүрген сол баяғы таныс иіс, таныс жұпар... Соңында шұбырған балала ры: пәлі, мына Нұрқанды қара! Жасы он жетіге толып, кәдімгідей бойжетіп қалыпты. Көзінде мөлтілдеген жас, әрі күліп, әрі жылап тұр... Нұрқанның соңында биыл он беске толған үлкен ұлы Қамай, оның соңында он үштегі Шамшәріп, онан кейін он жасар Нұрғайын... Пәлі, мына кішкентай Ғазизді қара! Бұл кеткенде әлі ес кіре қоймаған екі жасар ұл еді, ол да беске келіп, мелжемденіп қалыпты. Рахмет, саған, Биғатия! Әкелерінің жоқтығын білдірмей, балаларды қалай мұнтаздай қып өсіргенсің?!

	Бұл кезде Мұхаметқалиға қолы жетпеген былайғы жұрт Ұтыға барып қайтқан жігіттерді қоршап алып еді. Бұлардың алыс жолдан келгенін былай да шамалауға болар еді: беттерін, мұрындарын үсік шалған, ұйқысыздықтан көздері қанталап, қызарып кеткен. Бірақ еңселері биік, көңілдері аспанда. Бейне, Мұхаметқали үкірдайды Үрімжі түрмесінен өздері алып шыққандай желдей есіп, шалқып сөйлеп тұр. Бұл өлкеде Ұты сапары жайында бір қызық әңгіме басталды дей бер. Ол енді ауыздан-ауызға көшіп, ай бойы, жыл бойы айтылатын болады.

	Қарсы алу қуанышының соңы ұлан-асыр тойға айналған. Мұхаметқали бұл кезде өзін сағына күткен ауыл ақсақалдарының қарауына көшсе, одан басқа да құтты болсын айта келген қонақтар көп-ақ. Қаладан ере келген татар, өзбек, ұйғыр мырзалары қаншама. Үкірдайдың көп бөлмелі өз үйіне симаған жұрт көрші үйлерге түсіп жатыр. Ауыл қамсыз емес-ті. Алыстағы жолаушы биыл келіп қалар деген үмітпен әлденеше ту бие, атан өгіз, құнан-дөнен еркек қойлар күзден бері жемге байланған-ды. Солар шетінен сойылып жатыр, тайқазандарға асылып жатыр. Бір сөзбен айтқанда, «Қазан да – май, шөміш те – май» еді.

	Бұл тойды төртуыл елі ұзақ уақыт есте сақтары сөзсіз. Биылғы жыл бұдан былай «Мұхаметқали қамаудан қайтқан жыл» деп аталады. Осы жылы туған бала, түскен келін өздерінің жастарын осы оқиғамен орайластыра есептейтін болады.





ЭПИЛОГ




	Жылдар жылжып өтіп жатты. Мұхаметқали Үрімжіден қайтып келген соң, уақытша өз орнында қалған Нұрышты босатып, үкірдайлық қызметіне қайта кіріскен. Ол осы қызметін Гоминдаң өкіметі тақтан тайып, ұлтазаттық күресі жеңіске жеткен 1945-жылға дейін жалғастырды.

	Содан бері талай өкімет ауысты. Тек бағынышты халық қана орнында. Өлкелік өкімет әлі Гоминдаңның қолында тұрғанда, бір кезде «Сталинның шәкірті» атанған Шың Сы-Сәйдің өзі соңғы жылдары қырық құбылған. Совет одағының досы болып жүрген ол, немістер Советке қарсы соғыс ашып, 1941-жылы Мәскеу түбіне таяп қалғанда, Шың Сы-Сәй жалт бұрылып, енді жапонға иек артпақшы болды. Бірақ арада екі-үш жыл өтпей, Германия мен Жапонияның соғыста жолы болмауға айналған. Сталинград жаудан азат болып, майдан шебі енді батысқа қарай жылжығанда, Шың Сы-Сәй Жапонияны да тастай беріп, «аппағым, сенен жақсы таппадым» деп, бұрын өзі көзге ілмей жүретін Гоминдаң өкіметінің қолтығына қайта барып тығылды. Гоминдаң көсемі Жан Кайшы оған орман министрінің орын-тағын ұсыныпты. Бұл кезде ол қызмет таңдайтын жағдайда емес-ті. Алтайда, Іледе Ұлтазаттық қозғалыс етек алып, жан-жақтан қысып келе жатқан. Сөйтіп, кезінде бір елге көсем болуды көксеген, Шыңжаңда жеке мемлекет құрудан да дәмелі болған, халықаралық

	дәрежедегі алаяқ талайды тақырға отырғызып, өзінің ұшқан ұясына қайта барып қонды.

	Шың Сы-Сәйда тұрақты идеал жоқ-тұғын. Оның идеалы – билік пен байлыққа бағынған. Оның бір ұрты май, бір ұрты қан болатын. Басында ағартушының, демократтың тонын жамылып келді де, кейін Сталин мен Берияға еліктеп, қолын қанға матырды. Айналасы төрт-бес жылдың ішінде алпыс мың адамды абақтыға жауып, оның он екі мыңын еш жазықсыз атып өлтірді. Ол «Халық жауларының» көзін құртып қана қоймай, мал-мүлкін тәркілеп, өз қалтасына баса беріпті ғой. 1944-жыл Үрімжіден ішкеріге көшерде оның жинаған қазынасы қырық машинаға зорға сиып еді.

	Жоғарыда айтқанымыздай, 1945-жылы Шыңжаңның қазақтар мекендеген солтүстіктегі үш аймағында (Алтай, Тарбағатай, Іле) ұлтазаттық күресі жеңіске жетіп, Шығыс Түркістан республикасы құрылған. Шың Сы-Сәй түрмесінің дәмін татқан, қашанда халық жағында жүретін Мұхаметқали бостандықтан безе ме, ұлт азаттығын шын жүректен қуана қарсы алды. Жаңа өкімет үкірдай-зәңгілік мансапты жойып жібергенде, өз елінің мыңбегі болды. Бірлік сап мүшесі, аймақтық денсаулық сақтау мекемесі басшыларының бірі болды.

	1949-жылға келгенде Шығыс Түркістан республикасы да қыршынынан қиылды. Сол жылы дүниеге келген коммунистік Қытай мемлекетіне Сталин кіндігін өзі кескен Шығыс Түркістан республикасын біржола тарту етті. Себебі, шығыстан тағы бір мұсылман мемлекетін құру Сталиннің жоспарында жоқ болатын.

	Сонымен, Шыңжаңда қызылдар өкіметі билік құра бастады. Олар қашанғы әдетінше, бірден тап күресіне кіріскен. Жер иесі алпауыттардың мал-мүлкін, егістік жерін тартып алып, кедей-кепшікке бөліп беріп жатқан кез. Кедейден шыққан белсенділер мыңғырған малы: үш қос жері бар, әрі ескілікті мансап иесі Мұхаметқалиды да біраз айналдырып көрді. Өзін помещик табына жатқызып, егістік жерін, мал мүлкін тәркілеп, ыңғайы келсе

	«тап жауы» ретінде марғау асырып, «барса-келмеске» жібергісі келген. Ол үшін алдымен оны «күреске алу» керек. Күрес жиналысы кезінде халық оның үстінен шағым айтып, «тап жауын арамыздан аластайық» деп айғайға басып, шуылдауы керек... Бірақ, қырсық қылғанда, «еңбекші халық» Мұхаметқали үкірдайға қарсы көтерілмейақ қойғаны. Сібеті мектебінің ауласында Мұхаметқалиды көпшіліктің алдына шығарып, үш күн тергеді. Бірақ қанша қайрап салса да, төртуылдар өз үкірдайларына қарсы бір ауыз сөз айтпады ғой. Тіпті «мынаны айт» деп, аузына салған сөзді де айтпай, белсенділерді әбден шаршатты.

	Сөйтсе, Мұхаметқали осы елге он екі жыл (1933-1945) үкірдай болғанда, біреудің бір сабақ жібін алмапты. Қанша айыбы болса да, ешкімнің арқасына бір қамшы дүре салмапты. Арыз айтып барғандарды жылы жүзбен қабылдап, даугерлердің шаруасын бейбіт жолмен шешіпті. Қол астындағы өзге ұлт өкілдерін де шетке қақпай, барлығына бірдей әділ болыпты... Сонымен, әбден дымы құрып, амалы таусылып, шарасыз қалған белсенділер Мұхаметқалидың табын помещик емес, қызметкер деп айыруға мәжбүр болып еді.

	Сөйтіп, Шың Сы-Сәйдің қанды қақпанынан аман қалған біздің кейіпкеріміз қызыл қытайдың қыл көпірінен де сүрінбей өтіп еді. Мұндайда амал-айла қолданудан еш пайда жоқ. Әсілі, сыннан сүрінбеудің бір ғана кілті бар екен. Ол – қашанда халық жағында, әділет жағында болу. Бұқара халыққа «Әй, кәпір» атанбау. Бұл – анығын айтқанда, баяғы Ысқақ үкірдай тағдырынан алған ащы сабақтың пайдасы. Сол күндері «ешкімге қылдай қиянат етпеспін-ау» деп, өзіне берген серттің арқасы. «Өзіңе сен өзіңді алып шығар, қайратың мен ақылың екі жақтап» деген Абай өсиетіне адалдық.

	Мұхаметқали сияқты халыққа сыйлы адам, ақылды, іскер адам коммунистерге де керек екен. Белгілі адамның беделімен небір қиын істерді атқаруға болатынын олар да біледі екен. Бірлік саптың құрметті мүшесі ретінде, енді олар Мұхаметқалиды төрге отырғыза бастады. Өлкедегі әйгілі адамдармен бірге ішкерідегі үлкен қалаларға саяхат жасатты. Қазақтан шыққан атақты бай, әрі Атымтай жомарт – Башпай сол сапарда қайтыс болып, өкімет оның сүйегін самолетпен өз жеріне әкеліп жерлеуді Мұхаметқалиға тапсырды.



	Ол да ештеңе емес, 1955-жылы елу үш жастағы Мұхаметқалиды көршілес Дөрбілжін ауданы әкімінің мал шаруашылығы жөніндегі орынбасары етіп тағайындады. Бұл тағайындауды жоғарғы жақ «Сіз жер жағдайын да, мал жағдайын да жақсы білесіз. Бізге сіздің мол тәжірибеңіз керек» деп түсіндірген. Мұхаметқали – бұрынғы үкірдайлардың ішінде, жаңа заманда аудан басшысы боп көтерілген бірден-бір адам. «Жарайды, керек боп тұрған кезімізде қызметін істейік. Кейін керек болмай қалғанда өз орнымызды табармыз» деді де, Дөрбілжінге көшіп барып, қызметке кірісіп кетті.

	Алайда Дөрбілжін – Шәуешек емес еді. Қанша дегенмен аймақ орталығы саналатын Шәуешектің аты – Шәуешек қой! Былайғы аудандардың экономикасы да, мәдениет деңгейі де Шәуешектен көш төмен еді. Бұл ауданда Бәйжігіттің Жұмық деген атасы тұрады. Жұмықтар – айтқанды екі етпейтін төртуыл емес, қиындау ел... Ру арасындағы кіші-гірім кикілжің, дау-дамай бір бітпейді. Аудандағы елдің қиындығын содан біл, 1952-жылғы тап күресі кезінде осы елдің сорпаға шығар біраз азаматтары өлім жазасына кесіліп, атылып кетті. Күні кеше Құлыстайдағы төрт үкірдайдың бірі болған жетпіс үш жастағы Таңғыт бұқара халықтың көз алдында атылды ғой. Мәсәлім бидің үлкен ұлы Әнуар мыңбек те жазықсыз атылған. Қожақ үкірдай он жылға кесілген. Ал, Мұхаметқалидың қайынатасы Сығай ілгідай – ауылда жатып-ақ Шың Сы-Сәйдің қармағына ілініп өлім жазасына кесіліпті. Ол кісіні де

	«Совет Одағымен байланысы бар» деп түртпектеп көрсеткен – осы елдің өзі көрінеді.

	Міне, Мұхаметқали дәл осындай елге әкім болып, қызметке келіп отыр. Не де болса да нар тәуекел. Жұмық руы – Мұхаметқалидың нағашы жұрты, әрі қайын жұрты. Демек, қазақ «ер жігіттің үш жұрты бар» десе, соның екеуі осында. қазақ ғұрпымен санасса, шетке қаға қоймас. Оңай-оспақ қағажуға талай сыннан өткен бұл да ырық бермес. Расында да солай болды. Мұхаметқали осы қызметте табаны күректей жеті жыл отырды.

	Ауылшаруашылығына жасалған реформаларды түгел өткеріп, малды жаңадан ұйымдасқан фермаларға қосып, егістік жерді «Халық коммунасына» өткізіп беріп, зейнет демалысына бір-ақ шыққан.

	Былай ойлап қараса, Мұхаметқали бір басынан талай өкіметті өткеріпті. Гоминдаң өкіметі, одан Шың Сы-Сәй үстемдігі, сонан соң қысқа мерзімде жарқ етіп жоқ болған Шығыс Түркістанның ұлттық өкіметі, ең ақырғысы коммунистік Қызыл Қытай. Бәрінің де ащы-тұщысын тартыпты. Қай кезеңде болсын, билікке емес, халыққа қызмет етті. Кеңсе қызметінің бұған өкпесі жоқ шығар. Ендігі қалған ғұмырын бала-шағаның қасында немере бағып өткізсе, сол жетеді деп ойлаған. Іс жүзінде солай болды да. Бірақ жасы ұлғайған шағында екі нәрсе жанына қатты батып, қартайтып жіберді. Мұхаметқали қызметті тоқтатып, зейнетке шыққан мезгілде жергілікті ұлт зиялыларына қысым көрсетіле бастаған. Алдымен, «Бізге халықтың сын пікірлері керек, «барша бұлбұл сайрасын» деп, зиялыларды «сайратып» алды да, артынан сол сайрағандарды жауапқа тарта бастады. Оларға «оңшыл», «ұлтшыл» деген айдар тағып, қызметтен қуып, енді біразын Такламакандағы «Тарым лагеріне» жіберіп жатты. Қазақтың бүкіл оқымысты, зиялы дегені өлке орталығы Үрімжі мен автономиялы Қазақ облысының орталығы Құлжада тұратын еді ғой. Солардың бәрі дерлік «ұлтшыл» деген қалпақ киіп, қызметтен аластатылыпты. Бұл ел енді өздеріне қоныс болмасын білген соң, ол жақтағы қазақ азаматтары атажұрт – Қазақстанға кетіп жатқан көрінеді.

	Оған сенбес еді, былтыр күзде өзі оқытып тәрбиелеген Қалдыбай Қанафин сонау Құлжадан Дөрбілжінге әдейі келіп, Мұқаңмен қоштасып қайтты. Қалдыбай – үш аймақты біріктірген Қазақ автономиялы облысының Бас прокуроры еді ғой. Генерал-майор деген шені бар. Сондай биік мансапты адам шетелге кетуге мәжбүр болса, басқаларға не жорық. Жеке Қалдыбай емес, бір кезде өлке, облыс басқарған Жағда Бабалықов, Ақметқали Бітімбаев, Телмұхамет Қанағатов, Ғалым Нөкішев, Рамазан Хамитовтар бір-бірлеп атажұртқа кетіп жатса керек...

	Мұхаң Қалдыбаймен жылап айрылысты. Бір кезде осы інісін он төрт жасында Үрімжідегі «Мұңха» мектебіне өзі жіберіп еді. Енді, міне, әбден толысып, жігіт ағасы болған шағында бұлай қоштасамыз деп ойлап па еді?! Азаматынан айрылған қай жақсы дейсің. Солардың бәрі де «ұлтым-милләтым» дегені үшін жазықты болып, нақақтан күйіп бара жатыр ғой. Енді кім қалды бас көтеретін? Осымен Шыңжаңдағы қазақ ұлтының күні батты дей беріңіз.

	«Жұт жеті ағайынды» дегендей, жамандық жалғыз келмейді. Мұхаметқали зиялы інілерінің орнын толтыра алмай, күңірене жоқтап жүргенде, Шәуешек жақтан тағы бір сыбыс естілді. 1961-жылдың күзі болатын. Қашанда шырық бұзбас, құрық әкетпес, әр қадамын ойға салып, аңдап басатын, Шәуешектегі өзінің төртуылы атажұрт Қазақстанға көшуге қамданып жатыпты. Мәскеуге көп адамның қолы қойылған әлденеше хаттар жөнелтілген. Қалың ел алақандарын ысқылап, келесі көктемнің келуін күтіп отырған көрінеді. Бұл көшті ұйымдастырып жүрген кім дейсіз ғой? Осының алдында Алматыда оқып қайтқан Күдері бидің немересі екен. Мұхаметқалидың аталас бауыры. Ана жылы «Алматыға оқуға бара жатырмын» деп бір келген. Мұхаң батасын беріп шығарып салған. Кейін оларды оқуын толық бітірткізбей қайтарып алыпты. Үрімжідегі «ұлтшылдарға» қарсы күресте оларға да «ұлтшыл» деген айдар тағып, өздерін қара жұмысқа салып, «тәрбиелеп» жатыр екен деп бір естіген. Оның Шәуешекке келуі осы жазда болса керек. Келе салып, істеп жүргенін көрдің бе? Өзін осында шақырып алып, мән-жайды ұғысу керек еді... Күдері бидің немересі шақыртпай-ақ, бір күні Дөрбілжінге өзі келді. Орта бойлы, қоңырқай өңді, сол баяғы бұйра бас қара бала... Қазір бойы да, ойы да сұңғақ тартып, көп оқып, көпті көріп, ысылғаны байқалады. Мұхаңа сәлем беріп, қазіргі жағдайды баяндау үшін әдейі келіпті. Орысша сауатты. Қытай мен Ресейдің саясатына бірдей жүріп тұр. Қытайдың қазіргі экономикалық саясатын, білместік, асыра сілтеушілік, қысқасы, надандық деп бағалайды екен. Секіріп ілгерілеу, «Халық коммунасы» дегендер халықты қорлап, езіп-жаншудан басқа ештеңе де емес. Ашаршылықты жасанды түрде қолдан ұйымдастырушылық. «Біз енді осындай орайлы сәтті пайдаланып қалуымыз керек. Жалпы, қазақ ұлтының түпкі мақсаты – бір тудың астына жиналу ғой. Біз күткен алдағы көш сол түпкі мақсатқа қызмет етеді» дегенді айтады.



	– Сендердің ойларыңша, ол көш қанша елді қамтиды деп отырсыңдар? – деді Мұқаң жас жігіттің арғы ойын байқау үшін қыс-қысқа сұрақ қойып.

	– Шәуешек қаласы түгелімен... Сонан соң Шәуешек ауданы мен Шағантоғай ауданы! – деді ол да нақты жауап беріп.

	– Біздің Дөрбілжін ауданын қағыс қалдырғандарың қалай? – деді Мұқаң жымия күліп.

	– Бұл аудан өте белсенді ғой, өкіметке берілген... Өткенде біздің бір жігітіміз осы аудандағы қайын жұрты на келіп, көш туралы әңгіме қозғаған екен. Белсенділер әлгіні полицияға тапсырмақ болып, қайын жұрттың араласуымен зорға құтылыпты. Содан бері жұмысты барынша құпия әрі сақтықпен жүргізетін болдық.

	– Совет одағынан баспана сұрап, хат жазған адамдарың кімдер?

	– Бір осалы жоқ! – деп жымиды жас жігіт. – Компартияның бас секретары Н.С.Хрущевқа, Жоғарғы Совет президиумының төрағасы К.Е.Ворошиловқа, көшірмесі Қазақстан компартиясының бірінші хатшысы Д.А.Қонаевқа жөнелтілді.

	– Ол хаттардың адреске тура тигеніне сенімдісіңдер ғой?

	– Оған күмән жоқ. Хаттардың орысша таңба басылған түбіртегі қолымызда.

	Мұхаметқали бұдан ары қазбалаған жоқ. Не десін, халық көшуге қам жасап, қозғалып кеткен секілді. Әр дәуірдің өз көсемі, өз көшбасшысы болады деген осы. Жиырма бестегі жас жігіт көш бұйдасын ұстап, атажұртқа жол тартпақ. Мұндайда «көш көлікті болсын» дегеннен басқа не айтасың?

	– Аға, ел – өзіңіздікі, жер – өзіңіздікі... Төртуыл тайпасы да – өзіңіздікі... Сізден рұқсатсыз мен қалай көшіріп әкетем ол елді? Бізбен бірге болыңыз! Көш алдағы жылдың сәуір айында басталады деп отырмыз. Оған дейін Шәуешекке көшіп алсаңыз жақсы болар еді! – деді жас жігіт соңғы сөзін айтқанда қинала толқып отырып.

	Мұхаметқали жауап беруге асықпай ойланып қалды:

	– Менің бұл көшке ілесуім қиын болар, балам. Балашаға бүкіл өлке көлемінде шашылып жатыр. Қамай – Толыда, Шамшәріп – Үрімжіде. Сонан соң менің аяқастынан Шәуешекке көшуім күдік тудыруы мүмкін, – деп аз отырды да: – Менің әкем Көксеген үкірдай болып, ел билегенде, сенің атаң Күдері сол елдің төбе биі болған екен. Айналайын, сен сол атаңа тартыпсың. Төртуылдың ендігі билігі – сенің қолыңда! Көшің көлікті болғай! – деп еді Мұқаң көзіне жас алып.

	Бұл – бұдан жарты жыл бұрынғы сөз еді. Мұхаметқали солай деуін десе де, қалың ел бұлай үдере көшеді деп ойламаған. Шекараға тақау ауылдар қозғалып барып, тоқтайтын шығар деген сенімде еді. Олай емес, сәуірден бастап, көш жаппай етек алып кеткен көрінеді. Аймақтық үкімет халықты өздері үгіттеп көндіре алмаған соң, Үрімжіден самолетпен беделді адамдар алдырыпты. Солардың бірі – Жоғарғы сотта Коллегия мүшесі болып жүрген Мұқаңның екінші ұлы Шамшәріп. Артынан естуінше, ол да көшке кедергі келтірмеген көрінеді. Жоғарғы жақтың айт дегенін айтқан да, сонымен шектелген.

	Көш 10-сәуірден бірінші мамырға дейін созылды. Ұзын ырғасы жүз елу шақырымдық Шәуешек шекарасындағы бес бірдей заставадан (Жаманты, Бақты, Ергейті, Еміл, Шағантоғай заставалары) жиырма неше күн бойы атты, арбалы, түйелі көштер үздіксіз өткен ғой. Шамамен, сол күндері екі жүз мыңдай адам атажұртқа барып қосылса керек. Аймақтық үкімет елді азғырушы, көшбасшы деп, Күдері бидің немересі бастатқан бірнеше адамды ұстауға жарлық берген екен. Бірақ олар қолға түспей құтылып кетіпті.

	Мұхаметқали көш тоқтап, ап-сап басылған соң, Шәуешекке барып қайтты. Қайда барсаң құлазыған жұрт, иен қалған жайлау, көктеу, күзеу аталған қоныстар... Қаңырап қалған қыстаулар мен күмбезді бейіттер... Осынау өлкеде Төртуыл деген тайпа болмаған секілді, көшіп-қонбаған секілді... Қасында ешкім жоқ, салтатпен өзі ғана жүрген-ді. Иен далада аттың жалын құшып, ал кеп жыласын. Порапора жас, ағылып тоқтайды деген не? Әттеген-ай, Күдері бидің немересі дұрыс айтып еді-ау! Бұл сонда алдын ала Шәуешекке көшіп түсіп, сол елмен бірге кетуі керек еді!.. Алла-ай, көштен қалу қандай жаман! Ешқайда айдалмай, қамалмай ерікті жүріп-ақ елден айрылу деген неткен азап!



	Сөйтсе, алда тастайын деген дәмі, көрейін деген бейнеті бар екен. Алпысыншы жылдардың ортасында, Қытайда «Мәдениет төңкерісі» деген бір пәле шыға келді. Бұл – бойынан күш, қолынан билік кетіп, алжи бастаған Мао-ның өз үстемдігін сақтап қалудағы соңғы тұяқ серпуі еді. Бар билікті 15 пен 30 жас арасындағы жастарға беріп, Қытайдай Ұлы мемлекеттің астын-үстіне шығарды-ау! Бежіннің өзінде Мао-ның өзінен басқа үкімет басшыларын түгел көшеге сүйреп шығарып, бастарына кордоннан жасалған «масқара қалпақ» кигізіп, байқұстарға істемегені жоқ. «Ұлы көсем» төңкерісті өзімен бірге жасап, мемлекетті өзімен бірге құрысқан Люшауши, Жүңинләй, Шың И, Пин Дехуай, Дин Шаупен секілді үзеңгі жолдастарын да аямай, миғұла жастардың тепкісіне беріп қойды.

	Жоғарыдағы үкімет басшыларының көрген күні әлгіндей болғанда, төменгі өлке, облыс, аудан деңгейіндегі қызметкерлердің қайбір шекесі шылқып жүрді дейсің. Ондай науқан басқыштан төмендеген сайын, билік неғұрлым ештеңенің байыбына бармайтын мәңгүрттердің қолына көшкен сайын, неше алуан қылмысты істер көбейе береді екен.

	«Төңкерісші» жастар өздерін Хуңбейбин (Қызыл жауынгер) деп атайды. Ауданда кейбір оңған Хуңбейбин болсын, көпшілігі – танауын сүрте алмай жүрген оқушы балалар, немесе оқымай қалған шала сауатты жастар. Өздері көне мұраның, салт-сананың бәріне қарсы, шалдардың сақалын күзеп, кемпірлердің бұрымын кесіп жатқан кез. Араб әрпінде басылған ескі кітапты көрсе де, Совет одағында жарық көрген жаңа кітап болса да, бәрін аулаға шығарып, бір жерге үйеді де, үстіне кәресін шашып өртейді.

	Хуңбейбиндер төраға Люшаушиды аямағанда, сыртқы істер министрі маршалл Шың Иды, Корея соғысында жеңіс әперген қорғаныс министрі Пын дехуайды аямағанда, ескіден қалған үкірдай мен зәңгіні аясын ба, олар Мұхаметқалиды да біраз әуіреледі. Басына «ескіліктің қалдығы» деген жазуы бар қағаз қалпақ кигізіп, бірнеше күн көше аралатты. Жалғыз емес, әрине, өзі сияқты «қалдықтармен» бірге... Кейде көпшіліктің алдына шығарып, неше түрлі күлкілі сұрақтар қояды:

	– Ескіліктің қалдығы екеніңді мойындайсың ғой?

	– Мойындаймын. Өйткені, осында жер басып жүрген ересек адамдардың барлығы – ескіліктің қалдығы...

	– Сен – Гоминдаң кезіндегі билеуші үкірдай бола тұрып, азаттықтан кейін аудан әкімінің орын-тағына қалай отырып алдың?

	– Өзім отырғам жоқ. Аймақтық Партия Комитеті солай ұйғарды.

	– Неге?

	– Кім білсін, қолынан іс келеді деген шығар. Халықты басқаруда тәжірибесі бар деген шығар...

	Сонан кейінгі сұрақтарының бір парасы мынадай:

	– Сен – әсілі Шәуешектің қазағы екенсің ғой? Шәуешек халқы, яғни сенің төртуылдарың 1962-жылы Советке көшіп кеткенде, солармен бірге кетпей, неге қалып қойдың?

	Бұл сұрақ – Мұқаңның ішкі дерті, жазылмай жүрген жарасы. Хуңбейбиндер әдейі сол жараның аузын тырнап отыр ғой. Мұқаң ызадан жарылып кете жаздайды.

	– Мен ақымақпын! – дейді әлгіге. – Ақымақ болмасам, өзің айтқандай, сол елмен бірге кетпеймін бе? Мынадай қорлықты көріп отырам ба?

	– Сен – ақымақ емессің, алаяқ қусың! – дейді Хуңбейбиндер. – Сен арнайы тапсырмамен қалған адамсың. Шетелдің қағып кеткен шегесісің... Әйтпесе өз руыңды осылай шетке жіберіп қоясың ба?

	Мұндай сұрақтарды Мұқаң құлағының түбінен үнсіз өткізіп жібереді... Қойшы, әйтеуір, нақты қояр кінәсі, жапсырар қылмысы болмаған соң, әрі Мұқаңа қарсы айғай-шуды халықтың қолдамағанын сезіп, мағнасыз әурешілікті тоқтатты ақыры. Бірақ неше айға созылған сүргін жасы ұлғайған адамға оңай тимегені анық. Аудан басшыларын бірнеше ай үйлеріне жібермей, кеңсеге қамады ғой. Шәмшәріптің бір ұлы он жасар Ерболат қолында болатын. Сол ыстық тамақ тасып, шай әкеліп, кәдімгідей есқатты...

	Сондай күндердің бірінде көршілес Толы ауданынан қайғылы хабар жетті. Ол жақтағы ХуңбейбиндерУәйіс зәңгіні мойнына арқан тағып, сүйреп жүріп өлтіріпті. Оны істеген – бір жақтан келген бөтен біреулер емес, сол уақ елінің жастары деседі... Алла-ай, көздері қалай қиды екен? Уәйіс – Жәйірдағы уақ руының көсемі еді ғой. Уәйістің әкесі Әбіштай деген адам арғы беттен ауған уақтарды бір жерге жинап, керей мен найманның қақ ортасы Жәйірдан қоныс әперген кісі ғой. Тексіз иттер сондай киелі шаңыраққа қалай дәттері барып, қол жұмсады екен?! Мұхаметқали мен Уәйіс жан аяспас дос еді. Екеуі Шың Сы-Сәйдің қанды қақпанынан бірге босап еді. Сондай қиын өткелден сүрінбей өткен есіл ер ақыры келіп, өз ауылының иттеріне жем болғаны ма?

	Уәйістің өлімін естігенде, Мұхаметқали еңкілдеп тұрып, ағыл-тегіл жылады. Анасы Жәкапаң қайтқанда бір рет, ана жылы көшкен елдің жұртына барғанда екінші рет жылап еді. Сонан кейін жылағаны осы. Жан жолдасы Уәйіспен бірге мұның да өмірінің бір бөлшегі келмеске кеткендей. Ауыр қайғы үстінде дүниеден түңіліп те кетіп еді. Бұдан кейін өмір сүруде не мән бар? Демек, бұл қоғам – өзгерген, дертке шалдыққан, бұзылған қоғам болды ғой. Бұларға енді Уәйістің де, Мұхаметқалидың да керегі жоқ. Бірақ, қанша өзгеріске түссе де, қанша өкімет ауысса да, қытайлар өздерінің империялық мүддесін бір сәт ұмытпайды-ау! Бірінің қақпанынан құтылсаң, екіншісіне келіп тұтыласың. Ұзақ жасаған жақсы. Бірақ белгілі бір шекке дейін. Қоғамға қажетің болғанша... Әшейінде «Бәрің бірдейсің, барлық ұлт тең» деген сөз жиі айтылады ғой. Бекер сөз. Өз ұлтың азат болмай, өзгелермен теңелмей тұрып, саған да теңдік жоқ. Осылайша, көрінгенге жем болып жүргенің.

	Осыдан кейін Мұқаңның денсаулығы күрт төмендеп кетті. Өлім туралы көп ойлайды. Ол өзінің мына мазасыз тірліктен қатты шаршағанын сезді... Бір тәуірі, алдында Алланың ақ өлімі бар екен ғой. Ендігі күнде қашып барып тығылатын баспанаң – сол ғана. Мына қорлықты көргенше, тезірек келсе екен Алланың ақ өлімі!

	Мұхаметқали үкірдай – өмірде талай тілегі қабыл болған, Алланың сүйікті құлы еді. Мына ақтық тілегін де Жаратушы ием қабыл көріпті. Өз өмірінде жан баласына қылдай қиянат жасамаған, адамдарға тек нұр сәулесін түсірген төртуыл тайпасының ұлы перзенті өзінің жетпіс екі мүшелінде ауырып-сырқамай, бір күні таңғы ұйқысынан оянбай қалды.



	2013 – қараша.





	Оглавление

	І

	ІІ

	ІІІ

	ІV

	V

	ЭПИЛОГ





