	Төлеген Қажыбаев

	Қанкешу





	Повесть





	Қанкешу повесінде халқымыздың басынан өткен ұлы нәубеттер – 1932-33 жылдардағы аштық, 1937 жылғы сталиндік қуғын-сүргін бас кейіпкер Жастілек Бекеновтің өмір зұлматтары арқылы шынайы көрініс тапқан.





	Мешін жыры – ауыр жыр,

	Мешін жылы – ауыр жыл.

	Жақан Сыздықов





	...Тәңірім-ау, бұл неткен ұзақ ғұмыр еді... Сүйретпеге салып жаныңды азаптап аздырмай-тоздырмай-ақ сарқылар, таусылар болсайшы.

	Арса-арса сары шұбар шал іргеге жүзін бұрып, ауырлай-аударылып түсіп еді. Іргеден тепкен ысқаяқ салқын леп бет қарыды. Әлденеше күн жөндеп жылытылмаған жеркепе үйдің күйі тайғаны ма, ірге басарды ақ сақал қырау көміп, кешеден бері төрт қабырғаның тершіген ажары айнып, суық реңге ауысқандай екен. Бір жеті бойы тыстағы ұлыған ақ түтек боран бар ашу-ызасын жермен-жексен болып шөгіп кеткен осы бір жапандағы жалғыз үйдің үстіне үйіп-төккендей ме дерсің, мықтап алған күйден жазбай қойын-қонышқа қар топанын үйіре айдап, дүлей күшпен босағасын солқылдатып тыным табар болмаған. Іштегі болмашы тірлік жылуы уақыт өткен сайын сарқылып барып мүлдем суынғандай еді. Өйткені бір жеті бойы опырайған пеш өңешіне қолына түскенді тықпалап от жағумен әлек болған шал кеше кешкісін сұлаған да бірде лып етіп лаулап, енді бірде бықси тұншыққан оттық өңеште суынған қоламта ғана қалған. Тірлік үшін тыпыршыған әлжуаз әрекеттің тиылып, тыншу алғанын сезінгендей сұрқай суықта сумаңдаған сұр жыландай ішке лап беріп, өңешінен әлі де жылы леп қайтпаған күйелеш аузы опырайған жатаған пешті баса көктей төрге озған. Төр алдында көлденең түсіп сұлаған сары шұбар шал жалаң қабат көрпесін қанша қаусыра қымтанғанымен, суықтан пана болар түрі көрінбеді. Іргеден ызған ысқаяқ ызғар есіктен енген суықпен араласып, шалдың күш-қуаты сарқылы бара жаткан тұла бойын тітіркентіп, тікенекше қадалған.

	...Шынымен-ақ дәм-тұзының таусылып, өмір атты ұлы көштің соңынан салпақтап ерген бейнетті сапарының аяқталғаны ма. Мынау арса-арса кеуде тұсын әлсіз ғана бүлкілдетіп жатқан карт жүрегі тыншығып мәңгілікке оянбастай көз жұмар зауал шақтың да жеткені-ау. Мәңгілікке... Қандай қорқынышты да, үрейлі сөз еді. Сонда енді қайтып қара жерге табан тіреп, қаз тұра алмайды екен ғой, қолқасын қауып, тұла бойын түршіктіріп тұрған мына есіл ауаны еркін жұтып, төңірегіне көз сүзіп қарай алмай беймәлім қараңғылық құшағына көміліп жүре бермек қой. Мына бетін шарпып, табанынан өтіп тізесіне жеткен өлі суықты сезіп, білмейді, жатқан орнының мамық-қаттысын да айыра алмайтын сірескен өлі денеге айналып кете бара ма. Мәңгілікке оянбайды, мәңгілікке тыныстамай тыншу алады, сөйтіп мына мазаң тірліктің қайғы-касіретінен, қуаныш-жұбанышынан, ащысы мен тәттісінен, күйініші мен сүйінішінен қол үзеді, хош айтысып, құрдым аталатын түпсіз тұңғиыққа шым батып жүре береді. Мынау үй орман, анау қорада бірнеше күннен бері оқыранып иесін күтіп, күйзеліп тұрған жалғыз аты... бәрі-бәрі иесіз, жетімсіреп қалмақ па?

	Жетімдік деген не, тәйірі. Жалғыздық ше? Ол да сондай бір көңіліңді пәс етіп, тірлігіңнің бар қызық-қуанышынан айырып тұл етер, сезіміңді тулақтай таптап, сүлдері қалған бос кеуек бірдеңеге айналдырып жіберер түсініксіз құбылыс болар. Әйтпесе жетімдіктен де, жалғыздықтан да тартар азап пен заманақыр зобалаңды өз басы аз кешіп, аз көріп пе екен.

	Бір қиырда қалып қоймай ата жұртына жамбасы тигеніне шүкірлік айтар реті бар. Әйтпесе «Адам – алланың добы» деп әкесі марқұм айтқандай қу тағдыр бұны қайда сүйремеді. Аштық тақсіретінің ащы тәлкегі қақпақылдап Краснояр өлкесіне, Түмен ормандарына тентіретіп жіберді. Халық жауы атанған сонау нәубетті жылдарда Мұзды мұхиттың мәңгілік жібімес тоң басқан жағалауына қаңғырып кетті. Лагерьден лагерьге ауысып жүргенде, сүйегім мына тоң басқан өгей өлкеде көмусіз қалар-ақ деп еді. Бірақ «қырық жыл қырғын болса да ажалды ғана өледі» деген шындық екен. Өлексеге айналса да өлмеді, тулаққа айналса да тірі қалды.

	Енді міне, жан алқымға таянған шақта басын сүйер тірі пенденің қасынан табылмай, өз үйі өзіне мола болған жағдайы бар. Апталап соққан соқыр боран жеркепені баяғыда-ақ өзінің өлі кебініне орап, тұмшалай қымтап тастаған болар. Сырттан біреу келіп ашпаса, мұның қар күртігін тесіп тысқа шығар қауқары қайсы. Тысқа шықсам-ау, жарық дүниені көрсем-ау деген ниеті де жоқ-ты. Тамам ел, бүтін ауыл болып үдере көшіп кеткенде, ескі жұртта бұралқы иттей болып қалып қойған мұның мына әрекеті қай алжасқандығы еді, жаным-ау. Қазір сонау Құсмұрынның арғы етегіне аунап түскен ауыл ортасында отырса тап осындай сұмдық халдің қақпанында қалмас та еді. Көрші-қолаңның бірі болмаса бірі келіп, күртік қардың астында қалған жертөленің есігін аршып, үйге енер еді. Сөйтіп қоламтасы ғана қалған пешке тірлік отын маздатып, мұның аузына жылы су ұсынар еді.

	Бір кездегі думанды ауылдың жұртында қасарысып көшпей отырып қалғанда не тапты. Жеті жыл бойы елдеп безген ессіздей, жұрттан жырылып кеткен жырындыдай жалғыз күн кешті. Бүкіл ел болып жаңа қонысқа табан аударып жатқанда, мұның көне моланы күзеткен байғыздай жалғыз отырып қалғаны несі. Баяғы қисық, қыңыр шұбар шал «қырық кісі бір жақ, қыңыр кісі бір жақтың» әуейіне басып әдейі істеп отыр, топты бұзып бұра тартпаса, ішкені ірің болады о неменің дескендер мұның бұл әрекетін әулекі әпербақандықтан әріге асырмаған.

	Ал мұның жүрек басына байланған өксікті ойы әулекі әпербақандықтан да әріде жатса керек еді. Бірақ онысын тірі пендеге тіс жарып айтып көрмеген. Не деп айтсын. Тыңдар құлақ, тоқыр көңіл болса айтар-ақ еді, бірақ атамекен, өнген, өскен жерге деген перзенттік парыз, махаббат сияқты сезімдер туа жөргегінде дарымаса, шұбар шалдың байбаламымен бойға сіңер ме, тәйірі.

	Апырмау, осынау алақандай ауыл, өскен жерге деген бір нәзік сезімнің алғаш рет бас көтеріп, тұла бойын баурап алғаны қашан еді. Тіпті есінде жоқ. Әйтеуірі осынау өңірден әкесінің етегін ұстап бір қиырға ұзақ сапар шеккенде, ет жүрегінің алабөтен егіліп, елжірегені ғана есінде. Сол бір қимас сәтте бүлк ете қалған отты сезім мұның көкірегін өртеген өшпес таңбадай, ізім-қайым жоғалып кетпес қасиетті бойтұмардай сақталып қалғаны шындық еді ғой.

	Бір қора жанның ішіндегі бас көтерері өзі болған соң ба, әкесі мұнымен жиі ақылдасатын. Балам дей тұрса да өзіне серік, таяныш тұтар ниет көңілін бұл да сезетін.

	– Балам, – деді бірде әкесі есік алдында көлденең жатқан шірік дөңбекке құйрық басып. – Мына алмағайып заманнан шошынайын дедім. Анау қыр астынан бермен қарай алып аждаһа аранын ашып, жылжып келе жатқандай ма деп қорқамын. – Әке сөзінен балаң жігіттің тұла бойы шымырлап, жауырын тұсы ду ете қалды. Ауылдың іргесіндегі Құсмұрын аталатын төбеге баспалай ұрлана қарап та қойған. Әкесі айтқан жаңағы аждаһа сол тұстан шыға келетіндей кәдімгідей-ақ қорқып қалып еді.

	– Ауданнан келген бесенділер-ақ қырып барады. Кеше кешкісін кебеже түбіндегі бірер пұт бидайды тұқымға деп сыпырып-сиырып алып кетіп еді, бүгін кеңсеге шақырып анау аяқ артып отырған арса-арса қоңыр биеңді колхозға бересің деп дігір салды.

	– Бермеймін демедіңіз бе, – деген бұл мына қорлыққа қалай шыдадыңыз деген сыңаймен.

	– Әй, баламысың деген. Мына зауал маған ғана түсіп тұрса ештеңеде де емес екен ғой. – Әкесі қолындағы қамшы сабымен жер шұқылап аз-кем отырды да басын көтерген. –Мына Талапкерден төрт-бес үй Түменге қарай қоныс аударамыз деп осыдан бір жеті бұрын ірге көтеріпті. Осындай хабарды Бірлестік, Жаңа тілек, Еңбек ауылдарынан да алып отырамын. Олардың халі бізден де төмен болса керек.

	– Сонда елді тастап... Апам да, ана балалар да кете ме? – деп үріккендей біртүрлі үрейлене қалып елі.

	– Қамданған қарап қалмас деп... Бойда күш-қуат барда бір үзім нанды емінбей табар бір жерге жетіп алғанымыз жөн бе деп отырмын. Орайы келіп қордалана қалсақ қайтып келеміз де. Әкесінің дірілдей шыққан үнінен өз сөзіне өзі сенімсіз жанның кембағал күйін бұл жазбай танып еді. Әке ұсынысына іштей қарсылық білдіргенімен, тығырыққа тірелген жанның дәрменсіз халін бұл да сезінген.

	– Сонда біз де көшеміз бе? – Баласы әкесінің мына хабары – деген бұл.

	– Бәріміз шұбап жүре береміз бе. Ел ішінде қалса күнкөрістеріне бірдеңе табылар. Ана жалғыз биені солардың талғажауы етіп сойып беріп келсем бе деймін. – Әкенің мына шешімі бұның өрекпіген көңілін аз-кем тыншытқандай еді. Бірақ қоңыр биені сойып тастаймын деген әке шешімімен келісе алмаған.

	– Әке-ау, жалғыз аяқ артардан айырылғаннан кейінгі күніміз не болады?

	– Әй, балам-ай, жаңа ғана биеңді өкіметке өткіз деп жатыр демедім бе. Біз кеткен соң оған кім аяқ артар дейсің? Одан да ана шешең мен іні-қарындастарыңа талғажау болсын да. Әке үнінде қобалжу, қамығу барын сезінген балаң жігіттің екі иіні салбырап, басы кеудесіне құлап калып еді.

	Екі уыс қуырылған бидай мен бір уыс мейіз, ірімшік араластырыла шашылған дастархан мәзірі бұған әдеттегіден тоқ көрінген.

	– О, апам бүгін кебеже аузын ашқан ба? – деп қалған бұл қуланып.

	– Кебеже аузын ашты емес, кебеже түбін кақты десейші, балам-ау. Жарты пұт бидай мен жарты қап құрт, ірімшік қай жыртығымызға жамау болар дейсің?

	– Жә, көппен көрген ұлы той... – деген әкесі кейіп қалды. – Ана Еңбек ауылындағы Түсіп кайтыс болыпты. Марқұм, досжар адам еді, барып топырақ сала да алмайын деп отырмын.

	– Е, бейшара-ай, Жаңыл жазған жалғыз қалған екен ғой. Иманды болсын. – Шешей қалтыраған қолымен бетіп сипап, күбір етті.

	– Сол ауылдан осы таяуда ғана бес-алты адам дүниеден өтті-ау өзі... Төтен ауру ма әлде...

	– Қайдағы төтенді айтып отыр. Ел аштан қырылып жатқан жоқ па. – Әкесі ішіп отырған шайын тауысып, кесесін кейін сырды. – Жаңағы Түсіп те үйге бір арқа отын әкелем деп шығып кетіп, ағаш ішінде құлап қалыпты. Соңынан іздеп барғандар басы көнектей болып ісіп, есінен танып жатқан жерінен алып келіпті. Аштық өзегіне түсіп кеткесін адам болушы ма еді... Сөйтсе үйлерінде тіске басар бір уыс бидай жоқ екен ғой. Марқұм бірбеткей өр емес пе еді. Бөрі аштығын білдірмес деп, жалғыз атын алып қойған соң, қитығып колхоз кеңсесіне бармапты ғой, жазған.

	– Е, бейшарай, солай де... Қайдан білейін, әйтеуір анау өліпті, мынау өліпті деген жаманат хабар жиілеп кетті ғой. Баяғыда оба келгенде ел осылай қырылып қалады деуші еді.

	– Обадан несі кем... Ел басына келген төтен нәубет те.

	– Өкімет қайда, елді осылай қырғызып қоя ма сонда, – деген бұл әкесі мен шешесінің жайсыз әңгімесіне киліккен.

	– Өкіметің анау кеңседе отырғандар ма. Ел қамын ойлайтындарды жаңа таптың. – Әкесі солақай соққыдай тиіп отырған жайсыз әңгімені одан әрі ширықтырып жібергендей еді. – Бүлінгеннен бүлдіргі алатын нағыз алаяқтар емес пе. Көресің әлі, өстіп әңгіртаяқ ойната берсе, осы елден адам қалмай басы ауған жаққа босып кетеді, не ақсүйек болып қырылып қалады.

	– Тек әрі, қайдағыны айтпай. – Шешесі шашылған бидайды үйіре сыпырып дорбаға салып жатқан, «мына шіркін шын айтып отыр ма?» дегендей қалтиып тұрып қалған еді.

	– Сол босудың алдын мен бастайын деп отырмын, – деген әкесі бәйбішесіне қадала қарады. – Таңертең ерте мына Жастілек екеуміз жолға шығамыз. Түмен жақ тоқ көрінеді ғой. Әужайын байқасақ деймін. Реті келіп бір жұмысқа орналаса қалсақ, өздеріңді көшіріп аламыз.

	– Ойбай, мына шұнақ не дейді, ойбай. Манадан бергің шын ба еді сенің, – деген шешесі отыра қалды.

	– Оның не, апа. Мына ауылдардан де кетіп жатқандар бар дейді ғой. Ретіміз келмесе, қайтып келеміз де. Ал реті келсе... – Жастілек әкесіне қараған. Әкесі етегін қағынып орнынан тұрған.

	Жастілек жетелеп қораға кіргізген қоңыр биенің қасына жолауға жүрексінгендей әкесі төңіректеп көп жүріп алған. Қолдан жем жеп үйренген неме қораның ана бұрышына бір, мына бұрышына бір барып, күйтіңдей қалған иесінен әлдене дәметкендей оқыранғанда барып, әкесі өзінің не істеу керектігі есіне түскендей баласына:

	– Анау ала арқанды әпер, – деген. Біраз уақыттан бері ішіне жем салынбаған ат дорбамен қалар тіреу ағаштың басына ілінген ала арқанды алған Жастілек төменшіктеп келіп әкегіне ұсынған. Ала арқанды ала берген әкесінің қолдары дірілдеп кетіп еді. Сиректеу біткен ақ жағал мұрты жыбырлап, қатты күйзелгенде жасаурай қалатын жанарлары суланып-ақ қалған екен. Әкесінің қоңыр биені союға қимай қатты қиналып тұрғанын сезінген Жастілек.

	– Әке, соймасаң қайтеді, – деді жыламсырап.

	– Әй , балам-ай, сен соймасаң анау ауданнан келген қаптесер уәкіл қояйын деп тұр ма. Жетелейді де жүре береді. – Ала арқанның бір ұшымен биенің алдыңғы екі аяғын сірестіре тұсады да, екінші ұшымен артқы аяғын шашадан шалды.

	– Ал, кел, тартысып жібер.

	«Мыналар шынымен-ақ мені жыққалы жатыр ма?» дегендей қоңыр бие ала арқанға жармасып, тұқжыңдап жатқан екеуге мөлие қараған.

	Шынында да екеуі жықпақ сияқты, қыл арқанды жұлқи тартқанда жайбарақат тұрған биенің тұла бойы солқ етті де, шашадан сығымдай тартқан артқы аяғы жердеп таяныш таппай, серең етіп бауырына барып қалған. Сығымдай тұсалған алдыңғы екі аяқтан тірек таппай аспанға шапшып барып, оң қапталдай жығылған бие «не жазығым бар еді, сонша қинағандарың не?» дегендей ышқына кісінеп жіберді. Бейкүнә неменің мына шыңғырысы әкесіне қалай әсер еткенін кім білсін, Жастілектің төбе құйқасын шымырлатып еді. Биенің мына үні үйде отырған шешесіне де солақай соққыдай тисе керек, үйден жүгіре шыққан ол биенің мойнына тізерлеп шөге қалған әкесінің пышақ ұстаған қолына жармасты. – Ойбай, әкесі, мұның не. Жалғыз аяқ артарыңнан айрылып ертең не күн көресің?

	– Ертеңгі күнді айтады ғой... Жә, әрі тұр үстіңе қан шашырайды. Жастілек әкесі мен шешесінің қоңыр биенің басында тұрып егескен керістерін естуге дәті шыдамай далаға шығып кетті. Содан үйді айналып мал қамайтын көң шарбақтың ішіне енді. Бұл араға неге келгенін де білмейді. Иә, айтқандайын, таң атса болды осы араға шапқылап жетіп келмеуші ме еді ертеректе. Сонда жаңағы әкесі құзғын құсап үстіне қонжиып алған қоңыр бие бауырындағы қоңыр төбел құлынын емізіп жайбарақат тұратын еді ғой. Бұны бала да болса қарасын көре ме, әйтеуірі оқыранып келіп иығына астаудай басын төсеп тұра қалар еді. Бұл шешесінен жасырып алып шыққан бір түйір қантын, болмаса бір үзім нанып тұмсығына тақайды. Сонда қоңыр бие ерекше бір алғысты қалып танытып оқыранар еді де, жұп-жұмсақ мақпал еріндерін жыбырлатып, бала алақанында жатқан ырыздықты азырқанбай қабылдар еді. Ал үрпіден сорғалаған саумалды талғай, қақтай сорған қоңыр төбел құлын құлдыраңдай секіріп, аядай шарбақ ішіне сыймай ойнақтайтын. Жыл сайып сонынан кілең бір қоңыр төбел құлын ерітетін қоңыр бие шынында да бұл үйдің ырысы, берекесі емес пе еді. Күбі түбін құрғатпайтын қымызы қандай!

	– Жарықтықтың құнары ерекше-ау. Таңдайымызды ағартып тұр ғой, – деп шешесі де жиі айтушы еді.

	– Мұндай иге көнер көнбіс болар ма. Астынан өтіп жатсаң тұяқ серіппейді ғой, жануар, – деп азын-аулақ малға деп шауып алар шөбін, бір қысқа жетерлік отын-суын осы биемен таситын әке көңілі де қоңыр биеге ала бөтен еді. Өткен көктемде бригадир Бекше келіп, колхоз егістігіне жыртар жерге көлік жетпей жатыр, мына биенің бірер жетіге майын қи дегенде әкесі тас-талқан болып ашуланды емес пе. «Соқаңа қоңыр биені жеккенше, мені жек!» деп бірақ қайырған.

	Сөйткен қимас малып сойып тастауға қалай ғана қолы көтерілді екен әкесінің. Жастілек қораға кірсе әкесі бауыздаған қоңыр биенің сіресіп қалған аяқтарын байлаған ала арқанды шешіп жатыр екен. Шешесі астау толы алкүрең қанға ежірейе қарап солқ-солқ етеді.

	– Сен қайда жоғалып кеттің? Ұста ана сирағын!

	– Әкесі үнемі белдігіне іліп жүретін сүйрік кездігімен қоңыр биенің терісін іреп соя бастады.

	Биенің етін мүшелеп бөліп, кебеже түбіне тоғытқан әке табақ толы қара қуырдаққа қол салмастан, бірер кесе шай ішті де, киімшең іргеге қисайған.

	Жастілек әкесінің даусынан оянып кетті. Ұзақ жолға дайындықтың белгісіндей мұздай киініп алған әкесінің өңі сынық, қуқыл тартқандай жүдеулі көрінді. Екі иіні қусырылып кеткендей құшық тартып, кеудесі опырылып ішіне түсіп, еңкіштене қалыпты. Бұрын байқамаған ба, әлде үнемі ұстарамен мұнтаздай алып жүргендіктен бе, әйтеуірі иек, самайына шапшып шыға келген түк ұнға малғандай аппақ. Шігесі қызарып кеткен аясы кең жанарларын мұң кіреукелеп, сынық, жүдеулі жүзін одан бетер мүсәпірлендіріп жібергендей екен.

	– Балам, тұр, – деді әкесі.

	– Құдай-ай, құдай, не зобалағыңды бастағалы тұрсың, – деп дауыс қыла жүріп шешесі дастархан жайды. Түннен қалған қара қуырдақ кептіріліп, бірер уыс бидай шашылды. Әкесі қуырдаққа қол созбады. Жастілек қызылшыл еді. Өзін-өзі қанша тежесе де, тәбеті түскір еркін билеп болмаған соң, бірер қасық қуырдақты қарып жіберіп еді.

	– Ал, шешесі, біз жүрелік. Тайынша станциясында бірге жүреміз дегендер бар еді, ертеліп жүріп, соларға қосылалық.

	Ана балаларға бас-көз бол. Елді жайлап, жайпап келіп қалған аштық сендерге де сабытын салмай қоймас. Анау бірер пұт астығың мен қоңыр биенің етін талғажау етесің де... Оған дейін біз де тырбанып бірдеңе тапсақ мына баладан жіберермін.

	– Қарағым-ай, не дейін енді.... Көппен көрген ұлы той де....

	Жортқанда жолдарың болсын. Бізді қойшы, біз ел ішіндеміз ғой....

	Сендерге болады да.... Әкесі-ау, мына балаға ие бол, көз жазып қалма. Олай-бұлай болып кетсем, бақұл бол.

	– Тәйт, онысы несі ....

	– Кім біледі... Әйтеуірі қынадай қырып келеді, дейді ғой. Нәубет, нәубет қой ел басына түскен, – деп егіле жылаған анасы құлағындағы ай сырғаларын ағытып Жастілекке ұсынған.

	– Оның не, апа. Жастілек ұсынған.

	– Ал, балам, ала ғой. Алтын сырға тағатын менде не сән қалды дейсің. Қысылғанда бір жыртығына жарар, ал. «Алтын, күміс тас екен деп ». Ал, балам... Шешемнен қалған мұра ғой...

	– Жоқ, апа, алмаймын. Өзіңде болсын да... Немене өзі, бізді осы кеткеннен мүлдем келмейді деп отырсың ба? Әрі кеткенде екі-үш ай, әйтпесе одан да тез арада ораламыз. – Жастілек әкесіне қарады, әкесі жерге қарады.

	– Қой, шешесі, оның не? Жастілектікі жөн. Ораламыз, – Әкесінің үнінде алмағайып көңілдің астан-кестен күйін дәрменсіз жанның жасыған, жабыққан сыңайы байқалған.

	– Қайдам, әйтеуірі... Аман болыңдар... Қыс болса мынау келіп қалған... Бізді қойшы, ел, ішіндеміз ғой... Екі тізесіне не бола алмай босағаға шөге берген анасын қолтықтап орнынан тұрғызған Жастілек төсекте жатқан іні, қарындастарын бір-бір иіскеп, есікке беттеген әке соңынан ілескен. Дауыс қылып еңіремесе де, іштей қыстығып, келіп қалған өксігіне ие бола алмай анасы солқ-солқ етіп есік алдында тұрып калып еді.

	Әкесі артына бұрылып қараса көңілі бұзылып, қалып қоюдан қорыққандай ширақ адымдап Тайынша станциясына асар қара жолға түсе берген. Ал Жастілек өйте алмады. Артына бұрылып қараған. Анасы тағы да бүк түсіп есік босағасына отыра кеткен екен. Бұл жүгіріп келіп қайтадан қолтықтап, орнынан тұрғызған.

	– Жаным-ау, ботам-ау, күндерің не болады... Анау жазған әкең дімкәстау еді, байқа... Бір-біріңе бас-көз бол... Құдай-ау, құдай, үйден бездіргендей не жазып едік...

	– Қойшы апа, не болды сонша. Жұрт вербовкамен де кетіп жатыр дейді ғой.. Ұнамаса ертең-ақ қайтып келеміз, – деген Жастілек те анасының бауырын атығылып, біртүрлі көңілі босап өксіп-өксіп жіберді.

	– Бар, балам, бар... Енді аялдама. Жаратқан құдай, болғай, бір өзіңе тапсырдым...

	Жастілек Құсмұрын қайқаңына көтеріліп қалған әкесінің соңынан тұра жүгірді. Енді бұрылып артына қарағысы келмеді. Қатты жүгіргендікі ме, әлде анасы, бауырлары, туған үйі, мына шағын ауылы артында қалып бара жатқандықтан ба, әйтеуір көңілі алып-ұшып өрекпіп, көкірек тұсын ашып, жүрегі аузына тығылды. Тынысы тарылып шекесі солқылдап қоя берді. Сәл кідіріп, еді өзін-өзі билей алмай артына еріксіз бұрылып қараған. Ұзап кетіпті. Шағын ауыл алақанға салғандай етек-жеңі жинақы, үркердей үйіріле қалған қалпымен Жастілектің көз алдына келген. Алабажақ жатаған шым үйді жазбай таныды – өзінің туған үйі, ыстық ұясы. Кешегі пышаққа леккен қоңыр биені өрістен алып келіп байлайтын үй алдындағы аша ағаш ағараңдап көзге шалынады. Қос қақпасы шалқалай ашылған есік түбінде ақ жаулығы ағараңдап анасының бір уыс тұлғасы бұлдырайды. Тағы да бүк түсіп отырып қалса керек, тым кішірейіп кеткендей назарға зорға іліккен. «Жазған-ай, қиын болды-ау.

	Бізді қойшы, бірдеңе тауып жерміз. Әкей айтқан аштық бұл елге жетсе, үш баламен не қарсылық көрсете алмақ. Ел босып, жұрт қырылып жатса, жоғарғы жақ, бәлкім, бір әрекет жасар. Біздікі не босып, не үрку, осы. Әліптің артын бақпадық-ау. Кеттік, жолға дайындал, – деп әкей де болмады...»

	Жастілектің жанары мөлтілдеп, туған ауыл тұсқа егіле қараған қалпы тұра берген. Анау тулақ сүйрегендей ақ тақыр-ауыл баласының сиырдың өлі жүнінен шиырлап жасаған добын қуалап ойнақ салатын думанды алаңы, одан әріректегі төбешік күнде кешқұрым ақсақалдардың жиналып алып өткен-кеткенді кеңестеп отыратын тұрақты орны ғой. Сол арада талай қызу айтыс-тартыста өткен. Бақтыбай, Таттыбай, Атабай болып үш атаға бөлінетін үш ауылдың басы бірікпей, ірің кезек айтыс күні бүгінге дейіп созылып келді емес пе. Бақтекең мен Татекеңе қараған біраз үй ірге көтермей бірі Мешек-Қошай тұстағы Сасық өзектің желкесінде отырса, енді бірі Қасқыр қамаған аталатын қалың қызылдың қолтығынан бермен қарай сөгілмей сірескен күйі жатып алған. Мынау ауылдың негізі Атекеңе қараған жұрт. Колхоздасамыз деген дүбірге елеңдесіп, Құсмұрын қайқаңына тұмсық тірер жазыққа қазық қаққан.

	Ата жұрттан табан көтермейміз деп сірескен топтың көсем серкесіндей болып суырылып шыққан бір топ атқа мінер күйі кеше ғана ауыл іргесіндегі төбеге шығып алып ұзақ салғыласқан. Бірі сасық өзектерін өзеурей марапаттап, малға да, жанға да жайлы қоныс осы тұс десе, екіншісі қалың шұбарлы Қасқыр қамағанның түгін тартсаң мәйегі сорғалар мал мекені деп езуледі. Сонда Қызылжарға жиі қатынап, сауда-саттыққа икемделіп қалған осы төңіректе бірер ауыз орысшасы бар Ғалиасқар ақсақал жақ-жақ болып келісе алмай көріскен көпке қарап былай демеп пе еді:

	– Ау, ағайын, мына төбеге осымен бесінші рет жиылып келіп, бәтуаласа алмай тарасып кеткелі отырсың. Бірің ығынан жүрсең, қолқа қабар сасық өзегіңді өзеурей мақтасаң, екіншісі малға тұрақ деп қызылыңды қызғыштай қорып отырсың. Менің ара ағайындық ақылыма көнсең, мына Атекеңдер таңдаған Құсмұрын қайқаңынан өткен, өңір болмас деп отырмын.

	– Оу, мынау не деп кетті?

	– Қанына тартпағанның қары сынсын деген, Атабайдан шыққан соң соларға бұра тартпағанда кімге іш бұрар дейсің, – десіп көпшілік шуласа қалған.

	– Сүйегім Атакеңдікі екенінде кімнің таласы бар. Бірақ бар мәселе менің кімнен шыққандығымда тұр ма екен. Болашаққа неге көңіл көзін жүгіртпейсіңдер, түге. Шашырап, әр ағаштың түбін паналап отырып күн кешемін дегеннің уақыты өткен. Енді коллектепті шаруашылық болмақ.

	Оның өмірі – еңбек, азығы мына жер. Ендеше бал араластырып сепсең де, ештеңе өнбес ащылы өзегің де «бытқыл-бытқыл шұбарып да өрісті өмірге тұрақ бола алмас. Соны неге ойламайсың? Ал мына жазық егініңе, анау Сулытерек, Кеңашы малыңа тұрақ емес пе? Алты бақан – алауыздықты қойып жөніңе көш, елдесіп, селбесіп ел болар күніңді ойла. Жаңа дәуір қырық пышақ алауыздықтарыңды көтермейді, – деген.

	– Оның үстіне Құсмұрын қайқаңындағы қара жолдың бір ұшы анау қара айғыры зіркілдеген Тайынша стансасына, екінші ұшы Көкшетау дуаныңа иек артпай ма. Күні ертең қаға берістен гөрі жол торабына бір табан жақын отырған озалы, өмірмен, сыртқы дүниемен байланысқа да оңтайлы. Мына төңкерісті дүниеден оқшау өмір сүрем дегендер қаталасады.

	Ғалиасқардың мына уәжін әркім әр саққа жүгіртіп бірі жөн десе, екіншісі ойланалық, жеті рет өлшеп бірақ рет кескен адаспайды деп өздерінше пәлсапалаған. Сол айтыстың ақыры Татекең мен Бақтекеңнің он шақты түтін кедей-кепшектің мына колхозға ірге көтеріп келіп қосылуымен тынған. Ал сіңірлі, қоңды деген шоғыр әлі шетінеген жоқ. Колхоз тірлігін сырттай торып, әліпті артып баққандары болмаса жаңа тұрмыс туын тіккендерге жылы ұшырар қабақ танытпай томаға тұйық отырған.

	Жастілек Құсмұрын биігіне көтеріліп алып қоңторғай тірлік құшағында, күздің ысқаяқ қоңыр аспаны астында қалып бара жатқан ауылына көз жүгіртіп тұрып, осы бір жайларды есіне оралтып еді. Бала болса да үлкендерге үйірсектік әке соңынан қалдырмайтын. Сонда әкесінің ту сыртында отырып алып мәмілеге келмей керіскен көптің көк езу айтысына әрі таңдана, әрі шошына құлақ тігетін. Келісімге келмейтіндей үлкендерге не болған. Қай жер тірлік тұрмысқа ыңғайлы болса, сол жерге неге көшіп келмеске. Ғалиасқар ақсақалдың уәжінде болашақты ойлаған кемелді пікір бардай емес пе. Ендеше «жә» десіп сол пікірге неге жүгінбеске. Біздің жұрт, сенің жұртын, оның жұрты деп жыра тартып, бөлек жайлайтын заман келмеске кетпеп пе еді» деген аласапыран ой Жастілекті де тұйыққа тірей беретін. Ойбай-ау, әркім өз дегенін болдырып, қондырып отырса тап осы ауыл қотанында бір үйір жылқыны аттырып тастар ма еді. Жиырма тоғыздың күзінде мұздай қару асынған бір топ адам сау ете қалған. Орталарында жез мұртты тікірейген сары-шұбар біреу бар. Жаға, жеңі ақжем кожанкасын бес елі сары ала белбеумен қынай буынған неменің түсі сұсты екен. Жамбасында салп-салп етіп алтыатары жүр. Қасындағылар осының ғана аузын аңдып, осының ғана қабағына қарайтын сияқты. Тышқан көз сүлік қара жігіттің айтуына қарағанда, мынау келген Райзо бастығының нақ өзі көрінеді.

	Блюхер совхозынан келген бетіміз дейді. Ол арада індетке ұшыраған бір үйір жылқыны өз қолымен аттырып, жамбыға құлаттырыпты. Ендігі кезек осы Жұлдызды артеліне келсе керек. Бүгін осы ауылда болып, маңқаға ұшыраған жылқыны құртпақ, сөйтіп бұл өңірді жайлап алған заразадан тазарту, одан әрі жалғасып кете бермек. Ертең, бүрсігүні қанды қасап жалғаспақ.

	– Ойпырмай, шырағым-ай, қазақ қазақ болғалы жылқы атты дегенді естіген де, көрген де жоқ едік. Бұл ел үркетіндей нендей кесапат болды екен? – деп әлі кімдер тосын хабарға тосырқай қараса, көзі ашық өзінің әкесі сияқтылар:

	– Артельдің аяқ артына азын-аулақ жылқысын маңқа деп қырып салса, күні ертең мына ұйысқан жұрт не күн көрмек? Артельдер тарап, жүген ұстап қалған әркім өз бетімен кетпей ме? – деп күдік шақырған. Сонда жез мұрт тіксініп:

	– Мынау нағыз жаудың әңгімесі. Ондай паникер әңгімені доғарыңдар, – деп тиып тастаған. Сонымен қойшы, артельдің бір жылқысын қотанға үйіріп, құлақтарынан басып тұрып біразын оққа байлаған. Бұғалық, құраққа түспегендерін винтовкамен атып құлата берген. Азан-қазан, у-шу жұрт ауыл қотанын қан-жынға бөктірген жазықсыз жануарларды арнайы қазылған жамбыға құлатып, бетін тегістеп жауып барып тарқасып еді. Сол бір сойқанды бүлік Жастілектің көз алдында әлі де көлбеңдейді де тұрады. Құсмұрын биігінен туған ауылының жүдеулі ұсқынына сүзілген сайын кіршіксіз балаң көңіліне өшпестей болып орнап қалған өткен күндердің осындай бір қадау-қадау елестері ойына оралып, жанын қинап, күйзелісті күйге түсіргендігі де ақиқат еді.

	* * *

	Бұлар жол-жөнекей жаяулап шұбырған бір топқа келіп қосылған.

	Әкесі жүргіншілердің біразын танитын болып шықты. Бәрі осы төңіректегі шағын ауыл тұрғындары болса керек.

	– Уа, сапар оң болсын!

	– Бірге болсын. Тайыншаға, стансаға бара жатырмыз.

	– Сібірге, ішке кетіп барамыз.

	– Зобалаң туды ғой ел басына. Артының хайырын тіле.

	– Красноярда үлкен зауыт салуға қол күші жетпесе керек. Соған жалданбақшымыз.

	– Бербобкаланып барамыз. Жәйдан-жәй отырып аштан қырыламыз ба, түге.

	– Біздің Талаптан шетінегендер көбейіп барады. Сібір асып, жан сақтамасақ бола ма?

	– Иә, болмайды. Біз де мына бала екеуміз елден шыға қалып едік, – деген әкесі Жастілекке көз қиығын тастаған.

	– Жұлдыздыдан өкше көтерген өзің көрінесің, басқалар мына зобалаңнан бейхабар ма сонда, – деген сірке көз қара шал.

	– Е, олардың бүйірлері бізден гөрі тоқ емес пе. Біздің Талапкер деймісің қаптың түбін қағып, жүген ұстап қалған, – деп кейістік білдірді етжеңді жасамыс адам. – Салған азын-аулақ егінің шегірткенің отауында қалды. Бірер тұяқты ортаға деп сыпырып алып одан да жұрдай етті. Енді мынау табан астындағы топырақ пен анау қайыңның қабығын жемесек, тіске басар ештеңе де қалмады.

	– Жұлдызыңда ел қамын ойлаған атқамінерлер бар ғой, әйтпесе... – Жаңағы шал мүдіріп қалды.

	– Сенің шыбыштай шыбжыңдаған басқармаң деп ед едің. Жоғарыдан «әйт» десе, бізге «тәйт» деп-ақ енемізді ұрып бітірді. «Шаш ал десе, бас алдының» нақ өзі. – Жасамыс адам бар ашу-ызасын осы арада ақтарғысы келгендей таусыла сөйлейді.

	– Тырнадан қарауыл қойсаң, төбеңнен қиқу кетпес деп....

	– Иә, осындай нәубетті тұста елдің жұтқа ұшыратпай аман алып қалғанды ел қамы деп еңіреген Едіге демеспісің, шіркін...

	– Жөн айтасың, шырағым, жоғарының әміріне шұлғып жүріп шұлғаусыз қалдық. Елін ойлаған еті біреу болса, азықты азын-аулақ іркіп ұстай тұрмас па. Қызыл сирақ бала-шағасын шұбатып, қай елге сыямыз? Алла өзі жар болсын, деп шыға қалдық. Өзің жар бол, жаратқан ием, – деп жаңағы шал кемсеңдеп кетті.

	Бір баласын арқалап, бір баласын жетекке алған әйелдер, етегіне сүрінген кемпір-шалдар, ұнжырғасы түсіп, түнере қалған жастары аралас сүріне-қабына шұбырған нөпір түнделетіп, Тайынша аталатын станциясы бар шағын қаланың көшесіне еніп еді. Станция басы ығы-жығы халық сендей соғылысады. Мидай араласып ию-қию болып кеткен жүргіншілер емініп теміржол бойына көз тігеді. Апталап жүре алмай жатқандар да аз көрінбейді. Үйлерінен алып шыққан азды-көпті азықтары таусылған бір шоғыр адам жаңадан келгендердің алды-артын орап қол жаяды.

	– Шырағым, бір сындырым наның бар ма?

	– Өзіме емес, мына баласы бар түскір зарлап тыншымды алып тұр Екі күннен бері нәр сызған жоқ.

	– Мұсылман болсаң, бір уыс бидай болса да қайыр-садақа ретінде бере гөр...

	– Бес күннен бері қара сумен ғана жүрек жалғап отырмыз. Талғажау ететін бірдеңең болса, беріп кет әрі қарай жүрер шама жоқ.

	Жастілектің төбе құйқасы шымырлап, көкірегін әлде қандай өксік леп қарып өткендей болды. Жақтары суалып, ұрттары салбырап, көздері бақырайып шарасынан шығып кеткен өңкей ашқарақ, жалмауыз, тағы тобырдың ортасында қалғандай әкесінің жеңіне жармасып, үркіп келе жатқан. Станция үйінің бір бұрышында ошарыла қалған топ орталарында от түскендей шу ете қалды.

	– Ұстаңдар! Жібермеңдер!

	– Кәззәп немені ұрып жығыңдар!

	Жүгіре басып жеткен Жастілек қоршаған топтың ортасында әлденені қос қолдап бауырында қысып алып, домалап жатқан біреуді көрді.

	Төңірегіндегілер шаңға аунаған немесе жұдырық жаудырып, тепкілеп жатыр. Еңгезердей әлдекім, қайдан шыға келгені белгісіз, топты кимелеп ортаға өтті де, қолындағы жуан кеспелтек ағашпен жаңағы жазғанды жондатып, жондатып салып жіберді... соққы қатты тиді ме, жан шошырлықтай баж еткен әлгі бауырына басқан екі қолын серең еткізіп жазып жіберген. Сол кезде қос уыс картоп жан-жаққа шашырай домалап кетті. Осы бір сәтті күтіп тұрғандай жаңағы тобыр аяқ асты шашылған картопқа тарпа бас алып, таласып-ақ қалып еді. Әлі жеткендер қолдарына леккен батпақ-батпақ шикі картопты қарш-қарш шайнап, қомағайлана қылғытып та үлгерген.

	Жастілек теріс айналып кетті.

	– Әкетай-ай, кетейікші... Мына сұмдықты көрмей кетейікші бұл жерден, – деді жыламсырап? – Мен бербобайтқа тізім жасап жатқан анау орысқа барып жолықтым. Таң алдында келетін поезға мінетін болдық.

	– Сонда қайда барамыз?

	– Сібірге де... Красноярда үлкен кірпіш зауыты салынып жатыр дейді, соған барамыз. Тамақтан тарлық көрмейсіңдер дегенді айтты.

	– Жақсы болған екен олай болса.

	* * *

	Түні бойы сендей соғылысқан халықтың ортасында аяғынан тік жүріп әбден сілікпесі шыққан Жастілек пен әкесі таң алдында Сібірге бет түзеген жүк артатын эшалонға аяқ лектіріп еді. Әбден қалжыраған жігіт көпіртіп төселген шөпке отырысымен-ақ қалғып-шұлғи бастаған. Вагон қабырғасына арқа тірей отырған әкесі тізесіне қаптал шапанын төрт бүктеп төседі де, Жастілекке бас қойып мызғып ал деген. Теміржол бойының бір қалыпты тербеткен әлдиімен шайқалып жатып ұйықтап кеткен. Жастілек

	Құсмұрын қайқаңында тұр екен дейді. Төңірегіне сүзіле келіп қарайды. Бірақ жанарына өзі даладан басқа ешбір қара шалынбайтыны несі. Ауылы қайда? Анау арада Жұлдызды артелі – өзінің туған ауылы отырмаушы ма еді. Орны жоқ, тып-типыл. Әр жерде үйіліп қалған ағараңдаған бірдеңелер байқалады. Бұлары не болды екен деп жігіт шұқшия қадалады келіп. Енді байқады, адамдардың күн қақтап, жел қағып, жаңбыр шайған қу сүйектері екен. Араларында жылқының бас сүйектері, шаңырақ мүйіздері қағылмаған сиырдың да бастары, тіпті азу тістері ырсиған иттердің де бас сүйектері байқалады. Бәрін бір жерге кім үйіп тастаған мұнша. Бір уақытта үйілген сүйекттерді салдырлата аударып-төңкеріп ақ кебін оранған біреу көтерілді орнынан. Соңынан тағы да екі-үш қара қозғалақтап тұра берді.

	– Жастілек! Келдің бе, құлыным. Біз ақ сүйек болып қырылып қалдық қой. Көмусіз қалдық қой. Әкең екеуің неге ғана тастап кеттіңдер бізді зарлатып, – деген ащы дауыс естілді. Дауыс жаңағы ақ кебін оранған адамның дауысы ғой. Таныс дауыс қой, қайдан, қашан естіп еді осынау мұңлы дауысты.

	– Апа! Апатайым! Не деп тұрсың? Қырылып қалғаны несі? Қоңыр биенің еті қайда, соны неге жемедіңдер. Інім Есен, қарындастарым Гүлім мен Гүлсім қайда? – Бұл Құсмұрын қайқаңынан төмен қарай тура жүгіргісі келіп ұмтылғанымен аяқтары қара жерге қазық болып қағылып қалғандай орнынан қозғала алар емес. Соңынан үш қалқайған балаларын ерткен анасы кебінін сүйреткен күйі бұған қарай баяу аяңдап келе жатыр. Жастілек қанша ұмтылып жүгіргісі келсе де орнында желімделіп қалғандай қозғалар болмады. Бұл ұзақ тосты, аналар ұзақ жүрді, бірақ Құсмұрын биігіне жете алар емес.

	– Құлыным-ау, Жастілек-жан-ау, сорлап қалдық қой. Ақсүйек болып қырылып қалдық қой. Бетімізді жабар ешкім де табылмады-ау. Сендер қасымызда болсаңдар өстермедік! – Анасының зары құлағын шыңылдатып, басын айналдырып жіберсе керек, бұл теңселіп барып құлап түсті. Сәлден соң басын көтеріп, орнынан тұрды. Ауыл тұсқа қайра көз тігіп еді, кебін сүйреткен анасы да, іні, қарындастары да, тау-тау болып үйілген қураған сүйектер де жоқ, тып-типыл кең жазық далиып жатыр.

	– Апа, апатай! Қайда кеттің? Апа, апатай. – Өз даусынан өзі шошып оянды. Вагон қабырғасына басын сүйеп қалғып отырған әкесі селк ете түсті.

	– Шошынып ояндың-ау. Не болды, балам? – Әке сауалына ұйқысын аша алмай мәңгіріп отырған Жастілек:

	– Түс көріп дей салды.

	Түс ауа Қызылжарға жеткен эшалон бір сағаттай кідірістен қалды. Бұл арада да әр тұстан құймылып келіп жатқан адам нөпірінен көз сүрінеді. Малма тон, түлкі тымақ, саптама етік киген қалтылдақ шалдар да, жаулық-орамалдары, қамзол, шапандары жұлым-жұлым жасамыс әйелдер де, етекке оралып баж-бұж етіп жылаған балалар да, дорба, екі бас қоржындарын иықтарынан асыра салып, топты киіп-жарып ілгері ұмтылған пысақай жігіттер де аранын ашып, жұтуға таялып келіп қалған ажалды өлкеден тезірек сытылып қашудың амал-айласын іздегендей алас ұрып, сеңдей соғылысады. Бәрінің бар мақсат, үміт-тілегі теміржол бойымен Сібірге қарай жылжып кетіп жатқан составтарға аяқ іліктіру. Сөйтіп ажал ызғарын шашып келіп қалған аштық аранынан сытыла қашып, өздеріне беймәлім сұсты да жұмбақ өлкеге андыздай ат басын бұрмақ. Ол жақта нендей тамұқ-жұмақтың күтіп тұрғанында да жұмыстары жоқ. Әйтеуірі осынау өңірден тезірек қашу, ұзай түсіп ажал құрығынан сытылу сияқты. Сана сезімдерді билеп алған өлім үрейі туған жер, ар-ұят, парыз, парасат дейтіндерді құрдымға қарай сілкіп тастап, өмір аталатын болмашы үміт сәулесінің жылт-жылт еткен ұшқыны соңынан далақтай жүгіру, сол жолда кездескен иелер тосқауылдарды қақырата күйретіп, ілгері ұмтылу, сәл кешіксең өлесің, өшесің дейтін уытты қамшы саналарын осқылаған сайын өршеленіп, өрекпіп, ашкөзденіп, бір-бірін аяусыз тағылықпен басып-жаншып алға адымдай беру сияқты ессіз, есалаң күйге түскен тобыр мына составты тұмсықтарымен сүзіп, иықтарымен итерісіп кернеп алып барады. Кимелескен тобыр бірін-бірі басып, жаншып ілгері лықсып жайдақ вагон ішіндегілерге әрі сұстанып, әрі қызғанышпен қарайды. Бұларды жұмаққа бір табан жақып тұрғандай сезіне ме, кім білсін, біреу-міреуі вагоннан түсе қалса түтіп жейтіндей жұлынып, алара, ашкөзденген тағылықпен тесіледі. Составқа барар жолды сап құрап, бөгеп тұрған мылтықты солдаттар болмаса бұларды ту талақай талап кетуден де тайынбайтындай тұр бар өздерінде.

	Кешегі Тайынша станциясы басында вербовка жүргізген орыс бұл арада да шұғыл тізім жасап, бір топ адамды Жастілектер отырған вагонға үйіріп әкелген.

	Алла, бұған да шүкір, іліктік-ау әйтеуір.

	– Қалып қойсақ, не амал істер едік.

	– Тәубә, тәубә! – дескен топ бірін-бірі итеріп, кимелесіп келіп жайдақ вагонға мінісіп жатыр. Араларында кәрі кемпірді жетелеген еңгезердей шойын қара жігіттің шоқтығы биік көрінеді. Сүрініп-қабынып құлай берген соң кемпірді жас баладай тік көтеріп алды да, топты кимелеп келіп вагонға мінді.

	– Ту, атаңа нәлеттер, жол берер емес қой өзі, – деген ол самайынан шып-шып шыққан терін жеңімен сүртіп, төңірегіне алара қарады.

	– Әй, тұр былай. Шешеме орын бер. О несі әкесінің үйінде жатқандай шәлкиіп. –Талапкер ауылынан шыққан сампылдақ, етжеңді жасамыс адамның бүйірінен нұқып жіберді. Мұның жатысы да епетейсіздеу еді. Төрге көлденең сұлап алып, екі-үш адамның орнын жалғыз өзі иемденіп жатқан ол басын көтеріп алды.

	– Ой, неге өңмеңдейсің-еу...

	– Сереймей бұтыңды жиып отыр, әрі. Шеше, кел мына орынға отыр, – деген шойын қара түзе бүкті. Сөйтті де Жастілектің әкесіне алара қарап алып:

	– Есенсіз бе? – деді жүзін жылытқандай болып: – Мынау балаңыз ба?

	– Есен бол, шырақ. Е, бұл балам ғой. Өзің қай бауыр боласың. Танымадық ау....

	– Танысамаңыз атығай ішінде Бабасан боламыз. Бабасан Сәт дегенді естуіңіз бар шығар, мен соның баласымын, мына кісі шешем. – Сәттің есімін естігенде біраз адам елеңдесіп-ақ қалып еді.

	– Ойбай-ау, ол әлгі баукеспе қарақшы Сәт пе? – деп шошып кеткендей селк ете қалған жаңағы жасамыс адам орнынан қалай ыршып тұрғанын да аңдамай қалды.

	– Ой атағанаңның... Не оттап отырсың-ей. Әкем сенің шошалаңа түсіп пе еді, әлде қазаныңнан ет ұрлап па еді. Кеңірдегіңді жұлып алайын ба осы, – деген шойын қара бір тізерлеп тұра берген. Жастілектің көзі бақырайып үрейленіп кетті. Шынында да тап қазір мына ноқайдың анау білеу-білеу саусақтары мына неменің кеңірдегін салақтатып суырып алардай шошынған.

	Әкесі шойын қараның иығынан басып қайра отырғызды.

	– Қой, шырақ, ауыр жол үстінде бір-бірімізбен итіне таласқанымыз жөн болмас. Ашуыңды бас, сабыр ет, – деді.

	– Ойбай-ау, онысы несі екен-ей, мына боқ қарынның. Өліп қалған әкемді қарақшы деп Байқа, қандаладай жаншып тастаймын. Сен дәуде болса аштықтан емес, пайда қуып бара жатқанның өзі боларсың.

	– Кет-әй, оттамай. Елімді , жерімді тастап Итжеккенде не қылған пайда. Аман-сау басымызды сыйдырып алсақ та жарар, – деп анау да жалғаса кеткен.

	– Ой, қой деймін әрі. Екі бетің шиқандай жарылайын деп тұрғаны анау. Әукең мынау салбырап...Қайдағы аштық-ей саған келген Мұзға байласа да өлер түрің жоқ. – Шойын қара дөңбектей сұқ саусағымен жаңағының тасырайған қарнын нұқып жібергенде анау шоңқиып шөге қалған. Жұрт ду күлді.

	Көрінген қарайғанға тоқтап зықыны шығарып келе жатқан эшалон тағы бір разъезге аялдап еді. Бірін-бірі жетелеп, бірін-бірі сүйреп, бірін-бірі сүйемелдеп жүрген жұрт қарасы мұнда да жойқын екен. Қолдарын жайып хайыр-садақа сұраушылар вагон есіктері алдында қоғадай жапырылады. Бәрі де емініп вагон есігінен сығаласқандарға телміреді.

	– Хайыр, хайыр-садақа...

	– Уа, мұсылмандар, қарайласа көріңдер.

	– Бір үзім нан бере көріңіздер.

	– Бір айдан бері нәр сызғамыз жоқ. Бірдеңелерің болса бере көріңдер. Шойын қара шешесінің басында жатқан ала қапшықты жұлып алды да, ішінен таба нанды сопаң еткізіп суырып шығарған. Сөйтті де есік түбіне келіп қолын жайып тура қалған жетектеген қыз баласы бар келіншекке нанды ұстата берді. Түте-түтесі шыққан алабажақ орамалының астынан бұрқырап шығып кеткен шашын да жиыстыруға шамасы келмеген дөңгелек жүзді, шарасы кең мойыл көзді келіншектің аштықтан қажып, еңсесі түсіп кеткен тұрпаты тым аянышты еді. Қуқыл жүзі бір сәтке жылы деп үйіріп, мұңлы жанарлары мөлтілдеп шыға келген. Салалы саусақтары қалтылдап нанға жармаса берген.

	– Айналайын-ау, апаңның алақан жайған арсыздығын кеше гөр. Ұят-аятты да ұмыттық қой. Қайтейін, бір жеті мына шикі өкпе аузына нәр салған жоқ. Ендігі күніміз не болмақ, – деп кемсеңдеп кетті.

	– Қай елденсіздер?

	– Қай ел дейтін ел қалды ма? Үлкен Қарой, Кіші Қарой аталатын Омбы аузындағы жалпақ ел едік қой. Бәрі тоз-тоз болып босып кетті. Өлгендердің бетін жасырар адам табылмай тамам ауыл қаңырап бос қалды. Ішке қарай өтсек жанымыз қала ма деп Омбыны бетке алып шұбырған жұртта қисап жоқ. Жертезек болып шашылып қалғандарына қарамай шұбап келеміз. Мына қалпыммен менің де жете алар түрім жоқ. Бір жерде арам өлетін шығармыз.

	Тұла бойы дуылдап, бас құйқасы шымырлап қоя берген Жастілек шыдай алмады. Орнынан атып тұрып вагон есігіне келді. Келді де қолын созды.

	– Мініңіз, бізбен бірге болыңыз. Мына түріңізбен қайда бармақсыз, – деді дауысы қалтырап.

	– Қалқам-ай, біреу-міреу ұрсып жүрмесе.

	– Несін ұрсады. Ел қырылып жатса қайдағы ұрсу, – деп шойын қара да Жастілектің ұсынысын қолдап қойды. – Қорықпаңыз...

	– Қайдам, әйтеуірі. Онда мына баланы алып жіберіңіздер. Мен сонсоң... Ана бұрышта түйншегім бар еді... – Әйел ентелескен халықты кимелеп кейін қарай жүгірді. Осы сәтте состав солқ-солқ етіп ілгері қозғала берді. Жастілек шыңғырып жіберді. Азан-қазан, ерсілі-қарсылы жүгіріскен жұрт шуылы, паровоздың өксіп-өксіп өкірген ащы үні құлақ тұндырғандай еді.

	– Апа, апатай, кейін қайт, ойбай! Қалып қойдың! Қа-а-леп...

	– Баласын таста жерге өзі мініп үлгере алмайды енді.

	– Қалай тастайды, мерт болмай ма?!

	– Секір, тез секір!

	– Қалай секір дейсің. Мойным үзіліп өлсін деймісің.

	– Енді қайттік, обал-ай! Бейшара шешесі өлетін болды-ау...

	Вагондегілер не істерлерін білмей абыр-сабыр болды да қалды. Ес жиіп бір мәмлеге келгенше жүрісіне жүріс қоса жүйткіген состав Қазақстан аталатын алып та аңғал, қара түнек қайғының зілзала соққысынан есеңгіреп, есін жия алмай, қабырғасы қақырап, қансырай ыңырсып, күйзеле күңіреніп жатқан елді артқа тастап Ресей жеріне еніп те қалып еді.

	***

	«Сібір» деген жалғыз ауыз сөзден ғана үскірік соққандай тұла бойды қалтыратар ысқаяқ ызғар күтінген вербовщиктер Краснояр қаласының түбіндегі Таргошина станциясына түскенде мүлдем басқаша жағдайға ұшырасып еді. Жолшыбай вербовщиктерді тізімге алып, вагондарға орналастырып, өзінше қамқор болып келген орыс бұл арада да жүргіншілердің өзінің билігінде екендігін аңғартқан.

	Тізімді тағы бір қайталай оқып, түгендеп болған соң моншаға түсесіңдер, содан кейін ғана асханаға барасыңдар дегенді айтқан.

	– Мына пәлең бойнаға апаратын малдай тұмсығымыздан тізіп алып, не қыл деп тұр, – деген шойын қара жол бойы қалып қойған қыз баланы арқалап, шешесін жетелеген күйі алға шыға беріп.

	– Тәртібі солай да, – деген Жастілек.

	Ой, мұндай тәртібіне түкіргенім бар.

	– Ойбай-ау, тәртіп болмаса осыншама халыққа қалай не болады. Енді «һәй» десе жусап, «шәй» десе өретін боласың. – Шойын қарамен жол бойы салғыласып келген жуан сөзге киліккен.

	– Қойды тапқан екенсің. – Шойын қара жасамыс жуанның иығынан асыра сыздақтата шырт түкірген.

	Жол соқты болып қажып келген халық асханадан ащы борщ пен кебек котлет жеп, қара шайдан қана ішіп алғаннан соң, мызғып алар орын іздеп бытырасып, қуыс-қуысқа безіп кеткеп.

	– Бәке, – деген шойын қара анадай үюлі жатқан бөренелердің біріне барып отырған Жастілектің әкесіне қарап, сонау туған елді тастап, жетсек-ау деп келген жерге де жеткендейміз. Байқаймын, мындағы тірліктің де шеке шылқытар түрі көрінбейді. «Пәлен жерде алтын бар, іздеп келсең бақыр да жоқ» деген осы. Сізге ұсынысым бар.

	– Е, айт ондайың болса.

	– Бірыңғай болайық. Бізге сайлап отырған үйі де жоқ шығар. Баяғы жеркепе қаздыратын шығар. Сол жеркепесін екі семьяға деп бір жерден қазармыз. Мына шешей мен қарындасыма бас-көз боласыз. Ал біз мына Жастілекпен кетсек...

	– Тек, кеткені несі. Қайда кетпексің? Әкесі шошып кетті.

	– Кеткенде мүлдем емес, жетісіне бір соғып тұрамыз. Ішер ас, киер киімнен кенде етпеймін.

	– Ойпырмай, мына ұсынысың... Көп жортқан бір алдырар деп... біздің ыңғайға келмес, сірә.

	– О, жағын өзіңіз біліңіз, Бәке. Менікі жәй ғана ұсыныс. Марқұм әкейдің бұл қиырда да достары болған.

	– Қой, Шойынбай, оныңды айтпа. Баламды саған қосып жіберіп тура ажалға арандатқаным ғой. Одан да не көрсек те қасымда болсын.

	– Ал мен қамыт киіп балшық таси алмаймын.

	– Балшығы несі?

	– Әй, Бәке-ай, өзіңізді курортқа әкелгендей сезініп отырғаннан саусыз ба? Анау Красноярда үлкен зауыт салып жатқан көрінеді. Ол үшін не

	керек, кірпіш керек. Біздерді сол кірпіш шығаратын зауытқа әкеліп отыр емес пе. Балшық тасымағанда өлген әкемнің басын тасиды деймісіз. – Шойын қара кейіп қалды.

	– Көппен көрген ұлы той. Несіне болсын көніп келіп отыр емеспіз бе?

	– Иә, сорлы қазақ, көнбеске не амалың бар. «Қасқыр тартқан артымды иттен несін аяйын» деп оттай беретін қойдан нең артық. Шойынбай кейіген үстіне кейігендей түнере түскен.

	Шойынбайдың айтқаны рас екен. Ертеңіне-ақ вербовкаға жиналған жеті жүздей адам бірнеше топқа бөлінді. Бір топ өздеріне қысқы баспана – жеркепе қазуға қалдырылды да қалғандары қаладан жеті шақырым жерден кірпіш заводына балшық тасуға жіберілді.

	Жастілек әке қасында қалған да Шойынбай балшық тасушылармен кетті. Кетерінде:

	– Шеше, мына Бәкеңдермен бірге бол. Анау кішкентай баладан айрылып қалма, – деді нығарлай. – Жастілек, сен де байқарсың, әйтеуірі тамаққа барғанда касыңнан қалдыра көрме.

	Басыр болып қалған жандай Шойынбайдың шешесі жұмған аузын ашпайды. Баласы не десе соны жөн деп бас шұлғиды да отырады. Осы жолы да баласының бетіне тіктеп қараудан қаймықкандай бұқпантайлап. «Жәрәйді, жәрәйді» деумен ғана болған.

	Әр семьяға бөлінген жер межесі белгілі болысымен-ақ, қоймадан алынған күрек, қайла, сүймен, қол арбалар іске жегілді. Әкесі болашақ баспананың жобасын іштей есептеп алды да, қағылған қазықтарға жіптен төрт бұрыштап желі тартып, іске кірісті. Жастілек әкесінің қазған топырағын қол арбаға тиеп былайырақ апарып төгеді. Былайғы жұрт та қара жерге сүймен соғып, шым ойып, балшық тасып әлек. Бәрі де жұмыла кірісіп, жіті қимылдап жатыр. Енисей аталатын арнасы кең, айдыны жалтырап жатқан алып өзенді бойлай созылған жарқабақтау белестің қала жақ бетіне кенеше қадалған қалың қол енді бірер жетіде мына жерді үңгіп кеулей қазып, құмырсқаның илеуіндей сан мың шұрық-шұрық тесікке айналдырып аларында күмән жоқ еді. Өйткені аштық деп аталатын ұлы үрей туған жерден жөңкілте қуып, көз көріп, құлақ естімеген өлкеге әкелгенде басты мәселе баспанаға тірелгендей еді. Асхананың мынау шіріген капуста, үсіген картобыңды бұрқ-бұрқ пісіріп, түсіріп жатқан. Екі қолға жұмысың тағы дайын тұр. Бар мәселе баспанада ғана қалып тұрғандай. Ертең қылышын сүйретіп қыс келгенде, бас сұғар баспанаң болмаса тарығып, талыққанның көкесін сонда көрмек. Ендеше күн ашық, жер қарада жерді індете тесіп бір-бір баспана тұрғызып алу керек. Мына жанталас қимыл Сібірдің сүйек сындырар үскірігінің алдын алған дәрменсіз, лажсыз әрекеттей көрінгенімен қу тірлік үшін жүріп жатыр тынымсыз күрестің күш-қуаты сарқыла қоймаған қуатты сілкінісіндей біртүрлі сұсты да сұрапыл әсерімен көпті баурап алғандай екен. Біраз жерді опыра обып, ұңғи түсіп барып тоқтаған Бекең жаңа ғана тыныстауға отырған. Ол да бойында күш-қуат барында барын салып қимылдап қалғысы келгендей көзге құйылған ащы терге де, боз көйлегінің өңірі айырылып, қолтығы сөгілгеніне де қарамай қарқынды қимылдап еді. Жастілек те малмаға түскендей ағыл-тегіл терге малынып, зорға шыдап баққан. Әкесінің жанына сүйретіліп келіп сылқ етіп отыра кеткен. Шойынбайдың шешесі асханадан барып ыстық су әкелген екен, дастархан жайып дәмге шақырды.

	– Шырағым, Бекен, мені бір жұмған аузын ашпайтын дүңгене санайтын шығарсың. Дәм айдап бір қиырда жолықтық, дәм жазып, тірі болса, бір шатырдын астында да отырармыз. Байқаймын, жібі түзу, адал адам көрінесің. Мына балаңды әлгі біздің итке қоспағанына қуандым.

	«Жортуыл басы жолда қалады» деп... Айта-айта қажыдым. Әкесі Сәт те жалғыз жортып, ақыры содан мерт болды. «Саяқ жүрсең таяқ жейсің» деген сол... Уһ, қайтейін... Әкесінен көрген азабым аздай мына маңдайдағы жалғызым да шермеш болып кетті. Бұның да ажалы кісіден болар-ау, болар... Әкесі марқұм жасынан қасына ертіп, ауыздандырды емес пе, бұл жазғанды...

	– Тек, жеңгей, оныңыз не. Өйдеменіз... Шойынбай, былай ... ақымақ бала көрінбейді... Былай ожарлау демесеңіз...

	– Атымның сыры өзіме мәлім, қарағым. Бұл итке құдай ақыл бермей қара күш берген ғой. Ақылсыз адам ожар болмай қайтеді, күшіне сенеді де...

	– Сәтекеңнің істері біздің елді де дүңкілдетіп жатушы еді. Ақыры солай болған екен ғой...

	– Иә, қарағым, солай болды. Анау Қызылжар, Омбы, тіпті осы араға дейін келіп-кетіп жүрді деседі ғой. Айлап кетеді, апталап келеді. Кейде ұрылып-соғылып, өлімші болып келеді, кейін теп-тең кездеме, уыс-уыс алтын арқалап келеді. Әйтеуірі қанжығасы қансыз болмайды. Бірақ бүлінгеннен бүлдіргі алма деп, сол дүние ағын судай кетті ғой ағып. Қайырсыз болды бәрі. Құдайдың зарын илеп қойдыра алмадым. Өйтіп сұңқылдай берсең бауыздап тастаймын дегесін қойды.

	Соңғы кезде мазасы кетіп тыныш ұйықтай алмайтын болды. Сондағы айтатыны: «Омбыдан бір дау шығыпты, теміржол бойының билігін өз қолына алмақ көрінеді. Қалайда соны құртып жеке өз үстемдігімді жүргізсе берсем» деу ғой баяғы. Анау да өз күшіне сенген мықты болса керек, мұны Омбыға кездесуге шақырыпты ғой. Не сен, не мен дейді ғой... Тайынатын Сәт пе, бес қаруын сайлап бір түнде аттанып кетті.

	– Сәтекеңді көргендер адамның алыбы деседі ғой.

	– Ойбуй, сұрама. Жұдырығы мына жетім қыздың басындай болар сірә. Саусақтары бір-бір діңгек қой. Содан Омбыда әлгі дәумен кездесіп, қала сыртында айқасса керек. Дәу Сәтті оңай ала алмасын сезіп құлдыққа барыпты. Айқасу үшін үшінші рет кездескенде жалдап алған біреулер ту сыртынан келіп атыпты. «Батыр бір оқтық» деген емес пе.

	Сәт кеткеннен кейін бір жетіден соң, таңертең ерте өріске сиыр айдайын деп шықсам қақпа аузында ала қоржын жатыр. Тани кеттім, өз қолымнан тоқыған қоржын. Сәт соңғы кеткенде ала кеткен. Жүрегім бір пәленің болғанын сезсе де, өзімді-өзім тоқтатып, қоржынды үйге алып ендім. Аузын ашсам, Сәттің кесілген басы... Сол арада не болғанымды білмеймін, талып қалыппын....

	Кемпірдің қан-сөлсіз қатып қалған жүдеулі өлі жүзінен не реніштің, не өкініштің табын аңғармаған Бекен қатты күрсінді.

	– Иә, жеңгей, жауыздық әмәнда жауыздықты, қаталдық әмәнда қаталдықты тудырады ғой, – деді күбірлеп.

	* * *

	Шойынбай араға үш күн салып бір-ақ оралды. Қапшыққа бұтарлап салып алған қой еті бар.

	– Бәке, Омбы түбінде бір жер бар еді, соған барып қайттым. О жақтың да жетісіп жатқаны шамалы екен. Сендей соғысқан біздің ағайын ...

	Мына жетімектің шешесі қалған рәзиеге де соқтым. Кезіксе ала келу ғой ойым.

	– Е, соныңды айтшы, жарқыным. Бір хабарын білсең етті, – деген Бекен анандай топырақ үстінде өзімен өзі болып отырған қыз балаға елжірей қарап еді.

	– Шешесін кезіктіре алмадым. Бірақ қолында жарты таба наны бар бір қазақ әйелінің рәзиезден төрт-бес шақырым бері теміржол бойында өліп жатқан жерінен тауып әкеліп бетін топырақпен жасырғандардарын өз құлағыммен естідім. Жобасы мен таба нан берген сол әйел болу керек.

	– Иә, сол бейбақтың өзі болады. Баласын ала жөнелген составтың соңынан тұра жүгірген ғой. Тынысы жеткенше жүгірген де қалған болды ғой жол бойында, – деген Бекен ауыр күрсінді.

	– Мына жеркепені жақындатып тастаған екенсіңдер. Енді мен бір қимылдар көрейін, – деген шойын қара белуарға дейін шешініп тастап қолына сүймен алды. Жастілек Шойынбайдың жүн басқан бесіктей кеудесіне, бүлк-бүлк еткен білеу-білеу бұлшық еті сом тұлғасына қызыға қараған. Еңкіштеу біткен жауырын тұсындағы алақандай тыртықты да аңдап қалған. Тап-тақыр етіп шашын қырғызып тастаған сопақтау бас сүйегінің қарақұспен тұтаса біткен шүйдесінің сомдала өрілген бітімінен қуатты серіппедей іште бұғынып жатқан алапат күш сырын сезінген. Олпы-солпы киіммен жүргенде аңғарылмайтын кесек тұлғасы шешініп тастағанда, көз қызықтырып көңіл қуантарлық екен.

	– Пәлі, Шойынбай, тұлғаңа болайын. Тіфә, тіфә, тілім тасқа, – деген Бекен де шын сүйсініп, топырақ толтырған қол арбаны сүйрей жөнелген.

	– Өй, тұлғада не тұр, ағасы. Одан да мына жүректі айтсаңшы, – деген шойын қара да өзінде жоқ ерсі қылықпен жұдырығымен өз кеудесін өзі нұқып, мәз болып, ыржалақтап қалған. – Мына сүйменді бұрап тастайын ба, Жастілек. Кел, бәстесейік, – деді ожарланып. Балаша еліге қалған Жастілек те қарап тұрмай:

	– Неменеге бәстесеміз, – деп ынтыға қалды.

	– Егер мына темірді мойыныма салып майыстырып тастасам, екі күннен кейін менімен бір жаққа барасың. Ал ....

	– Қой, айналайын, қой, ондайды. Жастілек ешқайда бармайды. – Әкесі шошып кетті.

	– Несіне шошисыз. Зауытқа бір арба балшық тасымай-ақ сендерді асыраймын. О жағынан қам жеме. Бәке.

	– Ойбай-ау, онда бір қиырға кәрі шешеңді сүйретіп несіне келдің. Біз болсақ аштан өлеміз дедік.

	– Әй, Бәке-ай, баланың сөзін сөйлейсіз. Аштан қырылып жатқан елден не нәпақа таппақпын. Мықтылар құрықты алысқа сілтейді, тышқаншылағандар өз төңірегін ториды дегенді әкем айтатын. – Шойынбайдың ожарлана қатулана сілтеген сүймені кесек-кесек тоң топырақты опырып түсіре берген.

	– Шырағым-ай, ел басына түскен нәубеттен қалай тысқары қалмақсың...

	У ішсең еліңмен деген, – деп Бәкең ренжіп-ақ қалып еді.

	– Қойыңыз, ақсақал, – деді Шойынбай шатынап. – Әкем Сәт ешкімге бас имей өткен, мен де солаймын. Нәубет келсе сендерге келді, оған мені араластырма. Өкімет дедіңдер.... Қане сол жеткендерің. Осы жолда қан төктіңдер, байларыңды матап, орташаларынды отап құрдымға жібердіңдер. Сондағы тапқан рахаттарың осы ма. Одарыңа түкіргенім бар. Тамам елді сендей соғыстарын тентіретіп жібергендердің жетіскендеріңнен шығар. Ел аман, жұрт тынышта осыншама халықты қырғандарынды немен ақтайсындар. Осыншама xалықты қырғандарыңды немен ақтайсыңдар.

	– Жөн....жөн ғой ойың... Әйтпесе... Бірақ большевиктік партия....

	– Әй, Бәке, ренжісең де айтайын, большевиксің бе, әлде басқасың ба, xалықты тоғытқан қойдай ажал аузына айдағандарың үшін күндердің күнінде жауап бересіңдер. Мынау өз ұлың Жастілек, мынау жетімек бала, тіпті қанды балақ менің алдымда да жауаптысыңдар. Тамағым тоқ, көйлегім көк болса біреу құрлы күнімді көрмес пе едім тыныш қана. Әкем Сәттің де жолы сәтті жол емес, ажал жолы. Бірақ тап қазір маған осыдан төте жол жоқ, таңдағаным да осы жол. Иесіз елді ажалға бостан бос жем еткенше күні ертең тірі қалар мен неге напақаламаймын. "Жығылғанға жұдырық" дейтін шығарсыңдар. Бізді кім жұдырықтамай жатыр. Қане, шыныңызды айтыңызшы, Бәке. Үндемейсіз. Өйткені айтарыңыз жоқ. Әне, солай... Азулы мен биліктілер ғана бұл нәубеттен тірі қалар, қалса. Ал анау Жастілегің де, ақжүрек өзің де мынау Енисейдің етегінде қаласыңдар көмусіз. Қатал заман қайыспас ерге, қабырғалы қайсарлыққа сын. Әлжуаз, нәуетектер нәубетіңнің еркек тоқтысы болып құрбандыққа шалына бермек...

	Шырағым-ай, заман қанша қатал болса да адам адам болып қалуы керек емес пе? – деп Бекең қарсы уәжге көшкен.

	– Адам, адамдық... пішту... – Шойынбай ызалана мырс етті. – Сүрткенім бар адамдығыңды... Мына жетімек қыздың өлген анасы, елінде аштан ақ сүйек болып қырылып жатқан қатын-балаң үшін қай адамдығың ара тұрмақ. Өлім мен өмір шайнасып жатқанда адамдықтың басын шатқаныңызға жол болсын, Бәке. Сөзіңіз көңілге қонбайды. Азуға азу, күшке күш, Бәке... Ол жоқ жерде өлеміз... Көмусіз қаламыз...

	Бұлардың жеркепенің ішіне еніп жайғасқаны сол еді. Ортасын тақтайлап бөлген қоржын үйдің төрінде Шойынбай, шешесі, жетімек қыз орналасты да, кіре беріс бөлмеге Жастілек әкесімен жайғасқан. Буржуйка аталатын темір пеш қос бөлменің бел ортасында күні-түні маздап тұрмақ. Қабырғалары ойып түсірілген жер болғанымен төбесі мен едені сүргіленбеген жас қарағай төселгеннен кәдімгідей адам паналар үй ыңғайына келіп-ақ қалған еді.

	Буыншақ-түйіншектерін жайғастырып, көңілдері орныққан соң Бекең төргі үйдегілерді шайға шақырған. Дастарxанға сары майдай сақтап келген бірер уыс құрт-ірімшік шашылып, қарынның құрышында қалған бір кесе сары май, қоңыр биенің тұзға сақталған қазысы туралып қойылған.

	– Жеңгей, – деп бастады сөзін Бекең, – үш ұйықтасақ дәмдес боламыз деген ойда жоқ. Сәтекеңнің ұрпағымен бір жеркепенің астында отырмыз. Бұ да болса тағдырдың жазмышы. Бұл арада аз ба, көп пе, әйтеуір бірге болатын түріміз бар. Шырағым Шойынбай, мынау елден алып шыққан дәм еді. Алыңдар. Дәміміз елден бұйырсын, – деді сөз соңын зордың күшімен тауысып.

	– Иә, қайным, соны айт. Топырақ елден бұйырсын де. Бісмеллә....

	Шойынбайдың шешесі ірімшікке қол созды. Жастілек мынау шашылып жатқан сары мейіз-ірімшік пен таңдайға кермек дәмімен жұғымды татыр ежігей құртқа қарап отырып туған анасын, інісі мен қарындастарын, бір қиырда қалған Жұлдыздыны есіне алды. Қайран анасының Құсмұрын биігіне көтерілгенге дейін есік алдында егіле қарап тұрған мүсәпір, кембағал қалпын ойға оралтты. Вагонда көрген түсі есіне түсіп, бір түрлі қамығып, жабырқап қалды.

	– Балам, ал, алып отыр, – деді әкесі.

	– Ой, осы балаңыз жасық па қалай өзі, – деп Шойынбай кекете күлді.

	– Қайтсын, оңай ма жас балаға, – деді шешесі тізесінде отырған қыздың алақанына ірімшік салып жатып.

	– Бәке, жаңа өзіңіз де айттыңыз, бір шаңырақтың астында боламыз деп. Әркім бұйырған дәмін бұйырған жерден таппақ. Ендеше мен қайда болайын, қайдан келейін, ешқандай сөз болмаса екен деймін. Жастілекті қасыма қоспағаннан кейін менің сізде, сіздің менде жұмысыңыз жоқ деп білемін. Менің тап мына нәубетіңізге пысқырмайтын түрім бар. Бар арманым мына шүйкедей шешем мен обалын көтеріп алған мына жетімек қарындасым аш-жалаңаш болмасын деу Тапқан ырыздығымды адалдан деп, арамнан деп күстәналамаңдар, – деген шойын қара дастарxанға разылық ишарасын жасап, орнынан тұрған.

	– Айтпақшы, жол бойы менімен болып келген анау мыртық жуандарың Красноярдың бараxолкасында жүр.

	– Қой, әрі, біреудің күнәсін көтермей.

	– Бәкең кейін қалды. Шәріп одан не алсын. – Бәкең сенбейді маған. Иығына іліп алған үш-төрт пальтосы бар, сұңқылдап сауда сапырып жүр. Анада айттым емес пе, сен жұмыс істеп жарытпайсың, пайда іздеп келесің деп Соным тура болды. Тфу, нәлет.

	– Иә, күнкөріс үшін кім не істемейді. Бәрі жоқшылықтан ғой...

	– Ол Шәрібіңнің тоқшылықтағысы да сәл... Жұмыртқадан жүн қырыққаны аздай алаяқтан да мына біздің кәсібіміздің ғаділдігі мол. Күшің жетсе аласың, әйтпесе жоқ... Артты қыс та тыныш жүр. Ал ананікі, әй, қойшы соны...

	Сібірдің қақаған қысы жеркепе астындағыларға оңай болған жоқ. Әйтсе де кірпіш заводының тоқтамай үш сменамен өнім шығарып тұруы үзілмеді. "Красмаш" аталатын Сібір индустриясының алып ошағын салып жатқандар үшін аштықтан жер ауып келген жеті жүз қазақ жұмыскерлерінің маңдай теріне суарылған кірпіш аудай қажет еді. Содан да болар, бұлар үшін тамақ нормасы қыс айында үстемеленіп, күнделікті карточкаға нан, картоп, капустаға қосып жетісіне бірер кило ет пен бірнеше литр сүт босатылатын болған.

	Бүйір бұлтитар тамақтан таршылық көрмесе де, Жастілек үшін жұмыс тым ауыр еді. Әсіресе суық түсіп, жер тоңға айналғалы завод үшін құм мен балшық қазып алу қиындай түскен. Атам заманнан бері жұмыс істеп келе жатқан шөмішті жалғыз экскаватор суық қатайғаннан бері күркілдеп-зіркілдеп жиі тоқтап қалатынды шығарды. Сол кезде қайла, сүйменді жігіттерге күш түседі-ақ. Бірінен соң бірі салдырлап жетіп келіп тұратын вагонеткаларға сірескен тоң балшық пен құмды тиемен көкжұлып болып бітті.

	Бүгін де құм карьеріне түспек. Әкесінің қызуы көтеріліп жатып қалғанына да екі-үш күн болып еді. "Маған қарама, Шойынбайдың шешесі бар ғой қасымда. Не көрсең де, көппен бірге бол. Аз күнгі бейнет қой, тер буып жатса керек, маңдайым жіпсісе бәлкім қайтар..." деген әке сөзі үйде қалдырмаған.

	Кешкісін сүрініп-қабынып үйге оралғанда әкесінің төмендеп қалғанын көрді. Көздері ішіне түсіп, ұрты суалып-ақ қалған екен. Әуелден ашық жүзі одан әрі ашаң тартып, көзінің айналасы көгілжімденіп, еріндері іштен тепкен қызудан жарылып-жарылып кетіпті.

	Жастілек иығына ілген сулығын сілкіп, сыпырып іргеге лақтырып жіберді де әкесінің қасына тізе бүкті. – Қалайсыз, әке? – Кеудесінде жатқан әлсіз қолдарын көтеріп, тарам-тарам тарамыс саусақтарын сылай бастаған. Қызу алақанын қарығандай екен. – Өткен жетіде шеткі жеркепеде өлген қарға тұяқ қара шалдың сүйегіне түсіп едім. Сонда әлде неден... с -с-секем алып едім... Сол алып ұрды-ау... Оңалмаспын... – Қойыңыз әке, ондай суық сөзді айта көрмеңіз.

	– Айттың не, айтпадың не, бір пәле жабысты... Әйтеуір... Қайран дүние-ай, бұлай боларын білсем... – Әкесі басын бұрып теріс қарады. Қуарған жүзі дірілдеп, мұрт шалғысы жыбырлап кетіп еді, – Анаң да түсімнен шықпай жүр. Шет жайлағаның жері, елге кел деп шақырады, бейбақ. Осыдан тұрып кетсем, шіркін. Әй, қайдам...

	Әкесінің көңіл-күйі құлазып, әріге құлап кеткенін Жастілек сезбеді емес, сезді. Бірақ әлі де күдерсіз емес еді «бәлкім бері қарап тұрып кетер» деген дәмелі көңіл жамандыққа аулақ-ты.

	Тұла бойын тандырға қақтағандай күйіп-жанып жатса да, әкесі нарлығына бағып назаланбаған. Төр алдында көлденең түсіп қимылсыз жатқан әкесінің жүзіне қарап отырып, Жастілек осы бір ет жүрегіне тым жақын, арқа сүйеп, пана тұтар тірек-күші санайтын адамнан өзі ес білгеннен бергі танып білген өмір жолына көңіл көзін жүгірткен.

	Ұзын бойлы, еңсесін сәл еңкіштеу ұстайтын, шарасы кең нұрлы қой көзінен үнемі шуақ лебі есін тұратын, қияқ қою мұртты, ашаң өңді осы бір адам Жастілекке ауылдағы беделі биік, айтқан сөзі жерде қалмайтын қадірлі жандай әсер ететін. Өзінің осындай абыройы айбынды перзенті екендігін бертін келе ұғынғандықтан ба, әкесінің ығынан шықпай қатты сыйлайтын. Айтқаннан екі етпей, елпілдеп жүріп орындайтыны да содан болар.

	Әкесі ұлы төңкеріс жылдарында жалтақтамай-ақ, жаңа қоғамның жалынан ұстап, соның жанашыр тілектесі ғана болып қоймай жер бөлу, елді ұйымдастыру, кәмпеске науқандарының бел ортасында жүрді. Атабай, Бақтыбай, Тәттібай аталатын үш аталы ел үш жаққа тартып, ырың-жырың басталғанда да ата-кеңдіксіз дегендерге басу айтып, жол сілтеушілер сапынан бұра тартпаған. Қазіргі Жұлдызды отырған Құсмұрып етегіне алғашқылардың бірі болып көшіп келіп, шымнан үй тұрғызды, басқаларды да осы араға ұйысып бас біріктіру үшін көп күш жұмсады. Теке тіреске түсіп, Сасық өзек пен Қасқыр қамағаннан шықпай жатып алған Бақтекең мен Татекеңнің бас көтерерлеріне де сан барып арағайындық адал әңгімесіп айтып, сан рет ренжіп те оралып жүрген.

	Содан артель құрылғанда бұл мал фермасын басқарды. Ортаға түскен қоғам малып шашау шығармай өсіріп, өндірсем деп жарғақ құлағы жастыққа тиді ме. Бар ғұмырын Нығметжан байдың қара қосын күзетумен өткен Аян шалды артель жылқысын бағуға үгіттеп, көндірген. Қоғам малы өз малымыз, көптің малы, ендеше дұрыстап бақ, төңкеріске дейін біреудің малын бағып опа таппасаң, енді еңбегіңнің жанатын тұсы келді деп дем берген. Алайда әке желпінісі болашақ күндерге деген жарқын сенімі бірақ күнде тасталқан болып күйрейді, енді қайтып жамалып жөнделмейді, қалпына келіп, аяғынан тік тұрып кетпейді деп кім ойлаған. Ол райзо басшысы бастап келіп тамам жылқыны қан жосадай қырып тастаған оқиғадан кейіп болған.

	– Жылқыны өрістен айдап, қотанға үйір! – деген бұйрық естілгеннен шырылдаған Бекен артель басқармасына:

	– Ағасы-ау, бірдеңе десеңізші. Тамам жылқыны қырып тастап ертең не күн көреміз, – деген.

	Артель басқармасы қой аузынан шөп алмас ынжық, табанының бүрі жоқ, жалтақ адам еді.

	– Ойбай, Бекен, қой, үндеме. Үкіметтің өзі біледі не істесе де, – деп теріс айналған. Жез мұрты тікірейген райзо бастығына білген орысшасымен бірдеңе деп еді, анау қабанша арс етті де басып тастады.

	– Не твое собачье дело! Заразаны құрту керек, вот так! – деді.

	– Бекенжан-ау, мынау не сұмдық. Обал-ай, – деп Аяп шал тұр құнанының жалын құшып жылап. Содан жылқыны ату басталған. Торсықты кереге басына іліп, жүген ұстап қалғап күннің ертеңіне бұл арыз беріп, ферма бригадирлігінен түскен де үйге келіп жатып алған.

	Сол күйзеліс ештеңеге мойын бұрғызбап еді. Әкесінің бір томырылып сынса, екінші қайтып бас көтеріп жөнделмесін сонда сезген Жастілек. Сол күйзелістің соңы ешкіммен ақылдастырмай, тіпті бірлі-жарым ағайынға да мойын бұрғызбай осынау қиырдан бірақ шығарды емес пе?

	Қайран әке, сонда кімге өкпелеп, кімді мұқатқысы келді екен. Әлде артель бастығының ынжық, қауқарсыз жасықтығына күйінді-мыс. Ол бейшарада не қауқар бар? Өмір бойғы көрген-білгені қой соңы болса, жарытып не билік айтып, қандай басшылық жасамақ. Әлде қанды қасап үстінде бейкүнә жануарларға өзінен басқа ара тұрар адамның ауылдастары арасынан таба алмағанына ренжіді ме екен? Болмаса шаш орнына бас алар әпербақан, қаталдық, жан жүрегін жаншып, үміт-сенімін талқандап кеткен шығар-ау?!

	Әйтеуір, осынау өмірге, өз ортасына, болып жатқан өзгеріс атаулыға өзеуремей, үздікпей, самарқау қалған бейтарап жанның халінде еді. Сол бір күйікті әсер аранын ашып келіп қалған аштық ызғарына қарсы тұрар қуат-күш таптыртпай, елден безінерлік жағдайға душар еткендігін Жастілек енді-енді сезінетіндей. Бірақ ол әкесінің жылқыны қырған қанды қасаптан кейін, ертеңіне-ақ ауданға барғанын, онда аудан басшыларымен үлкен сөзге келгенін, ақырында ондағылардың үкімет жүргізіп жатқан шараға кесе-көлденең тұратын сен кімсің, мұныңды қоймасаң жаңа қоғамға жау болып шығуың да мүмкін деп кемсіткен, өктем сөздерін естіп, мүлдем жүдеп, түңіліп келгендігінен хабарсыз еді.

	«Қайран әке, күнің не болар екен. Шынымен-ақ, туған жерден жырақта бір қиырда қалмақпысың», – деген күйікті ой бас көтерген кезде Жастілек не істерін білмей аласұрды.

	– Балам, басыңды азапқа салып... – Бекер-ақ маған ерген екенсің...

	Елде, анау шешең байғұстың қасында қалуың керек еді...

	– О не дегеніңіз? Келгеніміз жөн болды емес пе? Жарты қаптай кепкен нан жинап қойдым. Сіз тәуір болсаңыз Бірге барып келмеймін бе?

	– Әй балам-ай, жарты қап қай жұмырға жұғын болсын. Алды қатты еді аштықтың. Сол пәле біздің Жұлдыздыға да жетті ме деп қорқам... Баяғыда әкей оба деген осылай жусатып салады деуші еді. Естимін, жеркепелерде жылау-сықтау көбейіп бара ма, қалай? – әкесі Жастілектің сынық жүзіне тіктей қадалып еді.

	– Мына балшық қазушылар бүгіннің өзінде екі бала, үш шал өлді десіп тұрды ғой.

	– Ойбай-ау, Красноярға барып дәрігер әкелу керек кой. Әй, сорлылар-ай, арам өлдіңдер ғой. Әлгі Шойынбайы түскір қайда екен? – Әкесі басын көтеруге әрекет жасап, ұмтыла беріп барып, қайра сылқ ете түсті. Жастілек жүгіріп далаға шықты.

	Кештете Красноярск қаласынан бір топ адам сау ете түсті. Араларындағы бірер дәрігер жеркепелердің жағдайымен танысып, антисанитария десті. Төсек тартқан бірнеше адамды қарап, оба індетінің басталғанын хабарлаған. Жастілектің әкесі де сол аурудың тұзағына ілігіпті. Ауру меңдеп, жайлап алған, дер кезінде неге көрсетілмеген деп кейістік білдірісті дәрігерлер. Сонымен жеркепе тұрғындары тағы да сеңдей сапырылысып, ию-қию болды да қалды. Бірнеше машинаға тиелген аурулар қалаға аттандырылды, ал аса ауырларына дәрі-дәрмек беріліп, жеркепеде қалдырылды. Солардың қатарында Бекен де бар еді. Шойынбайдың шешесі де ауруы жаңа білінгендер қатарында жылап-сықтап кете барды. Жетімек қыз қоса кетті. Оны балалар үйіне тапсырамыз десті қаладан келгендер. Ауру шыққан бірнеше жеркепедегі адамдар көшіріліп, олардың қақпалары шегеленіп, бекітілді. Қандала, бүргеден тазартылып әктелген соң ғана кіруге болады деп әзірге карантин деп кетті. Мына келген індет жұқпалы, қауіпті дегендеріне қарамай, Жастілек әке қасынан кетпеді.

	Ертеңіне әкесінің қызуы бір сәтке қайтқандай еді. Ана жолғы Шойынбай әкелген қойдың қалған бір жілігін пісіріп, ыссы сорпасын әке аузына тосқан Жастілекте маза жоқ.

	– Мына пәле екі өкпеден алады екен. Қысқанда естен тандырады, – деген әкесі сорпаны бірер ұрттады да жастыққа қайра жатты.

	– Балам, құлақ сал. Мен олай-былай болып кетсем, бір күн де аялдамай есебіңді айырыс та елге жет... Анау қапшықтың түбінде апаңның бас орамалына оралғаң бір уыс... е-е-елдің топы-топырағы бар. Соны басыма жас-тар-сың... Соңғы сөздерін үзіп-үзіп зорға жеткізген әке үнсіз қалды. Жастілек әкесінің тарамыс саусақтарының сыртын сипап отырған күйі жанарынан тырс-тырс тамып кеткен жасына ие бола алмай, жас балаша ұзақ өксіді.

	Әкесінің қызуы қайыра көтерілді. Танауы қусырылып, қос жанары ішке түсіп кеткендей әріден жылтырап, бір түрлі сұсты көрінген. Самайдан шып-шып білінген ащы тер жастығын дымдап, қатты қиналған.

	– Е-ел-ел-ге, ау-ау-ау-лға ж-ж-ет. Хо-о-ш-ш...

	Әкесінің иек қағуға ғана шамасы келді. Мына жалған дүниенің алмағайып толқынында аласұрып, шыбындай тірлік үшін басын тауға да, тасқа да соғып, одан да еш мархабат таппай, қаталдық пен сойқандық, озбырлықтың, темір тәлкек пен солақай әпербақан соққының әлегіне қарсы тұрар қайрат көрсете алмай қан жылаған, зар жылаған әкенің баласына сыры ашылып болмаған жұмбақ жүрегі тыншу алып тоқтаған еді.

	Жастілек әкесінің омырауына басын сүйеп таң атқанша жылады.

	...Бис-смил-ла-ии рах-хмани ра-хим, ағу-з-зы бил-ла-ни... Ту алыстан құлағына күбірлей аят оқыған жарықшақ, қасаң дауыс естіледі. Күңгірт бөлме, қоңыр күй, қоңторғай тірлік аясында әке азасын көз жасымен суарып, көңіл қайғысымен тербеткен жаны жаралы жалғыз жігіт, оны қоршалай ортаға алысқан екі-үш шал отыр. Көз алды көлкілдей ісіп, миы солқылдай шағып, есеңгіреп, мүлдем мәңгіріп қалған Жастілек төңірегіне сүзілген. Күңгірт бөлме көлеңкесінде жақ жүндері үрпиіскен, көздері шүңірейіп ішке түсіп кеткен, ұрттары суалып, өздері жүдеу тартқан тірі аруақ екі-үш шал басқа түскен мына нәубетке бүтіндей мойынсұнған сыңаймен мүлгиді. Ортадағысының еріндері жыбырлайды.

	...Бис-с-с-мил-ла-ии рах-х-хман рах-хим... Күбірлей оқылған аят сарыны жер астынан шыққандай тұншыға естіліп еді.

	***

	Қайран ауыл, туған ел, өсіп-өнген жер. Басыңнан нелер күйді кешсең де, перзентің үшін ет бауырын елжіретер анадай аяулы қалпыңмен қымбатсың-ау. «Дәміміз елден бұйырсын» деп отырар әке тілегінің үмітке толы сағынышы өзіңе деген перзенттік махаббаты емес деп кім айта алар. Әттең сол үміт, тілек орындалмай қор етті-ау. Әкей өзінің балалық, балапан шағын аса бір ыстық сезім иірімдеріне бойлай отырып еске алатындай еді. «Көктемде сонау Қылшақты өзенінің бойында Шарықтас жайлауында туыппын. Онда біздің ауылдың жаз бойғы ақ құйқалап шиырлайтын тұсы осы Шарықтас, ІІІолақ қайың, Кеңащы да, қыс қыстауы мынау шұбар іші – Табақ кескен, Аша кескен тоғайларының ит тұмсығы батпайтын қолтықтары болған ғой. Тамылжыған көктем, маужыраған жаз түні қандай еді, шіркін! Ерулескен ел тірлігінде оқшау оқиға да, аласапыран алып қашты дау-дамай да аз болатын. Мамыражай, марғау тірлік табиғаттың қайталап соғар рахат қызығын тамсана тамашалау үшін ғана өмірге келгендей, өзінің шараналы сәби шағымен жан біткенді елтіте, еліктіре, таусылмас құмарға бөлер еді. Осы бір қаймағы бұзылмаған, тірлігіне береке тілер шал-шауқандар пиғылында да, тай мініп қызды ауылды жағалаған боз бала жігіт көңілінде де алабүлік, ашкөздік, бір-бірінің етегінен тартып, топшыдан қағар ішмерез қызғаныш болушы ма еді?! Оқшау кетсе ошарылып келіп үлкендер алдына жүгінісер бақи салттың сетінемей сақталғандығынан ба, әйтеуір Бекеннің әкесі Жүніс, дуалы ауыз Бабаназар қарттардың жалғыз ауыз сөзін аттап шығынға шығып кеткендер болып па екен ел ішінде. Жоқ. Атай көрме, ондайды. Бәрін де дуалы ауыз ақсақалды қариялар, ақылгөй даналық алақанына салып, ақырмай өргізіп, айдамай жусата білген-ау.

	Иә, заман толқыны ұлы төңкерісті әкелді де «балапан басына, тұрымтай тұсына» дейтіндей аласапыран басталып кетті. Осы кезде «менің атамның сенің атаңнан несі кем, бұл елге мен басшы болмағанда сенің кімің бар еді» дейтін кеудемсоқтар өре бас көтеріп, «өзімізге қараған» дейтіндерді жырып алып, қияс тартты. Ел бірлігі – халық тірлігі деген қараң қалып, өз басы, әрі кетсе төрт-бес үй өз жұрағатынан аспас жартыкеш қамқорсу, іштен ірітер ірің-кезек айтыс өршіген. Сонда да туған жерге деген ұлы сүйіспеншілік суымаған да, ортаймаған. Сөйтіп жүріп аждаһа аранды аштық нәубетіне ұшырадық. Елден безіп қашып келе жатқан сиқымыз мынау. Бірақ күндердің күнінде сол елге, өскен жерге қайтып барамыз. Өз үйінен өзі безінген ұлдарына кешірімділігі мол туған жер тағы да құрақ ұшып, құшақ жаяр ма екен? Жаяр-ау, көлдетіп көз жасын төгер-ау. «Кеше гөр, ұлым, басыңа түскен зобалаңнан құтқарып қала алмадым, ажалыңа араша тұра алмадым! – дер-ау. Сонда біз: «Уа, туған жер, сенің кешірім сұрар ретің жоқ. Береріңді ала алмаған, ақ мамаңды ретін тауып еме алмаған, бар кінә өзімізден. Қайта сен бізді кешір. Басыңа нәубет түнеп, алмағайып күн туғанда табан басып тұра алмай, тайғанақтық, жалтақтық, таныттық. Қу тірлікті қуалап қаңғып кеттік. Өлсек те, тірілсек те өзіңмен бірге болмадық!» деп еңірерміз-ау, еңірерміз».

	Әкесі ұлына осылай көп шертетін. Сөйткен бейнетқор, есіл әкесінің сүйегі бір қиырда қалды. Туған жерден өзіңмен бірге алып кеткенің жалғыз уыс топырақ қана болды-ау. Бір уыс топырақты қоржын түбіне неге салып сақтады екен. Әлде өлерін біліп салды ма екен, әлде туған жердің бір уыс топырағы болса да өзіммен бірге жүрсін, жаралы жанымды жұбатып, қансыраған жүрегіме қуат берсін деді ме екен?

	Жастілек Құсмұрын биігінде тұрып осылайша ой кешіп еді. "Әке, өзіңді бір қиырға тастап туған елге, ауылыма қайта оралып келіп тұрмын. Әне, ауылдың қараңдаған нобайы да көзге шалынды. Қазір, бірер сағаттан соң, осыдан бір жыл бұрын өз соңымнан ерген қара жолмен ауылымның қотанына енемін. Алдымнан аңырап анам, шуласып іні, қарындастарым шыққанда не деймін?! Не деп ақталамын, жан әке...

	Сенің армандай асыл тілегің "туған елден дәміміз бұйырса" болып еді. Қандай өкінішті іс болды. Бәлкім осында, елде, ауылда қалғанда... Бірақ бәрі де бос сөз, жорамал, тұспал ғана ғой...

	Аруағыңның алдында антым сол – нелер зобалаң туса да, туған ауылдан ешқайда табан аудармаспын. Не көрсем де елмен, ауылыммен болармын-ау. Сенің атқармай кеткен ел алдындағы еңбегіңді, өз мойныма алармын әке».

	Құсмұрын биігіне қара жолды қуалап төмен түскен Жастілек иығына арта салған қапшығын жөндеп алып, ширақ жүріп кеткен. Әрі қуаныш, әрі қайғылы болатын болды-ау мына кездесу.

	Өлі жүні сыпырылып, түлеп түсе бастаған арық малдай мына кең жазықтың ойдым-ойдым тұстарынан қар сілемі түгел кетіп болмаса да, қыр, қырат белдеу, белестер жоны дүркірей көтерілген жасыл желектен жұтаң өңірдің дидарына жылы шырай қосқандай екен. Көктемнің осы бір тұсында ауыл қарттары шуаққа арқаларын беріп есік алдында маужырасып отырса, жүрдек аяқ бала біткен қырға шығып кетер еді. Жалаңаяқтанып алып зыр жүгіріп, асыр салып ойнар еді, көкке аунап мәз-мәйрам болысар еді.

	Ауыл келбеті Жастілекке біртүрлі сұсты, өлі тыныштық қалпымен ұшырасқан. Төңіректің қайта түлеп, жасарып, жаңғырып қалған мына кескінімен үйлесімі жоқ ауыл ұсқыны, мың құлпырған масаты кілемге жапсыра салған олақ жамаудай, біртүрлі көзге қораш шалынған. Әрбір үйдің алдында ойнақ салған жас төл, аңсырап қырға қарай жосылған иттер, өлі жүні түлеп болмаған сөреге сүйенген сиыр, торпақты қуалаған қу таяқ кемпір, шалдар, қотан құшағын күлкіге көмген балалар қарасы бұрынғы ауыл ажарындай жүрекке бір түрлі жақын емес пе еді. Солардың бәрі бұрын болмағандай, ұмыт елестей құм сіңді жоғалып қайда кеткен. Селт етіп есік алдына шыққан бір адам да көзге ілінбейді. Бұл кезде ел болып егін саламыз деп ауылдың тайлы-таяғы қалмай қырға

	– Ақдөңгіл үстіне шығып кететін. Бәлкім бәрі сонда жүр ме? Әйтсе де, бала-шаға ауыл қотанында болуы керек еді ғой.

	Жастілек ауылдың теріскей тұсындағы өз үйіне алып ұшып жеткенде есік-терезесінің шегелеулі тұрғанын көрді. Сағыныш іңкәрі алды-артына қаратпай жетіп келгенде, әлде қандай безбүйрек неме кеудесінен нұқып кейін серпіп жібергендей, шегіншектеп барып әлде неге отыра кетті. Енді байқады былтыр тап осы шірік дөңбекке әкесі отырып, бұған Сібірге кету жөніндегі өз шешімін айтып еді-ау. Иә, тап сол дөңбек. Шешесі неғып қыста отқа жақпады екен?

	Бұл орнынан тұрып жан-жағына қаранды. Тырс еткен ешкім де байқалмайды. Бәрі ауылды тастап басқа жаққа көшіп кеткеннен сау ма, өздері? Тірі пенденің қалмағаны ма? Мүмкін емес.

	Жастілек ауылдың кіндік тұсындағы колхоз басқармасы орналасқан ағаш үйге келді. Маңдайшадағы қызыл жалау өңіп, тозып кеткен жырым-жырым күйде көктем самалымен баяу желпінеді. Ол да мына тірліктен қажып, қалжырағандай Жастілекке бір түрлі суық әсер еткен.

	Кеңсеге кіргенде иықтарынан су кеткендей ұйлығысып, үнсіз отырған үш адамды көрді. Колхоз председателі отыратын сықырлауық орындықта бұған бейтаныс дөңгелек жүзді, қияқ мұртты, өткір жанарлы аққұба өңді басқа біреу отырған. Одан беріректе инеліктей имиіп қалған, дөңес қабағы астынан үнемі бұқпантайлап қарайтын, жылтыр қара Бекше мен бұғағы алқымын жауып кеткен, таңқы танау, бұжыр бетті, мес қарын Қыстау отыр. Үшеуі де үнсіз, үшеуі де күйзеліс үстінде сияқты.

	– Ассалаумағалейкум! – деген Жастілек жағалай қол беріп шықты да қабырғаға таяу тұрған орындыққа келіп жайғасты.

	– Ойбай ау, мынау Жастілек пе?

	– Ат-көлік аман келдің бе, шырақ? – десіп төменгі екеуі еңселерін езген күйзелісті серпіп тастағандай кәдімгідей елегізіп қалды.

	– Келдім ғой, ағалар. Бірақ әкей... Со-сонда... – Жастілек манадан бері қыстығып келген өксігін тоқтата алмай еңіреп қоя берген.

	– Е, жазған-ай, ақыры солай болды де.

	– Әжеке, мынау осы ауылдың Бекен деген азаматының баласы Жастілек қой. Марқұм адамзаттың қыңыры еді. Сол қыңырлықпен мал фермасын да тастап кеткен. Ақыры Сібір асып кетіп еді... – Қыстау төрде отырған адамға түсіндірген болды.

	– Е, ол сорлы сондай еді ғой. Қара жер хабар бермесін, – деп Бекше де қостап қойды.

	– Шырағым, жылама. Осындай бір зобалаңға тап болып тұрмыз. Мұндағылардың да көргенін адам басына бермесін, – деген жаңа басқарма орнынан тұрып, Жастілектің қасына келіп, иығына қолын салды. – Әкеңнің атына сырттай қанықпын, шырағым. Ауылдастарына қыңыр көрінгенімен аудандағылар ел қамын жеген адал азамат деп түсінетін. Иманы саламат болсын. – Күмілжіп барып іркіліп қалған да сөзін қайра жалғаған. – Ана жолы маңқа деп тамам жылқыны атқызғанда дабыл қағып осы Бекен марқұм ауданға келіп еді.

	– Ойпырмай деймін, ол да бір айта қаларлық заман еді ау,– деді Бекше жайбарақат.

	– Несін айтасың. Ақыры райзо бастығы да, біздің басқарма да бредитіл болып шығып, кетті ғой... Қыстау сөз аяғып жұтып қойды.

	– Шырағым Жастілек, ел жұтаң, бас қаңғырып отырғанда тап болдың. – Осында түндіктері жабылып қалған да үйлер бар. Апаттан көп шаңырақты аман сақтап қала алмадық. Соның ішінде сенің үйің де сол халге душар болды...

	Жастілек кеңседен атып шығып, үйіне жүгірді. Босағаға сүйеп кеткен қапшығын бірер ит жұлмалап жатыр екен. Ішінде жыл бойы аузынан жырып жинаған наны мен анасы мен іні, қарындастарына барахолкадан сатып алған көйлек-көншектері бар болатын. Жігіт оған да қараған жок. Есік-терезесі көлденең шегеленген тақтайларды жұлып алып, үйге енді.

	Қара көлеңкелі үй ішінен салқын леп бетке ұрды. Кіре берістегі қақпағы төңкерілген қазандықтың күйелеш аузына сүйей салған көсеу, одан әріректегі жез самауыр, қабырғаға ілінген ағаш сөреге тізіліп қойылған шыныаяқ, кеселер мен жамаулы құман, кебеже, бәрі-бәрісін үй иесі жаңа ғана орынды-орнына қойып, тысқа шығып кеткендей әсер еткен. Төрге төселген алаша оң жақтағы әлеміш сандық, оның үстіне қаттап-қаттап жинаған көрпе, ағаш төсек пен сандық ортасындағы адалбақанға ілінген қаптал шапан, күпі мен балалардың тақия, қамзолшалары байқалады. Қабырғаға ілінген кілемше тұскиіз, әкесінің шолақ домбырасы, атасынан қалған саяткердің саптыаяқ, томаға, балдағы көзге жылы ұшырайды.

	Жастілектің зәре-құтын ұшырғаны төсек үстінде, іргеде бұрқырай шашылып жатқан құс жүні болатын. Енді аңғарды, құс жастық пен құс төсектер ақтарылып қалыпты.

	«Апырмау, бұларды кім бүйтіп ақтарып, шашып тастаған».

	Бұрқырай шашылған құс жүнімен араласып әкесінің жұлым-жұлымы шыққан түлкі тымағы мен елтірі бөркі жүр. Астары мен тыстары болмаса терілерінен сау тамтық жоқ, ойып-ойып, жұлып-жұлып тастапты. Бұрқыраған жүнді жиыстырып жүріп арасынан әкесінің сықырлауық қайың қабығынан нәл салдырып тіктірген саптама етігінің басы шықты. Әлдекім қонышын пышақпен кескендей ойып алыпты.

	Жастілектің ойына әлдене түскендей қазандыққа жүгірді. Қазанның қақпағын ашып еді, іркіліп қалған лай суда етіктің қонышы қалқып тұр екен.

	Кірсе-шықса, апа, нан, бір үзім нан деп зар еңіреген іні, қарындастары, оларға тіске басар ештеңе де тауып бере алмай кебеже түбіне әлсін-әлсін үңілген дәрменсіз анасы нендей күн кешіп, қандай зілзала қайғы-қасірет зарын татты екен. Қоңыр биенің еті, бірер пұт бидай таусылып отқа қарап қалған кезде аштықтан бұралып бастары ісіп жатқан балапандарының үстіне түскен сорлы жүрек нендей алданыш сөз айтып алдаркатты екен. «Әкең мен ағаң келеді, көп-көп қылып нан әкеледі. Сонда тойынғанша жейсіңдер. ал әзірге шыдаңдар, шыбындарым» деді ме екен... Әлде уатарлық, жұбатарлық сөз таппай жылай берді ме екен, күңірене берді ме екен.

	Өзінің де әлі бітіп, күш-қуаты сарқылғанда барып төсек пен жастықтың жүнін ақтарып, қауырсынның сояу қаламшасын шайнап, талғажағау еткен ғой. Одан да аштықтан бұралған қу тәбет талғажау таба алмаған соң тымақ пен бөріктің елтірі терісіне ауыз салған, етіктің кең қонышына тісі батпай суға малып жемек болған-ау, жібітіп.

	О, зобалаң, о зауалды шақ. Лағнет атқыр қуарған аштық.

	Беті-басы күлкілдей ісіп кеткен бейбақ аруақ бұрқыраған құс жүнінің ортасында малжаң-малжаң етіп, өзінің не істеп, не қойғанынан бейхабар есалаң, ессіз күйде отырған шығар-ау. Төңірегінде сұлап жатқан балапандарының жылауға да шамалары келмей ыңырсып жатып үзіліп кеткендерінен де хабарсыз есалаң күймен өзі де өткен ғой мына өксік өкінішті мол өмірден.

	Сібірге барар жол үстінде әлдилеген вагон ішінде әке тізесіне басын қойып ұйықтап жатқан көрген түсі тұла бойын түршіктіріп, иманын ұшырғандай еді. Сол түстің айна қатесіз келгенін көрмеймісің.

	Жастілек үйден есалаң адамдай ессіз, бар жан-дүниесі езіліп, іштей егіліп шыққан. Күннің нұрлы шуағын да, түстіктен, Құсмұрын баурайынан ескен жұмсақ самалын да, ауылдың қабырғалары ыржыңдаған бірер итінің қапшықты боршалап, ішіндегі кепкен нанды ырылдасып, қыңсыласып, таласа жеп жатқанын да сезген жоқ. Қатал қыс бойы ұйықтап барып жаңа ғана індерінен шыққан суырдай бірер түндік астынан бірін-бірі сүйемелдеп шығып келіп, мұның қайғысына ортақтастықтарын білдірісіп күбірлескен шал-шауқанды да аңғарған жоқ. Екі көзін қанды жас, көкірегін қайғы өрті тұмшалап алған Жастілек ауыл сыртына беттеген. Өшпеген, өлеусірей дірілдеген, болмашы сана сәулесі ауыл сыртындағы зиратқа бастаған.

	Көктем шуағымен буы бұрқырап жатқан жас қабірлердің бірінің етегіне тізесін бүккен қалпы топырағын құшып құлаған. Ағыл-тегіл жылағысы келген, бірақ көз шарасы құрғыры мөлтілдеп тұрса да, жас ыршытпай бақшиған да қалған. Көз жасы тереңде, жан сарайының түкпірінде жүрек ішінде қан сорғалата құйылып, ауық-ауық өкси ақтарылып кетіп жатыр еді.

	– Қалқам, анаң мен бауырларының қабірі басқа жерде. Бұл Әбду шалдікі... Әлдекімдер қолтықтап әкеліп тағы бір жас қабірдің басына тізе бүктірген.

	Құлағына жарықшақ, қасаң дауыс естілді. Ағ-ғу-ззы бил-ла-хи рах-хим...

	Тағы да аят, тағы да аза, тағы да өлім... Бүкіл ел болып аза тұтып аят оқып жатқандай әсер етіп еді Жастілекке.

	* * *

	Түбі осы елдікі болғанымен ұзақ жылдар шетте болып, соңғы бірер жыл ауданда қызмет атқарған Әжібай Төлемісовтың Жұлдызды колхозына келген бірер айдағы көріп-білгені көңіл көпшіте қояр қуанышы аз, күйініші көп қайғылы оқиғалар болатын. Ажалды нәубет бұл ауылға қанды тырнағын батыра қоймады дегеннің өзінде он шақты түндіктің оты өшіп, шаңырағы күйреген еді. Әсіресе, бірер тұяқтың сүмесіне қарап отырған шал-шауқан, бас көтерері жоқ жалғызілікті адамдар жағынан шетінеп еді. Ал үш баламен қалған Жастілектің шешесі Қамардың көрген қоқайы алабөтен болатын.

	Бекен мен Жастілек кеткен күннің ертеңіне-ақ шатауат Бекше мен мал фермасының бастығы Қыстау кезек-кезек қырына алып, әңгіртаяқ ойнатып-ақ бағып еді. Сондағы айтатындары: «Күйеуінің бредител, әйтпесе ауданнан келген уәкіл биеңді ортаға сал дегенде неге көнбей, ұрлап сойып алады. Ол аздай колхозды тастап Сібір асып неге кетеді. Оған кім бербобайт болсын деді. Арғы атасы қажы, бергі атасы би болғандықтан, бұл да жаңа үкіметке іштей қас адам!». Оған көнетін Қамар ма, қолдан келмесе де тілден келеді, шайпау сөзбен біраз шайқасқан. Бірақ билік иелері илікпеді, сен шапылдап шыға берсең, былай дымыңды құртамыз деді де, бір күні екеулеп келіп кебеже түбіндегі қоңыр биенің қақтаған етін сыпырып-сиырып алды да кетті. Қамар жылап-еңіреп колхоз басқармасына барып еді, ол бейшара ынжықтығына бағып «мен не істейін, ет үкіметке де керек шығар» деп отыра берген. Үш баланы үйге қамап, мал фермасына жұмысқа барып еді, Қыстау қырыстанып «әртел мүшелеріне де жұмыс тауып бере алмай жатырмыз» деп шығарып салды. Сөйтіп жер дүниені жат қылып үйге келген Қамардың қалған күні шыбындай тірлік үшін күрес болды. Жалғыз әйелдің қолынан не келсін. Ақыры алғашқылардың бірі болып осы ауылда Бекеннің шаңырағы шетінеді.

	«Ел құлағы – елу», отыз екі тіске кім қақпақ қойып болады. Осынау кептің шет жағасын Жастілек ауылға келген күннің ертеңіне-ақ естіген.

	«Біздің шаңыраққа неге қиянат жасадыңдар» деп кімнің бетіңе салық етіп салады, кімге барып шағынады. Ауылдан ат жалын тартып мінген Қыстау мен Бекше ме мұның уәжін тыңдап солай болып қалып еді деп бас ұратын. Қайта өзіне бас салып жүндеп алмай ма. Сөйтеді. «Шешең мен бауырларыңды аясаң неге қастарында қалмадың» десе не демек.

	Көңілі суынып, осынау жалғаңда жалғыз өзі қалғанын енді-енді зерделеп, ұғынғаннан бері жас жігіттің егіліп, елжірей қалар қам көңілі түскірі өз-өзінен ширығып шымыр тартып, шамырқана бастағандай еді. Ендігі жерде нәуетек, босбелбеулікке орын жоқ. Шойынбай айтқандай мына нәубетке қажымас қайратыңды қарсы қоймасаң қақыратып қабырғаңды сөгіп кетеді.

	Бейшара Шойынбай не тындырып жүр екен. «Шешейдің жағдайы ауыр. Олай-бұлай болып кетсе детдомдағы қарындасымды аламын да елге ораламын, өзіңе міндетті түрде соғамын» деп қалып еді мұны шығарып салып тұрып. Жігіттің сырттаны-ау, әттең жолы – ажал жолы, отпен ойнайтын ойранды жол-ау.

	Бір жетіден соң колхоз кеңсесіне барып еді Әжібай жылы қабақ танытып қарсы алған.

	– Ал, жігітім, көңілің орнығып, есіңді жисын деп мазалағанымыз жоқ. Өзің келіп қалған екенсің, ендеше шаруашылықтың бір жағынан шығыс. Көптің ішінде болсаң қайғыңнан да серпілесің, – деп бауырына тарта сөйлеген.

	– Өзім де сол оймен келдім, аға. Қазір жеке бастың мұңымен отыратын кез бе? Жастілек Әжібайдың жылы шырай, жатсынбай сөйлескен пиғылынан өзіне деген бауырмалдықты сезінгендей еді.

	– Олай болса мына көршілес Мешек-Қошай, Тоқ Қопа, Қабанбай елдеріне шығу керек. Артельден бөлінген көлікпен ауылдан азық-түлік жинап, соларға таратпаса тамам елден айырылып қалатын түріміз бар. Соған сен бас болсаң деп едім.

	– Сонда ол елдердің жағдайы бізден де төмен болғаны ма?

	– Облыстан шыққан комиссия солай деп бағалап отыр. өзім де кеше Қасқыр қамаған, Сасық өзекті төңіректеп отырып қалған ауылдарды аралап шығып едім, жағдайлары сұмдық ауыр екен. Жуа мен қымыздық теріп, ағаш кеміріп жатыр... Кейбір ауылда өліктің бетін жасырар пенде қалмаған.

	– Елдің осыншалықты күйзеліске түсу себебі неден деп ойлайсыз, аға?

	– Жастілек төрде ілулі тұрған Ленин мен Сталиннің портреттеріне көз қиығын тастаған.

	– Бәрі «асыра сілтеу болмасын, аша тұяқ қалмасынның кесірі де. Жоғарыдан бір ауыз сөз айтылса, төменгі бізге жеткенше мың құбылып, сан-саққа жүгіріп барып жететін әдеті емес пе. Оның үстіне басшыларға қалай жағамыз деп перегибке барған төменгі белсенділер де жоқ емес. «Ләппәй тақсырлап» қалған қазақтың шолақ белсенділері үшін бұл науқан жанын салып қимыл көрсететін, сөйтіп пысық атандыратын ойыншыққа айналып жүре берді ғой.

	– Сонда адам, ел тағдыры ойыншық болғаны ма?

	– Партия ұранын желеу етіп бетке ұстанып алып, басқалар не болса ол болсын, әйтеуірі өз абырой беделін биіктей берсе деген жерде ел, адам тағдыры ойыншық болмағанда қайтеді. Әжібай орнынан тұрып, ерсілі-қарсылы жүріп кетті.

	– Қазақ белсенділерінің қайғысы да, танауынан әріні байқастамайтын қараңғылығы да осында жатыр ғой.

	Жастілек Тоқ Қопа, Мешек-Қошайдан қайғысына қайғы жамап қайтты. Әжібай шындығын айтыпты. Аштық зардабы бұл өңірге қаттырақ батқан түрі бар. Колхозға бірігуге әлі де ықыласы жоқ кейбір төрт-бес үйлеп оқшау отырғандар ақсүйек болып түгел қырылып қалыпты.

	Ауылдан жинап апарған бірер кеспек айран, екі-үш қап құрт-ірімшікті пышақ үстінен бөліп бергенімен ындыны кеуіп, өзегі талған жұртқа жұғын болмасы белгілі еді. Сондықтан басқа бір шара керек болар. Жастілек осы ойын басқарма мүшелеріне мәлімдегенде Бекше салған жерден тулап шыға келген:

	– Оларға со керек. Артельге бірігіңдер дегенде көнді ме. Мешек-Қошайды былай қойғанда өзіміздің Бақтекең мен Татекең балалары қия тартып, қиғылықты әлі салып отыр емес пе. Аштық зардабын да солар тартып отыр. Іштерінде ел ірітетін бредитілдер бар. Әйтпесе...

	– Жә, Беке, ел қырылып жатқанда табалаудың жөні жоқ. Одан да қол ұшын берер өз қамымызды қарастыралық. – Әжібай ренжіп қалды.

	– Ақшасор ауылнайындағы алты ауылдың қайсысына пана болып жарытамыз. өзіміз де кебеже түбін қағып отырмыз. Қалған астықты егінге деп септік, – деп Қыстау сөзге араласты. – одан да ауданға, облысқа хабарлау керек. Олар несін бағып отыр осы. Бредитіліңнің көкесі соларда отырмасын.

	– Тек, үй сыртында адам бар, – деп Бекше сыбырлай сөйледі.

	– Менің де ойым осы еді. Біреуміз Ақшасорға барып ауданға телефон шалайық. Бәлкім өзім барып қайтармын, – деген Әжібай орнынан тұрды. – Беке, Қыстау, малды Ақсуға көшіруге тура келер. Суы бар, шөбі шүйгін дегендей. Ауылдан сиыр сауатын әйелдерді ұйымдастырып сол араға апарған жөн. Балаларын бірге ала барсың, көбік жаласа да аш болмайды ғой әйтеуірі. Ол үшін киіз үйлер керек болар. Ауыл үстін аққұйқа қылып шиырлатпай бір мезгіл тұяқты малдың өрісін кеңейткен дұрыс.

	– Сеператорды да көшіреміз бе?

	– Әрине, сол арада сүтті айырып, май шайқап, құрт, ірімшік қайнату керек. Майды мемлекетке, қалған өнімді елге еңбеккүнге қосып беруге болар. Астық алып, нанға аузымыз жеткенше өзек жалғай тұруға жарар. Ал Ақдөңгілдегі егінге күзетті күшейту керек. Осында жұмыс сұрап жүрген шал-шауқандар аз емес қой. Солардан бірер қос адам неге жібермеске. Жіберейік. Ал сен, Жастілек, менімен жүр. Ақшасорға барып қайтайық.

	Әжібайдың осы елдің азаматы екендігін сырттай білгенімен Жастілектің жақын жүздесіп, сапарлас болуының реті енді ғана келген. Жұмыс үстінде ширақ, кесімді сөзін кешіктірмей айтатын бірбеткей, ел десе елпілдеп, елгезектік танытып тұратын мінезін танып қалған Жастілек жол-жөнекей Әжібай ағасының ақжарқын, әзілкеш, серілеу қылыған да аңдағандай еді.

	Мұның бала кезінде Әжібай шығарды дейтін бір шумақ, жарым шумақ өлеңдер ел ішінде жиі айтылатын. Әсіресе, ойын, той, қуаныш, қызық үстінде желөкпелі жастар жағы «Әжібайдың өлеңін неге айтпаймыз осы. Әлгі Нұрғасым құрдасының қасқыр аулаймыз деп аттанып барып, мына Ашакескенге қамаған жерінен айырылып қалғанын мысқылдап шығарған өлеңін қайсың білесің?» десіп гулесер еді.

	«Нұрғасым мен қасқырды айтады ғой, Әжекеңнің осы төңіректегі іске татыр жеңгелерін мақтап шығарған өлеңін айтсаңдаршы одан да» десіп тағы біреулері кимелейтін. Ондайда «Ойбай, көтек, мынау тыныш отырмай тағы несін шығарды. Масқара болмай тұрғанда кетейік бұл арадан», – деп жеңгейлер үй маңынан ығыса беретін. Әйелдер жағының өлеңдескенін қызық көре ме, ауылдың Еренғайып бастаған әншілері домбыраны кезектесе қақпақшылдап әкетіп, әуелетіп әнге басатын.



	Арқан ессе бос ескен,

	Құйрығымен жер тескен,

	Тілеген ағай қатыны-ай.

	Айран ұйытса іріткен,

	Тері илесе шіріткен,

	Ерден ағай қатыны-ай.

	Басы көкке қараған,

	Бауырынан жараған,

	Сүлеке ағай қатыны-ай.

	Қаптырмасы қабысқан,

	Қақпан белі жабысқан,

	Досжан ағай қатыны-ай.

	Қатыны-ай да қатыны-ай...



	– Ойбүй, мына неме масқара қылды-ау..

	– Ойпырмай, қалай тауып айтқан десейші..

	– Айтпа деймін, тура өздерін суреттеген де қойған – дескен көпшілік қыран-топан күлкіге батып, әйелдері әнге іліккен жігіттерді мысқылдасып мәре-сәре болысар еді.

	Іргеден сүзілген ауыл балалары ертеңіне есте қалған өлеңдерін қотанда шапқыласып жүріп әндететін. Сиырдың бұтында, ошақтың басында отырған әйелдер жағы балаларды үйлеп үйге қуып әлек.

	– Ой, шешек, зарламай кет әрі.

	– Ойбай-ай, мына жүгірмек масқара қылды-ау тәмам елге.

	Ашу-зілі жоқ, әзіл-қалжыңы мол ел өмірінің сонау бір жарқын да думанды сәті Жастілек үшін қайта оралмас қуанышты күндердей тым қымбат еді-ау.

	Жол үстінде келе жатып осыны ойлады, қимас балалық күндерін сағынды. Қам көңілін сергіткендей әсермен әлдилеген сол кезеңнің куәсіндей есінде қалған бірер шумақ ойына оралды ма, манадан бері тарантаста үнсіз келе жатқан Жастілек мырс етіп, басын шайқады. Әжібай да тосыннан сөз бастап кетудің ретін таппай отырса керек бірден үйіріле кетті.

	– Неге күлдің? – деді жайдарылана жымиып.

	– Жәй әншейін, аға. Сіздің ертеректегі бірер өлеңіңіз есіме түсіп..

	– Ә, өлең деймісің?.. О шіркін қалды ғой.. Өлең айтып, көңіл көтермегелі де талай айдың жүзі болды-ау шамасы. Өлең, өлең.. Осы ауыл шетінен ақын еді ғой. Сенің әкең Бекен марқұмның да бір қағары бар болатын. Анау Бекшеге зіркілдеп қоймаған соң шығарған бір ауыз өлеңі әлі есімде.

	– Сонда не депті?

	– Бекше деген қолына билік тисе елдің шығына мінін алатын сайтаны бар емес пе? Сенің әкеңе де таң атпай шөпке шық деп ат үстінен зіркілдемей ме.. Сонда әкең:



	Баратай әкең сенің пақыр еді,

	Иегіне түк бітпеген тақыр еді.

	Бұл күнде атқа мініп зіркілдейсің,

	Бұл да болса замана ақыры еді,



	– деген ғой.

	Әжібай әңгімесін одан әрі сабақтай түсіп барып атақты Кенже қарақшының төңірегінде біраз жайлардың сырын суыртпақтаған.

	Он алтынша жылғы дүрбелеңде алты ауыл бұл ел де елеңдесіп атқа қонған. Сондағы қол бастары Кенже. Дуанға барамыз, жел жағынан от қойып өртейміз дейді баяғы. Қаладан безіп шыққан патша солдатын сойылмен сылқитып сұлата бермек. Ал дуанды салып алған бір қап мысықпен өртемек. Құйрықтарына от байлап жіберген мысық далаға емес қалаға шабады, сөйтіп дуан орталығы түгел өртенбек олардың ойынша. Соғыстарының сиқы сондай. Кенженің өзі қолтоқпақтай ғана жылтыр қара жігіт. Иненің көзінен өтетін жылпос, аттың бауырында ойнатып нағыз циркач. Сойылгер, найзагер неме. Атқан оғын зая жібермейтін қолмергендігі де жоқ емес. Сол Кенже қолды бастап дуанға аттанғалы тұрғанда Қызылжардың атақты көпесі Исаков келе қалмай ма ауыл үстіне. Оның Бурабайда консерві зауыты бар, ал оған асатын қара жол біздің ауылдың үстінен өтеді. Исаковты көзіміз көрді, іркілдек жуан сары адам еді, өзі қазақшаға жорға. Ылғиына жабық фаэтонмен жүреді, жеккені қос қара арғымақ болып келеді. Желігіп тұрған топқа әлде біреу «Исаков біздің бүлігімізді дуанға айтуға бара жатыр, дереу тоқтату керек», – десе керек. Содан құдық басында ат суарып тұрған көпеске топ тартпа бас салсын. Онда баламыз, шуласып дүрмекті ауылдан ұзатып салдық. Сол жолда қанды қол Исаковты атқосшысымен өлтіріп, фаэтонға салып Мешек-Қошай асырып жіберген. Оның арты дүрбелеңге ұласты, ел бүлінді. Қызылжардан жазалаушы отряд ертіп көпестің әйелі шықсын. Жолшыбайғы елді сүзіп келіп тоқтағаны біздің ауыл болды. Ауыл үсті у да шу. Жұрт базардан алған самауыр, шәйнегіне, айна, тарағына дейін тыққыштап әлек болды. Исаковтың дүниесі демесін, десе құримыз ғой баяғы. Әй аңғалдық-ай... Әй қараңғылық-ай. – Жастілек басын шайқады.

	Содан ел қатты күйзелді, күні-түні зікір салып солдаттар жүр тіміскілеп. Қолдарына орыстікі деген зат түссе болды дедектетіп әйелге алып барады. Әйел «менің күйеуімдікі» десе, табан аузында атып тастайтындай зәре жоқ. Ай бойы ауыл үстіп ақ айран еткен тәлкектен құтыла алмасын білген ауыл ақсақалдарының көпес Кенженің қолынан өлді демеске шаралары қалмады. Оларға ұстататын Кенже ме.

	Сөйтіп жүргенде ауылда Байдолда деген қария қайтыс болды. өзінің Кенжемен көжетамырлығы бар досжар болып жүретін. Адам топырақты өлім, торқалы тойда ниеттестігін білдірмек қой. Елге келейін десе отряд жатыр сіресіп. Ақыры түнделетіп ауыл шетіндегі Байдолданың үйіне келген ғой. Қария өлерде саптамалы сары етігін Кенжеге бергейсің деп кемпіріне өсиеттесе керек қой. Етік болғанда да бір қаралық болса керек. Содан апыл-ғұпыл аят оқи бастаған Кенженің көзі сары етікті алдына еңгеріп салып қойған кемпірдің қимылын қоса бағып отырған ғой. Кемпір етікті қиғанымен ішіндегі өз қолынан тіккен байпағын қимаса керек, суырып алғалы жатыр дейді. Сонда Кенженің аят аяғын өлеңге бұрып:



	Дүниені бассамдағы жалпағынан,

	Қорқамын жандаралдың қалпағынан.

	Иманы Байдолланың кәміл болсын,

	Етікті айырмашы байпағынан,



	– әмин аллау әкбәр, – деп бетін сипапты.

	– Тіліңе шоқ түссін сенің! – деп сары етікті Кенженің алдына сырғыта салыпты.

	Әне, ақындық деген сол, – деген Әжібай сылқ-сылқ күліп Жастілекке қараған.

	– Ел ішінде сыр көп-ау өзі, – деген Жастілек те өзін жассынбай біраз әңгіменің басын қайырған ағасына ризалық көңілде қалып еді.

	* * *

	Ақшасордағы кеңес өкіметі де қарап отырмаса керек. Алты ауылға уәкілден уәкіл аттандырып, ел жағдайынан құлақтанып отыр екен. Шетіндегілердің есебі алынып, тірі қалғандарына ауыл үстінен жиналған азық үлестіріліп берілуде көрінеді.

	Дегенмен бұл аймақты жайлап алған аштықтың алды қатты, бел алып кеткенге ұқсайды. Алып отырған ақпарларға қарағанда қазаны төңкеріліп, түндігі жабылған шаңырақ, іргесі іріп, шаңырағы шайқалмаған ауыл жоқ тәрізді. Өзек жалғар талшық іздеп, тоз-тоз болып кеткен жұрттың төтеннен келген апатқа қарсы қайрат жұмсауға мұншалықты дәрменсіздігі Жастілекті қайран қалдырғандай еді.

	– Апырмай, елдің аяқ астынан осылайша күйзеліске түсіп, тоз-тозып шығады деп кім ойлаған. Төбеден жай түскендей болды-ау өзі, – деген Жастілек қайтар жолда ұнжырғасы түсіп, түнеріп кеткен Әжібайдан сыр тартпақ ниетпен оның жүзіне көз қиығын салып еді.

	Ауыр ойдан арыла алмай азап үстінде отырғандай ма қалай, Әжібай терең күрсініп басын шайқады. Сәлден соң барып әңгіме ыңғайына көшкен.

	– Мал тұяғының қимылын бағып, соның ығымен жүріп күн кешкен марғау ел тіршілік, сүйенішінен қол үзген соң, жағаға шығып қалған балықтай аласұрып, есалаң болды да қалды емес пе?

	– Тіпті іргеде отырған орыс мұжықтарының өзен, көлді сүзіп балық алып, жер шұқылап картоп, капуста өндіріп, өзек жалғар талғажау тауып жатқандарына да мойын бұрып қарамай, қасқырдан үріккен қойдай жосылып, шұбыра бергені несі. Ғасырлар бойы жүйе тартып, арна салып алған бұлақ екеш бұлақ та сол арнасынан аунап кетсе, суы құрдымға сіңіп жоғалмай ма, бәз баяғы мөлдір ағынынан адасып, сарқылып барып танбай ма? Мына халық та аттың жалы, түйенің қомында өтіп келген тірлігінен қол айырғанда-ақ өмірдің басқа кәсібі алдында тығырыққа тіреліп, үріккендей, тосылып қиналғандай еді. Оны судан сүзген балығын да жерден өнген шөп-шаламын да тәнті етпеген. Халықтың тап осы қасиетін өзіне сор етіп жұмсаған әлде кімдер жоғарыдан қаскөй елге әлі революцияның жетпепті кішігірім төңкеріс керек екен деп солақай пәлсапалап, соқыр ұранмен ұр да жық қимылға көшсе, елдің тозбағанда несі қалады, – деп барып тоқтаған Әжібай ат сауырына қамшы соқты...

	* * *

	... Жастілекке артельдегі жастар ұйымын басқару жүктелгелі маза жоқ. Бүгін де ауыл үйді аралап жүр. Ықылас танытқан қыз-келіншектер болса Ақсуда отырған сауын басына апармақ. Артельге көршілес ауылдардан иесіз қалған он шақты бас сауын сиыр әкелінгелі анадағы Әжібайдың нұсқауымен барып қалған адамдардың қол күші жетімсіз болып шықты. Таңертеңгісін басқарма мүшелері мемлекетке сүт, май тапсыру жоспарын большевиктер партиясының шақыруына орай ұлы мерекеге дейін орындап шығу үшін бар күшті жұмылдыру керек дескен бір ауызды ұйғарымға келген. Сонда Қыстау отырып «Ақсуда сауын сиырдың біразы сауылмайды, оны сауатын адам жоқ. Сеператор тартатын біздің әйел де қажып бітті.Екі иығы салдырап көтермей қалды, оны ауыстыратын біреу керек» деп бүйірден ұсыныс айтқан. Сол дүмпудің аяғы ауылда отырған қыз-келіншектер болса ұйымдастырып, сауын басына апару керекке тіреліп, оны орындау комсомол хатшысы Жастілекке жүктелген.

	Красноярдан оралғалы көрші қолаңға, адамдарды шетінеген бірер үйге кіріп шыққаны болмаса ауылды түгел аяқтамаған Жастілек осы жолы біраз шаңырактың есігін әдейілеп бүгін ашып еді. «Шықпа жаным шықпамен» отырған қоңторғай үйлер көп екен. Әдейілеп шайға қаратқан Мұхамеджан ақсақалдың үй тұрмысының жүдеулі халі жас жігітті жабырқатып-ақ тастағандай еді. Үй иесі атан түйені саздауыттан сүйреп шығарған алып адам еді. Осы төңіректің темір соғып, ағаштан арба, шана бұраған шебері де осы кісі болатын. Жасы ұлғая келе үйден шыға алмай отырып қалған жәйі бар. Жұрттың айтуына қарағанда екі аяғы денесін көтере алмай тізесі кілтілдей беріп барып, ақыры мүлдем шөктіріп тастаса керек. Олары рас та болар. Төр алдындағы ешкі терісінен тігілген бөстек үстінде төбедей болып отырған қалпымен-ақ тік тұрған Жастілектің иығымен таласып қалар тұлғасы тіктеп еңсе түзесе, мынау үйге тіреу боларын қапысыз аңдатқандай.

	Он бес, он алтылардағы жалғыз қызының қол күтіміне қарап қалса да, үсті-басы мұнтаздай, бурыл шалған сақал мұрты да бипаз қолдың табын көргендей Жастілекке жылы әсер қалдырған.

	– Отыр, шырақ. Қасыма кел. Мынау екі аяқтан сал боп қалғалы даланың жүзін көруден қалдық, – деген Мұхамеджан балуан саусақтарымен сақалын саумалап аз бөгелді.

	– Мына төтеннен келген апат елді күйзелтіп тұр-ау. Өзің де ата-анаңнан айырылып, басың қаралы, жаның жаралы болып отырсың. Заманның түзу кезінде қайғы да ортақ, қуаныш та ортақ емес пе еді. Қазір әркім өз күнін күйттеп, тұрымтай тұсына боп кетті ғой. Өзіңді әдейі шақырып бір шай-судан бере алмай ұятты едім. Дәм айдап өзің келе қалдың. Отыр, шай да болса ішіп кет. Одан басқа бізде не қауқар қалды.

	– Пейіліңізге алла разы болсын, ата.

	– Осындағы анау қол тоқпақтай қыз болмаса, менің де күнім күн болмайтын еді. Тәңірдің мұнысына да шүкіршілік. Сақал-мұртымды да осы балам басып береді...

	Осы кезде жез самауырды көтеріп ашып, өңді қыз бала кірді үйге.

	– Сәлеметсіз бе, аға, – деген сыпайы үн Жастілектің құлағына біртүрлі жағымды естіліп еді.

	– Амансың ба, Күлпәш? – деген Жастілек те күлімсірей қарап қалған. Екі беті ду етіп қызара қалған жас қыз ауыз үйге шығып кетті.

	Осыдан бірер жыл бұрын көзге түсе бермес, тұлымы желпідеген кіп-кішкентай неме еді, бойы сымға тартқандай тарала өсіп, құлын мүшесі айқындалып, көз қытықтар қалыпқа келіп қалған екен.

	– Осы бала ғой үйді үй етіп отырған. – Әке үнінде разылық сезім лебі есіп тұрғандай еді.

	– Ел тірлігі не болып жатыр? – деген үй иесі шай үстінде.

	– Ел күйзелісте. Мешін жылының соққысынан ес жиып болмай жатыр.

	– Иә, төтеннен келген ала қайғының азасы ұрпақтан-ұрпаққа кетердей болды ғой, қайдан ес жисын-ау. – Мұхамеджан терең күрсінді.

	– Мешек-Қошай іші қатты күйзелгенге ұқсайды. Шығын көп, ел тозып кеткен.

	– Е, олар әуелден жұтаңдау ел еді ғой. Оның үстіне ел қамын ойламаған жерде иесіздік иектемей ме, тәйірі.

	– Солай, ата... Әжібай аға келгелі ел еңсесін көтерсек пе деп жатырмыз. Мына Ақсуға сауын ұйымдастырып елге құрт-ірімшік, болса да берейік пе дейміз. Оның үстіне мемлекеттің сүт, майы тағы тұр. Соған сауыншы жетіспей үйді-үйді аралап жүргенім ғой.

	– Е, солай де...Онда Күлпәш барады да. Мынандай тұста бір жағынан шығыспаса бола ма.

	– Солайы солай ғой. Бірақ сізге қиын бола ма деп отырмын. Күлпәшті қинамаспыз, – деген Жастілек шай құйып беріп отырған жас қызға көз қиығын тастаған.

	– Тұра алмай қалғаным болмаса, масылдығым жоқ. Керек десең, құйрығыммен жорғалап тысқа да шығып кетемін, – деген үй иесі алып денесін селкілдете күліп алды. – Кешкісін келіп тұрса болды да. Қазақты шай өлтірген емес пе, күніне бір мезгіл ыстық су ішпесе бола ма.

	– Өздеріңіз келісіп шешерсіздер. Жастілек тағы да еріксіз қызға қарады. Күлпәш та жігіт қабағын аңдып отырса керек көз қиығымен жылы ұшырасып барып төмен қараған. – Пейіліңізге алла разы болсын. Мен жүрейін.

	– Әумин, алла акбар. Дастарханыңды жинай бер, балам. Мен өлі аруақтарға аят оқып жіберейін. – Мұхамеджан жеңіл сырғып шегіншектеп барып жүк төсекке арқасын бере отырған.

	* * *

	Ақсу аталатын шағын көлшік Мешек-Қошайға шығатын күре жолдың оң қапталындағы қалың қызылдың қолтығындағы тұйық су. Табаны құм-қайрақ болғандықтан да қой тоғытсаң да, лайланбай үнемі мөп-мөлдір болып жататындықтан да, Ақсу атанса керек. Іргелерін қалың қызылға сүйей тігілген екі киіз үй бұлаңдаған сағым ішінен қалқи бой көрсетіп қалып еді.

	– Келіп қалдық, – десіп шу ете түскен қыз-келіншектер көк өгіз жегілген көк арбадан секірісіп-секірісіп түсті де қамзол, көйлектерінің етектерін желпілдетіп жүгірісе жөнелген. Күлпәш болса, Жастілектің алдында бой сақтағандай тұра жүгіріскен топқа қосылмай арбамен қатарласып жаяу келеді.

	– Арбаға неге отырмадың, Күлпәш. Ақсуға дейін әлі біраз жер бар, – деген Жастілек шаңырақ мүйіз тарғыл егізді жондатып алып, қызға қараған.

	– О не дегеніңіз, аға. Несіне шаршайын?

	– Онда өзің біл, қалқам.

	«Қалқам». Қандай жақсы сөз еді. Күлпәш ашық өңді ақсары жігіттің жүдеулі өңіне, жеңі қырқыла бастаған көнетоз костюмінің сұрқына қарап, Жастілектің күтімі жоқ ауыр күйін іштей сезінгендей біртүрлі мұңайып қалған. «Әкесін бір қиырда қалдырып келгенде алдынан құрақ ұшып шығар анасы мен іні-қарындастары да болмады. Неткен қасірет еді. Соның бәрін бастан кешу оңай ма? Даңғарадай үйде жалғыз күңіреніп қалды ғой. Қасында мен болсам, тап мынандай жүдеулі күн кешпес еді-ау...»

	– Күлпәштің жаңа ғана желпіне қалған қуанышты көңіл-күйі су сепкендей басылып, жабырқап сала берген. Арбадан секіріп түскен Жастілек Күлпәшқа жадырай қарап:

	– Неге үндемей қалдың, Күлпәш? Әңгіме айтсаңшы, – деді.





– Бізде не әңгіме болсын, аға, – деген Күлпәш ұяң жымиып үнсіз қалған, Жастілек жаңағысын жүгіре жөнеліскен қыз-келіншектерге қосылмай көк арбаның қасында қалуын жас қыздың әдептен озбай, ұяңдық танытқан қылығына жорыған. Әйтсе де «аға» деген үнінен өзіне еншілей, еркелей айтқан жаттығы жоқ жақын адамның жан жылуын қапысыз сезінгендей ме, қалай.

	Бұлар Ақсудың басына келгенде қыз-келіншектердің біразы көлге түсіп, бір-біріне су шашысып, мәре-сәре болып шуласып жатыр екен.

	– Қайным, кел бізбен бірге суға түс, – деген Айсұлу қашанғы әзілкеш қалпымен Жастілекке қол бұлғаған.

	– Әй, тәте-ай, қырық күн қырғын болса да, әзіліңіз қалмайды-ау, – деген Күлпәш су жағасына жүгіре жөнелді де, Жастілек сеператордың бірқалыпты үні шыққан киіз үйге беттеді.

	Оң жақ босағада Қыстаудың әйелі Қатша сүт тартып отыр екен. Бұл кіріп келгенде біртүрлі ыңғайсызданып қипақтап қалып еді.

	– Есенсіз бе, жеңеше?

	Қатыш ернін сылп еткізді де, сеператор құлағын жұлқи бұрап отыра берген. Жастілек етжеңді сары әйелдің өңі күреңітіп шыға келген жүзіне біртүрлі таңырқай қарап аз-кем тоқталып еді. Көзі түскірі әйелдің құлағында дір-дір еткен ай сырғаларға еріксіз түскен. Тұла бойы шоқ қарып алғандай селк ете қалған жігіт шегіншектеп барып босағаға тірелген.

	«Апырау, мынау шешесінің алтын сырғалары ғой. Красноярға әкесі екеуі жүрерде бұған құлағынан ағытып бермеп пе еді. Бұл алмай азар да безер болғаны қайда. Марқұм шешесінен қалған мұра ғой. Менде сырға тағатын не сән қалды, бір жыртығыңа жарар, ала қой деп өксіп еді-ау. Сондағы ай сырға осы ғой. Басқа болуы мүмкін емес. Сол, тап сол... Анамнан қалған жалғыз мұра осы сырға... Анада жалғыз отырғанда іргеде тұратын сандықты ашып ақтарғаны қайда, сонда әкесі мен анасының көйлек-көншек, қамзолдарынан басқа қолына ештеңе ілікпеген еді ғой. Сырғаны іздейін деп іздеген жоқ, аттандырып саларда ең бір асыл затындай ұсынғандықтан, тағы бір қолына алып қарағысы келген, анасын сағынған көңілін жұбатқысы келген. Анда-санда бір жиын-тойларда болмаса, құлағына жиі тақпайтын ай сырға анасының аса қадірлейтін асыл бұйымындай сандық түбіндегі алақандай жібек шаршының үшкіл бұрышында ораулы жатпаушы ма еді.

	Сырғаны таққан шағында анасының тобылғы өңі одан әрі күреңіте толқып бір түрлі жарасымдылықпен көз қуантар еді. Осындайда әкесі марқұм:

	– О, біздің бәйбіше тойға жиналмаса нетті. Жол болсын, – дер еді сүйсіне жымиып.

	– Қайдағы той. Сәлік ағамның келіні босанып, соның шілдеханасына барғалы жиналғаным ғой, – деп ұяң жымиған анасы шай құйып беріп отырып, жез самауырға әлсін-әлсін көз қиығын тастайтын. Сөйтсе ай сырғалардың өзіне жараса қалған сәтін жез самауырдың бүйіріне түскен бейнесінен көріп іштей мәз болады екен-ау.

	Сондағы анасының көңілін қуантып, қоңыр тірліктің қоңырқай күйіне жылы шуағын төккен болмашы бұйым сары сабадай ірк-ірк еткен мына қатынның құлағына қайдан пайда болды екен?!

	Жастілек жаңсақ ойлап тұрмын ба деп Қатыштың құлағындағы сырғаларға тағы бір үңілген. Үңілген де түңілген. Тап сол сырғалар.

	«Мынау сырғаларды қайдан алдың? – деп сұрау керек еді, бірақ сұрай алмады. Тілі таңдайына жабысып қалғандай үндемеді. Сол үндемеген күйі киіз үйден шықты да, Ақсудың басын күлкіге көміп жатқан қыз-келіншектерге де, Күлпәшқа да қарамай көк арбаны ауылға бұрған.

	Сол күні кешкісін Жастілек Әжібайдың үйіне келген. Председательдің киіктің асығындай әдемі келіншегі Жәнипа табиғатындағы ақ көңіл қалпынан жазбай құрақ ұша қарсы алған.

	– Жастілекпісің, жаным-ау. Төрге шық. Аман жүрмісің. Беу-шіркін-ау... Ағаң да келіп қалар. Шай қойып жіберейін, – деп қоржын үйдің төріне мезгеген.

	– Рақмет, жеңеше. Маған осы арада болады ғой. Ауыз үйдің босағасына таяу жерде тұрған орындыққа отыра кетіп еді. Жәнипа жүгіріп келіп, қолтығына жармасты.

	– Ойбай, қайным-ау, мұның не? Жігіт адам босағада отыра ма екен.

	Төрге шық, – деп болмай төрге оздырған.

	Еңсесін көтертпей келген күні бойғы жайсыз сезімнен ада-күде арылып алмаса да, жеңгесінің өзімсініп, ақ көңілмен елпілдей қалған қылығынан жүрегіне жақын бір жылылық танығандай болған.

	Қоржын үйдің төргі бөлмесі өзінің тап-тұйнақтай жинақтылығымен көңілді баурап алғандай екен. Темір кереуеттің бас жағындағы шағын сөреде тұрған кітаптардың біразы арабша жазылғандықтан ба, түстеп тани алмаған. Әйтсе де құмарлық билеген Жастілек бір кітапты қолына алып аударып-төңкеріп қарай бастаған. Осы кезде бөлмеге Әжібай келіп кірген.

	– О, Жастілекпісің? Қалай, қыз-келіншектерді Ақсуға орналастырып оралдың ба? Жөн, жөн... Кәне, жүр, жеңгеңнің шайын ішіп отырып әңгімелесейік. Анау кітабыңды да ала жүр.

	Бұлар шайға отырған. Сап-сары ірімшік аралас туралған нан, сары май дастархан мәзірінің оңалып қалғанын байқатқандай ма, қалай, Әжібай әзілге шаптырып.

	– Жеңгең кебеже түбіндегісін тегіс шығарыпты ғой,-деді.

	– Дегенмен қазір отыз екінші жыл емес қой. Ел бүйірі бұлтиып, талғажау етер құрт-ірімшік болса да, жұрт аузына тиетін болды. Ақсудан ферма ашқанымызды аудандағылар да қостап жатыр. Артылған тағам болса Мешен-Қошай ішіне де таратып беріп жатқанымды ескерттім. Ендігі мәселе тағы бірер сепаратор машинасын алып, сауын көлемін ұлғайтсақ деген ұсынысымды да басшылардың алдына тарттым.

	Ту, Әжібай-ай, шай үстінде де шаруаң қалмайды-ау осы. Жастілекке шай ішкізбедің ғой.

	– Неге, ішіп отырмын, – деп Жастілек қысылып қалды.

	– Жеңгең дұрыс айтады, шайдан алып отыр. Жалғыз үйде бабың да болмай жүр-ау осы сенің. Осы ауылда жөні түзу балалар бар емес пе? – деген Әжібай кесесін төңкеріп жатып.

	– Е, бәсе, манадан бері әңгімеңді осылай қарай дөңгелетпеймісің, – деген Жәнипа езу тартты.

	– Бұйырғаны болат та, аға. Жастілек мүдіріп барып үнсіз қалды. – Манағысын Ақсудан сұмдық көріп келдім, аға. – Жігіттің үні біртүрлі дірілдеп, тұншығып шықты.

	– Сұмдығы несі?

	– Тағы не боп қалды. – Әжібай пен Жәнипаның тіксіне қалған үндері жарыса шыққан.

	– Анау Қыстаудың әйелі Қатыш анамның сырғасын тағып алыпты.

	– Тек, не дейді, – Әжібай шегініп барып арқасымен қабырғаға тірелді. – Қателесіп жүрме.

	– Жоқ аға, несіне жаңылайын. Әкеммен Красноярға жүргенде марқұм алақаныма салып тұрып бір кәдеңе жарар деп өксіп еді ғой. Мен алмағам. Қайдан білейін, мен оралғанша ... бұлай боларын... – Жастілек өзін-өзі ұстай алмай солқылдап қоя берді.

	– Әй, жауыздар-ай. Бұлар ма бұлар сөйтеді. Біреудің қайғысы бұлар үшін түк емес. – Әжібай орнынан тұрып кеткен.

	– Ойпырмай, сұмдық-ай. Мал құлағы саңырау. Қалай ғана дәті барды екен,-деген Жәнипа Жастілектің маңдайынан иіскеп жұбатқан болды. – Қой сабыр сақта, жылама, қайным. Ертең ағаң бәрін де реттер.

	– Иә, сөйте ғой, бауырым. Күйінерлік іс болған соң жылайсың да. Әй, бұлар нағыз қарамай шелек, мерез құрт қой. Жүр төргі үйге барайық. Мына кітаптың кімдікі екенін білесің бе? – деген Әжібай орнынан тұрған Жастілектің қолтығынан алып қолындағы кітабын мегзеген.

	– Кешіріңіз аға, тіпті шыдай алмадым... – Ал мүдіріп барып: Ал мынау кітапты түстеп тани алмай тұрмын. Жобасы бір ақынның... – деген.

	– Иә, иә, дұрыс айтасың. Ақын болғанда да мынауский ақын. Мағжан Жұмабаев деген ағаңдікі бұл кітап..

	– Ол кісінің атын көп естідік бала кезімізде. Бірақ соңғы кезде өзін, неге екенін қайдам, атамай жүр ғой.

	– Иә, атамай жүр. Бір рет айдауда да болып келді. Қазір мына Қызылжар маңында деп естимін. Жобасы тағы да мазалап жүрсе керек. Әй, қоймайды ғой, қоймайды. Өскенімізді көре алмайтын, асылымызды топайдан қағатын недеген сорлы болдық екен!

	– Әжібай бір түрлі мұңайып, қапаланғандай үнсіз қалып еді. Ендігі бір сәтте жүк үстінде сүйеулі тұрған қоңыр домбырасын алып шертіп-шертіп жіберді.

	Жастілек Әжібайдың домбыра тартуын алғаш көруі еді, ағасының көздерін тарс жұмып алып, қос ішектің қоңыр әуенімен әлдилей тербеле толқып кеткен күйіне әрі таңырқап, әрі сүйсіне қарап қалған.



	Жүрегім, мен зарлымын жаралыға,

	Сұм өмір абақты ғой саналыға.

	Қызыл тіл, қолым емес кісендеулі,

	Сондықтан жаным күйіп жанады да.

	Қу өмір қызығы жоқ қажытқан соң,

	Толғанып қарауым сол баяғыға.

	Түйіннің тоқсан түрлі шешімі бар,

	Әдемі ертегідей баяғыда.



	Әжібай осылай деп бастап алып ұзақ толғаған. Жастілек қоңыр үнмен қотарылған әдемі үнге, үнмен үйлесім тапқан сұлу әнге, әннің қадір-қасиетін биіктен биікке сатылай, самғата өрлетіп әкеткен ғажап сөз кестесіне елігіп, егіліп кеткен халде селт етпей отырып қалған екен. Толғау жас Ноянның ағасы батыр Баянның қолынан мерт болып, ат үстінен құлап түскен тұсына келгенде кілт үзіліп еді.

	Әжібайдың да ұзынсонар толғау-дастанды әрі қарай айтуға дәрмен-қуаты жетпегендей ме қалай, сол үнсіз қалпы бір қыдыру отырып қалған. Сәлден соң барып басын көтерді. Өткір жанарларын жас шылап тастаған екен.

	– Міне, Мағжан ағаң осылай деп толғайды, бауырым. Ғажап деген бір сөзге сыйдыра алармысың мұны. Жоқ, сыймас сірә.

	– Рас айтасыз, аға. Неткен ғажап еді. Өресі жеткенге қалай суреттеймін десе де тіліміздің қуаты жетіп жатыр екен-ау.

	– Иә, бауырым, солай. Әттең соның бағасын арттырып, қадірін ұғынбайтынымыз қайғы ғой. Ал енді өзіңнің оқуың керек. Тұрмыс түзеліп, ел ілгері озған сайын, қоғамның қадамымен қатар адамдар өздерің боласыңдар. Білімсіз ілгері жүре алмайсың.

	– Жөн ғой, аға. Мынандай шақта елдің бір жағынан шығысып өздеріңізге көмектессем дегенім ғой. Әйтпесе менде қаралайтын кімім қалды? – Жастілектің үні бір түрлі мұңайып шыққан. – Оқуым керек. Оқимын...

	Сол күні кешке Әжібай Ақан сері мен Біржан салдың, Үкілі Ыбырай мен өзінің бірсыпыра өлеңдерін айтып, Жастілектің жадау көңілін серпілтіп-ақ тастап еді.

	Келесі күні колхоз кеңсесінде үлкен шу болды. Кеңсеге кіргеннен-ақ қабағы түнеріп, терісіне сыймай отырған Қыстау Жастілектің жағасынан ала түсті.

	– Сен оңбаған боқмұрын, кімге жала жауып жүрсің? Кімді ұры атандырғың келеді әй, сенің? Колхоздан қашқан бредитілдің баласы екеніңді ұмытпа. Кіммен ауыз жаласып жүргеніңді де білеміз, – деп біраз көпірді.

	Босағаға барып отыра қалған Жастілек теке көзденіп алған Қыстаудың әлем тапырақ жүзіне бір түрлі жиренішпен үнсіз қарап отыра берген. Шағын бөлмені ерсілі-қарсылы кезіп кеткен Қыстау қарсы қабырғаға маңдайын, артындағы қабырғаға желкесін соғардай екіленіп-екіленіп барып зорға басылған. Езуіне жиылып қалған көбікті жеңімен сүртіп тастап орындыққа отырған.

	– Байқа бала. Атпен ойнаған ... әлгі немене еді... Құлынның аяғы сынар деген... Ұртыңның қанын жақпа, білдің бе. Алтын сырға дейді... Алтын сырға сенің шешеңе ғана бұйырып па екен?

	– Алдында жатқан есепшоттың тастарын ерсілі-қарсылы қағып-қағып жіберген.

	– Тоқтатыңыз енді. Ауыз өзімдікі деп оттай бермей! – Жастілек шыдай алмады. Қыстау атып тұрып мұның жанына жетіп келді.

	– Мұрныңды бет қып жіберейін бе, осы!

	– Тоқтат енді! – Бөлмеге кіріп келген Әжібай Қыстаудың иығынан сағымдай ұстап сілкіп-сілкіп жіберді. Қыстау иығын қиқаң еткізіп жұлқынып қалды да, шегіншектеп барып өз орындығына отыра кетті.

	– Ойбай-ау, қалай ғана тоқтатамыз, тапа-тал түсте күйдіріп жатса.

	Қатыш жылап келді емес пе, Ақсудан. Ұры атандырып....

	– Жыласа көзі ақсын. Иесіз қалған үйдің мүлкіне қызыққанша тезек теріп кетсеңдерші, түгі. Ұят та, ар да жоқ сендерде. Ел жағасын ұстап, түңіліп отыр сендерден. Енді келіп судан тұнық, сүттен ақ бола қалыпсың.

	– Қой, қой, Әжібай.Үндемегенге иықтап барасың ғой өзің. Бредитілдің тұқымын несіне қорғайсың. Кеше ғана Бекен Красноярға мынаны ертіп алып қашып кетті емес пе. Ол аштықтан емес, колхоздан қашқан.

	– Өлген әкемде не құның бар? – Жастілек атып тұрды. Өліп жатқан шешемнің құлағындағы сырғасын алып не кәреге батам дедіңдер? Арсыз, ұятсыз... Жастілек жыламсырап бөлмеден шығып кетті. Осы бір қақтығыстың күні ертең өзіне де, Әжібайға да қара күйе болып жағыларын бұл әрине , білген жоқ еді.

	* * *

	Жастілек Әжібай ағасы «оқы» деп берген Мағжан ақынның өлең кітабын сығырайған сықсима шамның түбінде құныға оқып отырған.



	...Келші, көзім, күн нұрына көмейін,

	Сүйші, өлейін «неге өлейін» – демеймін.

	Жет, жұлдызым, жылжып қана жібектей,

	Жұлдыз – жүзік, Айды – алқа ғып берейін...



	Ақынның сүйгені кім болды екен. Мынандай сұлу жырды сұлу адамға арнар болар-ау. Ал менің сүйгенім бар ма, осы. Бар болса ол кім?

	Марқұм анам «сенің келін түсіріп, үй болғаныңды көрсем» деп іштей арманын соңғы кездерде естіртіп жиі айтушы еді. Сонда бұл «қойшы, апа, қайдағыны айтпай» деп қызарақтап төмен қарайтын. Әкесі екі иінін селкілдетіп рахаттана күліп отырып, «қой, шешесі, өз қолы өз аузына жетпей жатып келіннің басын несіне ауыртасың» дер еді. «Ойбай-ау, өз қолы өз аузына жетсін дегені несі. Мына көзіміздің тірісінде көрмеген қызықты қашан көрмекпіз? Келін алып қолымды жылы суға малам ба десем, о несі... Қазір жүріп-тұру да оңай емес маған, – деп дауласа қалатын. «Қойдық, батыр-екесі, қойдық. Балаңмен өзің ақылдас. Бізден қарсылық жоқ», – деп қисая кететін әкесі марқұм.

	Мынау үйдің осындай бір жарасымды әзіл күлкімен күмбірлеп тұрған кезі кеше ғана емес пе еді. Інісі мен қарындастарының тәтті қылықтары санасынан өше бастағандай ма қалай. Есіне түсіре алмай үзік-үзік елестердің басын құрсам деп ой сорабына түсіп кеткендей еді. Тыстан тықыр естілді. Жастілек селк ете түсті.

	Орнынан атып тұрып терезеге үңілді. Арғы жақтан терезе әйнегіне жабысып ұсқыны жан шошырлық қара албасты бұған тесірейе қарап қалыпты. Жастілек үстіне әлдекім суық су құйып жібергендей шошынып, кейін шегінді. Қара албастының түсі жылып, күрек тістерін ақситып ыржиғандай болды.

	– Ой, ой, мынау Шойынбай ғой. Ту, зәрем зәр түбіне кетті ғой өзі. Бұл қайдан жүр? – Жастілек тысқа жүгіре шықты.

	Еден орнына төселген көтерме сәкінің шетіне отыра кеткен Шойынбай:

	– Ту, әкесінің, зорға жеттім ғой, – деп қонышын шаң басып, шұлығына батпақ баттасқан етіктерін сыпырып алып босағаға лақтырды. Шамның күйелеш пілтесін тазартып, көтергендікі ме үй ішінің қара көлеңке реңі манағыдай емес жарқырап, өткір сәуле қуыс-қуысқа тығылған қараңғылықты серпіп жібергендей екен.

	– Мен келіп үйіңді жарқыратып жібердім ғой өзі. – Шойынбай қарқылдай күліп орнынан тұрды да, төрге озып барып бөстекке келіп отырды. Жастілек тар жолда табысқан жолдасының сақал-мұрты өскен жүдеулі жүзіне, еңсесі түсіп кеткен нар тұлғасына бір түрлі аянышты қалыппен қадалған. «Бұған да кешегі нәубет оңай соқпаған ғой».

	– Иә, Шөке, жол болсын. Келе жатырмын деп хабар берсең ғой, қамсыз отырмас едім – деген Жастілек төр алдында өңкиіп отырған жолаушыға күлімсірей қарады.

	– Пәлі, айтасың-ау сен де. Құйрығына шала байлап жүріп саған қарсы ал деп хабар салсам-ау. Сталиннің қарғыбау таққан салпаңқұлақтары ұстап алып жанымды жәннамға жіберсін дейсің ғой.

	– Шаласы несі.

	– Сонау Красноярдан су шықты деп отырмысың. Үкіметтің құрығы ұзын емес пе, ол жерде де тыншу болмады. Соныма ізшіл иттей түсіп берді емес пе. Содан детдомдағы қарындасыммен де қоштаса алмай бермен қарай зыттым. Қарағанды аспақпын. Реті келсе, жер астына түсем, шахтер болам. Бәрінен түңілдім, адыра қалсын, әкесінің .. Қажыдым, Жастілек. Нанасың ба соныма...

	– Ойбай-ау, нанбағанда... Дұрыс болған, Шөке. Баяғыдан солай істеуің керек еді. Тіпті жаздым-жаңылдым деп барсаң кешпес пе еді.

	– Баяғыдан... Қайдан кешсін. Үкімет деп өбектегендердің өзін танаудан тізіп әкетіп жатқанда маған не қылған кешірім. Бұл отыз екінің аштығы емес, отыз жетінің қанды қасабы емес пе.

	– Тек, олай деме. Саясат қайда, сен қайда. Сенің жөнің бөлек. Халық жауы, шпион дегендердің қаптап кетті десіп жүр ғой. Солармен күрес қой бұл. Әйтпесе жау, шпион неңді алғаны сенің.

	– Ой, оттайсың сен де... Қайдағы жау, қайдағы шпион. Қорыққанға қос көрінеді деп, бәрінікі далбаса. Әйтпесе елдің бәрі жау болса үкіметіңнің баяғыда-ақ төрт аяғы аспаннан келмей ме. Саясат-маясатына түкіргенім бар. Бірақ беталыстары өткен аштықтан да сұрапыл ма деп қалдым. – Шойынбай кәдімгідей тұнжырап, үнсіз қалды. – Сібірің қаптаған түрме, құрулы дарға толып кетті. Біз сияқтыларға басар орын қалмады.

	Осыдан бес жыл бұрын алдында лаулап от тұрса да, тайынбай түсіп кететін Шойынбайдың мына кейпі Жастілекке де ой салғандай еді. Бірақ мұның ауылы ондай ала топалаңнан әзірше тыныш емес пе. Әзірше .. Шынында да әзірше ме.. Әлде бұларға да топалаң келе ме. Жоқ, ол мүмкін емес. Ат жалын тартып мінген Әжібайға тырнақ астынан кір іздегендердің өзі де шаң жұқтыра алмас. Не деп қаралайды. Күні-түні ол ел деп, колхоз деп көбік тақым болып шауып жүргені. Аудандағылар да Әжібай Төлемісов молодец десіп отыр емес пе. Нағыз коммунист, патриот дейді бәрі де. Айналайын ағатайымның абыройы арта берсін. Өзі ше... Қой әрі, шаруашылыққа жаңа ғана араласып, оңы мен солын әлі танып үлгермеген сарыауыз емес пе. Ықылас-ниеті Әжібай ағасына ұқсау, соның тапсырмасын қалт жібермей орындау ғана. Қызылжарға оқуға барасың дегеннен бері мазасы жоқ. Дұрыс оқып кете алсам, Әжібай ағасын ұятқа қалдырмай елге мұғалім болып оралсам дейді.

	– Жә, өзің не тірлікте жүрсің? – Ойы үйіліп кеткен Жастілек селк ете түсті.

	– Колхозда комсомол ұясын басқарамын.

	– Пәлі, нағыз белсендінің өзімін десейші. НКВД-іңе ұстап бермеймісің ей өзің?

	– Тек, Шөке, оның не?

	– Жә, жә, ойнап айтамын. Сырыңды білемін ғой. Өзім де көп жатпаспын. Жол-жөнекей басына түскен қайғыңнан да хабарланып едім. Ауыр-ақ болған екен, амал не. Ақыры қайырын тіле. Атаңа нәлеттер елдің түте-түтесін шығарды ғой.

	– Иә, Шөке, ел қатты күйзеліп, тұралап қалды ғой. Кәне, қол жуып, шайға отырайық. Бойдақ қолынан да бір дәм тат.

	– Оттапсың. Бойдақтық та өнер болып па. Өнер алды қатын алып, бала сүю емес пе?

	– Реті болмай тұр ғой, Шөке. Алдымен оқып алсам ба деймін.

	– Е, оқы, оқы. Біз оқып болғанбыз.

	Дастархан басына келіп отырған Шойынбай жамбастай қисая беріп:

	– Анау дорбаны бері тасташы, – деді босағада жатқан қапшық тұсқа иек көтеріп. – Бөрі азығы жолда деп ... Омбыдан бірдеңе іліккен сияқты еді. Сенің де шекең шылқып отырмаған көрінеді. Көк тақым кәмсәмөл. – Шойынбай қапшықтың аузын ашып жеңді білектей сарыала қазыны суырып алып, дастарханға тастай салды. Одан соң төрт қырлы шөлмекті суырды. – Соңғы кезде жан күйігімді осы неме ғой басып жүрген. Кәне, кесеңді бері жылжыт. Шәйіңді қоя тұр. – Бұрандасын ашқан шөлмектің тұмсығын кесеге төндірді. Лық-лық етіп құйылған көгілдір сұйықтың ащы иісі кеңсірік шертті.

	– Ту, жарықтық-ай, иісі анадайдан қолқа қабады. Кәне кел, аман болайық. – Шойынбай мөймілдеген арақ толы кесені басына бірақ төңкерді. Екі көзін тарс жұмып, әлім берім шоқпар басындай жұдырығын танауына тақап отырып қалды. Тарс жұмған көзін сәлден соң барып ашты да, Жастілекке ежірейе қадалды.

	– Неге ішпейсің-ей, кәмсәмөл. Әлде мені мас қылып ұстап бергелі отырмысың?

	– Ту, Шөкесі, мұның не? Маған сенбесең неге келдің? – Жастілек шынымен-ақ ренжіп қалып еді. Алдында тұрған кесені қолына алып сұйықты қалай сіміріп-сіміріп жібергенін де аңғармай қалды.

	– Ойбай-ау, мынауың у ғой. Өртеп кетті...

	– Солай ма, қазір өртесе, біраздан соң жаның рахатқа батады. Сайтанның сідігі емес пе. Ха-ха-ха...

	– Тек, ішіп отырған тағамды о не дегенің... Сідікке теңеп...

	– Тапқан екенсің тағамды. – Шойынбай дастархан үстіне еңсеріле төніп келіп, қазыны білемдеп бөліп-бөліп тастады да қолында қалған тұтамды аузына аттандырды. – Екеу болсын, тағы бірден алып қояйық.

	– Тек, енді ішпеймін. Басым айналып әкетіп барады-деп Жастілек шегіншектей берген.

	– Қой әй, шегінбе. Шойынбай күнде келе берер деймісің. Ішіп қой. Сосын зорлық жоқ. – Көк шөлмектің тұмсығы кеселерге тағы да ентелей төне қалған еді.

	Жастілектің бойы дел-сал рахат сезімге бөленгендей жайылып сала берген. Көңілінің босағаны ма. Шойынбайды құшақтап, бетінен сүйгісі, мұның шағып жылағысы келді.

	Әй, Шөке-ай, ит өмір қыласысын қылып тұр ғой. Бір әулеттен состиып жалғыз қаламын деп кім ойлапты. Ауылдан кеткеніміз бекер болды, бекер... Әй-әкей-ай, иттерге өкпелеймін деп... Адамдардың жауыздығы деген шексіз бе деймін, Шөке.

	– Дұрыс айтасың, қасқыр да бір, адам да бір. Сондықтан былжырай бермей шира. Әйтпесе әлділер екі толғап бірақ қылғытады.

	– Жоқ, Шөке, қылғымайды, қылғытпаймын. Көрсетем мен оларға. Кімді басынып, кімді қорлайды? Осында бір қатын шешемнің ай сырғасын тағып алып ... өй иттер...

	– Ол қай қатын-ей, көзіме көрсетші өзін, құлақ-мұлағымен кесіп әкелейін шешеңнің сырғасын. – Шойынбай қапшықтан пышақты суырып алып дастарханның ортасына кірш еткізіп қадады. Қалғып-шұлғып отырған Жастілек селк ете қалды.

	– Тек, Шөке, ойбай, пәлеңнен аулақ. Сырғаға бола кісі өлтірмекпісің. – Жастілек сықсима шамның әлсіз сәулесі жүзінде ойнаған мүйіз сапты қайқы пышаққа шошына қарады.

	– Әй, Шөке, мынау пәлеңді татуым осы еді, у екен. Қалжырап қалдым. Мен жатайын. Қалған әңгімені ертең айтармыз. – Жастілек іргеге сырғып барды да қисая кеткен.

	– Жат, демал. Сенің де көрмегенің жоқ екен, бейбақ. – Шойынбай дастарханның бір бұрышын бүктеп ішілмеген тағамның үстін жапты да бауырындағы умаждалған жастықты іргеге тастап қисайғаны сол еді, қор ете түскен.

	Әлден уақытта әлде неден секем алғандай шошып оянған. Түсі қашып сан жортқан әккі емес пе, қанша қажып келсе де тақыс сезім сергектікпен селк еткізген. Үй ішінде біреу жүрген тәрізді ме сәкі сықырлағандай болды. Іштен тынып үнсіз жатқан Шойынбай жастық астына қолын жүгіртіп пышақты еппен суырып алды. Қанша тесірейе қарағанымен басыр қараңғылықтан ештеңені ажыратар болмаған. Дегенмен әлдекімнің қол созым жерде тұрғанын қапысыз сезінген еді. Бір кезде сереңке жарқ ете қалды. Осы сәтті күтіп жатқандай Шойынбай да өкіре ақырып орнынан серіппеше атылған.

	– Ой әкеңнің, қарақшымысың.. Қаныңды ішейін.

	– Ах! – Шошынған дауыс оқыс естілді де есікті теуіп ашқан әлдекім тысқа ата жөнелді. Шойынбай да ілесе шықпақ еді, еңгезердей неме есіктің маңдайшасына маңдайы сарт етіп соғылды да шегіншектеп барып шөкелеп отыра кеткен. Маңдайынан тиген қатты соққыдан мәңгіріп қалса керек орнынан атып тұрып маңы сипалақтап жүріп мұның қасына келген Жастілекті де аңдай алмап еді.

	– Шөке, не болды. Кіммен төбелесіп жүрсің. Ұры ма?

	Атаңның басы, ұры. Сенің неменеңді ұрламақ. Дәуде болса, менің ізіме түскен біреу болды. Мына маңдайшаң болмағанда кеңірдегін суырып алатын едім. Қап, әттеген-ай, қолыма түспей кетті-ау! – Орнынан атып тұрған Шойынбай қараңғыда шашылып қалған киімдерін тауып алып апыл-ғұпыл киіне бастады.

	– Шөкесі-ау, қайда асықтың? Таң атсын да.

	– Жоқ, қараны батыру керек. Түн жамылып келгені тегін келіс емес. Бізді аңдыған біреу бар.

	– Ойбай-ау, бізде несі бар. Аңдығаны несі?

	– Несі дерің бар ма? Бірінің артын бірі түрткілеп жүрген қазақтан несі бар дерің бар ма? Пәле, пәле іздейді де.

	– Қой, біздің елде ондай сұмдар жоқ.

	– Оттапсың. Ал, сөзді қой енді! Мен кеттім! Есігіңді бекітіп ал. Енді кездесеміз бе жоқ па, хош! Дәм-тұзыңа алла разы болсын, бауырым. Былжырамай шира былай! – Шойынбай Жастілекті қапсыра қысып бауырына басты. Жас жігіт қимас туысынан мәңгілікке айырылып тұрғандай көңілі босап, көзіне жас алды.

	– Тәйт әрі, жылағаны несі! Аман-есен Қарағандыға жетіп, жер астына бір түссем, Шойынбайдың кім екендігін бұларға танытамын, әлі. Өзің сақтанғайсың. Аулыңда дұшпаның бар ма деп қалдым. Қолыма түспей кетті-ау, әттең.. Әлде менің соңыма түскен біреу ме екен... Ал, хош! – Ширақ адымдап тысқа беттеген Шойынбай мысықтабан майда жүріспен үйді айнала беріп қараңғылық қойнына сіңіп жоқ болған.

	Жастілек қас қағым сәтте не болып, не қойғанынан хабарсыз күйде есік алдында аңтарылып қала берді.

	* * *

	Колхоз кеңсесінен Қыстаудың қаны қатып шыққан. «Қалған ғұмырым сендермен болсын. Өлсем екі қолым жағаларыңда кетер. Білеміз, бәрін де білеміз... Халықтың жауы деп бір емес, екі рет ұсталған Жұмабаев деген ақынның кітабын құрандай басыңа жастап жататыныңды да білеміз. Соңынан ерген күшік Жастілектің де қылмысы толып жатыр. Кеше ғана милицияға ұстатпай қашып жүрген банданы үйіне әкеліп жасырды, түні бойы арақ ішіп алып үкіметке қарсы айтпағандары жоқ. Өзімде бар, ауданнан милиция әкеліп, үстерінен түсіруім керек еді. Бірақ бұлтартпайтын факті бар қолда. Оның үстіне әкесі Бекен әуелден колхозға қаны қас екенін бүкіл ел біледі емес пе. Сонау бір жылы райзо бастығының жағасынан алып тілдеген де осы Бекен емес пе еді. Содан Красноярға қашып барып өлді ғой. Сондай әкеден тәрбие алған Жастілек не оңдырады. Шешесінің сырғасын ұрлап алыпты деп елді алатайдай бүлдіріп жүргені мынау».

	Инеліктей имиген қатпа денесін ұстай алмай қалш-қалш еткен Қыстау үйіне жеткенше осы бір ойларын сан рет қайталап шегелеумен болған. Қағазға да шашу шығармай дәл осылай деп түсірсе, Әжібайдың да, анау күшік Жастілектің де жаннамнан бірақ шықпай ма. Шығады. Қатыш қол қойса, сосын... Сосын Бекшеге қол қойдыру керек. Үш қол – үш куә, бұлтартпайды. Оның да Әжібайдың да алдына ашық түспесе де, жек көрер ішкі есебі бар. Анада «есеп-қисап жұмысын ендігі жерде бетімен жіберсең орынды босат» дегеннен бері атарға оғы жоқ. Арыз жазып апарсам, қолы дірілдемей-ақ қоя салары кәміл.

	Үйге келісімен сандық түбін ақтарып бір бума қағазды алып шығып дөңгелек стол басына келіп отырды. Қалтасынан жалап-жалап дауыр еткен сия қарындашын суырып алып қағазға төнді. Ауыз үйге жүрген Қатыштың аяқ тықырын естіп басын қағаздан көтеріп алып:

	– Жап анау есігіңді, – деп ақырып қалды.

	– Осы сенен-ақ өлетін болдым. Байға тиетіндей жасанып... Құлағына сырға тағып Ал енді құтылып көр.

	– Ойбай-ау сайтандай сап ете түседі деп ойлаппын ба, – деген Қатыш ақталғансып.

	– Жә, болар іс болды. Арыз айдап алдын орамасақ, сеператордан айрылғаннан да зорды көресің. – Қыстау колхоз председателінің нұсқауымен Ақсудағы сауыннан кешегісін кері қайтып келген әйелін одан әрі шошытып, өз жағына біржола шығарып алудың амалына көшкен.

	– Ойбай, сеператоры өзіңе... Кешкісін Жастілекке өзім барып аяғына жығылайын. «Періште алтын көрсе жолдан таят деп» Сырғасы түскірін қайтып берейін де қазақшылықпен біржола...

	– Оттама, сенің қазақшылығыңа Әжібай мен Жастілектің түкіргені бар. өзіңнің балаңмен жасты күшіктің аяғына не бетіңмен жығылмақсың, ей. Сенің жығылғаның нешауа, мына мені ит қылайын деп тұрсың ғой. Ой, кеще неме. Алмадық, білмедік деп танып тұрып, аяққа жығылғаныңа жол болсын. Жоқ, мұның төтесі арыз жазу..

	– Қой, ойбай, обалдарына қалма. Елге не жамандықтары тиді олардың...

	Қазір анық-танықты тексеріп жатқан кім бар, көгенге тізіп алады да кетеді.

	– Маған да сонысы керек. Ептеп тәубелеріне түсірсін бәлемдердің.

	– Ойбай-ай, ойбай, мынау болмайды екен ғой. Оларды құртып орнына шөп егейін деп пе едің, – деп шаптыққан Қатыш мұның үстіне төнді.

	– Кет әрі! Менің де можбит преседәтіл болғым келетін шығар. Әжібай құсап атқа міне алмайды дедің бе. Татекеңнен де біреу ел билеу керек емес пе. Қашанғы билікті солар иемдене береді. Қой енді жағаласпай.

	– Енді қайда барайын. Ұрыс, керіс, бірақ тап мынадай өлімге қияды деп... – Қатыш солқылдап қоя берді.

	– Тәйт әрі, өлімі несі. Ептеп қорқытады да қоя береді. Сосын бұлар жұртқа жала жабуын қоятын болады.

	– Жаласы несі.. Мә, өртеңгірді өзің ал. – Қатыш шүберекке түйіп қалтасына салып қойған сырғаларды Қыстаудың алдына лақтырды.

	– «Қатынның шашы ұзын, ақылы қысқа» деген осы-ау. Қазір Жастілекке апарып берсең, жабулы қазан жабулы күйінде қалады деп тұрмысың. Ол ит іле ауданға шабады. Мыналар ұры дейді. Сосын ақталып көр. Итжеккенге олар емес мына біз кетеміз. Итжеккені тұрыпты ғой, ел бетіне қалай қарайсың. – Қыстау қарындашты жалап қойып қағазға тағы да төнді.

	– Ұятшылын мұның. Ұялсаң сонда қайда қалдың. Жүзің күйгір... Енді қайттім... Ойбай, шұнақ құдай, көрсетерің көп екен ғой. Жүзі қара болдым ғой, жүзі қара... . – Қатыш құйрығымен еденді түйгіштеп отыра кеткен.

	Бір жетіден соң, «Жұлдызды» колхозы шу ете қалды.

	– НКВД-ден кісілер келіпті.

	– Әжібайды өкіметке қарсы дейді ғой.

	– Бір жерлерде Сталиннің саясаты дұрыс емес, елдің отыз екідегі нәубеті соның қырсығы депті.

	– Астағипиралла, қой олай демеген шығар. Жүрегінің түгі болмаса...

	– Отпен бекер-ақ ойнаған екен.

	– Қайтсын, ашынып айтқаны да. Шынында да жоғарыдан шыққан бір пәле бар ғой. Әйтпесе...

	– Тек, біреу естімесің, ілігіп кетерміз.

	– Анау Жастілектің де құйрығында шала бар дейді ғой.

	– Қой әрі, он екіде бір гүлі ашылмаған, ол не бүлдіріп қойыпты. Өзінің де туғандарынан түгелдей айырылып тұлдыр болғаны да жетпей ме. Қу тағдырдың ол жазғаннан не аяғаны бар.

	– Жоқ, ол да Әжібай жағында дейді. Үйіне бандыны қондырыпты. Осында Бекше мен Қыстау көріпті ғой. Түні бойы арақ ішіп, өкіметті балағаттап, ауыздарына келгенін айтыпты дейді.

	– Әжібайдың үйіне барып халық жауы атанған ақындардың өлеңдерін айтатын көрінеді.

	– Ойпырмай, ондай болса контра деп әкетеді десейші. Саясат дегенің сайқал ғой. Саясатқа бекер ұрынған. ..

	Жел болмаса, шөптің басы қимылдаушы ма еді, ауылға НКВД-ден үш адамның келгені де, Әжібай мен Жастілектің үйлерін тінткені де, Мағжан ақынның кітабының табылғаны да рас еді. Оның үстіне, Әжібайдың ел аузынан жиыстырып жүрер билердің нақылдары мен жыраулардың толғау, термелері, осы төңіректің Шал, Орынбай, Арыстанбай, Біржан, Ақан, Ыбырай, Балуан Шолақ сияқты ақындарының өлеңдері түсірілген қос дәптері де сандық түбінен суырылып алынған. Жастілек Шойынбайдың қонғанын бүгіп қалғысы-ақ келіп еді, ауданнан милиционердің бірі, төрт қырлы бос шөлмекті қора жапсарынан сопаң еткізіп суырып алып шықты да, мұның танауына тақаған. Тап осы шөлмектен Шойынбайдың арақ құйғанын қалай жасыра алсын. Мойындаған. Бос шөлмекті жапсарға кімнің апарып жасырып қойғандығын біле алмай дал болған Жастілек зірк-зірк еткен НКВД өкілінің алдына түсіп жүре берген.

	Әжібай бір сойқанның басталғанын, зерттеу орындарының шырмауынан енді оңай құтылмасын сезгендей ме, өз-өзінен басылып, шөгіп кеткендей еді. Ал Жастілек жиырма бес шақырымдағы аудан орталығына қонаққа қыдырып бара жатқандай жайбарақат күйде болатын. Тіпті тон ішінен ілгері суырылып шығып ауыл іргесіндегі Сулытерек шоғына дейін жүгіріп келген. Күлпәшқа да ет жүрегі елжірей қимастықпен емес, бір түрлі жеңіл мінез танытып «мына қыздікі не, топтан бөлініп ұят болды-ау өзі, мені келмеске кетіп бара жатқандай сонша далбақтай жүгіргені несі. Ертең-ақ қайтып келмеймін бе?» деп әрі қысылып, әрі ренжи қараған. Әжібай теріс қараған күйі тоң-торыс отырған да қойған.

	«Бұл кісіге не болды екен сонша, ұнжырғасы түсіп, мүлдем үнсіз қалғаны несі» деп ойлағаны болмаса пәлендей секем алып сезіктенбеген де шошынбаған.

	Бірақ бар пәле алда екен. НКВД үйінің сырты қораш болғанымен, іші бытқыл-бытқыл торкөз бөлмелер мұнша көп болар ма, екеуін екі бөлмеге әкелді де қамады да тастады. Бөлме деген аты болмаса асты сыз, ауасы ауыр, аядай ғана қуыс екен. Қол созым жердегі сыртын темір тормен қаптаған соқыр терезеден күн сәулесі есікке қиғаш түсіп тұр.

	Жастілек алғаш кіріп келгенде басыр қараңғылықтан ештеңені ажырата алмап еді, енді міне көзі үйреніп, өзінің жаңа қонысының ішкі жағдайымен таныса бастады. Іргеге қағылған қос шынжырға ілінген ұзынша, ені қарыс тақтай әрі орындық, әрі төсек болар деп шамалады. Іргеде шелек, қабырғада қалайы кружка ілулі тұр. Басы артық басқа ештеңе де жоқ, жып-жылмағай. Мынау өлі қабырғаны мелшиген сұсты келбеті, жарық екеш жарықтың өзін тұмшалап ішке енгізбей тұрған анау темір торлы терезе, аунап түссең ауып қаларлықтай тілдей тақтай-төбек, өз зәрің мен нәжісіңді өзіңе иіскетіп қойған анау тот басқан шелек Жастілек үшін бір түрлі тосын да құбыжықтай әсер еткен. Жаңа ғана ауылдан шығып, өзінің сан шапқылаған қара жолдың бойымен бейқам, бейкүнә әсер құшағында күдіксіз келген аңғал көңіл мынау тар қапасқа кіріп келгенде тұла бойы тітіркеніп шоши қалған. Сол шошыныс уақыт өтіп, мұның отырысы сағат санап ұзап түскен сайын жігіт көңілін елегізітер мазаң күйге итермелеп, есікке жалтақтата берген.

	Бірақ әріректен анда-санда біреудің жан дауысы шыға бақырғаны, әлдекімдердің сарт-сұрт жүрген аяқ дыбысынан оқшау, Жастілек отырған қуыс алдына ешкім таяна қойған жоқ.

	«Әжібай аға не қылып отыр екен. Түкке түсінбеймін. Екеумізді қосақтап айдап әкелетіндей не істеппіз. Бар жазығымыз соңғы бес жыл бойы ыңыршағы айналып, жауыр болған елдің жарасын жазсақ деп шапқылағанымыз ба. Түкке түсінбеймін. Әлдебіреулердің нақақтан жапқан жаласы бар болар. Үкімет бар, заң бар, сұрар, тексерер. Адалдығымызға көздері жеткен соң өздері-ақ қоя бермей ме. Иә, сөйтеді. Әйтпесе біреу жала жапты екен деп, тізіп әкеп соттай берсе не болмақшы. Жоқ. Ол мүмкін емес».

	Жастілек тағы да ойға кетті.

	«Ақсуда жүрген Күлпәш біздің кететінімізді қайдан естіді екен. Бейшара бала сүйеді-ау шамасы. Қызық, мені енді көрместей тұра жүгіргенін айтамын да... Бір үйді жалғыз өзі ұстап отыр. Пысық-ау, пысық. Жас болса жиырмадан асып кетті, осылай салт басты, сабау қамшылы жүре беремін бе. Үй болу да керек-ау, осы. Елге барысымен Мұхамеджан шалға кіріп алдынан өтермін, менің қолыма кіріңіз, әке орнына әке болыңыз десем қарсы бола қоймас. Ал Күлпәш сүйкімді бала. Кез келген еркекке жар болатын-ақ...

	Әлгі топтың ішінде Қыстау да, Бекше де көрінбейді-ау өзі. Тайды таяғы қалмай аңырап шыққан ауыл адамдарының Әжібай атаға деген ықыласы ала бөтен-ау өзі. Мені қойшы... Нүрила шешей, тіпті дауыс қойып жылап жіберді. Сыздық қария ақ таяғымен жер сабалап, егіліп қалды-ау. Қолдарынан не келеді, бірақ. «Қажымаңдар, мұңаймаңдар», – деп қалды ғой бәрі. Жаңсақ іс болғанын өзім де сеземін...».

	Жастілек осындай бір мазаң оймен отырып түннің де жылыстап жеткенін аңғармай қалып еді. Бірақ ұйқы келер емес. Әйтсе де азапты ой қажытқан ба іргедегі аспалы тақтай төсекке қисайғаны сол еді көзі ілініп кетіпті. Түс көріпті.

	Басында анасы тұр екен дейді. Етегі жер соққан аппақ манардай көйлек, жиегін зермен көмкерген қималы қамзол киіп, басына ақ бөртпе шәлі салыпты. Мақпалдай жұмсақ алақанымен мұның маңдайын сипап еркелеткендей болады.

	– Жалғызым-ау, мұнда не қылып жатырсың. Әкең екеуміз тоса-тоса сарғайдық қой, – дейді.

	– Жалғызыңыз не? Іні, қарындастарым бар емес пе?

	– Естімеп пе едің, оларды қасқырға алдырып отырмыз ғой. Үй маңын торыған қызыл көз, көк шұнақ қасқыр босағадан тысқа аттатпай қойды емес пе.

	– Ойбай-ау, ел болып бір қасқырға күштеріңнің келмегені ме?

	– Ол пәле бүтін елге тиісіп тұр ма, тек біздің шаңырақты ғана аңдып жүр ғой. Өздеріне тимеген соң, басқалар қара пәлеге соқтығып не қылсын.

	– Қап, қол аяғымның кісендеулі жатқанын көрмеймісің. Әйтпесе балталасам да, пышақтасам да о пәледен құтқарар едім ғой.

	– Оған күшің келмейді, балам. Өзі бір жүз құбылған пәле.

	Босағада келіп қара мұртты, шешек дағы бар қоқима қалпақты әскери адам болып тұра қалады да есікті қиратардай тепкілейді-әй келіп. Жол сұраған біреу екен, есікті аша қой деп ініңді жіберсем, әп-сәтте көк шұнақ қасқырға айналып, арс етті де іліп ала жөнелді емес пе. Енді бірде тағы солай алдап жер соқтырып кетті. Басында қалпақ, көзінде көзәйнек, тасыраңдаған біреу тағы келіп есікті тепкілесін. Ауданнан біреу келіп қалған екен деп тағы алданайын. Қарындасыңды жіберсем, іліп ала жөнелді. Енді алданбаспын-ау деп едім бірде өзіміздің Қыстау, енді бірде Бекше болып келді емес пе көк қасқыр.

	– Әкем қайда? Мылтығы бар емес пе?

	– Әкеңді үрей билеп алған ба, тарсыл шықса болды терезеге таянуға да қорқады. Ақыры түн жамылып тайып тұрыпты.

	– Қап, әттеген-ай. Енді не істедік. Ал өзіңіз маған қалай келіп тұрсыз, үйден қалай шықтыңыз?

	– Баламысың деген. Мен мен емес, рухым ғой сенімен тілдесіп тұрған. Менің бұл дүниеден өткеніме қанша уақыт болды. Сенің абақтыға түсіп қалғаныңды естіп қабірімде жата алдым ба, жата алмадым. Ана жүрегі бәрін де сезеді ғой, балам...

	– Нені сезіп, нені білдіңіз тағы.

	– Әй балам-ай, жолың ұзақ. Ол азапты жол ғой. Көрер бейнетің де шаш етектен. Тек бекем бол. Ал хош, мен кетейін. Іні-қарындастарың іздеп қалар... Анасы мұның бетіне төніп келді де, еріндерімен маңдайын өпті. Мұздай екен, қарып жіберді.

	– Осы тұста әлденелер салдыр-күлдір ете қалды да, бұл тақтай төсектен сыз еденге құлап түсті.

	– Жатысын! Контра! Тұр былай! – Орнынан тұра берген Жастілекті желкеден түйіп жіберген, әлдекім шекесінен түсірген. Бойын жазып орнынан тұрғанша тағы да бірер рет түйіп жіберген мылтықты адам мұны желкелеп ұзынша коридорға алып шыққан. Содан жауап алатын бөлмеге кіргізді. Шағын стол басында тотияйын көздері шам жарығымен қарытып, одан әрі ызғар шашқан шикіл сары біреу отыр. Амандық-саулық жоқ, бірден дүрсе қоя берді.

	– Мына кітапты кім берді саған? – Әжібайдан оқуға алған Мағжан ақынның жұлқа-жұлқа кітапшасын мұның алдына тастай салды.

	– Өзімдікі.

	– Өзімдікі? Суайт! Әжібай Төлемісовті қорғағың келеді, ә! Контра! өзіңдікі болса мына жазуды кім жазған? – Жастілек мұқабаның ішкі жағына сия қарындашпен жазылған Әжібайдың қолын таныды. Қалай байқамаған.

	– Ал мынау «Царская водканы» кіммен іштің? – Тергеуші стол астынан сопаң еткізіп төрт қырлы құтыны суырып алды.

	– Шойынбаймен.

	– Ол кім?

	– Адам, кім болушы еді.

	– Ол адам емес, баскесер бәндит! –Тотияйын көз столды жұдырығымен қойып қалды. – Ал сен соның сыбайласысың ! Үйіне паналатасын, бірге отырып арақ ішесің, үкімет туралы былапыт сөздер айтасың.

	– Ондай ештеңе де болған жоқ. Красноярда бірге болғанымыз рас. Үйге келген соң қалай қуып шығайын. Қазақта ондай әдет жоқ.

	– Қазақ! Қазақ дейді!.. Бар пәле қазақтан шығып жатыр. Алаш, контра, бөлінеміз, ел боламыз дейсіңдер. Қайдағы бір пессимист бейсаясатшыл ақынсымақтың өлеңдерін оқисыңдар. Әжібай нағыз тап жауы, сен де соның жандайшабысың.

	– Әжібай нағыз адал коммунист.

	– Оттама! Міне, бәрін де мойындап қолын қойды. Вышка! Түсіндің бе?

	– Тергеуші алдында жатқан папканы мұның танауына төндіріп төндіріп қойды.

	– Жала! Мен оларына сенбеймін! – Осы кезде құлақ шекеден сарт еткен ауыр соққы Жастілекті орындықтан аударып тастап еді. Сәлден соң барып қыбырлап есі кіргендей болған. Сонысын аңдып тұрды ма әлде қандай мылқау күш желкесінен тік көтеріп орындыққа қайтадан отырғызған. Жастілек енді сезгендей, жаңағы темір соққы да желкесінен төніп тұрған осы жендеттікі болды.

	– Не-неге ұрғызасыз. Менің жазығым не?

	– Ұрмақ түгілі бас теріңді сыпырып аламын, князьсінуін. – Кекесін мысқыл үйірген ерні қисая қалғанымен тергеушінің тотияйын көздері өңменінен өтердей бедірейген қалпынан жазбаған.

	– Бұған князьді қор қып қайтесіз, жолдас тергеуші. Бұл нағыз контра ғой. Ха-ха-ха. – Ту желкесінен лекіте күлген еңгезердей жез мұртқа бұрылып тікесіне қараған Жастілек басын шайқады.

	– Оңбаған жендет, менде не әкеңнің құны бар? – деп шатынап.

	– Совет чикистің жендет деді деп қағазға тіркеп қойыңыз, жолдас тергеуші. Ал сені осы арадан тірі шығармаймын! Біліп қой. Көкеңдейлерді жуасытқанмын! – Жез мұрт жуан жұдырығын Жастілектің танауына тақады.

	– Әкет мына немені. Төлемісовті әкеліңдер.

	Жастілек тергеу бөлмесінен шыға бергенде ұзынша коридорда екі қолын артына салған қалпы баяу жүріп келе жатқан Әжібаймен беттесіп қалған.

	– Ағатай, мыналарға бірдеңе десеңізші. Түгіне түсінбеймін. – деген Жастілек ағасының мойнына асыла кеткен. Тұла бойына ие бола алмай жыламсырап қоя берді.

	– Берік бол, Жастілекжан. Бұлар менің тілімді алса сені бір минут та бөгетпей елге қайтармас па едім. Сөз тыңдаушы ма еді. Адалдығыңнан тайма.

	– Тоқтатыңдар былшылды! Босат, кет былай! – Жастілекті желкеден бір түйген конвой коридор бойымен айдай жөнелді. Ауыр күрсінген Әжібай тотияйын көз тергеуші отырған тергеу бөлмесіне ене берген.

	«Әлсіздік жасадым-ау. Әжібай ағатайым да мен сияқты тұтқында отыр емес пе. Шынында да оның қолынан не келеді. Ұрты суалып, самай шашы ағарып кеткендей ме, қалай. Көзінің асты көгілжім тартып, жүзі қуара қалғанына қарағанда түн баласы ұйқы көрмейді-ау шамасы. Қалай ұйықтайсың. Сасық ауа қолқаңды қауып, тынысынды тарылтып бір қинаса, қандаласы мен бүргесі сәл тыншысаң тап беріп буа жөнеледі. Азаптамай бір шешімін шығарса екен, өзі. Түгіне түсінбеймін... ақынның кітабын оқып, Шойынбайды үйге қоңдырдың дейді. Оларының еш өтірігі жоқ, бәрі шындық. Ал одан кімге жамандық, кімге кесірлік келіпті. Бірдеңе түсінсем бұйырмасын. Әкіреңдеп тек контра, контра дейді. Тотияйын көз бен анау жез мұртың нағыз әзірейілдің өзі болар.Айтпағаныңды айтқызып, істемегеніңді істеттіретін жаналғыштар ғой».

	Екі айдан астамға созылған азапты тексеріс үстінде Жастілек, Әжібай ағасымен тергеушінің алдында екі-ақ рет беттескен.

	– Гражданин Төлемісов, Жастілек Бекеновке мына кітапты сіз бердіңіз бе?

	– Иә, мен бердім.

	– Неге?

	– Оқысын дедім.

	– Мақсат?

	– Қандай мақсат болушы еді. Жақсы ақынның шығармасына оқыған адам да жақсылыққа, сұлулыққа ұмтылмай ма. Мен де жас жігіт жақсы жырмен жанын нұрландырсын дедім. Өмірдің ласы мен қоқысынан сұлу поэзия ғана адамдар жанын тазарта алады деп түсінемін.

	– О, философ екенсіз. – Зәрлі мысқылын тергеуші жасыра алмаған.

	– Философия біз сияқты пақырладың тісі батпас жаңғақ қой, гражданин начальник. Бірақ ептеп өмірден түйгеніміз бар.

	– Жә, пәлсапаны былай қоя тұралық. Мағжан поэзиясы қоғам үшін қауіпті екендігін біле тұра оның шығармаларын қай бетіңізбен насихаттадыңыз. Кәне, соның мәнісін айтыңызшы, коммунист Төлемісов жолдас?

	Ақын өлеңдерінің ешқандай жаттықты, біздің қоғам үшін ешқандай қауіпті көре алып отырғаным жоқ. Керісінше оның өлеңдерінде жарқын романтика, мөлдір лирика мол болып келеді. Ептеп қайғысы да жоқ емес.

	– Міне, міне .. қайғы, пессимизм, сары уайым, – өмірден түңілу. Ол осы өмірді, советтер өмірінен түңіледі, жұртты содан безуге шақырады. Оның жаттығы да, бейсаясаттығы да осында.

	– Ол арасын біле алмадым.

	– Білесіз, бірақ білмегенсисіз. Ал мына екі дәптеріңіз тұнып тұрған контра! – Тергеуші Әжібайдың өз қолымен толтырылған екі дәптерін стол астынан суырып алды.

	– Ылғи бір байшыл, жікшіл, рушыл бірдеңелер. Абай кім? Сұлтан правительдің баласы, нағыз байшыл. Ыбырай Сандыбаев кім, халықтың жауы, баяғыда ұсталып атылып кеткен. Жаңа үкіметті жағы сенбей жамандап өткен адам. Балуан Шолақ барып тұрған қарақшы, конокрад. Міне, жолдас председатель, сіздің круг интересіңіз. Сондықтан сізді халық жауының құйыршығы емес деуге хақымыз жоқ!

	– Абай бай болғандығы үшін кінәлі болса, граф Толстойды оқыған бүкіл орысты түрмеге қамауға керек болар. Өйткені ол граф қой. Тегіне қарасаңыз, Кольцовтан басқа революциядан әргі орыс әдебиетінде мұжық пен пролетариаттан шыққан өкілдер тіпті есімде жоқ. Онда бәрін де көрден суырып алып, НКВД-нің сотына тарту керек қой. Біз сияқты пақырларды шыжғырғанша алдымен соларды жинап алып әкелеріне танытпайсыз ба?

	– Тоқтатыңыз! Көп біледі екенсіз! Қазіргі қоғам ешқандай бай, граф, молла, қажысыз таза қоғам. Біздің ұлы революциямыз да солармен күресте туған.

	– Бірақ ел, халық тарихынан, адамдар санасынан оларды сылып алып, лақтырып тастай алмайсыз ғой. Пролетар әдебиеті Пушкинсіз, Толстойсыз өз таянышынан айрылмай ма, ендеше ұлт әдебиеті үшін де Абай, Ыбырай, Бұхар керек қой.

	– Оның бәрі былшыл! Мәселеге большевиктік, сталиндік позициядан келу керек.

	– Алдымен маркстік, лениндік позициядан келу керек болар.

	– Оған кім қарсы, келе бер. Жә, сонымен кітапты сіз бердіңіз ғой.

	– Онымды жасырып отырмын ба, салған жерден мойындағанмын. Сондықтан Бекеновті босатуыңызды сұраймын. Мұның еш кінәсі де, күнәсі де жоқ.

	– Жоқ емес, бар! Ол қолға түспей қашып жүрген атақты Сәт қарақшының баласы Шойынбайды үйіне жасырған. Онысымен қоймай үкіметке қарсы былапыт сөздер айтқан. – Манадан бері тергеуші мен Әжібайдың сөз таласын сырттай бақылап отырған Жастілек шыдай алмай сөзге араласты.

	Шойынбайдың қонғаны рас. Түн ішінде келді, таң алдында кетті. Іздеп келген соң қалай қондырмайын, қалай бір шыныаяқ шай бермейін. Ал оны сіздердің іздеп жүргендеріңізден хабарсызбын.

	– Шойынбай неге басқа қазақтың үйіне қонбайды. Бұдан шығатын қорытынды – ол сенімен сыбайлас.

	– Мұныңыз жала!

	– Тоқтат! Жала емес логика!

	Бір жарым айдың ішінде бірер мәселенің төңірегінде шиырлай берген тергеуші де қажыған болуы керек. Жастілекті соңғы рет шақырып, әу бастағы сауалдарын тағы бір пысықтап алды да протоколға қол қойдырып істі сотқа берген. Осы күннен бастап Жастілек Әжібай ағасынан көз жазып қалған. Оның қайда кеткенінен хабарсыз қалғандай еді, бір күні ауылдан Күлпәш іздеп келген. Әр есікті бір қағып жүріп жарты сағаттық кездесуге зорға ұлықсат алған.

	– Бекенов, бермен шық! Кездесуге кісі келіп тұр!

	Бір жарым айға созылған жан азабынан әбден қажып, титықтаған Жастілек мәңгүрт адамдай аңырып тұрып қалып еді. Күнде желкелеп қорлап біткен күзетшінің тағы бір мазағы ма деп те ойлаған. Әйтпесе мұны мүсіркеп, іздеп келер ауылда кімі қалып еді.

	Дәлізге шыққанда торға жабысып тұрған Күлпәшті жанары бірден шалған. Тордың қасына ентелей басып, жүгіріп барғанын да сезбей қалды.

	– Күлпәш, қалқам-ау, сенбісің?

	– Иә, Жастілек аға, менмін. – Қыздың жүзіне қызыл шырайлы ұяң толқын пайда болып, төмен қараған.

	– Ауыл аман ба, ақсақал қалай?

	– Бәріміз де аман-есенбіз, аға. Әкей бір барын қайтпадың-ау деп... Өзімнің де ұшуға қанатым болмай жүруші ем... Содан таң қараңғысынан жаяулап шығып кетіп едім..

	– Ой, айналайын-ай, әбден шаршаған екенсің гой. Пошташы Сәрсембімен ілесіп келетін кісісің ғой. Өгіз де болса, көлігі бар емес пе еді.

	– О кісіні Қыстау жұмысынан шығарып жіберді емес пе.

	– Қыстауы несі, Әжібай аға емес пе предатель. – Күлпәш түнерген күйі үнсіз қалды.

	– Ә, Әжекең осында екен ғой.. Сонда Қыстау басқарма болғаны ма.

	– Иә, со кісі...

	– Ит жоқта шошқа үрген... Заман түзелген екен онда.

	– Әжібай ағаны басқа жаққа алып кетіпті дейді ғой.. Кеше сол үйдегі жеңгей Қызылжарға жүргелі жатты...

	– Солай ма екен. Бәсе, екі рет кездескеннен кейін көре алмап едім. Басқа жаққа әкетсе істің қиындағаны да... Әттеген-ай ...

	– Өзіңізді не дейді?

	– Не деуші еді. Жақпаған жала, таңбаған өсектері жоқ. Жаудың, бандиттің сыбайласысың деп протоколдарына қол қойғызып алды. Енді соты болмақ. Әділдік НКВД-де деуші едім, былықтың басы осы арада ма деймін.

	– Ойбай-ау, ағатай қағазына неге қол қойдыңыз. Жалаға мойынсұнып өз үкіміңізді өзіңіз шығарғаныңыз не! – Күлпәш жылап жіберді.

	– Қой жылама, жаным. Қажытты ғой... адам ұрғанға да, соққанға да шыдайды екен. Бәрінен де ұйқы бермегені қинады ғой. Түн ішінде төрт, бес рет шақырады.

	– Ағатайым-ай, қиналдыңыз-ау. Жауыз Қыстау ғой осының бәрін..

	– Қой, қанша жауыз болса да тап мұндайға бара қоймас. Біреудің босқа күнәсің көтермейік.

	– Жоқ, жоқ ағатай. Тап соның өзі. Әйелі Қатыш сауып басында жылап тұрып, сөз етіп айтты ғой маған. Сырғасы да рас көрінеді...

	– Солай де... « Адам аласы ішінде» деп Оған сонша не істедім екен? –

	Жастілек Күлпәшпен екі аралықты бөліп тұрған темір торды жұдырығымен қойып – қойып жібергенін аңғармай қалды.

	– Тоқтат! – Анандай қарауылдап тұрған күзетші мұның қасына жетіп келді. – Уақыттарың бітті, айда жүр!

	– Ағатай, күтемін сізді. Бекем болыңыз! Күтемін! – Күлпәштің үні үзіліп кетті. Күзетшінің алдына түсіп кетіп бара жатқан Жастілек өзін сүйетін жас қыздың темір торға жүзін басып ағыл-тегіл жылап тұрғандығын іштей сезіп еді. Көңілі бір түрлі қобалжып, өзінің де осы бір адамды сүйетіндігін, қайда жүрсе де ұмытпайтындығын, қандай қиындық болса да Күлпәштің бейнесінен, оған деген махаббатынан қуат алатындығын айта алмағанына өкінді. Жоқтан өзгені сөз етіп босқа уақыт өткізіп несі екен. Коридордың арғы басына жете бергенде Жастілек шалт қимылмен соңынан ентелей келе жатқан күзетшіні иығымен қағып кейін серпіп жіберді де бар дауысымен айғай салды.

	– Күлпәш, мен де сені сүйемін. Тоса алсаң тос.. Елге сәлем айт.. Қош болыңдар...

	* * *

	Қайран Сібір, қаталсың да, қамқорсың-ау. Мәңгілік жамылған тоңынды сілкіп, қатпар-қатпар тасыңды үгіп, қойныңды үнгіген сайын қасарыса қарсы тұрып, байлығыңды оңайлықпен алдырмастай аларысқан шақтарыңда сенен сұсты, сенен рахымсыз өңір жоқтай көрінуші еді. Сақылдаған көкшұнақ аязыңмен қайда, сүйменнің жүзіп майырған тоң қабаттардың күш-қайратты жалмап жеп, жігерді құмдай үккенде мына жалғанның сәулесі тамұқ өртіндей тұмшалап, болмашы тірлігіңнің құрдымға сіңіп, өшкенін қалар едің. Дариға өмірдің мұндай да азабымен тозағы болады екен-ау деп түңілер едің де, еңсе көтертпес қорлық қамытын кигізген тірлігіңе лағнет жаудырып, бетіңді қанды жаспен жуар едің. Қия бассаң «атамын, шабамын!» жаналғыштай зіркілдеген конвой басшылары мен лагерь қожаларының адамдық қасиеттерден тысқары қалған қорлық-зомбылығы жанға батқанда бұлардың да анадан туып, ананың ақ сүтін емгендігіне сенгің келместей шошынар едің.

	Ақырған аязда икемге келмей сіресіп қалған саусақтарың ағаш жаңғырыққа салып қойып, бұтақ кескендей борт-борт шауып тастағандарды да, қайла көтеруге қарының қуаты жетпей әбден сілікпесі шығып азып-тозғандықтан, шыңырау шахтаға құлап мерт болғандарды да, лагерь бастығының ой ықыласына кенелеміз деп бірінің үстіне бірі өсек тасыған «стукачтарды» да Жастілек «Варкуталагта» болған он бес жыл ішінде көп көрген. Нелер қиын-қыстау қысталаң шақтарда да адамдық арын сақтап қалған рухы күштілерді, болмашыға жасып, еңсесі түсіп егілген кездерді де көз алдынан өткерген.

	Қазақстанның солтүстігінде өскендіктен бе, Сібір суығына сыр білдірмегенімен жаз айларында қатты азап шегетін. Тоңның беті жібіп, өлі мүктің бозаң жүзу жасаң тартып шыға келісімен-ақ қоңыз, кенесі өріп, маса-шіркейі қара бұлттай қаптап шыға келетін. Талай рет безгекке де ұшырады, лазеретке де айлап жатып шығып жүрді. «Өлмегенге өлі балық» дегендей лазерет бастығы Қызылжардың орысы болды да мұны жерлес деп жақын тартып, алдына келе қалса ем-домын жасап, орайы келсе «тынық, емдел» деп жатқызып та қоятын.

	Қайран Сібір! Сенің қаһарлы қысың мен шыбын-шіркейің құмырсқадай қаптаған мазаң жазында не жазық бар. Он бес жылғы азапты өмірдің өксікті күндері мен түндері өзінде өткен шақтарда өгей енедей өгейлігің көп болса да, жетім қозыдай өзіңе бауыр басып өзіңнен ғана болар болмас жан жылуын тапты емес пе Жастілек. Сол үшін де қарт Сібір, саған қарғыстан аулақ, алғысты сезімін қалдырып барады. Бұл еркімен келмеген, сен келе гөр деп шақырмағансың. Сондықтан бір-біріне артар өкпе-нала болмасқа керек.

	Қош бол қайран Сібір! Дәм-тұзыңа мың алғыс! Жастілек Бекенов «Воркуталагтан» бір мың тоғыз жүз елу төрттің жазында бостандыққа аттанғанда осындай бір шиыршық атқан аста-көк сезім құшағында болатын.

	Енді міне, көзіне оттай басылған Тайынша станциясының перронында тұр. Елге жетсем-ау, шіркін, деп жол бойы судай тасып келген көңілі әп-сәтте басыла қалған. Ығы-жығы халықтың мұнда жұмысы жоқ. Баяғыда әкесімен еріп келіп аш тобырдың ортасына түсіп кеткендей, бұл жолы да ебіл-себіл, ерсілі-қарсылы жүгіріспен көпір ортасында тұрып өзін жалғыз қалғандай сезінген. Станция үйінің бір бұрышында шағын оркестр музыка ойнап тұр. Әлдекімдерді қарсы алу құрметіне ойналып тұрғандай марш екпіні құйқылжып, құтырынып шалқиды. Станция үйінің маңдайшасындағы «Тың игерушілерге жалынды сәлем! Хош келдіңіздер!» деген айшықты ұрандар мына сапырылыстың мәнін ұғындырып тұрғандай.

	Анау жақта жүргенде еміс-еміс естіген тың игеру қозғалысының дүбірін енді міне, көзбен көріп, соның куәсі болып тұрғандай. Вагондардан түскен бір топ қыз-жігітті үйіріп әкеліп машиналарға отырғызып жатқан ұзын бойлы қара торы қазақ жігітін әлдекімге ұқсатты ма, Жастілек жұрт көпірін жағалап келіп, қасына таялған.

	– Аман-есенсің бе, шырақ. Қай ауылдансың?

	– Сау болыңыз, ақсақал. Жұлдыздыданмын. Белоруссиядан келген целинниктерді әкеткелі жатырмыз.

	– Е, Жұлдыздыданмын де. Онда кімнің баласысың, қарағым?

	– Бекше дегеннің...

	– Солай де. Мен Жастілек Бекенов деген ағаң боламын. Жолым болады екен... Ала кетсең... Бекшенің баласы үстіне әлдекім су құйып жібергендей селк ете қалды.

	– Сіз...Сіз Жастілек ағасыз ба? Ойпырмай, есен-сау келдіңіз бе. Қане, машинаға отыра қалыңыз. – Жүгіріп келіп қолтығынан демеді. Машина қорабындағылар бұған ығысып орын беріп жатыр.

	Жол бойы ойнап-күлісіп, уласып-шуласқан тың игеруші жігіт-желең, қыз-келіншектермен жұмысы болмаған Жастілек машина қорабына арқасын тіреген күйі селт етпей сірескен қалпы төңірегін көзбен сүзіп келеді. Қаладан шыға еңкейген еңіске түсіп алып құлдыраңдай жүйткіген машина жаз самалын алдап аңқылдата соқтырып ағылып-ақ келеді. Сан рет осы жолмен элеваторға астық тасыған сәттерін есіне алып, жол азабынан көрген қорлықтарын қоңыр тірлігінің қоңыраулы күйіндей шертіп келе жатқан Жастілек туған жұртына таяған сайын жүрегі ерекше тыпыршып, мазасыз халге түскен. Осыдан он бес жыл бұрын жаланың ауыр қайғысын жамылып, тап осы жолмен көз көріп, құлақ естімес қиырға сапар шеккенде мына өлкеге енді қайтып оралмаспын-ақ деген еді. Бірақ көрер таңың, татар тұзың таусылмаса, тірлігің үзілмесе сапарың жалғаса береді екен-ау. Міне, бүгін туған жердің дәм-тұзы өз құшағына ұлын қайта оралтып келеді. Бұған да шүкіршілік.

	Міне, жолаушылар мінген жүк машинасы – Құсмұрын биігін бауырлай өрлейтін тақта жол айырығына да жетіп қалды. Әкесінің соңынан ілесіп алғаш рет жыраққа аттанғанда, тап осы биіктің ұшар басында тұрып аядай ғана ауылына көз сүзіп еді. Сонда ауыл шетіндегі үйінің алдында ақ жаулығы ағараңдап, бұлардың соңынан көз алмай қарап тұрған асыл анасының құртақандай бейнесі бала жүрегін аунақшытып, ерекше бір қимас сезімге бөлемеп пе еді. Бұл кейін қарай тура жүгіргісі келген, анасының уыз көкірегіне тұмсығын көміп еркелегісі келген, туған ауылда, өз қасында қаламын деп жылағысы келген. Бірақ Тайынша қаласының сағым ішінде қалқыған бұлдыр сұлбасын бетке алып ширақ адымдап бара жатқан бейнетқор, қайсар әкесінің соңынан ілесуден басқа жол жоқтай Құсмұрын биігінен құлдыраңдай жүгіріп түсе берген. Көкірегін күйініш өртеп, жанарынан жас ыршыған сол бір қимас сәт мұның зердесінен өшер ме мәңгілік.

	Қайран ауыл. Содан берменгі күйің не болды екен. Талай дүрбелеңді бастан кешкен кішкентай ғана ауыл Красноярдан қан жылап оралғанда бауырына басып, жан жарасын ұмыттырып жіберердей думанды тірлік-толқынына ілестіре ала жөнелмеп пе еді. Жатсынып, жатырқауы жоқ ел тірлігі Жастілектің азамат болып қалыптасып, есейіп, ер жетуіне өріс ашпаса, томаға-тұйық мінез танытып, сыртқа теппеген. Осындай бір бауырмалдық шуақты леп Әжібай ағаның төңірегінен есіп тұратындай екен-ау. Кезінде кісілігіне, әділдігіне, бірбеткей турашылдығына, тіпті домбыра тартып ән айтатын сауыққой қалпына құлай сүйсініп жүргенде оның осы бір нұрлы, шуақты қасиеттерін бағалай білмегендей екен. Енді ойлап отырса, Әжекеңнің әрбір ісінен, жүріс-тұрысынан, сөйлеген сөзінен адамгершіліктің асқақ белесі оқшауланып, дараланып, биіктеп тұрады екен ғой. Қайран Әжекең. Елінің елдігін, бірлігі мен тірлігін тезге салып түзеймін, қазақтың пасық кертартпа, өзімшіл, өріссіз, тексіз кесірлі қылықтарын құртамын деп жүріп ажалға барып арандалды. Қыстау, Бекше сияқты парықсыз, пасықтардың солақай соққысы өзінің де отты жылдарын, қылшылдаған бозбала шағын құрбан етті емес пе.

	Мына жігітпен дұрыстап тілдесе де алмады-ау өзі. Ел амандығын, кім бар, кім жоғын да сұрастыра алмады. Мен кеткенде жалаңбұт жүгіріп жүрген бала болды ғой. Ауылда туып өссе де, сол ауылда өмір бойы бас сұқпаған шаңырақтары болған екен-ау. Солардың ішінде Қыстау, Бекшелердің де үйлері барлығын, енді-енді есіне алып отыр. Олардың үйлеріне бас сұқпақ тұрсын, бала болып төңіректемепті де. Онысы не екен. Бала жүректің әуелден суқаны сүймес жат сезімі бұлардың үйлері төңірегінен қақпалап, тіпті өзі теңдес балаларымен де жуыстырмай бөлекшелеп жібергеніне енді таңданып отырғандай. О, тоба, ауылдың кіндік тұсында отырған олардың аралдай оқшау қалған тірліктері бала екеш балаға да бөтен болғаны-ау.

	Машинаның жүрісі ауырлап, Құсмұрын биігіне ыңыранып, баяулап көтеріле бергенде Жастілек орнынан ширақ атып тұрды да тізесінде жатқан қапшығын жерге лақтырып жіберді де өзі де лып етіп қарғып түсті.

	– Вот старик дает.

	– Видать спортсмен.

	– Странно. Неге түсіп қалды? – деп шуласқан жастар жерде абырап тұрып қалған Жастілекке шуласа қол бұлғап кете барған. Жастілек болса Құсмұрын биігіне бет алған.

	Тап осы тұстан туған ауыл алақанға қойғандай ап-айқын көрінбеуші ме еді. Иә, сөйтетін. Міне, ауыл төбесі көрінді. Қайран Жұлдызды, қайран қасиетті мекен. Мыңдаған шақырымдық азапты сапарларды артқа тастап, жетім ұлың өзіңе қайта оралып тұр. Жігіт болып аттанып, арса-арса сарышұбар шал болып оралған ұлыңды танырмысың, бауырыңа басып, анамдай маңдайымнан иіскермісің.

	Жастілектің жанарын жас кіреукелеп, тұла бойын шарпыған сағыныш өрті бұрын-соңды болмаған ебіл-себіл күйге түсірген.

	Бірсыпыра ақшаңқан үйлер бой көтерген-ау, отыз сегізінші жылдағыдай бір өңкей еңсесі пәс, тоқал тамдар сыпырылып шетке сырғып шығып қалғандай әр тұстан қарауытып, бой оздыра алмаса да өткен жылдардың жұпыны жамауындай көзге біртүрлі ыстық ұшырайды. Ауылдың бергі шеткі тұсында көзге болар-болмас шалынған қоңыр сұлба өз үйі ме екен, әлде шаңырағы ортасына түсіп, босағасы қаңырап шөккен, үстінде құйын ойнақтаған ескі жұрт болар ма. Осы бір тұсқа қанша шұқшия қадалса да, ащы жасы әлсін әлі көлкілдеп шыға берген жанарына айқын ештеңе іліне қоймап еді. Жастілек ауылға беттеді.

	Жүрегі ерекше бір көтеріңкі, алып-ұшып аунақши лүпілдеп, көңілі не қуанарын, не қайғырарын білмеген алмағайып сезіммен аласұрып, алға асықтырғанмен, қос тізесі дірілдеп, ілгері басқан аяғы кейін кетіп зорға жылжып келеді.

	Міне, ауыл шетіне де ілінді. Ешқайда мойын бұрмай тура өз үйі-өз ұясына беттеген. Ауыл адамдары құлақтанып қалған ба, Құсмұрын төбесінен бермен қарай баяу беттеп келе жатқан жалғыз жолаушының қимылын алыстан бағып, аңсасын аңдып тұрғандай бір оқшау үйіріле қалыпты. Бәрі де мына қылықтарына қарағанда жалғыз жолаушыны қарсы алу үшін жапа тармағай шуласа жүгірісіп, қаумалап, құшақтасып, есен-саулық сұрасудан бой сақтағандай ма дейтіндей екен. Әлде Жастілекке жақындауға жүздері шыдамай, ұяттан қарабеттеніп, жер болып тұрғандары ма. Орталарынан Әжібай мен мұны жазықсыз шырқыратып ұстап беріп қала берген қалың ел бастан ұрған баспақтай бұғынып, жасқанып, жасып қалғандары болмаса «ойбай ағайындар-ау, обалдық қайда, ұят қайда, мына екеуін жазықсыздан-жазықсыз ұстап әкетіп бара жатқанын сезіп, біле тұра бір қайрат жасамағанымыз қалай. Барайық баратын жеріне, айтайық айтатын жеріне. «Арыздасайық. Аталарымыз ақ патшаға да арыздасып барып өтініштерін қайтпап па еді. Патша заманы емес, совет заманы емес пе бұл»,-деп белсене шыға алмағандарына күні бүгінге дейін күйінеді ау шамасы.

	«Ой, өңкей сорлылар! Мал да бір, сендер де бірсіңдер-ау!» Жастілек өзіне жақындай алмай шоғырлана қалған ауылдастарына бір түрлі жиіркене қарап жиырыла қалған. Он бес жыл бойы күтім көрмей мүжіліп, шөгіп кеткен үйінің босағасына жүзін сүйеп тұрып ұзақ жылаған. Жасы қырықтан асып, өмірдің қилы кезеңдерінен кешіп өтсе де, өз босағасына тірі жеткеніне шүкіршілік еткен бейбақ көңіл ботадай боздаған. Ауылдастарының өзіне жолауға сескеніп, бір пәлесі жұғып кетер дегендей оқшаулана қалғанына күйіне жылаған. Осылай тұра берер ме еді, кім білсін, әлде кім мұның иығына қолын салып өзіне икемдей бұрмаса. Бұл нақ кім екенін түстеп білмесе де, ақ жаулықты кемпір екенін жылы ұшыратқан да көкірегіне басып қойып одан әрі егіле еңіреп солқылдап тұра берген.

	– Қарағым-ау, Жастілек ау, бармысың, тірімісің... Ағаң Әжібайдан айырылдық қой, – деп қыстыға шыққан кемпір үні мұның құлағына әрі тосын, әрі таныс дауыстай естілген. «Сол кісі, иә, сол ғой. Әжібай ағайымның әйелі Жәнипа ғой. Қайран жеңешем, қалай қартайып кеткенсің».

	– Естігем жеңеше, естігем. Жауыздар-ай, сұмдар-ай... – Жастілектің де өксік аралас үні ышқына, булыға, тұншыға шығып еді.

	* * *

	«Жұлдызды» колхозы қазір ірі совхозға айналған. Төңірегіндегі бірнеше шағын колхоздар бүгінде совхоздың бір-бір бөлімшесі болып отыр. Совхоз болған соң Жұлдызды атауы жарамай қалды да, «Нива» атанды. Совхозға ат беріледі деген сәтте кеңседе отырған жұрт, әсіресе шалдар жағы қатты өрекпіп, дүркірескен. Алды бар да аяғы жоқ бос шуласудан нәтиже болмады. Қосай, Бердібек сияқты қарт коммунистеріміз дейтіндер «Нива, сиваңды білмейміз, Жұлдызды болып қала берсін» деп отырап алғанымен аупартком хатшысы сыңар езулеп болмады. «Баяғыдай колхоз емессіңдер, оның үстіне совхоздарыңа туысқан Украинадан, бауырлас Белоруссиядан адамдар келіп жатыр. Солардың да тілегін ескеруіміз керек болады. Өз беттеріңмен түйе айдайтын заман өткен», – деп барып «Ұлттар достығы дегенді басты саясат етіп ұстап отырғанда Нива-сива деп теріс кетуге болмайды» деп түйген.

	Саясат десе етек жеңін жиыстырып ала қоюы шапшаң, бас шұлғып сала беретін халық жым болды.

	Сол «Нива» совхозының алғашқы жылдардағы бар назары селеулі даланың дал-дал етіп жыртуға ауғандағы сондай көз жетер кеңістікте ұлтарақтай табиғи жер қалмай, түгелдей егістік үшін қара жыртындыға айналды. Аудан көлеміндегі егістігі жиырма мың гектардан асып жығылған гигант шаруашылық болып шыға келді. Анау тұрған Құсмұрын биігіне ентелеп барып, мына жатқан Кеңащының соры бетіне тепкен қорыс батпағын қаусырмалап келіп әзер тоқтаған. Қанша салса да, Құсмұрынның қызылшақат тасы қасарысып түрен жүзін маңайлатпаған соң барып бұрылып алып бауырлай тартқан. Кеңащыны қақ жарып өтеміз деп өрекпіген бірер трактор миға батып сауырлап қалды. Қыс түсіп, тоң қатқан соң барып зорға суырып алған.

	– Шіркін, үкімет күшін қойсайшы, мал тұяғынан басқа қоқайды көрмеген бетегелі өңірің қалай өзгеріп сала берді, – деп Әшімбай сияқтылар көз алдында мәйегін төкеріп тастаған жыртындыға сұқтанса, ептеп оқығаны бар Сармантай, Төлебек сияқты үлкендер жағы:

	– Сен де айтасың ау. Күні ертең осы жерің шаңдатып, қара боранға айналмасын де.

	– Астық, астық деп малды аспанға бақпақ па бұлар. Табиғи жайылымың жоқ, күні ертең етегіңе жармысың, – деп күдік шақырса, Әжімбай езулеп қоймады.

	– Үкімет о жағын да ескермеді деймісің. Жүгері деген бір ғаламат өсімдік әкелініпті ғой. Ол дегенің аттылы кісі бойласа көрінбей кетеді дейді. Соның бір айырын татқан мал бір айға дейін тоқтық тартып, майға шайланып қалатын көрінеді. Біздің бала шатауат қой, кеңседе, содан естиміз де, – деп езеуреді.

	– Қайдам, тірі болсақ онысын да көрерміз. Бірақ өрісі тарылған малға май берсеңде маңдымайды, – дескен «оқыған» шалдар жер шұқылап отырып қалған.

	Алайда тың игеру шырқау шегіне жеткенде орман, тоғайдың қойнау қолаты, өзен сулардың саға, жағасы, ауыл іргесіндегі арқандап бірер малды жайып отырған тебілгідей табиғи пұшпақ тұстар, тіпті ескі жарым зираттарға дейін жыртып, егін салу жөнінде қосымша нұсқау жарлықтар түсе бастаған. Ал совхоз директоры Совет Армиясы қатарынан босап келген подполковник жоғарыдан түскен бұйрықты сағатында орындауға құлшынғанның өзі еді. Енді міне, ауыл іргесіндегі ескі қорымдар жатқан тұсқа соқа салу керек деген шешімге келіпті совхоз басшылары. Үлкен қалаларда соңғы өлік жиырма жыл жерленген зираттар тәртіп бойынша тазартылып құрылысқа берілетін көрінеді, ендеше пайдасыз жатқан зиратта жыртылуға тиіс. Осы бір желдей ескен есірік сөзді естіген Жастілек май таситын қос аттың бірін жайдақ мініп анасы мен іні-қарындастары жатқан зиратты шолып шықпақ болып солай қарай беттеген.

	«Қорым зиратты жыртты деген не сұмдық. Осында қарағайлы тоғай, қайыңды шұбардың қойнау-қолатына дейін қалдырмай тас-талқан етіп жыртып тастады. Малдың тұяқ басар ұлтарақтай жері қалмады. Енді молаларға соқа салмақ. О, тоба! О заманда, бұ заман, мола үстіне егін екті дегенді естіп отырғаны осы.

	Анада ел ішінен бас көтеріп совхоз жұмысына араласып жүрген Бекшенің баласы Сламбекке «не ойлағандарың бар, далиған Ақдәңгіл, мәйегі тамған Кеңащы, Шолақ өзек. Ауызтал алқаптарын бірінен соң бірін жыртып жатсыңдар. Ол аздай тұяқты малға азық болып отырған Құсмұрынның тастақты бауырын да тілгіленген бауырдай айғыздап болдыңдар. Елдің малы, совхоздың малы қайда жайылмақ. Соны неге ойламайсыңдар. Мені қойшы, май тасыған үрерге иті,сығарға биті жоқ соқа бас адаммын. Анау малдың сүмесін еміп отырған елді аяу керек емес пе. Оның үстіне совхозың табын-табын ірі қара мал ұстап отыр. Тұяқты мал қысы-жазы азықпен күн көрмей ме. Жалғыз жүгері қай жыртығыңа жамау болмақ. Қит етсе жүгері құт, жүгері сүт деп шыға келесіңдер. Бүйте берсеңдер малды қырып аласыңдар ғой», – деп өз білгенін айтқан.

	Сламбек болса соқырақтап қалған әкесі Бекші сияқты жақтырмағандағы әдетіне басып, басын кекжең ете түсірді де, «Әй, Жәке ай, отызыншы жылдың сарынынан жазбапсың ау. Қазір алпысыншы жылға аяқ бастық емес пе. Арада аттай отыз жыл өтіпті. Содан бері дүние түгел өзгерді емес пе. Өзіңізді итжеккенге айдатып жіберген Сталиннің зобалаңы ХХ съезде ашық айтылып, ел жағасын ұстатып отыр. Міне, сізге өзгеріс, міне, сізге саясат. Ендеше елге ең алдымен нан керек, астық керек, ал малға жүгері керек деген ұран құлағыңызға жетпегені ме. Жетпесе ұғып алыңыз осыларды. Ал ол үшін ұлтарақтай жер бос жатпау керек. Анау қытайлар жерді былай қойып күрішті үйлерінің төбесіне өсіріп жатқан жоқ па. Сіз иесіз жатқан даланы қорығыңыз келеді», – деп Жастілектің көңіліне қонақтамап еді.

	Енді міне, бригада басына жанар май тасып жүріп естіген гу-гу әңгіменің анық танығын білмек болып зиратты бетке алып келе жатқан беті. «Жұлдыздының» бұрынғы ат жалын тартып мінгендерінің көбі білім жағынан тапшы шығып, бригадирлікке де іліне алмай тізгінді тыңға келгендерге түгел беріп болған. Бөлімше меңгерушісі болып Бекшенің ұлы Сламбек қана жүр. Оның өзі жел қай жақтан соғады деп әкесі сияқты өліктің артын баққан тайғақ неме көрінеді. Ауданнан «Нива» совхозына тағы да мың жарым гектар жер жыртуға нұсқау түскенде ауылдың өлгендерін жерлеп келген зираты жатқан жазықтық алдымен ауызға іліксе керек. «Тап осы арада екі жүз гектарға жуық алқап босқа жатыр, сондықтан болашақ жүгері плантациясы үшін ең десек осы араға соқа салу керек» десіп шешкенге ұқсайды басшылар. Бұл әңгімеден ауыл хабарсыз болғанымен тракторда жүрген бірер жергілікті жігіттің құлақтары шалса керек.

	«О тәңірім, көрсетерің көп екен ғой. Кең дала жетпегендей аруақтардың сүйегін саудыратып мола үстінен соқа салды деген не сұмдық. Елу төрттен бері осы төңіректің сау тамтығын қалдырмай жыртқандары аз болып па еді. Енді міне, өліктер мекенін талқандамақ. О, тоба! Бәрі де жалған болғай...»

	Жастілек атынан түсіп зиратқа жаяу беттеген. Сібірден келген бетте ағаштан қоршау тұрғызған апасы мен бауырларының басына келіп тізе бүккен.

	– Алла тәңірім бар болсаң, өздері де өмірден өксумен, күні ренжумен өткен аруақтардың мазасын алдыра көрме. Әпербақан қылыққа тоқтау салып, ессіздердің есін жиғыза гөр. – деп күбірлеп барып – Әумин, – деп бетін сипап орнынан тұрған.

	Анау бір тұста Қыстаудың жусан басқан моласы қараяды. Ел қарғысын алған оңа ма, әйелі Қатыш Әжібай атылды деген күннің ертеңіне бала-шағасын алып төркініне тік көтеріліп көшіп кетіпті. Бекше болса соңғы он жыл бойы қабырға сипалаған су қараңғы соқыр болып, үйінде отыр. Тысқа шығуынан үйде отыруы көп. Ел қарғысының бір ұшы оған да тисе керек деседі ауылдағылар.

	Орнынан тұра берген Жастілектің желке тұсынан дар-дар еткен трактор үні де естіліп қалып еді. Тұла бойы әлде қандай қорқыныштан дір ете түскен. Артына жалт қарады. Сонадайда қос трактор мына зиратқа қайсымыз бұрын жетеміз дегендей үзеңгі қақтығыстыра қатарласа салып ұрып келеді екен. Мал тұяғынан басқа сауырына ештеңе тиіп көрмеген құйқалы жазық шынжыр табанды аждаһалардың астында қалғысы жоқ түз тағыларындай жал-жал қыртысын төңкеріп тастап мөңкіп жатыр. Тракторлар болса жер қыртысымен тістесе қалған суық соқа жүздерін сом сауырға батыра түскен қалпы оттығынан құрым түтінді лақылдата құсып, ышқына, зорлана, бажылдап, ілгерілеп келеді.

	Жастілектің қос тізесі дірілдеп, алқымына ашу-ыза кептелді. Жас кіреукелеген көздері шарасынан шығып, жүрер жолын қырып-жойып жосылтып келе жатқан қос тажалға кеуде тосып қарсы тұрмақтай оқыс қимылға басты. Айғай салып тұра жүгірді. Қос етегі делбеңдеп жан ұшырып келеді.

	– Тоқтаңдар! Оңбаған ессіздер! Кері бұрылыңдар! – Аңызғақ желге қарсы жүгіргендікі ме жүзін шарпыған отты лептен тұншыққандай тынысы тартылып, қос өкпесі қабынды. Жүрегі алас ұрып, аузына тығылғандай, қос самайы солқылдап, қаны басына тепті.

	– Қайда барасыңдар? Зират, мола, аруақтар! Шегініңдер! Бұрылыңдар!

	Жастілекті жапырып кетердей болып өңмеңдеп келіп тоқтаған трактордан кетік тіс, секпіл бетті, еңгезердей сары жігіт жерге секіріп түсті. Қолында сығымдай ұстаған бақа ауызды кілті бар.

	– Әй, ит неме, былай тұр жолдан! – деп ақырып жіберді жаңағы бұған төніп келіп.

	– Неге кетем! Көрмеймісің зиратты?

	– Зират-миратыңды білмеймін! Маған берілген бұйрық осы учаскені жырту. Былай тұр жолдан! Бұл кезде екінші трактор да тоқтап, қатарына инеліктей қатқан ұзын тұра, бұйра бас жігіт келген.

	– Степа, мынау ана жылы станциядан бір машинада келген кержақ қой, – деді салған жерден. – Өлейін деп келіп еді, тіріліп алыпты.

	– Солай ма? – деді Степа Жастілекке тыжырына сүзіліп.

	– Көрдің бе, сауаттысын. Зират дейді. Әттең маған анау жақта кезікпедің ғой, теріңді тірідей сыпырып алатын. Жершілін бұның.

	– Соны айтам-ау. Әй шал, бізге норма керек. Ал норма – ақша. Былай тұр жолдан!

	– Қолдарыңда өлуге бармын, бірақ зиратты жыртқызбаймын.

	– Солай де кержақ.

	– Мен кержақ емеспін. Жазықсыздан сотталған адаммын. Ақталғанмын.

	– Жастілек қалшылдап кетті. – Боқмұрын немелер, немді түсінесіңдер сендер...

	– Тәйт әрі! Жазықсызбын, ақталғанмын... Біз де ақталғанбыз. Бірақ мына майданға басылған рецидивист деген таңба өлгенімізше кетпейді. Соны біліп қой. Мына зиратқа сен де сотталған халық жауы есебінде көмілесің. Ақымақ, ақталғанмын дейді-ау өзінше. – Степа Жастілекті кеудеден нұқып қалып шалқасынан түсірді де тракторына беттеді. Дар еткен мотор үні құлағына еміс-еміс естілсе де, алапат бір күштің жер солқылдата өзіне тақап келіп қалғанын сезсе де, Жастілек жүрек тұсынан тиген қатты соққыдан тұра алмай талықсып қалып еді. Орнынан атып тұрып төніп келіп қалған апаттан аулаққа тұра жүгіргісі келгенмен тұла бойы ұйып қалғандай бүгілген тізесі жазылар емес. «Оншада-мұнша жүріп өлетін болдым-ау. Мұны көргенше Сібірде-ақ өліп қалмаған екенмін. Ойпырмай, мынау, қаніпезерлер шынымен-ақ басып кете ме. Шынжыр табанмен жаншып, соқамен сойып өтсе сүйегіңді де ешкім таппас. Мынау иттер солай істейтін болды-ау. Алла...» Дүние төңкеріліп жүре бергендей болды.

	Ышқырған дауысты баж-бұж еткен қос трактордың қосарланған өктем үні тұншықтырып жіберіп еді.

	***

	Таңдайына құйылып кеткен суық тамшының су екендігін, кеберсіген өңешіне қарай жылжыған судың ес кіргізер әсері барын сезгендей сезінсе де күңгірт, бұлыңғыр беймәлім тірлік құндағында әлсіз, халсіз күйде жатқандығын жыға тани алмаған Жастілек ауырсына көзін ашқан.

	– Бисмеллә, бисмеллә, көзін ашты-ау, әйтеуір, – деп күбірлеген Жәнипа Жастілектің тершіген маңдайын сүлгімен сүртіп, аузына тағы су тамызған.

	– Мен мен қайда жатырмын. Лазаретке тағы да түстім бе? Ух, алла тәңірім-ай...

	– Жоқ Жоқ, қайным, біздің үйдесің, Әжібай ағаңның үйіндесің.

	– Әжібай, қай Әжібай... Ә, өзімнің ағатайым ба? Ол кісі қайда? Шақырсаңдаршы. Мені шынжыр табанды тажал таптап кеткелі тұр ғой. Шақырсаңдаршы ағайымды. Әй, жауыздар, тоқтаңдар! Зират, мола!.. Аруақ, аруақ!.. Жібермеймін!.. Шегініңдер!

	Жастілек сандырақтап барып талықсып кеткен.

	Ауыл іргесіндегі зираттың үстін аяусыз жаншып, ойрандаған қос тракторист түрен жүзімен соғып өткен Жастілектің аударылып түскен жер қыртысының астында жартылай көміліп қалған шала жансар денесіне де қарамастан, одан әрі борозда тартып ұзай берген. Зираттың ағаш қоршауын қиратып, ілгерілей берген тракторлардың сұмдық әрекетін сонадайда мүшенің қойын бағып тұрған Оразбай шал көре салып атын тырақайлатып ауылға шапқан.

	– Ойбай-ау, ойбай, не ғып отырсыңдар омалып! Моланы қиратып жатыр анау селенніктер, – деген Оразбайдың ащы дауысы қотан жаңғыртты.

	– Мынау шал не деп тұр?

	– Моласы несі. Қиратқаны нес?

	– Кімдер қиратып жатыр?

	– Жәй жатқан молада не ақылары бар, целинниктердің.

	Шуласқан жұрт шұбырысқан қалпы қайыңды шоқтың іргесіндегі зиратқа беттеген.

	– Ойбай-ау, шынында да анау жыртылған қос борозда зиратты көктей өтіпті ғой.

	– Масқара-ай, сұмдық қой мыналары.

	– Тапа тал түсте зиратты жырқызып неден қара басты бізді.

	– Ой, өңкей өңездер! Атқа мініңдер, еріңдер соңымнан! – деген Шалабай кері жүгірді.

	Үйлеріне мініс аттары бар бес-алты адам Шалабайға ілесіп үйді үйлеріне жүгірісіп кетіп еді, іле бір-бір сойыл, бақандарын шошаңдатысып жаяу шұбырған жұрттың тұсынан сатырлатып өте шықты. Беттері қырдан әрі асып кеткен қос трактор.

	Жаяу шұбырған жұрт зиратқа жете тоқтаған. Шынында да жер сауырын аяусыз тілген соқалар жүзі көне қорымның кеуде тұсын қақ айырып ілгері асып кетіпті. Іздерінде қираған темір, ағаш қоршаулар, үгітілген тас белгілер, көрден шығып қалған ағараңдаған сүйектер байқалады.

	– Алла, алла, не зұлматыңды көрсетейін дедің, – деп топ алдында тұрған Қаукен ақсақал қос тізесіне ие бола алмай шөге берген. Кеудесіне түскен аппақ сақалына тарам-тарам сорғалаған жасына ие бола алмай маңдайымен жер ұрғылаған ауыл қартының мына күйінішті халі былайғыларға да қатты әсер еткендей, бәрі де тізелерін бүгіп ойраны шыққан зиратқа егіле қарасып қалып еді. Кемпірлер мен жасамыс әйелдер жағы үйлерінен өлік шыққандай күңіреніп, кәдімгідей дауыс қойып жылап жатыр. Қыз-келіншектер беттерін шымшыласып «ойпырмай, жауыздар-ай, бұл араны жырт деп кім ұлықсат берді екен» деген күбір-күбір етісіп оқшау тұр.

	Жігіттер жағы елеңдесіп «Кеңсеге бару керек, директорды алып келіп мына жыртылған жерге тірідей көму керек. Жоқ, одан да ауданға барып сотқа беру керек», – десіп жақ-жақ болып дуылдасып тұрғанда Жәнипа баж ете қалған.

	– Ойбай-ау, мына кісі өліп жатыр ғой, – деп төңкерілген жер қыртысы астынан жартылай шығып жатқан кирзо етікті көрсеткен. Жұрт қоғадай жапырылып Жәнипа нұсқаған тұсқа жүгірген.

	Жігіттер төңкерілген жер қыртысын қолдарымен тырмалап ашып, ессіз жатқан Жастілекті суырып алған. Арбаға көлденең салған бейбақты Жәнипа өз үйіне әкелдірген. «Аузына су тамызатын кімі бар, аз-кем күтіп бағайын» деген. Кірпік қақпай жатқан Жастілектің жүзіне егіле үңіліп, аузына қара су тамызғалы бір жеті өткен. Содан бері ауыл үстін бұрқылдатып талай оқиға өте шығып еді. Директор жұмысынан алынып басқа шаруашылыққа төмендетіліп жіберген. Ал бір топ салт аттының өздеріне салып ұрып келе жатқандарын көрген Степа тракторын тастай қашып, қалың қызылға кіріп кетіпті. Содан ауданнын милиция келіп, ауыл тік көтеріліп іздестірген болып еді, оларынан ештеңе шықпады – жер жұтқандай жоқ болып шықты. Жобасы ел шуласып жүргенде бір жаққа қарасын батырып үлгерсе керек. Ал инеліктей қатқан ұзын тұра Жораны трактор кабинасынан шығармай басқан жігіттер өлімші қылып сабап, милицияның қолына табыстапты. Қазір аудан мен «Нива» совхозының арасы сабылыс. Бірде аупартком, енді бірде ауатком басшысы келеді. Зиратты талқандап, аруақты қорлаған сұмдық хабар облысқа да жетіп қалса керек. Олардан да бірер өкіл болып қайтқан. Бәрінің айтатыны «Тынышталыңдар! Сабырлық керек. Кінәлілер жазаланады. Теріс бұйрық бергендер сазайын тартады!» Кешелер совхозға жаңа басшы келіп ауыл ақсақалдарын мәмілеге шақырып жатса керек.

	Манағысын талықсып кеткен Жастілек тағы да көзін ашты. Төбеге тесірейе қараған күйі үнсіз жатты да қойды. Жәнипа осы бір азап пен тозақ отының ортасынан оралған адамның тап бүгін де соқа астында қалып мынандай болып қасірет шегіп жатқан халін тереңірек сезініп, ұғынған сайын өз басындағы қасіретін ұмытып, бар ықылас-мейірімі Жастілекке ауғандай еді. «Бейбақ жар сүйіп қызық та көре алмады. Осында бұлар айдалып кеткен күннің ертеңіне Қыстау Күлпәшті қыспаққа алып, жаудың ашынасысың деп отырса опақ, тұрса сопақ қылған жоқ па. Ақыры әкесі Мұхамеджан қайтыс болысымен нағашы жұртына кетіп тынды. Сол жақтан тұрмысқа шықты деп естіген. Оған не кінә бар. Алды бұлдыр адамды келеді деп қалай ғана тоссын. Өлі-тірісі беймағлұм болды ғой мұның. Өзін де «халық жауының» әйелі деп біраз дөңгелетті-ау. Бірақ ептеп оқығаны бар, көзі ашық Жәнипа оларды маңайлатпады маңына. Әжібайдан қалған үш ұлды тұмсықтыға шоқыттырмай оқытып шығарды. Қазір үшеуі де көршілес облыста, бір– бір мекемеде қызметкер болып жүр. Өзі болса Әжібайының шаңырағын күзетіп қалды. Шүкірлік. Ел сыйлайды. Әжібай ақталғалы ел алдында еңсесі де биіктегендей. Оған да тәуба дейді. «Жау» деген қарғыс таңбасынан арылмаса қайтер еді. Партияға рахмет. Әлі кетіп, жүріп-тұруы қиындаса үш ұлдың бірі қолына алмас деймісің, алады ғой. Бәрінен де мына бейбақты айтсайшы».

	Жәнипа Жастілектің жүдеулі, әжімді жүзіне, ерте қырау шалған самайына, нұры кеміп кіреуке шала бастаған жанарына әлсін-әлсін көз қиығын тастап қойып күрсінеді.

	Воркутаның қанды шеңгелінен аман шыққан Жастілек Степаның соқасы соғып, төңкерілген жер қыртысының астында қалғаннан өлгісі жоқтай бірер айдан соң, сарыжамбас болып төр алдында көлденең түсіп жатып алған төсегінен тұрған. Сынған аяғын сынықшы Жанай шал ұлпа саусақтарымен сылап-сипап, майлап-байлап дегендей бірер жеті ем-домын жасаған соң шеке шағып, сырқырап сыздауы сап тиылып, енді міне, өзін-өзі сүйретіп тысқа шығуға да жарап қалған. Екі айдай жеңгесі Жәнипаның қол күтімінде болып, біраз қолайсыздық тудырғанына іштей қысылыста болғаны да шындық еді. Тысқа шығысымен ауыл шетіндегі қоңырайып тұрған өз үйіне беттеген.

	Туған босаға адамға неге соншалықты ыстық болды екен. Қай қиырдың дәмі тартып кетсең де, туған босағаңа ораласың, ыстық сағынышының отты күйігін басып, көңілінің алабұртқан сезімін нөсерлетіп келіп рахат құшағына бөленесің. Тартқан азабың, көрген қорлығың, кешкен бейнетің туған босағаңды аттай бере иығыңнан сыпырылып түсіп қалады, бәрін де ұмытқандай алаңсыз тірлік арнасына түсіп, сабырлық күй кешесің. Төрге барып шалқаңнан түсіп жатқың келеді, туған босағаңның өзіңе ғана мәлім, өзіңе ғана ыстық иісін иіскеп, аунап-қунайсың. Сол кезде маңдайыңнан өбіп, тұлымыңнан сипар анаң отырса ғой қасыңда. Дариға дүние-ай десейші. Одан өткен бақыт, одан өткен рахат күй болар ма өмірде.

	Жастілек өткен жылдар өктемдігіне мүлдем бой алдырып, кәрі сүйегі қаусай шөгіп, азып-тоза бастаған үйдің босағасына келіп ұзақ телміреген. Үйден анасы жүгіре шығып, өбектеп келіп қолтығынан демеп ішке кіргізетіндей-ақ алаңдап, қора ішінде үңіліп, мылқау терезелерге жаутаңдаған. «Қайран қоңыр үй сілікпең шығып, тозып біттің-ау. Менің де халім өзіңдей, мен де тозып, шөгіп барамын. Сені жөндеп қатарға қоса алмаспын енді. Кеше гөр жүдеулі халімді. Екеуміздің де тағдырымыз бір екен, туған босаға. Сен уақыт құзырымен азып-тозсаң, мен адамдар қаталдығынан күйреп біттім ғой. «Осы кезде қақырынып, түкірініп көршісі Құрманбай шал келген.

	– Есен-сау болдың ба, Жәкесі? Айығып тұрдың ба?

	– Ә, Құреке, өзіңіз де есенсіз бе. Немене қораңызды бұзып жатырсыз ба? – деген Жастілек көршісінің қора төбесінде жүрген бірер адамды мезгеген.

	– Ойбай-ау, бұзғысы келіп бұзып жатыр деймісің. Көшкелі жатырмыз да. Анау Елтайы түскір көшеміз де көшеміз деп болып отыр ма. Мұның шопыр болғаны бір пәле болды.

	– Көшкені несі. Қайда бармақсыңдар?

	– Естімеп пе едің. Совхоз орталығы Құсмұрынның арғы қабағына қоныс теуіп жатыр ғой. Осыдан жарты ай бұрын ауданы бар, совхозы бар, басшылар жиналып солай ұйғардық, шағын бөлімшелер бір орталыққа ұйыссын десіп, осында біраз шу болды емес пе. «Тырнадан қарауыл қойсаң, төбеңнен қиқу кетпесің» кері болды. Содан амал қанша келіп, бала солай ұйғарған соң...

	– Бөлімшелерде де адам тұрады емес пе.

	– Тұруын тұрады ғой. Бірақ күшті шашыратпаймыз, бар күшті шоғырландырамыз деседі. Оның үстіне шағын ауылдың перспективасі жоқ көрінеді ғой. Күндердің күнінде жұмыс болмай қалады дейді.

	– Солай деңіз.

	– Иә, солай.. Анау күшік осыны естісімен әйдә, көшеміз деп дігірледі де қалды. Қазірдің өзінде ауылдан бірсыпыра адам орталықта салынған үйге бұрынырақ барып кіреміз деп апыл-ғұпыл көшіп кетті.

	– Мыналарыңыз қиын болған екен. Бірауызды болып ірге көтермесеңіздер қай әкім күштеп көшіреді. Әй басы кетіп, мойны қалғандар-ай.

	– Дұрыс айтасың, Жастілек. Суырылып бір басшы шықпаған соң, солай болады да. Өзіңнен күш кетіп, келін-баланың аузына қараған заманда бас шұлғи бергеннен басқа бізде не қауқар қалды. – Құрманбай назаланып терең күрсінген. Оған да туған жұрттан ірге көтеруі оңай тиіп тұрмаған тәрізді.

	Алпыс бестің сол жазында «Жұлдызды» ауылынан төрт-бес кәрі-құртаңнан басқа үй тегіс ірге сөгіп, жаңа қонысқа барып қонып еді. Жастілек болса туған ауылдан ірге көтермеуге әу баста-ақ бекінген. Содан берменгі екі-үш жылдың жүзінде қоңыр күзге дейін ат-арбасын салдырлатып жүріп, ағаштың, сай-жыраның қуыс-қуысын тінткілеп, бірер малға талғажау етерлік шөп жинап алады. Төңірек жыртылып, егістікке жаз бойы самолеті бар, тракторы бар, улы химикат сепкелі бірсыпыра қайыңды тоғайлар қурап, күйрей бастаған. Осыны пайдаланып қураған ағашты белден омырып бірер қолтық шөптің астына басып үй іргесіне құлатып алып жүр. Жалғыз бұл емес, орталыққа отырған бірер шал арбаларын қураған ағашқа толтырып кеше ғана алып кетті. Орталықтан жырақ, ауылдың ескі жұртында қалған мұны кім елең қылып көмір әкеліп береді дейсің, ендеше әлде кімдерге көз сүзгі болмай қыстық отынын жинап, бұтап, қораға енгізіп алғаны мақұл. Бүгін де ертерек тұрып шарбақ орамдағы бұзаулы сиырды алып шығып, ауыл іргесіндегі тоқымдай алаңқайға апарып арқандап байлады да үйге келіп самауырға шоқ салған. Үй алдындағы дөңбекке құйрық басып отырғаны сол еді, ақырдағы аты оқыранды. Сай-сүйегін сықырлатып орнынан зорға тұрып барып кешегісін шауып әкелген шөптен жұлмалап бір қолтығын алды да оттық алдына тастады. Қоңыр үйдің қоңырқай тірлігінің бар ауырпалығын арқалап тұрған аяқ артар жалғыз түлік осы болған соң барлы-жоғын осының аузына тосады. Баяғыдай бой жаздырып еркін жайып алар жер тарылғаннан бері мұның да жұмыс қамытынан құтылған кездерде ауыл сыртына алып шығып, ала арқанның бір ұшын шыжымдай ұстап оттанып алады. Төңіректе иық тіресе самсам тұрған егінге көз сүзгеніңмен оған артар жағдай жоқ. Астықты алқаптың осынау пұшпағын күзететін Шалабай, Дәркендер көбік тақым болып шапқылайды да жүреді. Ауыл жұртына күніне әлде неше рет соғып кетеді. Анада бұзауы түскір қазықты сүйреткен күйі егінге барып түспесі бар емес пе. Дәркен құрық үстіне құрық сілтеп тырқыратып қуған қалпы мұның қорасына әкеліп бірақ тыққан.

	– Жәке, анау итіңді дұрыстап байламаймысың былай. Енді егінге түскенін көрсем тура орталыққа айдап апарып етке өткіздіртіп жіберемін, басшылардың бұйрығы солай, – деп зіркілдеген.

	Онысын қойшы, бейнетпен өсірген егін болған соң мал тұяғының астында қалмасын дейді де. Онысы жөн де шығар. Бәрінен де алдыңғы күні Сламбектің салып кеткен ойраны жанына қатты батты. – Не бір сиыр, не бір жылқы ұстайсыз. Басы артық мал болмауы керек, – дейді қолындағы қағазды мұның танауына төндіріп.

	– Шырағым-ау жалғыз аттан айрылсам отын-шөбімді арқалап әкелемін бе. Сонау орталықтан маған кім машина, трактор бере қояды. Ал қысы-жазы төрт емшегіне емініп отырған сиырды алсаң, аштан өлмеймін бе? – дегендей уәж айтқан болып еді, анау өңмендеп біраз жерге барып қайтты. Бұған дегенде қаны қатып, жүрген бе, кім білсін, әйтеуірі илікпеген күйі тік кетті. Қызды-қыздымен мұның көшпей жұртта жалғыз қалып қойғанын бетіне басып, партия саясатына қарсысың дегенді көлтектетіп келіп, енді міне тамам ел артық-ауыс малын мемлекетке өткізіп жатқанда тағы да қыңыр тартып жаулық мінезіне бағып отырсың деді. Мұндай кері ауыз болар ма, халық жауы болып сотталғаның тегін емес деп салды екі көзі шатынап. Оған Жастілек қайдан шыдасын, дөңбекке қадалған балтаны жұлып алып тұра ұмтыласын. Бойын билей алмай қалшылдап, түрі бұзылып кетсе керек, анау үйді айнала қашып барып атына зорға мініп үлгерген. Жай кеткен жоқ, ауданнан милиция шақыртып үй мүлкіңді конфискелетемін деп кетті.

	– Ой, ит-ай, – деді өзді өзі сөйленіп келіп дөңбекке құйрық құйрық басқан шұбар шал, – тура әкесі. Баяғыда Әжібай марқұм жөнін айтып тұрса қиғаш тартып, бірдеңелерді бықсытуға жаны әуес еді Бекшенің. Мынау да сол болған да тұрған. Боқмұрын неме, менің сотталғанымды бетіме басқысы келеді. Ит-ау деймін, қалай, не үшін сотталғанымды, жазықсыз жапа шеккенімді біле ме екен. Әкесі Бекше соны айтады деймісің, баяғы өзінікін жөндемдейтін шығар. Жүрегінде қан қатқан адам сөйтпегенде қайтеді... Әй, дүние-ай, бала-шағаға шейін таба қылып қойдың-ау. Мұндай қорлықты көргенше келмесем етті, естімесем етті былапытын... – Жастілек өзі-өзіне келе алмай қалшылдап ұзақ отырған. Содан үйді айналып келіп, дөңбекке қайтадан келіп құйрығын басты. Самайынан шып-шып шыққан терін қол орамалмен сүртіп барып, сабасына түскен. – О, тоба. Бұл не болып барады өзі. Ауылда отырған соң малсыз қалай күн көреді халық. Мені қойшы, соқа бастымын. Анау үпір-шүпір баласы бар үй несімен күнелтпек. Ақтан жырып обал емес пе...

	«Сламбектікі жәй қоқан-лоқы болды. Ол кеткелі де үш күн болып қалды ғой. Жә, шәйімді ішіп Ақсудың іргесіндегі бірер шөмеле шөпті ашық-жарықта жеткізіп алайын.». – Шал қалт-құлт етіп орнынан тұрды. Ат-арбасын сайлап, жолға шықты.

	Жастілек Ақсуға беттегенде терістіктен көтерілген қызыл жел желегін желпілдете ойнақшып, шілденің таңдай қақтар ыстық лебін ілестіре жетіп еді. Тандыр леп қурап, қаңсып тұрған төңіректі одан бетер қуырып, ыстық желдің тентек толқыны егіні бой көтеріп үлгермеген астықты алқаптың үстінде жынойнақ салып ойрандай бастаған. Жаз бойы жаңбыр көрмей қазтаңдайланып кеберсіп тұрған егістік үсті алабүлік ала келген желмен желпіне түсіп, қара тозаң болып аспанға көтерілген. Төңірек әп-сәтте қара тұманмен тұмшаланып шақырайып тұрған күн көзі соқырақтап қалғандай еді. Жынды жел сабаудың астында қалып түте-түтесі шыққан жыртынды жердегі тамырын терең бойлатып бекіне алмай ерте сарғыш тартып, семе бастаған егіннің балапан өскіндерін суыра тартып, тозаңмен бірге көтеріп әкетіп жатыр.

	Қара жолдан қиғаштау шығып барып тоқтаған Жастілек қара боран астында түртінектеп жүріп атын доғарып, арба қалдайшасына байлады да, өзі шапанын басына бүркеп жауып, күпшекке жоғын беріп шөккен. Ышқына өскен өткір жел әрі тынысты тарылтып, әрі қойны-қонышқа топырақ-тозаңды тықпалап есті алған.

	– Сұмдық-ай, ақтүтек боранды да, сабалаған қара жаңбырды да көрмеп пе едім. Топырағы аспанға шыққан мұндай да сұрапыл болады екен-ау. Тоқымдай көде қалған жоқ, бұрқамағанда қайтеді. Жыртылған жердің мәйегін бүйтіп сапыра берсе астығы қалай шықпақ. Обал-ай, обал...

	Осындай бір күйікті оймен ұзақ отырған Жастілек өкси соққан қызыл желдің іш тартып барып басылған сәтінде ғана орнынан тұрған еді. Екі иінін зіл батпан басып қалыпты. Үсті-басын қара тозаңнан арши сілкіп, удай ашыған көздерін қалтасынан алған қол орамалымен сүртіп, төңірегіне қаранған. Ұрты құмға толғандай, тістері шықыр–шықыр етеді.

	– Маңай адам танығысыздай әлем-тапырағы шығып, жал-жал еспе топырақ жол бойын, егістік үстін, сай-жыраларды басып қалыпты. Арбасының маңы да қызыл асықтан келетін борпылдақ топырақпен көміліп, басы сарғыш тартып қурай бастаған көк өскін – егін сабақтары қадау-қадау әр тұста болар-болмас қылтияды. Әлі де аңызғақ аптабы басыла қоймаған ауаның отты лебімен дірілдеген жасыл желектің тірлікке талпынған мына әлжуаз күйі ақтық рет қанат сіліккен жаралы құстың кембағал халін танытқандай екен. Жастілек көкірегіне ұйып қалған күйінішті өксігін жібіткісі келгендей оттай қарыр ыстық ауадан қармана, құныға жұтынса да, тынысын кеңейте алмай жағаға шығып қалған балықтай жұлқынып, кеудесіне сыймай алас ұрған жүрек толқынысын баса алмай кәдімгідей қысылып қалған. Самайдан, маңдайдан шып-шып шыққан ащы тер шаң кіреукелеген әжімді жүзін айғыздап таптапты. Кеуде тұсын отқа қақтағандай удай ашытқан қорғасындай ауырлық еңсесін езіп иықтап алғандай орнынан сүйретіле тұрып, атын әупірімдеп жүріп жегіп еді.

	Шалғы, айыр, қол тырнауыш, қыл арқан мен талғажау етерлік ептеген азық салынған ала дорбадан басқа оқшау ештеңе жоқ арбаның шағын қорабы топыраққа толып қалыпты. Шөпке шығарда салған жаңағы құрал-саймандары топырақ астында қалса керек көрінбейді. Шал құмдауыт топырақты сыпырып тастауға шамасы келмей зордың күшімен келіп арбаға отырып еді. Сол-ақ екені жер дүние шыр айналып, төрт дөңгелегімен жер тағандап тұрған көк арба төңкеріліп жүре берді. Әлде пе сықыр-сықыр қозғалып ілгері жүргендсй болды, жылқының оқыранған үні, әлде ненің сарт ете қалған дыбысы естілді де Жастілектің көз алды қарауытып жүре берді. Одан арғысы су қараңғылыққа шым-шымдап батқан өлі тыныштық еді.

	Шал жаурап оянды. Удан ашып қоя берген көздерін сығырайта зорға ашып еді, түн екен, жерге тамып кетердей болып жаудырай жусағап жұлдыздардың мұншалықты шүпірлесе қалған қалың шоғырын тұңғыш көргендей біртүрлі таңырқай қадалған. Жұлдыздардың тап осылайша жусауын бала кезінде ұзақ түн тамашалай қызықтамаушы ма еді. Иә, сөйтетін еді ғой. Әкесімен шөп шабуға ере баратын ол кешкісін шарбақ орамға үйілген жасыл шөмеленің төбесіне әкесімен ілесе шығып алып шалқадан түсіп жатпас па еді. Күн ұзаққа шалғы тартып көкиық болып қалжыраған әке тұмсығын жұпар бүріккен көк шөпке тығып қойып қорылға басатын, ал бұл болса қара барқыт, мақпал түн тылсымын көкірекпен тыңдап, көзімен жұлдыздар шоғырына сүзіле қарап үн-түнсіз қиялдап жататын. Мына бір іргеге қарай қиялай құлаған шөміш тізбекті жеті жұлдыз – Жеті қарақшы аталатын көрінеді. Анау биікке шығандап шығып алып алуан түске түстеніп, құбыла жымыңдап тұрар маңдай тұстағы жұлдыз «Темір қазық» аталады. Шолпан дейтін де ғажап жұлдыз бар екен, бірақ ол таң алдында туатындықтан да, бұл оның атқанын да, таңмен талас батқанын да әлі көрген емес. Шыдамы жетпей ұйықтап қалады. Анасының ұршығына оралған ақ ешкінің мақпал түбітіндей шұбала көсілген мына бір ақтаңдақ құс жолы деседі. Әкесінің айтуына қарағанда түн жамылып ұшқан құс түстікке қайтарда осы ақтаңдаққа бағыт түзеп ұшса керек.

	Ғажап. Бәрінің атауы, бәрінің өз кызметі бар. Ал Жастілек болса әкесінің соңынан еріп барып, еріп қайтқанына мәз. Айырлап шөп шөмелемек түгілі, божы ұстауға шамасы жоқ. Бірақ әкесі мұны қасынан тастамайды, қарасын болсын дейді де. Әйтпесе анасынын «Күн ұзаққа зарықтырып, шөлдетесін, үйге тастап кет», дегеніне болмай: «Ештеңе етпейді, жігіт емес пе, үйренсін, жүрсін», – деп әкесінің қарсылық білдіріп жататыны неден дейсің. Ал бұның әкесінің қымызына ортақтас болған масылдықтан басқа жәрдемі болмай тұр. Тек шөпті тиеп, бастырып, сырғауылды арқанмен тартқанда ғана ептеп қол ұшын тигізеді. Арқанның бір ұшын сусытпай ұстауға жарап тұр. Мұндайда әкесі мәз болып, «міне, көмек деген осы емес пе, шешең тастап кет дейді. Сен болмасаң, арқан ұшын кім ұстар еді», деп маңдайынан иіскейді де, жерден лып еткізіп көтеріп алады да, арба үстіндегі таудай үйілген шөмелеге атып жіберді. Қайран балалық дәурен-ай, десейші.

	Жастілек басын көтеріп еді, арбаның өз үйінің іргесінде тұрғанын аңғарды. Аты доғарылмаған қалпы жүген, әбзелдерін салдырлатып, іргеден тіске ілінер көкті шалып тұр. Мұның бас көтергенін сезінді ме оқыранып қойды. Жастілек оң жақ бет сүйегінің ауырғанын енді сезінді. Саусағымен сипаламақ еді, дыз етіп қол тигізбейді. Ептеп іскен бе қалай. Жобасы басы айналып кеткенде өзіне өзі ие бола алмай арбаның қалқайма қалдайшасына бетін соғып алса керек. Қанап та қалғанға ұқсайды, саусағына қатып қалған қаспақ-қаспақ бірдеңе білінді.

	Жануар, үйренген жұртына жаңылмай жеткізген-ау. Жастілектің арбадан аяқ артып түсуі қиынға түсті. Тұла бойын қорғасындай ұйытқан ауырлық екі иінін езіп, қозғалтар емес.

	"Әттең жалғыздық-ай. Жұртта қалып немді бітірдің. Бұралқы иттей отырысың мынау. Арбадан да бұт созып түсер қауқарың жоқ. Осы арада өліп кетсең, қалғаның ғой сасып-шіріп. Ауылдың арғы басындағы қалған Нұғымар шалдың боқтығын бұрқылдатып көшкелі бір жеті болды. Тамам ауылдан состиып жалғыз қалысыңа жол болсын. Тік көтеріле көшкен жұрт осынау ауылды қайбір қиып кетті дейсің. Бәрі де күңіреніп аттанды емес пе. Кіндік қаны тамған топырақ кімге қымбат емес дейсің. Ал сен болсаң бәрінен де ақылды, бәрінен де бауырмал болғансып шегелендің де қалдың. Арқандаулы бұзаудай қоңыр үйден ұзап шыққың келмейді. Бар ұзап барарың анау іргедегі қорым-зират. Онда да бұрышын осыдан бірер жыл бұрын целинник қиратып кеткен анаңның қабірі басына телміре қараумен отырасың да қоясың. Күңіренесің, күйзелесің. Бірақ сенің күйзелісіңді кім құлаққа іліп, басу айтып, ортақтас болып жатыр.

	Тіпті мүсіркеп, "ей, жазған-ай, көрешегің көп екен ғой, қайтсын-ай күңіренбей", – деп мұңдасар, сырласар бір шүйкебас та алмай соқа басың мынау отырған".

	Жастілек арбадан түсе алмасын сезді ме әлде түсе алса да, үйге кіріп не бітіремін деді ме, шапанын сілкіп үстіне жапты да топырақ толы арба жәшігіне қайра қисайған.

	Сол жатқаннан шекесіне күн өтіп, ағыл-тегіл балбырай терлеп жатып оянған. Оянса сәске түс болып қалыпты. Аты әлі жегулі күйде тыпыршып, борбай-шабына қадалған сонасы түскірден құтыла алмай терте тепкілейді.

	Бұл аңырайып ауылдың өлі жұртына сүзіледі. Осыдан бірер жыл бұрын көшкен жұрт жусан, құрай, шеңгел астында қалып үлгерсе, былтыр мен биылғысын көшкен соңғы жұрттарды кешегі соққан қара боран селі жал-жал топырақ оппасына көміп тастапты. Ауыл ортасындағы тас шеңгелді құдыққа иіліп, еміне қалған тырна мойын сырықтың ұшына ілінген қаңылтыр шелек аптап леппен ілесе тербеліп, күйінішті үнмен шиқылдайды. Шаңырағы ортасына опырылып түскен бұрынғы колxоз кеңсесі, совxоз кезінде бөлімше конторы болған үйдің алдындағы ат байлар мама ағаштың түбіне келіп сарыған сабалақ жүн қара ит бұл тұсқа шабаланып алды да, "ей, сенде мендей жұртта қалған тірі мақұлық па едің" дегендей сырт айналып айдалаға жүгіре жөнелді.

	Тағы да тылсым тыныштық орнады. "Байлаулы бұзаудай..." "Айтпақшы, кеше шөпке кетерде арқандап қалдырған сиыр мен бұзау не күйде болды екен.

	Қаталап әлі сауылмай... Обал-ай..." Жастілек арбадан сүйретіліп түсті де, атын доғарып жүгенін басынан сыпырды да, сауырдан сипап қоя берді. Ат екі күн бойы үстінен түспеген қамыт-доғадан құтылдым ба дегендей дүр сілкініп алды да қаталаса керек, қауға шелегі желмен шайқалған құдыққа беттеген. " Ей, сорлы, онда су бар деймісің. Одан да Ауызталдағы томарға бар, таңдай жібітер бірдеңе бар шығар". Содан сиырын арқандаған маңға маңдайына қол салып қанша шұқшиып, үңілсе де көзіне қара іліндіре алмаған.

	– Мына түскір бас жібін үзіп кетті ме екен. Олай болмаса керек еді. Бұзауы да көрінбейді, – деген шал шапанын тастамақ болып үйге беттеген. Есіктің құлпын ілетін қос шығырды кендір жіппен байлай салатын әдеті болушы еді. Сол жіпті шеше бергенде жерге көк қағаз түсе қалды. "Біреу-міреу келген болды ғой, мұнысы не екен" деп қағазды ашып оқи бастаған. Онда: "Жәке! Бұзаулы сиырыңды мемлекетке әкеттік. Ақшасын бірер жетіден соң әкелдіріп береміз. Управляющий С.Бекшин" деп жазылыпты.

	Жастілек қос тізесі дірілдеп барып босағаға отыра кетті.

	* * *

	Сонау бір қызыл жел ескен қара боранның астында қалғаннан бері Жастілек оңалмады. Ақыры қар тобықтан асып, төңірек түгел ақ көрпеге қамтылып болып, сіреуленіп шымыр тартқан күртік үстімен сырғыма боран жүре бастаған шақта бұл үйден шығудан қалып еді. Орталықтан ат сабылтып әдейі іздеп келген Құрманбай көршісінің "жаңа сойған соғымнан сыбағаңды татып кет" деген өтінішін де орындай алмады. Қарға адым жер жүрсе тула бойы бұлауға түскендей қара терге малынып шыға келеді. Екі иінін безген бір әлсіздік бой жаздырмайды. Қорада тұрған мал дегеннен қалған жалғыз аттың астын тазартып, алдына шөбін салып, бірер шелек су берудің өзі күшке түсіп тұр. Құрманбай жай келмей, барып жей алмасаң ауыз тиерсің деп бірер түйір жас ет әкеліпті. Талайдан бері жылқы етін татпағандықтан ба, қазан бүлкілдеп қайнап, танау қытықтар жұғымды иіс шалқи бастағаннан қу көңіл тәбет шақырып, жұтынып қалып еді. Енді міне, екі шал тартылған табақ үстіне төне қалыпты.

	– Жарықтық, жылқы етінің жөні бөлек-ау, – деп қойды Жастілек.

	– Е, не деп отырсың... Ал, алып отыр. Жаз бойы барды-жоқты тықпалап күтіп-бағып едім, еңбегімді ақтады. Екі елі шықты. Балада бір бұзаулы сиыр, кемпір екеумізде бір құлынды бие дегендей....

	Бұрынғыдай көсілетін шама жоқ, бәрі шектеулі болып қалды ғой.

	– Естіген шығарсың, төрт емшегіне қарап отырған сиырды өзім шөпке кеткенде, әлгі Сламбегі түскір арқандаулы жерінен айдап алып кетіп қиын болды. Орталықтарына барып ойран салайын деп едім, тағы "мешкей деген жақсы атақ емес" қойшы дедім. Үкіметтің заңына кім қарсы тұрады. Бәрінен басынғаны өтіп кетті. Содан жалғыз атпен қалдым, әйтеуірі иге көнетін жануар отын-суымды сонымен тасып алдым ғой сүйретіліп жүріп. Көрші селодағы неміс тамырым Кайзер жазған көп көмектесті. Бес-алты қап картоп, екі қап ұн тарттырып әкеліп тастаған.

	– Е, кейбір қазағыңнан сол тамырың дұрыс, – деп Құрманбай іргеге шегініп отырды.

	– Өзі бір ғажап адам-ау. Жуырда соғып, бірер күн жатып кетті. Ептеп шишаға үйірсектігі бар ғой, бірер бөтелкесін қоржынына сала келіпті. Өзің сияқты соғымым деп, шошқасының майы да бар әкелген...

	– Тек, әрі...

	– Әй, Құреке-ай. Воркутада жүргенде маған қай туысым табақ-табақ жылқы етін тартып отырды дейсің. Өңештен өтсе өлмеспіз деп қолға түскенді жей бердік емес пе.

	– Е, басқа салған соң сөйтесің де... Біздікі мейманасы асқандық та....

	– Сол Кайзер жуырда Қызылту жаққа Сәлімгерей тамырының құдалығына барып келгенін айтып...

	– Қай Сәлімгерей?

	– Талаптыдағы балдақты Сәлімгерей-ші...

	– Е, о жүлікті білем ғой. Иә, содан..

	– Содан Кайзер де құдалармен қатарласып дастарxан басына отыра қалмай ма. Ал үй иесі аңқаулау ма, әлде тұз көз, шикіл сары мұны бөтенге жорыған ба, бәрінің кесесіне сары май салып отырып бұған салмайды ғой. Жай отыратын Кайзер ме, өзі ұмтылыңқырап барып бір қасық майды кесесіне тоғытып жатып:



	– Осы сен мен білетін сарымаймысың,

	Жесем жүрекке дәру маймысың.

	Әлде көп қазақтың ішінде

	Жалғыз немісті танымаймысың, – деген ғой.



	– Паx, мынауың тірідей өлтіріпті ғой. – Айтпа деймін, айтпа. Содан үй иесі Кайзер құда деп бұлар кеткенше асты-үстіне түсіп бәйек болыпты. Әне, Кайзер дегенің сол.

	Осылайша жарасымды бір ұзақ отырыстан кейін Құрманбай қозғалған.

	– Ал, Жәке, бірер жетіде тағы бір соғармын. Бойың тәуір болса алып кетейін. Үйде аунап-қунап жат. Кім қалды. Үркердей ауылдан біз құралпы азайып барамыз ғой. Тағдыр тақсыретін тартардай тартып келесің. Орталыққа көшкенің де дұрыс еді, – деген.

	– Е, Құреке, айтуың жөн. Ескі жұртта ұлыған бұралқы итше жалғыз қалғаным жаныма батпайды деймісің. Ертең жүріп-тұра алмай қалсам аузыма су тамызып, басымды көтеретін де тірі пенде жоқ. Әйтсе де шаңырақты тірі тұрғанымда жаппаспын деген әке-шешеме берген іштей антым бар еді. Оның үстіне Сібірде жүргенде тартқан ауыр азап үстінде туған ауыл, өз босағама келіп өлсем армансызбын деуші едім. Осының бәрін тәрк етіп, көшкен елмен ілесіп қопарылсам өлген аруақтар алдында айыптыдай көрінемін бе деп шегіншектей бергенім де рас. Орталығыңда да тартар азабым, көрер бейнетім осы емес пе.

	Кімім менің аузыма қарап ол жерде күтініп отыр. Әлдекімге масыл болып сабытымды салғанша өз қотырымды өзім қасып дегендей...

	– Қайдам, Жәке. Ол жағын өзің өлшеп-пішіп қойсаң біз не дейік. Әйтеуірі ел ішінде отырғаның жөн дегеніміз де. Әйтпесе кімді кім асырағандай.

	– Жә, Құреке, қош. Әйтеуірі xабарсыз болмай келіп тұр. Дәміңе алла разы болсын. Жақсы ит өлімтігін көрсетпес деп, ит құрлы жоқпын ба. – Жастілектің үні дірілдей шығып еді... – Елге өкпем де, ренішім де жоқ. Әттең жас ғұмырым өксумен, өкінішпен өткені болмаса... Бақ берсе маңдайға, тақ берсе таңдайға деген ғой.

	Көп ұзаған жоқ Жастілек төсек тартып жатып қалды. Оның қора ішінде, есік алдында қалқақтап жүргенін жоқтағандай алақаншықтанып басталған сырма боран үдей, дәуірлей келіп мүлдем құтырып кетті. Арқаның апталап соғар кәдімгі аңқылдақ ақ көз ашулы бораны. Пеш аузына сүйретіліп жетіп бірер күн тамызық тұтатып, от жаққанымен бүгіндер мүлдем орнынан тұра алмай сұлап жатып алған. Өзінің жүріп-тұруы қиындай түскенін сезіп қораға да шыға алмай қалармын деп жалғыз атты орамдағы шөмелеге бос қоя бергені абырой болған. Әйтпесе бұл ас көтере алмай аяқтан сарып болып домалап қалғалы да біраз күн өтіп кетті-ау.

	Төр алдында көлденең түсіп жатқан сары шұбар шал үйдің азынап суый түскенін, іргеден ысқаяқ леп ұрып, тула бойын түршіктіріп жатқанын сезіп, түйсінген сайын, кірпік қимылдатпас ауыр науқас шеңгелі сығымдай қысып жібере қоймас-ау деген күйікті xалге ауысқалы тән азабына жан азабы қосылғандай еді. Көрпесін қанша қымтанса да, тұла бойын жайлай түскен суық пен ауыр науқас қосақтала келіп дәм-тұзының сарқылар шағынан xабар бергендей ауық-ауық естен тандырған. Жаңа ғана көк тұман ішіне бойлай еніп бара жатқандай бұлыңғыр бір сезім әлдиіне бөленіп жүре берген. Ұйықтағаны не есінен танғаны белгісіз, әйтеуірі сөнбеген әлсіз санасы ояу тәрізді. Міне, сүйкімді елес-ақ жамылған анасы үйге кіріп келе жатыр екен. Мұны көрді де кілт тоқтады.

	– Әй, шырағым-ай, осылайша жұртта жалғыз жата бересің бе? Жүр менімен, іні-қарындастарың да күтіп отыр, -деп бұған қолын созған. – Тартқан бейнетің аздай елден безгенің неткенің?

	– Мен елден безгенім жоқ, ел менен безінді емес пе. Мен елдемін, өзім туған босағамдамын, – деп қарсылық білдіргендей болды бұл.

	– Айтасың-ау, балам. Қазір сен де ел де, туған жерде жоқ. Жұртта қалған бұралқы ит те сен де бір.

	– Неге олай дейсіз? Менің тамырым осы көне жұртпен бірге. Сол үзілмесін, қырқылмасын деп тәмам ел ірге сөккенде әдейі жалғыз қалдым емес пе. Менің осы әрекетім-ақ талайды ойлантар, жаңылысқанын ұғындырар.

	– Ту, жазған-ай. Іргесі бүтін ел моласын талқандата ма. Жалғыз өзің соқаға қарсы тұрғанда қасыңнан қай ауылдасың табылды. Өрекпеді, шулады, қойды. Сорлы қазағың сол емес пе, сүйекке сіңген әдеті. Сөйтіп отырып елім, ауылым, жұртым дейсің. Сол ел бірлікте болса мен өлер ме едім аштан. Әжібай екеуің жау атанып қаңғып кетер ме едің, молаң тапталар ма еді. Айтпақшы, Әжібайдың әйелі балаларына кетті дей ме? Жөн болған, онысы. – Анасы төніп келіп мұның бетіне төнген. – Сенің ажалыңнан бұрын өлімің анада соққан қызыл желден ғой. Сол қара боран ғой сенің жан дүниеңді өртеп, өзегіңе өлім ұрығын сепкен.

	– Тек, олай деме, анажан. Сөзің неткен суық еді. Мен өлмеймін. Тірімін, тірлік менімен бітпейді.

	– Жоқ! Сен өліксің, өлдің, бәрі де бітті осымен. Артында тұяғы жоқ пенде бүтін бір ұрпақтың мәңгілікке құрдымға кетер жолын тауысар күнәһар атанбақ! Сен Бекен әулетінің соңғы тұяғы едің, өзіңе өзің үкім айтып айықпас азап, кешірілмес күнәға баттың. Басыңда сүйер жарың, етегіңнен тартар перзентің жоқ. Сонда өмірге босқа келіп, босқа өткенің ғой. О, тәңірім, осындай-да ұл, ұрпақ берермісің маған! – Анасы теріс қарап кетті.

	– Бәрі де шындық. Не дейін, ана. Бүтін бір ұрпақтың атын өшіргенім де, сол ұрпақтың өзіме артқан үмітін үзіп, тілегін тәрік еткенім де рас. Тағдыр тамырымнан қопарып алды да қу қаңбақша қалаған жағына айдап әкетті. Мен содан бері кеудесінде құр шыбын жаны ғана бар тірі аруық едім. Мені өмір де, ұрпақ та, әйел де, перзент те қызықтырмаған. Мен бәрінен де түңілген едім. Өзімнен өзім түңіліп, ақыры ескі жұртта жыртық үйде, үскірік-аяз өтінде өмірден өткелі жатырмын...

	Менің барым да, жоғым да басқалар үшін құны соқыр тиынға татымас бәлкім. Өзім де өмір сүрдім, ащы-тәтті ғұмыр шектім деп кімге кімге мұң шаққандаймын. Қу тағдыр менен аяғаны болмады. Басымнан ұрды, иығымнан жаншыды, аяғымнан шалды, етегімнен тартты. Әйтеуір білгендерін істеп бақты. Күйредім, қурадым, сөндім, өлдім, өштім... Хош! Ана, анатай, мені тастама ала кет, ала кет! Тірі қалып кімге керекпін. Қалдырма, ала кет! ..."

	Жапандағы жалғыз үйді нықтаған долы боран ұзақ соқты, ышқына соқты, өксік жел өлім тербеткен қоңыр үйдің қоңыр тірлігін тәрік еткен сары шұбар шалдың ақтық күрсінісін, соңғы тынысын іліп алып бір қиырға ала жөнелгісі келгендей босағаға оралып, есікті тырмалады, оты баяғыда өшіп қалған пеш мұржасынан сумаңдап ішке үңілді, өлі тыныштық орнаған үй ішін кезіп ұзақ жүріп алды, төр алдында сіресіп қалған шалдың көз жасы қатқан жүдеулі жүзін қарып, ауық-ауық өпкендей болды.

	Өмірдің қилы-қилы бұралаң, соқпақты кезеңдерін артқа тастап, азапты қанкешуден өтіп келіп, орта жолда үзілген бейбақ пенде мына тірлік-ғұмырға неге келіп, не тындырғанынан бейxабар мүскіндей мәңгілікке жан тыныштығын алып, томаға-тұйық жатыр. Қыбырлаған азапты тірлікті тәрік еткеніне, сөйтіп мәңгілік ұйқыға бөленіп, қара жер құшағымен құндақталып жатарына шын пейілді пендедей ме дерсің сабырлы, жаназабынан арылған қалпын көріп.

	....Апталап соққан боран сап тиылған. Белдеулей қарға көмілген терезенің соқыр саңылауынан себездей төгілген аязды қыстың ащы сәулесі сары шұбар шалдың жас қатқан қуаң жүзінде ойнап, мың құбылады.

	Қайран, күйікті ғұмыр-ай десейші....





	https://t.me/kzkitap





