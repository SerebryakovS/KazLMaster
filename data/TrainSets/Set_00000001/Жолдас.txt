	Чезаре Павезе

	Жолдас





	Орыс тілінен аударған Кұрманғазы Қараманұлы





I


	Гитарада испаннан кем ойнамайтыныма бола жұрт мені Пабло атандырған еді. Амелио Авильяноға бара жатып жол апатына ұшыраған тап сол түні бірнеше досыммен бірге тамақтанып алмаққа жақын маңайдағы жотаға барғам. Бұл арадан тіпті көпір де көрініп тұратын. Күннің салқындығы баспанаға қуып тыққанға дейін қыркүйектегі ай сәулесіне шомылып, ән айтып, шарап ішіп, көңіл көтерумен болғанбыз. Қыздар билей бастаған. Мен гитарада ойнадым — Пабло мұнда, Пабло анда, — бірақ аса бір алып-ұшқан ештеңем жоқ. Музыкадан бірдеңе түсінетіндердің алдында ойнағанды ұнатушы едім, ал мыналар тек өңеші жыртылғанша барқыраудан басқа ештеңе білмейтін. Үйге қайтып келе жатқан жолда да ойнадым, ал серіктерім ән салды. Тұманның қоюлығынан қолым дымқыл тартып кетті. Мұндай өмір мені әбден ығыр қып біткен.

	Енді қазір Амелио ауруханаға түскен шақта біреу-міреумен тіл қатысып, шешіліп сөйлесетін де ешкімім қалмап еді. Ауруханаға барып көңілін сұраудың бос нәрсе екенін білетінмін, өйткені ол күні-түні бір тынбай айқайға басып, балағат жаудырумен жатқан және ешкімді танымайтын. Біз оның әлі күнге жол жиегіндегі баған түбінде, жырада жатқан мотоциклін көруге бардық. Доңғалақтың сым шабағы сөгіліп, доңғалақ ағытылып кетіпті, әйтеуір мотоциклдің өзі өртеніп кетпегеніне шүкір. Жерде қан жоқ-ты, тек бензин дақтары ғана жатқан. Кейін мотоциклді қол арбаға артып әлдебір жаққа алып кетісті. Өз басым мотоцикл дегенге онша әуес емес едім, бірақ мынау, неге екенін қайдам, қираған гитараны еске салатын. Амелионың қазір ештеңені бажайлай алмай жатқанының өзі жақсы еді. Бәлкім, ол сауығып та кетер, деседі. Дүкенге келген сатып алушыларға қызмет көрсете жүріп осының бәрін ой елегінен өткізумен болдым, бірақ көңілін сұрауға бармадым, бәрібір бос әурешілік боп шығар еді, сондай—ақ басқа біреулермен де ол жайында әңгіме қозғағам жоқ. Ал, кешкісін үйге қайтып оралғаннан кейін, түрлі адамдармен арадағы әңгімелерімді тағы да тағы еске алып, бұралқы иттей жалғыз қалғанымды, — бұл, әрине, Амелионың қасымда жоқтығынан емес еді, ол жанымда болған кезде де жалғыздық сезінетінмін, — неге ешкімге айтпағаным жайында ойлаумен болдым. Жаз айларын соңғы рет осылай өткізіп жүргенімді, гитара құшақтап остерияларды аралап тентіреу мен дүкеншеден шықпау әбден зәрезеп қылғанын Амелиоға, бәлкім, айтар да едім. Ол мұндай нәрсені түсінетін.

	Сосын мен Амелионы гипске салғанын, аяқтары семіп бара жатқанын білдім. Досым жайында күндіз-түні ойлайтын болдым, басқа біреулердің ол жайында маған бірдеңе айтқанын суқаным сүймеді. Енді жұрт сол күні түнде оның қасында бір қыздың болғанын, оның шөптесінге құлап түскенін, бірақ зәредей де зақым алмағанын, олардың мас күйде жын ұрған біреулерше жүйткіткенін және ерте ме, кеш пе, бәрібір, осындай бір кепке ұшырамай қалмайтындарын сөз ете бастады. Бұдан басқа да нәрселер айтылып жатты. Бір күні таңертең біреу маған Амелионың қыдыратын қызын көрсетті — дүкеніміздің жанынан өтіп бара жатыр екен. Сұңғақ бойлы, сымбатты қыз боп шықты. Оған қарап тұрып мотоциклден тоңқалаң асып құлағанын көз алдыңа елестетудің өзі қиын еді. Мұндай нәрсе Амелионың қолынан келетін, сондықтан бұған бәлендей таңғалудың жөні жоқ-ты. Екеуінің бір-біріне жабысып алып мотоциклмен жаз бойы тас жолдармен құйындатып жүргені жайындағы ой ызамды келтірді. Осындай нәрсе үшін басты бәйгеге тігуге бола ма екен? Бұл қыз оған барып тұрады, деседі. Тіптен жақсы, бізге барудың қажеті болмайды.

	Бұл күндері дүкенде байыз тауып отыра алмадым. Шығып кететінмін де, По жағалауына жалғыз тартатынмын. Көпірдің жақтауына отырып алып адамдарға, қайықтарға көз тігетінмін. Ертеңгілік күн шуағына жылыну сондай ұнамды нәрсе ғой. Неліктен айнала-маңдағының бәрі өзімді мезі ғып біткенін және бұралқы иттей жалғыз қалғанымды сезіп жүрген дәл қазіргі шағымда әлдебіреулермен достасуға неліктен ешқандай зауқым жоқтығын түсінгім келді. Бұған қоса, Амелионың тіпті төсегіне тұрып отыра да алмайтыны, енді оның ешқашан адым аттап жүре алмайтыны жайында да ой кештім. Бұрын ол ұзақты күн бойына моторларды сынақтан өткізіп жататын — содан нәпақа табатын. Енді ол қайтіп күн көрмек? Бәлкім, қайықты өзіне ыңғайластырып алар. Бірақ, кей-кейде, тіпті қалтаңда ақшаң болған күнде де, жеке меншік қайықтың да, гитараның да қуанта қоймайтын кезі болады. Мұны өз басымнан өткергем. Жол апатына ұшыраған кезге дейін Амелионың қандай тірлік кешкенін білу үшін ештеңе аяп қалмас едім. Бұл жайында егжей-тегжейлі сұрап білудің бірде-бір рет ойыма келмегені, бәлкім, оның қай-қайсымызға да көп үйірсектемей өз бетінше жүре беретініне, сөйлесе қалған сәттерімізде екі ауыз сөзді әрең айтатынына байланысты болса керек. Біз талай кешті бірге өткізгенбіз, мен гитарада ойнайтынмын, бұған екеуіміздің де көңіліміз толатын, сосын бір— бір стақаннан шарап сіміретінбіз де, ол — Корсоға, мен — дүкенге қайтып оралатынмын. Қашан көрсем де мотоциклшінің былғары күртесін киіп жүретін. Дүкенге бас сұғады да, апыл-ғұпыл: “Кешкісін кездесеміз бе?” дейді. Қыдыратын қыздарын маған ешқашан көрсеткен емес.

	Бір күні таңертең ана жолы өзім көрген қыз дүкенге екпіндей басып кіріп келді, сөйтті де күлімсірей үн қатып, Паблоны қайдан жолықтыруға болатынын сұрады.

	— Менің атым Линда, — деді ол. — Мені Амелио жіберді, ол үйіне қайтып оралды. Сізбен кездескісі келеді, бірақ өзі мұнда келе алмайды.

	Шешем дүкенде еді, Амелионың денсаулығы қалай екенін сұрай бастады. Әйелдер екеуара азды-кем тіл қатысты. Линда жан— жағына қарағыштаумен болды. Өте көңілді қыз екен әрі батылдығы да байқалып тұрды. Сол күні түнде қандай оқиға орын алғаны жайында одан артық ешкім байсалды түрде баяндамаған болатын.

	Ертеңіне Амелиоға бардым; ол шалқасынан ашылған терезе жанындағы кереуетте жатыр екен. Басынан өткен оқиға жөнінде де, мені шақыртқаны турасында да жұмған аузын ашқан жоқ. Үстінде сары күпәйке бар еді, сол бұрынғыша денелі, ұзынтұра болатын. Әлпеті мүлдем өзгермепті, тек түні бойы ұйқы көрмеген адамның түріндей бозаң тартыпты. Бөлме іші ыбырсып кетіпті. Ашық терезеден ішке жаймен жылжып тұман еніп жатты. Бөлмеде емес, далада отырғандай едік.

	Жағдайы нешік екенін сұрағам жоқ, себебі онсыз да бәрін білетінмін. Бірақ, Амелио не істеп жүргенімді, соңғы айларда гитарада қаншалықты жиі ойнағанымды білмек болды. Иығымды қиқаң еткіздім.

	— Қайдағы гитараны айтасың! — Сигарет қорабын суырып, оған шылым бердім, өзім де тарттым. Сосын: — Мотоцикліңнен не қалғанын барып көрдік. Бөлшектерін сатасың ба? — дедім.

	— Мотоциклді жөндеп алуға болады, — деп жауап қатты ол. — Өйткені, мотоциклде аяқ жоқ қой.

	Тұманның салдарынан қолым дымқылданып кетті. Ертеңгілік мезгіл болғандықтан көше біршама салқын еді.

	— Тоңған жоқсың ба? — деп сұрадым.

	— Жапсаң жаба сал, салқын тартып барады.

	Айнаның жанынан өте бере одан Амелионың бейнесін көріп қалдым. Өзінің құдды қайықтан бас шығарып тұрғандай кеспірін кереуеттен ұзақты күн бойы көріп жатады екен. Ең әуелі көрпе, сосын ақжайманың бір пұшпағы, одан соң күпәйкесі, беті, иегі, ақыр соңында темекі түтіні көрініс береді екен.

	— Темекіні көп тартасың ба? — деп сұрадым.

	Ол күлді саусағымен шертіп түсірді де, жаймен ғана мырс етті:

	— Бұл алғашқысы. Түнге қарай қорапты түгел тауысам.

	Дүкеннен жүз талдан тұратын бір блок сигарет ала келгем, енді соны оған қалай берудің ретін таппай отырғам. Осының орайы келіп, сигареттерді кереуетке, газет астына қойдым.

	— Шынымды айтсам, сол күннен бастап қыдырысқа гитараны алып шықпайтын болдым. Жалықтырып бітті. Гитара не үшін қажет? Өзіңді кешкісін қала сыртынан күтіп тұратын төрт кеңкелестің көңілін көтеру үшін бе? Олар итше қыңсылайды, жын соққандай өкіріп-бақырады, ондайға гитараның не керегі бар? Қазір енді ойнауға зауқым соқса, өзім әлдебір жаққа оңаша барып ойнаймын.

	— Жалғыз жүрген де онша жақсы емес, — деп салды ол. — Күн көріс үшін ойнамайтының қандай ғанибет.

	Әлде оған мұндай тірліктен әбден зықым шыққанын, гитара ойнау арқылы нәпақа тапқанды хош көретінім жайында айтсам ба екен? Жер-дүниенің кең екенін, жаңаша өмір бастағым келетінін, әлемді шарлап, басқаша тірлік кешуге құштар екенімді мәлім етсем бе? Сол күні таңертең мені қандай да болсын бір әрекетке бел бууым керек деген тілек билеп алған-ды. Өйткені, бүкіл өмірім алда емес пе.

	— Егер күн көріс үшін ойнасаң, бірдеңе түсінген болар ең, — деді Амелио, сосын тұқылды лақтырып тастады да, көпшікке басын сылқ еткізді. Ол жүдеу болатын, сүйірленіп кеткен жұтқыншағы сүйек секілді сорайып тұрған.

	Келесі күні таңертең оған тағы бардым. Оған осындай ертеңгілік мезгілде, үйде ешкім жоқ уақытта бару маған ұнайтын. Ас үйге кіріп, есікті ақырын ғана тықылдатып, кіруге рұқсат сұрайтынмын, одан соң терезесі айқара ашылған осынау салқын бөлмеден бір— ақ шығатынмын.

	Амелио бөлменің салқын болғанын қалайтын, мұнда өзін көшедегідей сезінетін. Көкірегін кере тыныстап, өне бойы шалқасынан жататын, тек оқта-текте ғана шынтағын тіреніп, қинала-қинала бір бүйіріне аударылатын. Мен оның аяғына тиіп кетпеуге тырысып, кереуеттің шетіне кеп тізе бүгетінмін.

	— Қатты ауыра ма?

	Ол маған қас қақпай қарап қалды. Кей сұрағыма мүлдем жауап қайтарған жоқ. Ол өзі осындай болатын. Тіл қатпайды, не істерсің енді. Бір жолы өзіне тағы кімдердің келіп жүргенін сұрадым. Амелио кішкене үстелдегі стақанда тұрған шағын гүл шоғын көзімен нұсқады.

	— Бұл жақсы екен, — дедім.

	Оның көңілін қалай көтеруге болатынын білмейтін едім. Маған ол өзімнен әлдеқайда жүректілеу секілді көрінетін. Қашан сауығып шығатыны жайында тіс жармады. Жалпы, ешбір маңызды мәселе жайында ешқандай сөз қозғамады. Ол өзі осындай болатын. Мен оған әлдебір нәрселер жайында айтып, кей-кейде қызулана сөйлеп кететінмін, Амелио үнсіз құлақ тосып, ақырын ғана жауап қататын.

	— Сонда қала сыртына шығуды қойғаның ба? — деп сұрады ол.

	— Маған бірдеңе болған-ау деймін. Компания атаулыны жек көретінді шығардым. Дүкен де әбден мезі қылды. Құдды бір кежегесі кейін тартқан кер жалқау сияқтымын, ал бірақ шын мәнінде ондай емеспін ғой. Жер бетінде қанша адам бар, бәрі өз бетінше тірлік етіп, бірдеңемен айналысып жүр. Сен зәуіде тыным тауып отыра алмайтынсың, бұл жағдайым саған түсінікті болар. Үй бағып отырғаннан қандай пайда, шынында?

	— Ау, сенің ұнатқан қызың бар емес пе?

	— Болса ше! Онымен қош айтыссаң тағы бір жүктен құтыласың.

	— Әңгіме қандай қызбен қоштасуда.

	Бұл жайында онымен, мүгедек адаммен, неге әңгіме қозғадым екен? Бірақ, енді басқа кімге барып мұңымды шағармын? Мұның бәрін тек кейін ғана, осынау қамашау қабырғалардан, лас пен тердің осынау өшпестей боп сіңіп қалған иісінен, әйтеуір бірдеңе айту қажет болатын, мезі қылар міндеттіліктен құтылып көшеге шыққан кезімде ғана түсіндім. Сол арада өзімнің әлденеге кіріспек ойым бары жайында мылжыңдағаныма, әлемді кезіп тентіреу арманым екенін айтқаныма қатты ыңғайсыздандым. Амелиоға, төсек тартып жатқан жарымжанға, мұндай нәрсенің не қажеті бар?

	Бір жолы Амелиодан шығып келе жатқан Линдамен қақпа жанында бетпе-бет жолығысып қалдым. Ол маған жылдам көз жүгіртті де, жанымнан өте шықты. Амелионың көңілі тыныш тапқан кезде бой көрсету үшін баспалдақпен асықпай жоғары көтеріле бастадым. “Сәл ертерек келгенімде екеуін бірге отырған жерінен жолықтыратын едім”, деген ой жылт етті. Ол кезде қыздар жайында көп ештеңе біле қоймайтынмын, бірақ олар жөнінде тәжірибелі еркек тәрізді пікір айтатынмын. Қыздарды кешқұрым кинодан, күндіз қайықпен серуендеп жүрген жерінен ғана кездестіретінмін, сондай-ақ оларды би залдары мен дүкенімізге келген шақтарында көретінмін. Алайда, қыздарды жақсы білу үшін бұл аздық ететін. Әлі сарыауыз балапан едім. Баспалдақпен жоғары көтерілгеннен кейін, Амелио естісін деп есікті тарсылдатып қақтым да, ішке ендім. Амелио көпшік шынтақтап жатыр еді, темекі тұқылы езуіне желімденіп қалғандай боп көрінетін. Бұл жолы одан төсектен қашан тұрмақ ойы барын сұрадым. Бөлмеден Линда әтірінің иісі әлі аңқып тұрған, терезенің неліктен айқара ашып қойылғанын сонда ғана түсіндім. Оның қандай жауап қайтарғанын естігем жоқ: көзіммен гүл шоғы қайда екенін іздеп тұрғам, бірақ оны ақыры таба алмадым.

	— Не, саған енді гүл әкелмейтін болғаны ма?

	Орындықта жуылмаған шыны аяқ пен табақша тұр еді. Кереуетте, газеттер арасында плащ жатқан. Жалпы, бұл күні таңертең бөлменің шектен тыс ыбырсып кеткені байқалатын. Әдеттегідей салқын еді. Түнде жаңбыр жауғанымен, көшеде күн шуақ шашып тұрған. Жүргіншілердің дауысы мен базардағы сатушылардың айқай-ұйқайы талып естілетін.

	— Осылай ертелете келіп жүргенім ештеңе етпей ме? — деп сұрадым.

	Амелио иығын қозғап қойды да, тұқылды түкіріп тастады.

	— Ас үйден стақан әкел, — деді ол.

	Стақан алып қайтып оралдым, Амелто еденде тұрған бөтелкеден шыны аяққа коньяк құйды, сосын оны маған ұсынды.

	— Байқауымша, саған гүлдің орнына коньяк әкепті ғой. Таң атпай жатып коньяк ішкен қалай болар екен? — дедім.

	Ол шыны аяқтағысын сіміріп салды да:

	— Өйткені, маған жүрудің қажеті жоқ қой, — деп жауап қатты.

	Коньяк керемет жақсы екен; ертеңгісін бір рөмкені тастап жіберуге сол кездің өзінде-ақ әуес боп алғам.

	— Көп ішпегін, — деп қойдым мен. Сигареттерді қалтамнан жайлап суырып алдым, бірақ орайы келер сәтті ақыры таппаған соң табақшаның үстіне қоя салдым. Амелио бұларға көз қиығын тастады да, шыны аяғын орнына қойды. Шылым шегу қаперінде жоқ еді.

	— Таңдау біреу ғана: қол арба немесе балдақ. Аяқ сал боп қалған, — деп салды ол турасынан.

	Бұл минутты алғашқы күннен күтулі едім және сондай қатты үрейленіп жүргем. Басқа әңгіменің бәрі былшылбай нәрсе еді. “Линдадан қымсынбайтын болғаны-ау, қырынбапты ғой”, деп ойладым. Жауап қайтарғам жоқ, айтқан сөзіне мән бермегендей боп, сенбегенсіп мырс еттім. Одан соң тағы: “Ал, көшеде күн жарқырап тұр”, деп ойладым. Сосын оның көрпе жабылған аяғына қарадым.

	— Дәрігерлер не дейді?

	— Олар үшін... — Ол күшін жиып көрпені серпіп тастады да, шынтағына көтерілді.

	Оның жүн басқан, таяқ секілді боп семіп қалған аяқтарын көрдім. Аяқтары жансыз секілді еді, жуандығы білектен аспайтын, қураған қос бұтаққа ұқсайтын. Күпәйке қарнының жоғары жағын ғана жауып тұрған, бірақ мен тек оның аяғына қарап отырғандай кейіп таныттым.

	Амелио ләм деп тіс жармады, мен де тіл қатқам жоқ. Сосын ол қолын тіреніп бір бүйіріне бұрылды, бірақ аяқтары былқ етпестен бұратылып жатты. Ашық тұрған терезеге көз салдым.

	— Тоңғаң жоқсың ба?

	Ол “жоқ” дегендей басын шайқап, маған зілдене көз тікті. Орнымнан тұрып, терезені барып жаптым.

	Сол күні кеште Линда мені дүкенге іздеп келіп, Амелиодан не хабар барын сұрады.

	— Сіздер көріспеп пе едіңіздер? — деп таңырқандым мен.

	— Гипсі алынғанын ғана білем, — деді ол. — Иә, қуанарлық ештеңе жоқ.

	Дүкенде Ларио мен Келино бар еді, екеуі әңгімемізді зейін сала тыңдап, қызды көзімен ішіп-жеумен болған. Біраздан соң Линда оған енді қашан баратынымды сұрады.

	Сол арада Келино сөзге килігіп, жоқтан өзгені шата бастады.

	— Амелио жігіттерден гөрі қыздардың келгенін тәуір көреді...

	Бұл Келино дегенді бұрыннан жек көретінмін, “Бүгін кеште көңіл көтерейікші” деп қыңқылдап соңыңнан қалмайтындардың бірі осы еді. Мен гитарамды апарам, бәрі шарап ішеді, ән салады, ал ертеңіне анау саған: гитараңды шешеңнің соңғы тиын-тебеніне сатып алдың, шарапқа шығындалмау үшін жұрттың бәріне сигарет үлестірдің, Амелиомен достасқан себебің ол — сотқар, өзің де залым біреусің, дегенді айтады. Бірақ, Линда оған күлімсірей қарады да қойды, ешқандай жауап қатпау үшін ғана күлімсірегені көрініп тұр еді.

	Одан соң Линда Амелиоға өзімен бірге баруға қалай қарайтынымды сұрады. Көшеге шыққан соң артына қаранып алып, жүрісін баяулатты.

	— Амелионың жағдайы мәз емес, — деді ол. — Енді ешқашан өз аяғымен жүре алмайды. Барған кездеріңде ол сіздерге, жақын жолдастарына, не айтады?

	— Оған жалғыз мен ғана барып жүрмін...

	— Жоқ, оның келіп-кетіп жүрген достары көп, — деп жауап қатты Линда.

	— Олардың ешқайсысын танымаймын.

	— Жә, босқа бұртимай-ақ қой, Пабло, — деді де Линда күлім қағып, мені қолтықтап алды. — Қыдырайық кішкене. Амелиоға барғым кеп тұрған жоқ. Ал, жалпы, мен достарыммен “сен” деп сөйлесем.

	Сол кеште біз ұзақ серуендедік, жоқтан өзгені айтып мылжың— дастық. Егер жақсы киімдерімді киіп үлгерсем, кешкісін керемет көңілденіп кетем. Маған қызылды-жасылды галстуктер ұнайтын, бірақ Линда түсі шамалысын таңдағанымды айтты.

	— Амелиоға бару үшін күнделікті киіміммен шықтым емес пе?

	— Жә, оқасы жоқ. Бүгінше өзіміз серуендейік, әңгімелесейік.

	Бүгін таңертең оның Амелио үйінен шығып келе жатқанын көргенімді айтқанымда Линда ешқандай жауап қайтарған жоқ. Бұл жайында сөз етуге ешқандай зауқы жоқ-ты. Үнсіз қалды да, жымия күліп әңгіме арнасын басқа жаққа бұрып жіберді. Амелио екеуінің тас жолдармен қалай құйындатқандарын, жол іргесіндегі жыраға қалай құлап түскендерін, көйлегін қалай жыртып алғанын әңгімелей бастады.

	— Не себепті бүгін кеште екеуіміз оңаша серуендеп жүрміз? — деп сұрады ол күтпеген жерден.

	Бұрын өзім ешқашан болып көрмеген шағын алаңқайдан өтіп келе жатқанбыз.

	— Қайда бара жатырмыз?

	— Айтпақшы, сенен сұрайын дегенім, Амелиоға қалай ғана көмектесуге болады?

	Линда құдды ішіп алған адамдай бір тақырыптан екіншісіне көшіп, қызулана сөйлеп келе жатты. Бірақ, ол әсте ақылсыз емес— ті, әрине. Оның ой ағымына ілесіп отыру маған оңайға соқпады. Қолтығынан алып, әңгімені демдеп отыруға тырысып бақтым.

	“Сіз” бен “сенді” үнемі шатастырумен болдым. Қысылғаным сонша, қара терге түстім.

	— Амелионың сауығып, өз аяғымен жүретін болғанын қалаймын, — деп салды ол жәбірленген адамның дауысымен.

	— Одан соң мотоциклмен қыдырғанды, дейсің ғой?

	— Ал сенде неге мотоцикл жоқ?

	Сол арада мен оған әркімнің өз таңдауы бар екенін айттым. Амелио менен әлдеқайда ақылдырақ, ал мен болсам Корсодағы дүкенде сигарет сатуды, сосын велосипедпен анда-мында баруды ғана білем, дедім.

	— Сонда басқа ешқандай айналысатын ісің жоқ па?

	Бұл жайында мүлдем ойланбағам, бірақ ол гитарада ойнайтынымды есіме салды.

	— Жақсы ойнайсың ба?

	— Қайдам.

	— Бір реті келгенде кешкісін сені тыңдап көрсем.

	— Ендеше бізге тағы да кездесуге тура келеді, — дедім мен күліп.

	— Әрине, — деп жауап қатты ол.

	Біз кафеге кірдік, сол арада оның бет-әлпетіне байыптап қарап алуымның сәті түсті. Сөйлеген кезімде ол көзімнен көзін тайдырмай тура қарап отырды. Ал мен болсам, Амелионың майып болған аяғы жайында ойлап отырдым. Оның осынау жіп-жіңішке аяқты көрген-көрмегенін білгім келді де, таңертеңгісін куә болған жайымды баяндап бердім. Ол бетін тыжырайтып, көзін жұмып алды, бірақ сөзімді бөлген жоқ. Сөзімді аяқтап үлгергенімше болмай, қолын иығыма қойып, асығыс-үсігіс түрде:

	— Оған көмектесуіміз керек. Ол енді жұмыс істей алмайды ғой, — деді.

	— Мен де шындап жұмыс істеп жүргем жоқ. Шешем асырап отыр.

	— Оркестрде неге ойнамайсың?

	Сол күні кеште оның ойына осындай нәрсе оралған еді. Өз басым бұл тұрғыда ешқашан ойланып көрмегем. Гитарам тыныш көшедегі остерияға ғана жарасатын. Бірақ бұл жұмыс емес еді. Оған қоса, оңаша отырып ойнағанды ұнататынмын.

	— Ал, биге барасың ба өзің?

	Екеуіміз биге баратын боп келістік. Оны қақпасына дейін шығарып салдым. Пьяцца Кастеллода тұрады екен.





II


	Линдамен кездескенім жайында Амелиоға ештеңе айтқан жоқ едім. Бөлмесіне келіп кірген бойымда Линданың әтірі аңқып қоя берді. Терезе айқара ашық тұрған, салқын ауамен бірге Линданың хош иісін жұтумен болдым. Еденде ерін бояуы жұққан темекі тұқылдары шашылып жатыр еді.

	— Саспа, міндетті түрде сауығып шығасың, — деп сендіріп бақтым оны, — ең бастысы — жаттығу жасауың қажет.

	— Қандай жаттығуды?

	— Сәби кезіңде тәй-тәй басып үйренгенің қайда?

	— Онда аяғым мұндай емес-ті.

	Гүл жайында ол маған енді қайтып ештеңе айтқан жоқ. Қырынғанды да қойыпты. Өткендегі бір бөтелке коньякты да тауысыпты.

	— Осылай жалғастыра берсең бәрін үркітесің.

	— Кімдерді?

	— Ұнататын қыздарыңды.

	Бір жолы таңертең ол гитара әкелуімді сұрады. Бұл күндері Линда маған: “Мақұл, Пабло” десе-ақ болды, төбем көкке екі елі жетпей қалатындай күйде жүргем. Амелиоға гитарамды ала келдім де, төсегіне тізе бүгіп, тарта бастадым. Ол көпшігіне басын қойып тыңдап жатты. Тыңдаған кезінде ол да Линда сияқты көзін жұмып алды. Менің нашарлау ойнағанымды да байқамады. Үн-түнсіз тыңдаумен болды.

	— Ертең саған ішетін бірдеңе әкелем, — дедім.

	Ертеңіне таңертең Амелио үйінің қарсы бетіндегі кафеге кірдім де, Линда шықпас па екен деп біраз уақыт күтіп отырдым. Үйден шыққан шешесін, әрлі-берлі өтіп жатқан бейтаныс адамдарды көрдім, бірақ Линда төбе көрсете қоймады. Бір шыны шарап пен гитарамды алып, күндегі келіп жүрген уақытымда Амелиоға көтерілдім. Бұл жолы ықылас сала ойнадым, шарап іштік, әр нәрсе жайында мылжыңдастық. Қазір маған Линда әтірінің иісі бұрынғыдан әлдеқайда бәсең тартқандай көрінді. Одан кейінгі күндерде де кафенің тасасына тығылып тұрып тосумен болдым. Бірақ Линда келген жоқ.

	Бір күні таңертең Амелиоға:

	— Апырай, сонда тек бір өзіңнің ғана майып болғаның қандай жақсы болған. Екеуің де мас едіңдер ғой. Ойлап қарашы, — дедім.

	— Ойлап қарағам.

	— Ана қыз әлденендей бір зақым алған жоқ па?

	— Әйелдер ешқашан ешқандай зақым алмайды.

	— Бірақ, екеуің де мас едіңдер ғой.

	— Оны кім айтты саған?

	Бірде ол менен биге барып жүрсің бе деп сұрады.

	— Зауқым жоқ, — деп жауап қаттым мен. — Жалғыз қыдырғанды ұнатам.

	— Әйелге де зауқың жоқ па?

	— Ондаймен айналысатын уақыт емес, — дедім мен. — Сенің әйелсіреп жатқан ештеңең жоқ қой, мен де әйелсіз күн көре алам.

	— Антұрған айна, — деп тістенді ол. — Құдды ұзақты күн бойы кино көріп отырғандайсың.

	— Маған әйелдің өзі ынтық болғанын қалар едім, — дедім мен. — Сен секілді төсекте жатып алсам деймін, сосын мейлі ынтызар-лығын көрсете берсін. Кімнің кімге ықылас білдіргенінде тұрған не бар?

	Амелио төбеге қарап ойланып қалды, сосын:

	— Сен жұмыс істемейсің, қыздармен де қыдырмайсың. Ал, өзің жас жігітсің. Келбетің де келісті-ақ, — деді.

	Сол күннен бастап оған барар алдында өзімді өзім: “Ешқандай Линда дейтінді ешқашан көрген емен”, деп сендіріп бағуға тырыстым. Амелионың аяғы жайында ғана, оның мотоциклі жөнінде ғана ойлаумен болдым. Бірақ Линда есімнен шықпай қойды. Онымен қалай қолтықтасып жүргенім, билеген кезімізде аяғыма аяғы қалай жанаса кеткені, күлкісі мен жүрісі ойыма орала берді.

	Амелиоға арнап гитара тартуды азайта бастадым. Күнде таңертең шарап ішіп масаюға болмайды ғой. Ал түс кезінде оған бармайтынмын. Өйткені, бұл кезде шешесі ас үйде тамақ әзірлеумен айналысатын, бізге шарап ішуге тыйым салатын. Бір жолы кетіп бара жатқан кезімде мені кідіртіп, сөйлескісі келетінін айтты. Жылаған жоқ, әңгімемізді Амелио естіп қалар деп дауысын да көтермеді, бала кезде мотоциклмен басы ауған жаққа қаңғырып кеткені үшін әкесінің Амелионы өлімші ғып сабағаны жайында, ертеректе Амелионың айлар бойы басы ауырғаны, бірақ оны бір дәрігердің тап осы ас үйде укол салып сауықтырып жібергені жөнінде бәсең үнмен әңгімелей бастады. Ал, жұртты ұзақ мерзімге жатқызып қоятын, бірақ емдей алмайтын бүгінгі ауруханалардан не қайран? Барлық ақшаңды сауып алады да, үйіңе қайтарып жібереді. Енді қазір Амелиоға үміт етер ештеңе қалған жоқ... Оның шер тарқатқысы келгенін түсініп, үнсіз тыңдай бердім, әрі өзімнің дені-қарным сау жүргеніме, мұнда гитараны тыңқылдату үшін келгеніме қатты ұялып, оған Амелионың ақылды жігіт екенін, өзіне лайық жұмысты таппай қоймайтынын айттым.

	— Амелио тапқан ақшасының бәрін оңды-солды шашумен болды, — деді ол — Сұраған жанның көңілін қалдырған емес. Әлі біреу соның бір тиынын қайтарған жоқ. Мен радиоқабылдағышты да саттым, жиған-тергенімді де жұмсап тауыстым. Әлгі адамдардың оған көрсетер көмегі қайда сонда?

	— Оның достары көп. Біз оны жақсы көреміз.

	— Құр әншейін мылжыңдау үшін ғана келеді бәрі...

	Бөлмесінде жатқан Амелио мені үйіме жіберуін сұрап айқайлады.

	— Басқаның қайғысы бас ауыртпайды, — деп түйді кемпір.

	Түнде, жотада, Амелиоға қалай көмектесуге болатынын Линдадан бұл жолы өзім сұрадым.

	— Өз басым оған көп көмек көрсеттім, — деді ол салқын ғана. — Ауруханада күтім жасадым. Ол кезде сен оның қайда жатқанын да білмейтінсің. Анау-мынау шаруаларын түгел ретке келтірдім. Новарада болғанда ақшаны кімнің аман сақтап қалғанын сұрашы одан. Жоға, өзі еске алып жатпаса одан ештеңе жайында сұрама, — деді ол оқыстан қолыма жармаса кетіп.

	Осылай сөйлеген кезінде оның қандай қыз екенін түсіне бастағандай болатынмын. Сол кеште екеуіміз не жайында әңгімелеспедік дейсің, қаншама әзіл айтпадық дейсің, бірақ ақыры осындай ахуалмен бетпе-бет келдім де, жүрегім суылдап қоя берді. Егер оған жауап қайтарсам, біз енді ешқашан кездеспеген болар едік. Оның қайда тұратынынан да, немен шұғылданатынынан да хабарым жоқ-ты. Бар бітіретін шаруамыз — бір-бірімізді әзілмен түйрейтін едік. Кез-келген нәрсені әзілге айналдыратынбыз. Онымен әзілдесу сондай ұнамды болатын, жалпы, онсыз да әңгімеміз өзінен-өзі жараса кететін. Бірақ шынайы болмыс-бітімі мүлдем басқа екенін іштей сезетінмін.

	— Ақыры Амелиомен енді билемейді екенсің, ендеше екеуміздің биге барып қайтқанымызда тұрған не жамандық бар? — дедім үйге қарай беттеп келе жатқанымызда.

	— Әрине, — деп келісті ол.

	Біз Амелионың енді билей алмайтыны, бірақ ішімдік ішіп, төсегіне тұрып отыра алатыны және тіпті махаббатпен де айналыса алатыны төңірегінде әңгіме ете бастадық.

	— Махаббатпен айналысқанды жұрттың бәрі жақсы көреді ғой, — деді ол

	Сосын Линда қалжыңдап, Амелио саған өзіме қыз тауып әкел деген жоқ па, деп сұрады.

	— Өзім-ақ біреуді тауып берер едім, бірақ ондай ешбір қызды білмеймін. Таныстарымның бәрі — еркектер, — деді ол.

	— Оған баруға келісетін қыз табыла қояр ма екен?

	— Неге табылмасын?

	Сол арада мен:

	— Өзіңнің баруыңа тура келеді, — дедім.

	— Жоқ, мен ондай азғындыққа салынбаймын.

	Ертеңіне Линда менен Амелиоға қашан баратынымды сұрады, сосын өзінің де бармақшы екенін айтты.

	— Әңгімелеріңді тыңдағым келеді, — деді ол — Сендер, еркектер, өзара не жөнінде сөйлесетіндеріңді білгім келеді.

	Амелиоға шешесі үйде жоқ кезде, гитарамен келдім. Азын-аулақ шарабы бар екен, соны іштік. Гитараны кереуетіне қойдым, ол оны алып тыңқылдатып шерте бастады. Басымды төмен салған қалпымда үнсіз отырдым, ішектерден ұшқан дыбысты тыңдаумен болдым. “Ойнай білсе, балдақпен аула-ауланы аралап, қайыр садақа сұрай алар еді-ау”, деп ойладым. Сол арада көшелердің бұрыш— бұрышында тұратын қайыршылардың, ақсақтардың, соқырлардың, үсті-басын жара басқан қариялардың бір кезде Амелио сияқты жас, қол-аяғы балғадай жігіт болғаны жайында тұңғыш рет ой кештім. Бұл жөнінде Линда ойланды ма екен, оны бір құдайдың өзі біледі. Оның бүгін осында бас сұғатыны ызамды келтірді.

	Амелио гитараны өзіме қайтарған соң бейне бөлмеде жалғыз өзім ғана отырғандай жайменен тарта бастадым, бірақ бірте-бірте елігіп, шабыттанып кеткенім сонша, тіптен тоқтай алмадым, тартқан үстіне тарта түстім, бір әуенді екінші әуен алмастырумен болды. Осынау көңіл-күйімді Амелио түсінді ме екен, ол жағын білмеймін. Амелио гитара ішектерінен ұшқан әуенді тыңдауды ұнататындардың, саусақтың қалай тез жүгіретінін бақылайтын— дардың, орындаушының жан тебіренісінен гөрі орындау шеберлігі тәнті қылатындардың санатынан болатын. Ол пассаждың келісті мақамына мән бермейтін, әуенге елтитін. Осы себепті саусағымнан көз алмай қарады да отырды.

	Оқыстан басымды көтеріп, есіктің аузында тұрған Линданы көрдім. Ол саусағын ерніне басып ишарат жасап, ырза көңілде мырс етіп күлді.

	Амелио шынтағына көтерілді.

	Линда өзін таңертең ешкім гитара тартып оятпайтынын, Амелио екеуіміз бәрін құпия істейтінімізді айтып, қазір енді менің қалай ойнайтынымды тыңдағысы келетінін айтып дыбдырлай жөнелді. Сосын кереуетке жақындап, Амелиоға көз салды да, көрпесін жөндеп қойды. Еденде бір шыны шарап тұрғанын көрді, бірақ ештеңе деген жоқ. Кереуетке тізе бүксін деп, орнымнан тұрдым.

	— Неге сонша ертелетіп жүрсің? — деп сұрады Амелио жақтырмаған пішінмен. Сосын қайтадан төсегіне жатты, көңілі тыныш тапқандай болды.

	Кетуім керегін, дереу кетпесем болмайтынын түсіне қойдым, бірақ енді бәрібір еді. Линданың мойнында көгілдір жібек мойын орауыш бар-тын және бөлме ішінде бейне бір осында өмір бойы тұрып келе жатқандай еркін қозғалып жүрген-ді.

	— Көңіл көтеріп жатқандарыңа көп болды ма? — деп қойып қалды ол күтпеген жерден. — Қалай көңілді болуды маған да үйретіңдерші. Ал, сен неге үнсіз қалдың? — деп сұрады ол менен. — Бері қара, Пабло, екеуіміз енді “сен” деп сөйлесетін болдық қой, солай емес пе? Бұл жөнінде Амелиоға айттың ба?

	Амелио айнаға қарап үнсіз жата берді.

	— Ойнағың келмей қалды ма сенің? — деді Линда. — Ас үйге барып, кофе әзірлейін. Сол жерде отырып тыңдайын.

	Ол ас үйге кетті. Қолыма алған гитарам аяқ асты ауыр тартып сала берді. Дәл қазір ас үйде болар ма едім, шіркін, деп үздіктім.

	— Өзің біл, — деді Амелио. — Ойнағың келсе, ойна тағы.

	Кереуетке отырып, гитараны тіземе қойдым. Ойнаған жоқпын, әншейін ішектерді тыңқылдатумен болдым. Ойға беріліп кеткендей, ықтиярсыз осылай істеп отырғандай көрінуге тырыстым. Амелио темекі тұтатты. Ас үйден шыны аяқтардың сыңғыры естіліп жатты. Сосын Линда:

	— Пабло, мұнда кел, көмектес маған! — деп айқайлады.

	Линданы есіктің аузынан ұшыратып, оған жедел көз жүгіртіп өттім. Қолында екі шыны аяқ бар екен, ас үйден тағы біреуін алып келуімді өтінді. Өтіп бара жатып маған жамбасымен сүйкеніп өтті. Қайтып оралғанымда екеуі әңгімелесіп отыр екен.

	— Шараптың орнына кофе ішкенің өзіңе жақсы ғой.

	— Жә, неғыласың мені, — деді Амелио.

	Бұдан соң олар мотоцикл жайын сөз қылды. Линда сатып алушының келген-келмегенін сұрады.

	— Машинаның қандай күйде екенін әуелі өзім көрем, онымен сосын ғана сөйлесем, — деп жауап қатты Амелио.

	— Менде де көк тиын жоқ, — деді Линда. — Паблоның жағдайы бізден әлдеқайда жақсы.

	Ол маған көз тастады. Амелио да көз салып қойды.

	— Сөйлемейсің де, ойнамайсың да — не болған саған, — деді Линда күліп. — Менімен де “сенге” барғың жоқ. Амелиоға қалай көмектесем деп басың қатып отыр-ау, шамасы?

	— Ондай әңгіменің керегі қанша? — деп күңк етті Амелио.

	Гитара жанымда, кереуетте жатқан.

	— Сонда сен ойнағанымды тілеп отырсың ба? — дедім ашу қысып.

	Тағы да сол бұрынғы әуен әуеледі, бірақ бұл жолы арқаланып кеткендей едім. Мен ақырындау дыбыс шығара тарттым, саусағымның қалайша ішек бойлап жүгіргенін өзім де сезбей отырдым. Неғұрлым ұзақ ойнаған сайын әуен де өзіме солғұрлым тартымды көріне түсті, бірақ мұның ешкімге қажеті жоғын, бұл жерден әлдеқашан кетіп қалуым керегін іштей сезіп отырдым. Олар мені үнсіз тыңдады, біткен кезімде Линда мұрнын кіржитті. Ал, Амелио өте жақсы орындап шыққанымды айтты.

	— Сенің кейде билеуге зауқың соқпай ма? — деп сұрады оның қолынан шыны аяқты алған Линда. — Джиджиде гитараның сүйемелдеуімен қалай билегеніміз есіңде ме?

	Амелио жадырап сала берді.

	— Есіңде ме, — деп сөзін сабақтады Линда, — кереметтей салқын болды ғой, жұрт тіпті жағасын көтеріп алды. Ал, гитарашы саусақтарын граппа құйылған стақанға малып жылытып отырды.

	— Сол тұста көшенің бәрін мұздақ жапты, — деді Амелио. — Түн мезгілінде шана тебетін болдық.

	— Қандай жынды болғанбыз. Қаңтар айында, қақаған суықта шана тебу деген не сұмдық!

	Линда еденде жатқан газетті көтеріп:

	— Не, сен газеттердің бәрін түгел оқисың ба? — деп сұрады. Сосын маған қарап: — Ол Туриндегі барлық газетті жаздырып алады, — деді.

	Мен оған көз тастап қойдым, бірақ жауап қатпадым.

	— Ал, Пабло маған тартқан. Ол газетті қолына да алмайды.

	— Одан ештеңе жоғалтпайды, — деп салды Амелио.

	Не істерімді білмей әлекке түстім. Линданы мезі қылдым ба, Амелио мұның бәрін сезіп қалды ма — ол жағын да білмедім. Олардың өзара қызу әңгімелесіп жатқанына қарап отырдым. Бұл жерден әлдеқайда жырақта, По жағасында болғым келді. Линда мен Амелионың осы бөлмеде оңаша қалған кезін көз алдыма елестеттім. Орнымнан тұрдым да:

	— Сау болыңдар. Үйге барам, — дедім.

	— Не, келгенімді жақтырмай тұрмысың? — деді ашулы Линда маған тіксіне қарап.

	— Онда шаруам қанша. Менің кетуім керек, — дедім дөрекі түрде.

	— Не, маған ренжіп тұрсың ба? — деп сұрады Линда.

	Иығымды қиқаң еткіздім де, гитараны құндағына салып тастадым. Тіпті оны күл-паршасы шығатындай етіп лақтырып жібергім де келген.

	— Тым құрымаса сигарет берші маған, — деді Линда.

	— Кереуетте бір қорабы жатыр. — Соны айтып шығып кеттім.

	Кіші сәскеге дейінгі уақытты көшеде сенделумен өткіздім. Жаңбыр себелеп тұрды, аяқ астында балшық шылп-шылп етіп жатты. Ақыр соңында Туриннің бір шетінен, әлдебір әлем-жәлем көшеден кеп шықтым. Линда екеуіміз бос жолдыбай тентіреген сол бір түн, оның кішкене алаңқайда тоқтай қалып: “Не себепті екеуіміз оңаша қыдырыстап жүрміз?” деген сөзі ойыма оралды. Оның неғылған алаңқай екенін қазір еске түсірудің өзі қиын. Жүрісімді бәсеңдеттім. Көше бос жатыр еді, жан баласы жоқ-ты.

	Әйткенмен, Линда мені дүкенге іздеп келіп, хат қалдырып кетті. Бар болғаны: жының басылған соң Амелиоға кіріп шыққаның жөн, әйтпесе ол жалғызсырап жатыр, дегенді жазыпты. Апыл-ғұпыл, осындағы сөре жанында тұрып жазыпты, сірә, мені үйде болады деп ойлаған ғой.

	Амелиоға барғам жоқ, бұл күндерде тіпті дүкеннен шықпадым десем де болады. Күні бойы табалдырықта тұрдым да қойдым және сатқан темекімнен гөрі тартқан темекім көп болды. Бірақ тұманды немесе шуақты күндері кей-кейде Линданың баспалдақпен Амелиоға қалай көтеріліп бара жатқанын, екеуінің қалай мәз-шат әңгімелесіп отырғанын, Амелионың көрпесін қалай дұрыстап жапқанын, сосын оны қалай құшақтап сүйіп жатқанын көз алдыма елестетіп қоятынмын. Сосын Амелионың көңілін аулағысы келгенде айтатын: “Есіңде ме?” дейтін сөзі құлағыма шалынатын. Бәлкім, олар осы қазір де қойындасып жатқан шығар. Кешкілік үйден біресе бір жолдасыммен, біресе екінші танысыммен, кейде Лариомен, кейде басқа біреумен кететінмін. Біз әйелдерге немесе киноға баратынбыз; енді қайтып ешкіммен Амелио турасында әңгімелескем жоқ, ал біреу ол жайында айта бастаса мен тіл қатпай тынып қалатынмын. Ал, өзім: “Бекерге бүйтіп жүрсің, себебі Линда деген ауыш біреу ғой”, деп ойлайтынмын. Алайда іштей Линданың әсте ауыш еместігін, өңге де маскүнемдер секілді гитара тыңқылдатудан өзгені білмейтін менен гөрі жарымжан Амелионы шынымен артық көретінін түсінетінмін. Солай бола тұрғанымен, енді ешқашан келмейтін шығар деген сеніммен оны табандылықпен тосып жүрдім.

	Бірақ, ол келді және жүзі қуаныштан гүл жайнап тұрған-ды. Дүкенге екпіндей басып кірді де, — онда ешкім жоқ еді, — аусарлықтан айықтың ба, деп сұрады. Дәл осы сәтте шешем қайтып оралған, сол-ақ екен Линда әлдененің қамын жеген адамның кейпіне еніп, марка сатып ала бастады. Түрінің барынша байыпты боп кеткені сонша, шешем оны танымай қалды. “Міне, Линданың шынайы болмысы осындай”, деп ойладым мен. Бірақ, артынан менен өзін есікке дейін шығарып салуымды өтініп, содан бері Амелионы бірде-бір рет көрмегенін айтты. Мойнына сол баяғы көгілдір мойын орауышын байлап алыпты.

	— Кешкісін қыдырып қайтсақ қайтеді? — деді ол.





III


	Сөйтіп, кешкілік қайтадан бірге қыдырыстай бастадық, бірақ ешбір танысымызды ертпей екеуіміз ғана шығатынбыз. Линда алқапта орын тепкен, көңілдес жұптар машинамен ғана бара алатын бірқатар жайлы жерді біледі екен; әлбетте, бұлар қымбаттау еді, бірақ есесіне өзіңді біреу танып қояды-ау, тұтқиылдан Ларио немесе басқа біреу шыға келеді-ау деп алаңдамауға болатын. Ол жерде біз би билеп, соңынан үстел басына отырып әңгіме соғатынбыз. Бір жолы Линда менен мұндағы оркестрлер саған ұнай ма, деп сұрады.

	— Аспапта ойнай білетінің, сірә, өте бір ұнамды нәрсе шығар, — деді ол. — Ал сен шынымен керемет ойнайсың. Қандай өнерпаз екеніңе сол күні көзім анық жетті. Гитараңды осында, “Парадизоға” неге ала келмеске?

	— Есің дұрыс па? Қолма-қол қуып шығады ғой бізді.

	— Мейлі онда, жүр билейік.

	Сосын шам жарығы сығырайтылды да, біз сүйісе бастадық. Билеп жүрген Линда маған жабысып алған күйі ернімен ернімді тауып алуға тырысумен болды. Түптің түбінде осыған кеп саятынын баяғыда-ақ сезгем, бірақ Линдаға байланысты бәрі басқаша сипат алған-ды. Тыйым салынған дәнеңесі болмаса да, жаныңда жүрген оған жанаспай қалу еш мүмкін емес еді.

	Келе-келе “Парадизодан” шықпайтын боп алдық. Жаяу баруға күн салқын-ды. Автомобильмен немесе Амелионың мотоциклімен барудың жөні басқа болатын.

	— Мұнда Амелиомен бірге келіп пе ең? — деп сұрадым одан бірде кешкісін.

	— Реті келген кездің бәрінде осында болам.

	— Жалғыз келесің бе?

	— Мұнда ешқашан жалғыз бола алмайсың.

	— Амелио екеуің уақытты қалай өткіздіңдер, соны айтшы, — дедім мен.

	Линда маған қарап күлмең-күлмең етті.

	— Осында би билеп жүргеніміз аз ба саған? Меніңше, әлдене жайында әңгіме айтқаннан билеген жақсы. — Сосын тағы былай деді: — Менің өмірім өте мазасыз болды. Новараға, Салуццоға, Казалеге барып тұруға тура келді. Кейде ол мені мотоциклмен апаратын. Елең-алаңда кететінбіз. Мен клиенттерді аралап шығатынмын.

	Линда Амелиомен қалай танысқанын айтып берді. Сол жылы ол Ривьераға барыпты, модельдерін апарыпты. Теңізге шомылып шыққан екен, жағажайда көгілдір мойын орауышын ұмытып кетіпті.

	— Сондай әдемі орауыш, қазір ондайды еш жерден таппайсың, — деді ол

	Келесі күні Линда жарысты тамашалауға барады, сол жерде ойда жоқта қарсы алдынан бір ұзынтұра жігіттің келе жатқанын, былғары күртесінен аспан түстес көгілдір жібектің шығып тұрғанын көреді. “Мынау менің мойын орауышым”, деп жабыса кетеді ол Амелио орауышты суырып алып, иіскейді де: “Көрейік”, дейді, сосын еңкейіп оның иісін жұтып: “Дұрыс айтасың”, дейді.

	Олар осылай танысыпты.

	— Амелионың бөлекше иіс сезу қабілеті барын білмеппін.

	— Амелио — бесаспап жігіт.

	Сол күнгі кеште билеп жүріп Линданың иісін сезінсем деп ынтығумен болдым, онымен бірге теңіз жағасына баруға, күнге бірге қыздырынуға, ал таңертең ұйқыдан оянып, оны жанымда жатқан жерінде көруге, сосын пойызға отыруға, алыс-жақын жерлерді шарлауға, жұмыс істеуге және оған қатысты нәрсенің бәрін — Амелиомен өзін қалай ұстағанын, бала кезінде қандай болғанын, жалпы, бүкіл өмірін біліп алуға құмарттым. Линда саусағымның дірілдеп тұрғанын байқап қалды да, сүюге ерінін тосты, сосын қолымнан алды, сөйтіп біз үстел басына қайтып оралдық.

	— Саған не болған? — Ол жүзі алабұртып, бетіме барлай қарады.

	Дәп сол болар іс болған күнгі кеште Линда алабөтен толқу үстінде жүрді. Кешкісін Лубраниді кездестіргенбіз. Шағын ресторанда жолыққан еркектердің кейбірі Линдамен бас изеп амандасып жататын, бірақ өзі ешқайсысын атын атап шақырған емес-ті. Ал, мынау үстелімізге тура тартып жетіп келді де:

	— Осында жүр екенсің ғой сен, — деді.

	Линда оған әлдене деп жауап қатып, қолын ұсынды. Әлгінің үстінде пальтосы бар-ды, оның жуан, қызыл тұмсық, мұрт қойған еңгезердей неме екенін көзім шалып үлгерген. Сол арада екеуі әзіл-қалжың тиегін ағытып жіберді де, ақыр соңында онымен амандасуға мәжбүр болдым, сосын швейцар келіп әлгінің пальтосын алды. Өзін:

	— Лубрани, — деп таныстырған ол үстел басына жайғасты.

	Лубрани маған ара-тұра көз тастап қойып Линдамен әңгімелесіп отырды. Ол сөйлеумен, Линда күлумен болды. Бұл өзі әңгімесі әйелдерге қытықтағандай әсер ететіндер санатынан еді. Мұнда би билемек және жиылған жұртқа назар салмақ ниетпен келіпті. Бәлкім, тәуір бірдеңе табылып қалар. Қолымен басын бір сипап өтті де:

	— Иә, бурыл тартып барады, — деді.

	Линда оған іздеп жүрген нәрсесінің қай жерден де молынан табылатынын айтты. Соны айтып, Лубраниге тесіле қарап қалды. Анау бұған сынай көз тастап қойды.

	— Ал, сен, байқауымша, керегіңді тауып та алғандайсың, — деп міңгір етті ол мұртынан. — Жүр, кішкене билеп қайтайық.

	Оны құшақтап алған Линда қапа болма дегендей маған қолын бұлғады; көңілім алағызып, олардың қалай билеп жүргеніне қарап отырдым, музыка әуені мен екеуінің ааяқ дыбысына құлақ салдым. Оған қоса, жапырағынан ада болған ағаштар жайында, суық қамаған жолдар, би залдары турасында, күліп-ойнап өмірдің рақатын көріп жүргендер мен қалтасы қалың жарандар жөнінде ой кештім. Алайда, Линда осы арада, осы залда еді, ұзамай ол үстелге қайтып оралады, сөйтіп біз бастаған әңгімемізді міндетті түрде аяқтайтын боламыз.

	Би тәмам болғанымен олар бірден келе қоймады. Сосын Линданың дауысы естілді. Әуелі Линда, оған ілесе Лубрани келді, олардың жанында әлдебір сары шашты қыз бар еді. Бәрі үстел басына кеп отырды. “Мына қыз шабақ аулауға шыққан шортан сияқты екен”, деп ойладым.

	Лубрани кездесуімізді атап өтетінін мәлім етті де, ликер мен ақ шарапқа тапсырыс берді. Сары шаштыны Линда тауып әкепті, екеуі “сен” деп сөйлеседі екен. Линда оны жай ғана “Лили” деп атап, Лубранидің жанына отырғызуға тырысып бақты және тіпті:

	— Клари білсе ғой! — деп те қойды.

	Бірақ үстел басына жайғасқан Лубрани Линдамен ғана сөйлесумен болды, жан-жағына жалтақтай қарауын қоймаған сары шаштыны иығынан қағып қолпаштап отырды. Енді олар өткен күндерді, Линданың театрға қалай пакеттер мен картон қораптарын әкелетінін, ал Кларидің күйеуін одан қалай қызғанып шыж-быж болатынын еске алып жатқан-ды.

	— Бейшара-ай, — деп күрсінді Линда. — Әлі сол баяғысынша әдемі ме ол?

	— Оны үйден қия бастырмай ұстауға мәжбүрмін. — Бұған бейне мен кінәлідей, Лубрани маған қабағын түйе қарап қалды. Көңілін жібітпек боп, езу тарттым.

	— Бірақ, әредік-әредік менен қашып кетеді, — деп ол сөзін жалғады, — әлі күнге дейін театрда ән салуды аңсайды. Қазір, сірә, Неаполыда жүрген шығар.

	Ол бәрімізге ликер құйып, алып қоюымызды сұрады.

	Оркестр ойнай бастады. Лубрани орнынан тұрып, Лилиге үнсіз қолын созды, сөйтіп бәріміз биге шықтық.

	— Мына соққанды қайдан жолықтырып жүрсің?

	— Ол театрдың бұрынғы қожайыны, — деп сыбырлай жауап қатты Линда. — Жас кезімде балериналарға костюм тасығам. Қашан барсам да баспалдақта бізді көзімен ішіп-жеп тұратын, сонысы әлі есімде.

	— Дәлдүріш қой. Лилиің онымен шендесе де алмайды.

	— Бірақ, ол ақшаны күреп тапты. Және анау айтқандай дәлдүріш те емес.

	Сол арада Линда, шамасы, бір өзіне ғана мәлім бірдеңені есіне алды білем, күлкіден көзі ұшқындап сала берді. Ликердің бұған мүлдем дерлік қатысы жоқ-ты. Үстелімізге қайта жайғасқан кезімізде маған сол бұрынғыша байсалды кейіпте көз тастап: “Әдеп сақта”, деді, сосын қолыма қолын тигізді.

	— Ал, ана сары шашты қыз кім? — деп сұрадым.

	— Кім білсін оның кім екенін, — деп күлді Линда.

	Өзді-өзіне дән риза Лили мен Лубрани де дәл осы кез қолтықтасқан күйі үстелге келді. Түсіп қалған төплиіне аяғын сұғуға тырысқан Лили кідіріп қалды. Құлап кетпесін деп Лубрани оны сүйемелдеп тұрды.

	— Мұндағылар ішпейді де, билемейді де екен ғой! — деп оқыстан айқайлап жіберді ол. — Линда, сені танымай тұрмын!

	Мені ашу қыса бастады. Мұндай немелердің талайын көргем, жақсылап бір нұқып қалсаң болды, аяғы аспаннан келеді. Мына ресторансымақта жаным онша жай таппай отырған. Солай бола тұрғанымен:

	— Екеуімізге осылай отырғанның өзі де жарап жатыр, — дедім.

	Лубрани маған қанталап кеткен көзімен қарап қалған күйі бар дауысымен мәз бола қарқылдап күліп жіберді. Лили де оған қосыла күлді. Сосын екеуі үстел басынан орын алды.

	Кеш осылай өтті, тіпті Лилидің де көңілі жадырап кетті. Күні бойы ит күтімімен айналысатынын, оларды шомылдыратынын, жүнін қырқатынын, тарайтынын, иіс су себетінін, сосын қожайындарына апарып тапсыратынын айтты.

	— Сірә, төбеттердің әуресі әсіресе көп болатын шығар, — деп сөз қыстырды Лубрани.

	Алайда Лили әзілді түсінген жоқ, ақ шарапты шамадан тыс көп ішіп қойған еді. Мен үндемей отырдым, олардың мылжыңа бөгет жасағам жоқ. Линда менсіз де есесін жібермей жатқан. Ауық— ауық биге шығып тұрдық. Линда өзіммен билеген кезде еңкейіп, құлағына: “Міне, сен де табылдың”, деп сыбырлап жүрдім. Соңғы биді Линда Лубранимен биледі. Үстелге қайтып оралған соң маған:

	— Жүр, үйге кеттік, — деді.

	Көшеде жел соғып тұр еді, жоталардан сыз білінеді. Жаңбыр себелей бастапты.

	— Одан да осында қалайық, — деген ұсыныс айтты Лили.

	Ақыры, бәріміз Лубранидің автомобиліне кеп отырдық. Айтары жоқ әдемі машина.

	— Біздің үйге барамыз, қыдырысты сонда аяқтаймыз, — деді ол.

	Мен Линданың жанына отырдым да, бәрін түсінгенімді сездіргім кеп қараңғыда қолын қысып-қысып қойдым.

	Лубрани Торре Литториада тұрады екен. Бізді әлгінде ғана өзіміз болған залға ұқсас үлкен бөлмеге әкеп кіргізді. Қабырға ойықтарында шам жанып тұр, бетіне әйнек төселген үлкен үстел бар. Лубрани күйтабақ ойнатқышты қосып, бөтелкелерді үстел үстіне қойды.

	Линда екеуіміз аласалау тахтаға жайғастық. Менің биге еш зауқым жоқ-ты. Лубрани мен Лили бөлме ортасында азды-кем дөңгеленіп жүрді. Аққұба өңді Лили осы жиһаздарға арналып әдейі жаратылғандай көрінетін, ал Лубрани болса, аяқ басқан сайын еденді діріл қақтырып қойқаңдап жүрген.

	— Жаңбыр жауып тұрмағанда мына арадан Туриннің күллі шатырын көруге болар еді, — деді Лили.

	Одан соң Лили оқыстан ұшып тұрып жүгіре жөнелді, Лубрани ілесе кетті.

	— Жарықты өшір, — деді Линда.

	Біз тағы да аздап іштік. Лили бар дауысымен шиқылдап күлумен болды. “Жарымес, — деп ойладым, — бұл оған шынымен-ақ соншалықты көңілді ойын ба екен?” Лили мен Лубрани түкпірге жайғасқан-ды. Олардың ырс-ырс етіп демалғаны анық естіліп тұрған. Линда қараңғыда қармаланып қолымды қысты.

	— Не болды? — деп сұрадым күліп.

	Оған: “Амелио қазір не жайында ойлап жатыр екен?” деп сыбырлауға шақ қалдым. Алайда үндегем жоқ, Линданы құша— ғыма алдым да, бәрін тарс есімнен шығардым.

	Тұрған кезімде тас қараңғыдан ештеңе ажырата алмадым, күтпеген жерден жалғыз қалғым кеп кетті. Терезе болмашы ғана бозарып тұр еді. Линданың маңдайына қолымды қойып, үнсіз отырып қалдым.

	— Неге көңілсізсің? — деп сұрады ол, бірақ қыбыр етіп қозғалған жоқ.

	Оны сүйіп алдым да, қайтадан қасына жаттым.

	Ұзамай Лилидің біздерді шақырған дауысы естілді. Лубрани ванна бөлмесінде екен, құсқысы кеп лоқсиды, қара суға түсіп терлеп кеткен. Тәлтіректей басып шақ тұр, әлсін-әлі қолжуғышты қарманады. Лилидің оған жалғыз шамасы келмейтін. Ванна әйнекпен де, майоликамен де молынан әшекейленіпті әрі іші самаладай жарық еді.

	— Неғылған мақұлық. Неткен әділетсіздік, — дедім Лилиге.

	Мені сандырақтап тұрғандай көрген Лили маған таңырқана қарап қалды. Сосын екеуіміз де бірдей қарқылдап күліп жібердік те, Лубранидің басын кранның астына тықтық, сөйтіп ол ақыры есін жиды. Лили билеп жүргендей бұраңдай басып ваннадан шықты. Мен Лубраниді әжетхана отырғышына жайғастырдым, — ол еденге бедірейе қарап, ықылық атып отырды, — содан соң Лилимен бірге бөлмеге қайтып оралдым.

	— Шылым шегіп алайық кішкене, — деді Линда.

	Шамның жарығында бөлме маған мүлдем бейтаныс көрінді, бейне басқа бір жерге тап болғандай сезіндім. Лили темекі тартып, Линда тахтада үн-түнсіз отыр еді, үстел үстінде бокалдар құлап жатқан — бәрі де танымастай өзгеріп кеткен-ді. Еріксізден еріксіз тахтаға, жымырылған көпшіктерге, Линданың аяғына көз салдым. Ешкім тіс жарып тіл қатқан жоқ.

	— Таң атып келеді, — деді Лили.

	— Маған шарап құйшы, — деді Линда.

	Ернінің дәмі ернімнен әлі кете қоймаған. Шараптан үнсіз бір жұттым да, бокалды Линдаға ұсындым. Ол маған көзін төңкере бір қарап, әлде бір себеппен жұмбақ түрде жымия күлді, сосын шарапты сіміріп салды.

	Күн сәулесі әлі жарқырап көріне қоймаған, бірақ түн қараңғылығы да қожырай бастаған. Есік сарт етіп ашылды да, дүңкілдеген аяқ дыбысы естілді. Лубрани бой көрсетті. Киімі құсыққа былғаныпты, есіктің жақтауынан ұстап тұр. Бізге жақтырмаған көзбен қарайды.

	Лили сигаретін лақтырып тастады. Лубрани ықылық атып теңселе басып бөлмеге қарай өтіп, ақыры креслоға барып күмп етті.

	— Ұйқтасын осылай.

	Линда тахтадан атып тұрып:

	— Лилиді шығарып сал. Мұны төсегіне жатқызам да, үйіме барам. Мына жерде, тиіп тұр, — деді.

	Лили көнбей қойды.

	— Жоқ, бәріміз бірге шығамыз. Бізде кілт біреу-ақ қой.

	— Жарайды, онда менімен бірге қал. Осы арадан бірден жұмысыңа барарсың, — деп жауап қатты оған Линда.

	Сол арада мен:

	— Өбектемей-ақ қойыңдар. Мас қой бұл. Таңертеңге дейін айығып кетеді, — дедім.

	Бәріміз бірге шығып, қаңыраған жабық галереямен жүріп өттік. Линда сәл-пәл алда кетіп бара жатқан, аяғының дыбысы тас төсемеден дүрс-дүрс етіп естіліп тұрды.

	— Маған былай бару керек, — деген ол тұманға еніп көрінбей кетті.

	Лилиді қолтықтап алдым. Біраз уақыт үнсіз болдық. Баулардың жанынан өттік, Дор ауданынан әрі астық.

	— Шынында да, әділетсіздік, — деді ақыры Лили. — Лубраниде машина бар, бірақ ол үйінде ұйқтап жатыр, ал біз, міне, жаяу жүруге мәжбүрміз.

	Ақылсыз біреу емес еді бұл, мына Лилиді айтам. Неге үндемей келе жатқанымды жақсы түсінетін. Тіпті тап қазір жалғыз қалуға аңсарым ауып тұрғанын да түсінетін. Тоқтай қалған ол:

	— Бері қара. Бұл маңайда маған қорқатындай ештеңе жоқ. Оның үстіне, түнде жүруге әбден үйреніп кеткем, — деді.

	— Жүр деймін, жүрсеңші енді, — деп дөрекілеу түрде сөзін бөліп жібердім.

	Одан соң біз әзілдестік, Линда жөнінде айттық. Лили онымен “Парадизода” танысыпты. Линданың кіммен келгенін ол айтқан жоқ, мен де сұрай қоймадым. Шаршап діңкем құрып келе жатыр едім. Лили ауыз жаппай сөйлеумен болды. Одан биге неліктен жалғыз келетінін сұрадым.

	— Неліктен деймісің? — деп қайталап сұрады ол таңырқанып.

	Лубранимен бірге осылай масайғанша шарап ішудің бұған шынымен ұнайтын болғаны ма?

	— Ұзамай жұмысқа баруың керек емес пе? — дедім мен. — Қай уақытта ұйқтайсың?

	Лили қолымнан мықтап ұстап алып, секектей басып келе жатқан.

	— Қартайған соң қандырам ғой ұйқымды.

	Өстіп отырып соңғы аялдамаға да жеттік. Бұл қаланың шет жағына таяу маң болатын. Лили жан-жағына қаранып алды, сосын маған алғыс айтты.

	— Әрине, менің үйім Лубранидің үйіндей емес.

	— Екі сағаттан кейін таң атады, — дедім мен.





ІҮ


	Жаз кезі болса таңды далада қарсы алар едім. Жалғыз қалып көңілім жай тапты, ұйқым келе бастады. Жарты сағат болған жүріп келе жатқаныма, бірақ маған тек жүк машиналары ғана ұшырасумен болды. Қою тұманнан әуелі олардың гуілі құлаққа шалынатын, сосын көшенің тас төсеміне шамдарының жабырқау жарығы түсетін. Жүріп келе жатып: “Бүгін түнде не болғанынан жан баласының хабары жоқ”, деп ойлаумен болдым. Бірақ бұл жайында енді қайтып ойламауым керек. Сол арада: егер қараңғыда қасымнан Лили табыла кетсе не істер едім, деген ой жылт етті.

	Түннің қалған бөлегін вокзал жанындағы кафеде өткіздім. Көшелер қаңырап бос тұрған. Осы кафе ғана ашық еді. Мұнда тұман емес, кофеқайнатқыштың буы бұрқырайтын, көшеден көмір мен пойыз иісі сіңген салқын ауа лап қоятын. Апырай десеңші, бүгін таңертең күллі дүниенің бәрі маған күлімдеп тұрғанын қарасаңшы! Жұрттың бәрі ұйқы құшағында еді, Линда да ұйқыда болатын. Мен жоғары қарай түрілген перделерге, енді-енді таң қылаң бергелі тұрған терезелерге қарап отырдым. Дәл қазір қолымда гитарам болса ғой шіркін!

	Таң атқан соң Амелиоға тарттым. Кешке дейін қолым бос еді. Оған бәрін жасырмай айтып беру үшін, сөйтіп көңілімді орнына түсіру үшін барғам. Баспалдақпен жоғары көтерілдім. Есік құлыптаулы екен. Қақтым.

	Амелионың шешесі ашты. “Ол жерден Линда әтірінің иісін сезсем, бәрінің тәмам болғаны”, деп ойладым. Шешесі шығып, қатқыл үнмен:

	— Оған қонақтар келіп отыр, — деді.

	Амелио шешесін шақырды, шешесі онымен ас үй арқылы сөйлесіп жатты. Сосын шешесі:

	— Кіріңіз, рұқсат етті, — деп айқайлады.

	Бүгін ертелеу келгем. Кемпір шығып, есікті жауып кетті.

	Бөлмеде, Амелионың кереуетінде, бір ілмиген бейтаныс қыз отыр екен. Үстінде жаңбырда киетін арзанқол жамылғы бар, басында — баск береті. Бұл жеңіл жүрісті бикештерге ұқсамайтын, керісінше, кешкі мектепке баратын қыздардан аумайтын. Маған орнынан қозғалмаған қалпы көзін сығырайта қарады, ал көпшікке арқасын сүйеп көтеріліңкіреп жатқан Амелио жақтырыңқырамай:

	— Ә, бұл сен екенсің ғой! — дей салды.

	Мен зорлана күлімсіреп:

	— Бәлкім, екеуіңді оңаша қалдырғаным жөн шығар? — деп сұрадым.

	Терезе пердесі жауып қойылыпты, көрпе қыртыс-тыртыс, барлық жерде, тіпті еденде де газет шашылып жатыр. Қыз қолына әлденендей қағаз парақтарын ұстап отыр. Кірлеп кеткен төсек— орынның иісі мүңкіп тұр.

	— Ішуді әлі қойған жоқсың ба? — деп сұрадым Амелиодан.

	Амелионың жүзінен, неге екені белгісіз, күлімсірегендей нышан байқалды, бірақ дауысы барынша байсалды шықты.

	— Түні бойы ұйқтамағансың ғой, солай ма? — деп сұрады ол.

	— Не, байқалып тұр ма? — деп таңырқадым мен.

	Мына қыз отырмағанда қазір оған бәрін түгел айтып беруіме болатын. Кім біледі, сонда, бәлкім, бәрі басқаша сипат алар ма еді. Жауап ретінде ол, бәлкім, иығын қиқаң еткізер де қояр, бәлкім, тіпті жауап та бермес. Оның орнында өзім болсам қайтер едім, тіпті білмеймін. Бірақ, ол маған көз аудармай тесіле қарап қалды, бұдан Линданың оған содан бері қайтып бармағанын аңғардым.

	Беретті қыз тырнағына қарағыштап, түк үн қатпай күтіп отырды. Гитараны есіме алдым. Амелио қазір оны тыңдар ма еді? Көзіне тура қарауға батылым жетпей қойды. Сол себепті:

	— Түні бойы Туринді кезіп тентіреумен болдым. Қазір вокзалдан келе жатырмын. Сонда бір бикешпен таныстым, ол иттің жүнін қырқады, оларға иіс су себеді. Екеуіміз алқапқа бардық... — дедім.

	Ешқайсысы жақ ашпады. Қыз тырнағын тістелеуге кірісті, Амелио сөзімнің аяғын күтіп отырды.

	— ...Сосын бір делқұлымен таныстым, әйелі қашып кетіпті. Бір қызығы, ол ішімдік әпереді, бірақ тіске басар алмайды. Жеке меншік машинасы бар... Төсектен қашан тұрасың? Шылым шеккің келмей ме?

	Олар тіл қатпай, маған қадала қараумен болды.

	— Жарайды, сендерді оңаша қалдырайын, — дедім.

	— Бар, ұйқтап ал, темекіңді сонан соң тарт, — деп ескертті Амелио қоштасарда.

	Қыз тұрайын деп еді, — ол мектеп оқушысына ұқсас болатын, — бірақ, Амелио белгі бергеннен кейін орнында отыра берді. Ас үйге жеткен кезімде біреу атымды атап шақырғандай көрінді, бірақ бұл әлгі қызбен сөйлесіп жатқан Амелио екен. Арт жағымнан есікті жауып алғандарын аңғардым.

	Үйге келген соң шешеммен де, қарындасыммен де ұрсысып қалдым. Сөреге Карлоттинаның тұруына тура келді. Олар онсыз да түні бойы кірпік ілмей шыққан-ды. Менің биге кеткенімді және кіммен кеткенімді Карлоттина жақсы білетін. Бірақ онымен дауласқым келмеді, бірден ұйқтауға жаттым.

	Кешкісін Линда кафеге келді. Менен ұйқың қанды ма деп те сұраған жоқ. Үн-түнсіз бұрышқа жайғасты да, шылым шеге бастады. Сигаретінен ұшқан түтінге қалай бей-жай қараса, маған да тап солай көз тастап отырды. Саған айтатын әңгімем бар деген кезімде де былқ етпеді. Түтін сақиналарына қарағыштап қойып, айтарымды аяғына дейін үнсіз тыңдады.

	— Біздің бірге жүргеніміз аз ба саған? — деп сұрады ол.

	— Менің көп ақша тапқым келеді.

	— Бұл сенің қолыңнан келмейтін шаруа.

	— Қазіргі өмір салтым, — дедім оған, — көп ақшаны қажет етеді.

	— Егер ақша табудың соңына түссең, — деп жауап қатты Линда, — саған дүкеннің өзі-ақ жеткілікті болар еді. Сенің арманың ақша емес.

	— Сонда не?

	Жауап ретінде Линда жақтырмағандай мұрнын кіржитіп, иығын қиқаң еткізді де қойды.

	— Бүгін не істедің? — деп сұрады ол сабырлы жүзбен.

	— Айтшы, — дедім сөзімді жалғап, — Амелио көп ақша табудың соңына түсті ме?

	— Оны араластырып неғыласың.

	— Бүгін оған кіріп шықтым.

	Линда маған тесірейе қарап қалды.

	— Қалай, тәуір ме екен?

	Мен иығымды қозғап қойдым:

	— Оған бүгін түнде, үйге қайтып бара жатып жолай соғып шықтым.

	Линда темекі күлін сілкіп жіберді де, бәсең дауыспен:

	— Неге өйттің? — деді.

	Оны қолынан ұстадым.

	— Қалжыңдағаным ғой — түнде емес, таңертең. Оған қонақ келіп отыр екен.

	— Айттың ба оған?

	Оның қолын сығымдай қысып:

	— Жоқ, — дедім.

	— Айтқың келіп пе еді?

	— Өзім де білмеймін. Айтқанда не дер едім? Сен жайында ол жұмған аузын ашқан жоқ. Өзің де маған араларыңда не болғаны жөнінде ешқашан ештеңе айтқан емессің.

	— Тіпті бірдеңе болған күнде де, — деді Линда көзіме тура қарап,

	— одан не өзгеретін еді?

	Сол арада мен де оның әуеніне салып:

	— Не өзгеруге тиіс еді? — дедім.

	Линда үстелге үңіле қарап қалды да, тосыннан:

	— Кетейікші бұл арадан, — деді.

	Ұзамай біз басқа бір кафеде отырдық.

	— Неліктен маған ақша табу қолыңнан келмейді, дедің?

	— Өйткені, сен ақша тауып жүрген жоқсың.

	— Жұмыс тауып алу керек, әңгіме сонда.

	— Жоқ, онда емес. Ақшаға деген аңсар қажет.

	— Миллионер болмақ ой менде атымен жоқ. Сені биге апарарлық жағдайым болса болғаны.

	— Көрдің бе, яғни, сен ақшаның соңына түскен адам емессің.

	— Мынадай өмірден әбден мезі боп біттім; менің де мотоцикл алғым келеді, сенімен бірге анда-мында барып жүргім келеді.

	— Сөйтіп мені жыраға апарып құлатқың келеді, ә? — Ол маған күлімсірей көз тікті. — Гитараң бар емес пе, — деп сөзін жалғады ол.

	— Саған неге оркестрде ойнап көрмеске?

	— Өзім де білмеймін.

	— Өз басым музыкадан ештеңе түсінбеймін, ән де айта алмаймын, аспапта да ойнамаймын. Бірақ сені Пабло деп бекер атандырып жүрген жоқ қой, жұрттың бәрі сені туа бітті музыкант санайды.

	Бұл кеште біз биге барған жоқпыз. Өне бойы тек кешегі өткен түн жайында, “Парадизоға” жігіт ертпей жалғыз баратын Лили жөнінде әңгімелеумен болдық.

	— Ақшаның соңына түскеннің бірі — сол, — деді Линда, — оған әлденендей бір мүмкіндік ұшырай қалса...

	— Кешкі серуенге киетін төплиі керемет-ақ.

	— Лилидің бе? Соны сатып алу үшін ол орта құрсақ боп жүрді ғой.

	Сол арада Линдадан қыздардың не себепті бір-бірін жақтырмайтынын сұрадым. Линда күліп жіберді, бірақ қолма-қол сөз тауып кетті:

	— Төплиі қандай екенін де байқап қалыпсың. Бәлкім, сүйіскен де шығарсыңдар?

	— Екеуің өте ұқсассыңдар, — дедім мен. — Сенің де байып кеткің келеді.

	Былтыр осы уақытта күнде кешкілік көңілді компаниямен қала кезіп тентіреп жүретінім, сосын остерияда ән салатыным есіме түсті. Адам қандай қызық жаратылған, деп ойладым. Арада қаншама уақыт өтті десеңші, бірақ бәрі күні кешегідей секілді.

	— Неменеге күлдің? — деп сұрады Линда.

	— Аяқ асты байып кетсем Корсодағы таныстарым не дер еді.

	— Бірақ, сен қазірдің өзінде кішкене байып қалдың ғой.

	Бір-бірімізге көз кідірттік.

	— Бұл аз ба саған?

	— Бірінен бірін бөліп қарауға болмайды, — деп жауап қаттым мен. — Екеуі серіктесе жүреді. Таңертең вокзалда өзімді сондай бақытты сезіндім. Тіпті үйге де барғым келмеді.

	— Масайып, басың айналып қалған ғой, — деді Линда. Сосын: — Бүгін таңертең қайда соғып шықтым дейсің? — деп сұрады.

	— Онда кімнің болғанын білесің бе? — дедім Линдаға. — Оған әйелдерді жеткізіп жүрген сен бе?

	— Қандай әйелдерді?

	Оған беретті қыз жайында айтып бердім. Линда иығын көтерді де қойды.

	— Бұл — Амелио ойлап таба беретін үйреншікті қитұрқы. Мейлі, не істегісі келсе соны істей берсін.

	— Сұқсырдай сұрықсыз қыз екен.

	— Кетейікші бұл жерден, — деді Линда асығып-үсіге.

	Шықтық. Көшеде Линда:

	— Қаттырақ құшақташы, тоңып барам, — деді.

	Бір-бірімізді қатты қысып құшақтап алған біздер осылай жүріп келе жаттық, сөйлеген кезімде ерінім оның шашына тиіп кетіп тұрды.

	— Тағы бір жерге кіріп шығамыз ба? — деген ұсыныс білдірдім. Линда тіл қатқан жоқ, тек қолымды сығымдаумен болды.

	— Шыныңды айтшы, Лилимен де тап осылай қыдырдың ба? — деді ол

	Адымымды жай алуға тырысып бақтым, маған мына көшенің таусылмастай ұзақ болғаны керек боп тұр еді. Біз алаңға шығып тоқтадық.

	— Бәлкім, остерияға барармыз? — дедім.

	— Қайда тұратынымды сен білмейтін шығарсың? Сол бойда кетуге уәде берсең, менің үйіме барайық, — деді Линда.

	Баспалдақпен көтеріліп келе жатқанымызда жүрегім дүрсіл қағып дегбірден айрылып қалдым. Оны үсті-үстіне толассыз сүюмен болдым, бұл ара тастай қараңғы еді.

	— Ішке кір, — деді Линда.

	Ол қаңыраған бос, аумақты ауыз үйдің шамын жақты. Мұнда тек шкаф қана бар еді және жаңа матаның иісі аңқып тұрған.

	— Күндіз бұл жерде тігінші әйелдер жұмыс істейді, — деді Линда. Сосын электрді сөндірді. Түкпірдегі әйнек есіктен көше шамда— рының жарытымсыз жарығы себезеленіп тұр. — Бөлмем құстың ұясындай ғана.

	Біз қараңғылау кіре беріспен жүріп өттік. Линда есікті ашып, шамды жақты. Мен оған ілесе кірдім.

	Бұл түнде ол мені: орнықты өмір сүру керек және ешкімге кіріптар болмауға тырысу керек, деп үйретіп бақты. Ешкімге де, деді.

	— Мұны түсінетінің қандай жақсы, — дедім оған.

	— Әрине, шешең мен қарындасыңның жөні басқа, — деп жауап қатты Линда. — Оларға өзіңді қарсы қоюға болмайды. — Сосын Амелионың ешқашан бұлай етпегенін қосып қойды. Соның арқасында ғана мотоцикл алатын ақша жинауға мүмкіндік тапқан. — Ішуге болады, қайда барғың келсе сонда баруыңа болады, — деді ол. — Бірақ егер өз босағаң болса, соған қайтып оралуға тиіссің. Сенің гитараң бар, — деп сөзін жалғады Линда, — және дүкенің бар.

	— Одан не пайда? — дедім мен. — Көрдің бе, Амелио бәрін жоғалтты ғой.

	— Амелионы бұған араластырып неғыласың, өйткені оның қандай адам екенін сен жақсы білмейсің, — деді Линда. — Амелио керемет жігіт, оған бола қиналмай-ақ қой. Өзіңді оған бұлайша қарсы қоюдың қажеті жоқ. Оған жанашырлық білдірудің де керегі жоқ.

	Одан Амелиомен қойындас болғанын неге мойындағысы келмейтінін сұрадым.

	— Себебі, бұл шындыққа жатпайды, — деп жауап қатты ол — Біз әншейін кездесетінбіз, арамызда басқа ештеңе болған жоқ.

	— Аяғы қандай боп қалғанын көрдің бе?

	Линда қолымды сығымдай түсті де, үнсіз қалды.

	— Ол сенің үйіңде болды ма? — деп сұрадым одан сыбырлап.

	— Бәрібір емес пе, — деді Линда. — Біле білсең, осы арада Амелио отырса маған мұндай сұрақ қоймас еді.

	Сосын ол шағын плиткаға су қайнатып, маған шай құйды. Бөлме іші қараңғы еді, тек электр плиткасы ғана қызғылтым сәуле таратып тұрған. Шығарып саларында Линда шамды жаққан жоқ. Есік аузында мені құшақтап:

	— Ертең кафеде, — деп сыбыр етті.

	Сөйтіп, тағы да таң қараңғысында кеттім. Трамвайлар әлі жүре қоймаған, алыстағы дүрсілі ғана құлаққа шалынатын. Күн керемет салқын еді, фонарьлар желмен бірқалыпты тербетіліп тұрған. Торре Литториаға қарап тұрып Лубрани жөнінде, оның қазір не істеп жатқаны жайында ой кештім. Бәлкім, ол тағы да өлесі мас шығар. Мынадай жабдықты жеке меншік үйлерде нендей жайлар болып жатпайды дейсің. Линда, сірә, ұйқтап та қалған болар. “Енді ешқашан мұншалықты бақытты бола алмаймын!” деп үнсіз атойлап тұр еді бар болмысым. Бірақ алаң қаңырап бос тұрған, тіпті бар дауыспен айқай салуыма да болатын.

	Бұл жолы вокзалға барғам жоқ. Виа Миланода бір кафенің есігі жартылай ашық тұр екен. Соған барып кірдім. Ұйқы меңдеп тұрған, бірақ бүгінгі түнді еске ала отырып, шылым шегу сондай рақат еді. Жылынып, өзек жалғап алу үшін сүтке тапсырыс бердім. Сосын бір рөмке граппа іштім.

	Сәбилік шағымыздан бергі уақыт ішінде өзгерген не бар, деп ойладым. Сірә, тек өмірдің өз ағымымен кетіп бара жатқандығы шығар, сондай-ақ, Қасиетті жазбада айтылғандай, үйіміздің барлық жерде бар екендігі мен еш жерде жоқ екендігі шығар. Сондай-ақ, қазір граппа ішіп отырғандығым, оған қоса сүттен де бас тартпайтындығым шығар. Апырай, Линда сүтті ұната ма екен?.. Сол арада мен басқа да барлық әйелдей Линданың да өз сүті болуға тиіс қой, деп ойладым. Махаббат дәмін татқан шешесінің төсін сорып жатқан бөпені көз алдыма елестеттім. Төс бермеген кезде қалай шырылдап жылайды дейсің! Ал, мен болсам күліп қойып, кафеде отырмын.

	Сосын кафеге беті суықтан қызарып кеткен бірнеше адам, — әлдебір келіншек пен былғары алжапқышы бар, базарда көкөніс сататын екі әйел, — келіп кірді. Бірі бір рөмке граппаға, бірі бренди қосылған кофеге тапсырыс беріп жатты. Міне, жүк тасушы мен қайыршылар төбе көрсетті, жылыну үшін аяғын аяғына соққылап жатыр. Корсодан күнде кезіктіретін әдеттегі әлпеттер. Таң ағарып ата бастады.

	Үйге қайтып келе жатқанымда осы адамдар жайында ойлаумен болдым. Бірі жұмыс істейді, өңгесі істемейді. Егер жүкші де, қайыршы да, ақыр соңында, көптің көзіне бір-біріне ұқсас көрінер болса, онда көбірек ақша табу жолында аласұрып, тыным таппай еңбектенудің қажеті бар ма? Барар жер, басар тауы жоқ қаңғыбастар мен таң атар-атпастан алаңға жиналатындардың арасында айтарлықтай айырма жоқ. Олардың да, бұлардың да бетін суық шалған, терісі бүртіктеніп кеткен.

	Абзалы, Линда дұрыс айтады, деп түйдім. Мен ақшаны күреп табуға жарамсыз адаммын. Корсоның шеті жотаға барып тірелетін. Бірақ Линда қазір ұйықтап жатыр, мына жотаға ол Амелиомен бірге осындай суық түнде би билеуге барған-ды, биді гитара ғана сүйемелдеген, ал гитарашы жылытып алу үшін саусақтарын граппаға малып отырған.

	Мен әлі көшеде келе жатқам, қатты тоңып қалғам. Жаңадан салынған түрменің жанынан өтіп бара жатқан кезімде, оның қалың қабырғаларына қарап: “Мұндағы камералар жылы ма екен әлде салқын ба екен?” деп ойлағаным есімде. Сол арада қақпа алдына кеп тоқтаған түрме машинасын көріп қалдым, күзетшілер есікті ашты. Жүрісімді сәл-пәл баяулаттым. Адамдарды түрмеге қалай отырғызатынын бұрын ешқашан көрмегем. Дүниеде не болып жатпайды дейсің. “Апырай, тап осындай елең-алаң шақта да адамдарды түрмеге отырғызатын болғаны ма? — деп ойлаумен болдым үйіме барып жеткенше. — Түрмеде сүт беретін-бермейтіні де беймәлім”.





Ү


	Бірде Лариомен түстен кейін жолығысып, артынан кешті бірге өткізгем. Күндіз екеуіміз велосипедпен Сан-Мауроға барғанбыз, бір клиенттің тапсырысын табыс етуі қажет болатын. Сенбі күні еді, Ларионың қолы бос-ты. Мен де бос едім, себебі Линда маған: “Кете бер, бүгін оңаша қалғым келеді. Ертең кездесерміз”, деген.

	Тіршілігімде әлдебір өзгеріс барын Ларио түсінетін, сол себепті Сассиде тұтқиылдан суырылып алға шығып кеткен кезімде соңымнан қуып жеткенімен ешқандай сұрақ қоймастан қасымда үнсіз жүріп отырды. Мен есалаң біреуше ұшыртып келе жатқам, күннің салқындығына қарамастан қара суға түсіп терлеп кеткем; өз күшімнің қандай екенін сынап көрейін дегем. Осылайша, соңымнан қалмай ілесіп келе жатқан Лариодан қара үзіп шығып, алдағы ұзыннан ұзақ созылып жатқан тас жолмен жүйткіту арқылы құдды бір барлық мазасыз ойымды, осынау күннің барлық әуресін артта қалдырғандай болғам, тек қана ертеңгі күні өзімді күтіп тұрған нәрсе жайында қиялданып келе жатқам. Сан-Маурода үйінді топыраққа тізе бүгіп, колбасамен жүрек жалғадық, сосын алыста қарауытқан, Ларионың айтуынша, бір кезде дон Боскомен бірге атасы аң аулаған, жоталарға көз жібердік. Бірақ маған По көбірек ұнады, оның мөлдір суына сүйсіне көз тіктім, мұның Туриндегі тап сол өзен екеніне тіптен сенгім келмеді.

	Күн ұясына қонған еді. Ларио:

	— Гитара тарта білсем, таңертеңнен кешке дейін ойнай берер ем, — деді.

	— Мен де солай істеп жүрмін, — деп жауап қаттым. — Күнде таңертең жарты сағаттай ойнаймын.

	— Бірақ сені таңертең ешкім тыңдамайды ғой, одан саған қандай пайда? — деді ол.

	Үйге қайтып келе жатқанымызда күн бұрынғыдан бетер суытып кетті.

	— Пабло, — деді Ларио, — қыздар саған өкпелеп жатыр. Неліктен олармен қыдырмай жүрсің? — Ларио қашан да асықпай сөйлейді. Сосын үнсіз қалады, азды-кем ойланып алады. Керемет қасарыспа жігіт. — Түнде де Амелионың жанында болам деп айта алмайсың ғой енді.

	— Түнде Туринді аралаймын. — Көңілім көтеріліп сала берді. — Қыдырам, гитара тартам және ән салам, — дедім мен, — сосын бөркімді қолыма ұстап, жиналған жұртты аралап ақша жинаймын.

	Сол күні кеште Ларио екеуіміз остерияға кірдік, онда гитарамды ала барғам. Мені келеді деп ешкім күтпеген еді, бірақ әдеттегідей бәрі улап-шулап қарсы алды. Сосын түгел дерлік биге кірісті, біреу мені иығымнан қағып қап:

	— Сен аналардан әлдеқайда жақсы ойнар едің-ау, — дегенді айтты.

	Биге шықпай қалғандар өзара дауласа бастады. Пікір екіге жарылды: бірі билеген кезде музыканы тыңдау керек, десті; өңгесі бұл бос сөз, музыкаға ешқандай көңіл аудармайсың, деп жатты. Мен үнсіз тыңдап отырдым да, соңынан: би үстінде мені тек биге шыққан қыз ғана қызықтырады, ал музыканы оңаша отырып тыңдаған дұрыс, деп мәлім еттім. Сосын гитараны қолыма алып, айтылып жатқан әңгімелерге құлақ сала отырып әлдебір әуенді шерте бастадым.

	Қайтадан осы үстелдің басына кеп жайғасам деп күні кеше ойлап па едім? Линдамен кездеспеген кезінде Амелио да осында талай кешті осылай өткізген шығар-ау, деп ойладым. Мен де үстел басында соған ұқсап үнсіз отырып, қилы нәрсе жайында ой кешумен болдым. Балдаққа сүйенген Амелионың үйінен шығып, ақырын жүріп біздің дүкенге қалай келетінін көз алдыма елестеттім. Сосын баспалдақпен көтерілмес үшін табалдырықта тоқтап: “Бүгін кеште”, дейді. Карлоттинадан: “Пабло қайда?” деп сұрайды. Сөйтіп, біз, дәп бүгінгідей, остерияға келіп кіреміз. Бетінің жеккөрушілікпен тыжырайғанын да, ерніне жабысып қалған сигарет тұқылын да, жағымнан сарт еткізіп соққанын да, төбет құсатып тұмсығымнан түрткенін де анық көріп тұрмын. “Жексұрын! — деп айқайлайды ол. — Батыр қараңды!”

	Одан соң мен: “Ал егер мұнда Линдамен келсем не болар еді?” деп ойладым. Амелионың Линданы біздің компанияға әкелмесі кәміл еді. Кештің өне бойында тек Линда мен Амелио жайында ғана ой кешіп отырғаныма ызам келіп кетті, сол себепті карта ойнап жатқан жолдастарыма: “Ішкім кеп отыр”, дедім де, гитараны қолыма алдым.

	Ларио мен Мартино мені терезе жақтауына сүйеніп тұрған күйі тыңдады. Ең әуелі жүрдек биден бастадым. Шарап әкелінді, оны үшеуіміз ішіп алдық. Келино картадан көзін алмаған күйі басын бұрып:

	— Бізге де ауыз тигізсеңдер етті, — деді.

	Амелио көлік апатына ұшыраған кезден бері мұнда ойнамағам. Бірақ бұл арада не айтылатынын алдын-ала білетінмін. Ән айта бастаған кездерінде біреуі тұрып: “Не карта ойнайық, не ән салайық” деп айқайлайтын; сосын Келино, одан соң басқалары ділмәрсіп сөйлей бастайтын, ақыр соңында олар шарапқа тапсырыс беретін. Бәрін алдын-ала білетін едім. Тезірек масайып, жөніме кетсем екен.

	Мен тағы кішкене ойнадым, ұзамай бәрі біздің үстелдің басына үймелесті. Оркестрде күшімді байқап көру жайындағы Линданың айтқаны ойыма оралды. “Дәл қазір ойыным үшін ақша талап етер болсам, бұлардың бөтелкемен басымды қақ бөлетіні анық”. Гитара тартқаның үшін ақы төленбейді. Бұл деген әншейін нәрсе ғой. Линда қасымда жоқ кездегі дағдылы ермегім ғой. Төсімнің асты, біреу жұдырықпен қойып қалғандай, қақсап қоя берді, мұның зардабын бәсеңдету үшін ойынымды жалғай бердім, қайтадан үдету үшін шарап іштім, есіл-дертім тек орнымнан тұру, көшеге шығу, таң атқанша тентіреп жүру ғана болды да тұрды.

	Бірақ, бәрін біржола естен шығарудың жалғыз ғана амалы — шарапқа сылқия тою болатын. Олар жапатармағай сөйлеп, айқайласып жатқан-ды, тек өздеріне бейтаныс әуенді орындай бастағанымда ғана тынши қалатын. Бір минуттай тыңдап отыратын да, қайтадан мылжыңдаса бастайтын. Бозбала жасынан әлі шыға қоймаған, терезе жанында тұрған Мартино ғана жалықпай тыңдаумен болды.

	“Бұл сормаңдай да менің кебімді киеді, — деп ойладым. — Оның Линдасы кім боп шығарын кім біліпті?” Бірақ саусақтары теріге сіңген металл тозаңымен қарайып, күстеніп кеткен, мүйізгектенген қолын көрген соң ғана оның тағдыры басқаша болатынын түсіндім. “Менің орнымда болса, ол да азап шегер еді. Бірақ енді оның жолы айқын”. Стақанымды көтердім де, оған көзімді қыстым: бір кезде Амелио да өзіме осылай істеген-ді. Жауап ретінде Мартиноның көзі күлімдеді.

	Амелио жайында ешкім әңгіме қозғаған жоқ. Ешқайсысы оған бармаған-ды, тіпті оны көріп тұрасың ба деп те ешкім сұраған жоқ. Есесіне, маған Линдаға байланысты әзіл айтумен болды. Оның есімін ешқайсысы білмейтін, бірақ бірге жүргенімізді Корсодан көріп қапты. Ақыр соңында мен:

	— Жә, қойыңдаршы әрі! Біреу-міреуге жақсы гитарашы керек емес пе екен, одан да соны айтыңдаршы, — дедім.

	— Ал, бізге ондай гитарашы тегін қызмет етеді, — деді Келино. — Гитара тыңдағаны үшін қандай ақымақ ақша төлеуші еді?

	Оның бұл сөзі зығырданымды қайнатты. Біреу тұрып:

	— Егер Неапольда болсаң, Марекьярода ойнар едің, — дегенді айтты.

	— Сендер ғой оны тыңдағанды ұнатасыңдар, — деді Ларио ашулы үнмен. — Бірақ Пабло келмей қалса болды, оны жерден алып, жерге саласыңдар.

	Мейлі өзді-өзі салғыласа берсін! Мұның немен аяқталарын білетінмін. Солай ұйғардым да: “Тарантелла, тарантелла” деп ойнай бастадым. Ұзамай дабырласқанды қойып бәрі мені қоршап алды. Қанша дегенмен, аспапта ойнай білетінің қандай жақсы: жұрттың сені тыңдағысы жоқ, бірақ музыка еріксіз елтіп әкетеді. Одан да жақсысы, ойнап болғаныңда саған жұрт: “Тағы да тартшы!” деп жалынады. Ал, сен құдды әбден жалыққандай түр білдіресің. Бұл арада артист болуың керек. Алайда тағы да тартуыңды сұрайтын біреу қашан да табылады — ойының маған қатты ұнап қалды дегенді айтады, — ал ойнай бастасаң ол сені тіпті тыңдамайды да, өз ойымен өзі боп кетеді. Оны бірден еліктіріп әкетпесең босқа арамтер боласың.

	Сабақты ине сәтімен дегендей, ертеңіне бір көшенің бұрышынан Линданы көзім шалғанда керемет дегбірсізденіп кеттім. Сан-Маурода мұншалықты абыржымаған шығармын. Оның көңілі көтеріңкі екен, соны көріп жүрегім орнына түсті. Линда бізді Лубранидің ертеңгілік асқа шақырғанын айтты.

	— Не істесем екен? Мені үйде күтіп отыр ғой.

	Линда менімен баламен сөйлескендей сөйлесті.

	— Егер түнде үйде қонбасаң, — деді ол, — онда осы таңды бізбен бірге өткізуіңе болады емес пе? Сен үшін тырмысып жүрмін ғой. Лубрани қалай ойнайтыныңды тыңдап көргісі келеді.

	— Бірақ оның үйі остерия емес қой.

	Линда ашуланып қалды:

	— Ақымақ екенсің нағыз!

	Сосын Лубранидің үйінде гитара да, басқа аспаптар да бар екенін айтты.

	Үй-ішіме қайда жүргенімді ескертіп қоюды сұрап, Корсодағы барға телефон шалдым. Лифтіден шығып келе жатып Линдадан:

	— Қалай, айықты ма анау? — деп сұрадым.

	— Жапшы аузыңды, құдай ақына, — деді ол.

	— Бөтен біреулер болмайтын шығар?

	— Әрине, болмайды.

	Бізге есікті бір әдемі қыз ашып:

	— Кіріңіздер, — деді.

	Ол бізді өзіме жақсы таныс бөлмеге өткізді. Сол арада мен бірден сол түнде болған жайларды есіме алдым. Түс көрген секілді болдым. Лубранимен “сен” деп сөйлесетін Линданың неліктен мені әлі күнге тастап кетпей жүргені таңғаларлық. Линда айналы витринаға ұқсас үлкен терезенің алдына барып үйлердің шатырына көз жіберді.

	Бөлмеге Лубрани келіп кірді, үстіне ақшылтым кәстөм киіпті; егер мұрты болмаса, көзі қанталап тұрмаса, оны жас жігіт пе деп қалуға болатын. Біз бетіне әйнек жабылған үстел басына жайғасып, ликер ішіп, тамақтандық; Линда ас жеп отырып ауыз жаппай сөйлеумен, анау тамақ шайнауын тоқтатпаған күйі күлумен болды. Әлгі әдемі қыз қайтып қарасын көрсетпеді, дастарқан алдын-ала дайын етіп қойылған-ды. Лили жайында сұрағым келген, бірақ өзімді-өзім ұстап қалдым. Лубрани бүгін әлдеқайда әдепті болды. Сөзімді байсалды кейіпте тыңдап, ас салынған тәрелкелерге ілтипат көрсете қол жалғап отырды.

	Гитара жайында әңгіме болған жоқ. Лубрани таяуда Генуяға бармақ ойы барын айтты, ал Линда одан:

	— Машинамен бе? — деп сұрады.

	Отырыстың соңына қарай Лубрани мені Паблито деп атай бастады, сосын:

	— Бәлкім, бірге барып қайтармыз? — деді.

	Біз оның “ланчына” жайғастық, ол:

	— Сендермен бірге жүрсем жасарып кеткендей болам, — дегенді қайталап айтумен болды.

	— Авилья көлдеріне барсақ қайтеді, — деген ұсыныс айтты Линда.

	Біз көлдерге тарттық. Жарты жолда, машина тұманға сүңгіген кезде, Линдадан:

	— Анада осы жерде апатқа ұшырадыңдар ма? — деп сұрадым.

	Ол жақтырмай бетін тыржитты.

	— Ау, гитараны неғыламыз? — деді ол сосын аяқ асты.

	Машина айдап келе жатқан Лубрани әңгімемізге құлақ сап үнсіз отырған.

	— Көлде гитара да, басқа аспаптар да бар. — Сосын басын бұрмаған күйі тағы былай деп қосып қойды: — Сендердің, музыканттардың, бөтен біреудің аспабында ойнағанды онша ұнатпайтындарыңды білем.

	— Бос сөз ғой ол, — деді Линда.

	Тап осы жолмен өткен жылы велосипедпен жүріп өткем. Алаңнан түсіп, жан-жағымызға қарандық. Содан соң Лубранидің бастауымен тура кафеге қарай тарттық. Мен Сан-Мауроны еске алдым. Лубрани баролоға тапсырыс берді. Ағаш баспалдақтармен жоғары көтеріліп, камині және софасы бар жеке кабинетке жайғастық. Бұл жерден төменде, залда отырғандардың дабыр— дұбыры естілмейтін.

	Түске дейін әлі біраз бар-ды, маған сыртта жаңбыр сіркіреп тұрғандай көрінді. Қабырғаға үлкен картина ілініпті, онда неапольдық кәстөм киген, биге шықпақ ойы бардай екі бүйірін таянып, жымия күліп тұрған қараторы әйел бейнеленіпті. Линда Лубраниге:

	— Каминге от жақтыршы, — деді.

	Шарап ішіп отырған кезімізде малай бала бізден көз айырмады.

	— Сен әлі жассың, Пабло, баролоны қашан да тек үш адам отырып ішетінін білмейсің, — деді Лубрани.

	— Білмейтінім рас, — дедім салқын ғана.

	— Қандай тамаша шарап! — деді Линда.

	Бала кеткен соң өзімді еркінірек сезіндім. Қолына бокал ұстаған Линда, бейне биге түскендей, аяғын лып-лып алып бөлме ішінде дөңгелене үйіріліп жүрді. Сосын креслоға құлай кетті, бірақ шараптың бір тамшысын төккен жоқ.

	— Енді Линда бізге қысты күні қауышып, сүйіспеншілік сағаттарын өткізген кезде қандай шарап ішілетінін айтып берсін. Мұндайдың мәнісін әйелдер ғана жақсы біледі. Ал, қане, айта ғой, Линда. Тап бүгінгідей, сыртта қар жатқан күні қандай шарап ішіледі?

	Басын кресло арқалығына шалқайтып жіберген Линда ойланбастан:

	— Қандайы қолға түссе — сондайын, — деді.

	— Жоқ, сен бізді алдай алмайсың. Шыныңды айт.

	— Баролоны үш адам отырып ішу керек болса, ішейік те сол баролоны, — деді Линда.

	— Мұнда бұрын болып па ең? — деп сұрадым одан.

	Ол иығын қиқаң еткізді. Лубрани маған:

	— Линданың болмаған жері жоқ, — деді.

	Күңгірттеліп қойған әйнектерден ақшылтым жарық әрең жетіп тұрған. Басымды көтеріп, картинаға қарадым. Жалын ойнағынан неапольдық әйел билеп тұрғандай боп көрінетін. Линда не нәрсеге соншама шұқшия қарап қалғанымды сұрады, сөйтті де креслодағы орнында секіріп түсті.

	— Ал, гитара ше?

	Қоңырау шалдық, бала сол бойда жетіп келді.

	— Гитара! — деп әмір етті оған Лубрани.

	Ештеңе түсінбеген бала қозғала қоймады.

	— Дереу гитара тауып әкел Мұнда гитара болуға тиіс қой.

	Бала қорқасоқтап бізге жалтақтап қарай берді.

	— Гитарада ойнағым келеді! — деп ақырып жіберді ашуға мінген Лубрани.

	Қожайын әйелмен сөйлесу үшін оған төмен түсуге тура келді. Линда сигаретін лақтырып тастап маған қарады. Жанарынан жалын ойнағы көрініп тұр еді. Бірақ мен ешқандай қарекетке бара алмадым, өйткені сол екі арада Лубрани де қайтып оралған.

	Күн әлі кешкірте қоймаған, бірақ қас пен көздің арасында қараңғылық түсіп кетті. Каминде шалқып жанған отқа қарау қандай ғанибет нәрсе. Терезеден салқын леп келіп тұрған, мен перде жанында тұр едім, сол арада өзімді мына бөлмеде үш адамның қалай бароло ішіп отырғанын көшеден бақылап тұрғандай сезімде болдым. Бірақ Лубрани тағы да маған қарап сөйлей бастады. Сол баяғы бароло жайында айтып жатқан.

	— Бас қосып көңіл көтеруге аңсар ауатын кез болады ғой. Бөлмеге жайғасып алып, үш адам кешті бірге өткізетін кезді айтам. Ендеше, қане, ішіңдер бәрің ортақ бокалдан, — деді ол. — Мұндай ермек жұрттың бәріне ұнайды. Әрі қызық, әрі соған қолайлы жағдай да туып тұр.

	Линда күліп жіберді де, оған: “Мә, іш”, деді. Сосын Лубраниге бокалын әкеп берді, анау ернін шүртитіп алып, бір тамшысын да төкпеуге тырысып іше бастады, одан соң балда жүргендей ізетпен иіліп бокалды Линдаға ұстатты, бұл да мәз бола күліп бірер жұтым ішті.

	— Сен, Паблито, бізді онша менсінбейсің, сенде мына мендегідей нәрсе жоқ. — Соны айтып бурыл тартқан шашына қолын апарды. — Сен Линданы өте жақсы білесің ғой, солай емес пе? Линдамен салыстырғанда жендетің жолда қалады, — деп қосып қойды ол. — Ол бәрімізді: жасымызды да, кәрімізді де мезгілімізден бұрын ана дүниеге аттандырады. Бойындағы керемет қасиеті: өзін нағыз синьора секілді ұстайды.

	Линда орнынан көтеріліп, терезе жанына жақындап, қасыма келіп тұрды. Мойнымнан құшақтап алды да, көзіме көзін қадап:

	— Отырсақ қайтеді? — деп сұрады. Сосын құдды билегісі келгендей, мені өзіне қарай икемдеді. Лубрани бірдеңе айтып жатты, біз тізе бүктік, Линданың еріні бетіме тиер-тиместей боп тұрды. Екеуіміз қаракөлеңкеде осылай отырдық та қойдық.

	Лубрани шараптан ұрттап қойып, тоқтаусыз мылжыңдаумен болды. Көзі жайнап тұр еді, бірақ мас емес-ті. Шамасы, біздің осылай құшақтасып отырғанымыз оған ұнаса керек; ернін қайта— қайта жаланып қойып, үшеуіміздің мынадай жанға жайлы бөлмеде отырғанымыз қандай жарасымды дегеннің төңірегінде сөз өрбітумен болды.

	— Қыс кезінде мынадай шалғайда жатқан кафеден артық орынды іздесең де таппайсың. Мұнда бәрі байыпты, басалқалы. Венеция, Ривьера дегендерің не, тәйірі! Мұнда өмірдің айтып жеткізгісіз рақатына бөленуге, ішімдік ішуге болады. Иә, Паблито, нағыз өмір дегенің осы. Бірақ, мұның бәрі оңайға түсе қоймайды...

	Ақыры бала гитараны да әкелді-ау. Лубрани кофеге тапсырыс берді:

	— Тыңдаған кезде ләззат алу үшін.

	Кофе берілді, шарап әкелінді.

	— Шам жақсақ қайтеді?

	— Қажеті жоқ. — Отырған орнымда қала бердім. Гитараны күйіне келтірдім. Линда әрменірек жылжып, тыңдауға кірісті.

	Сынаққа түскендей біртүрлі ширыға ойнадым. Мына антұрған Лубрани бәрін сезіп қойды. Аздан соң әуенге қосылып әндете бастады. Линданы биге шығарып әкетпес пе екен деп қыпылдаумен болдым. Линда табанын тапылдата бастаған еді. Әрбір әуеннің соңында олар “жарайсың” деп дауыстап отырды, ал Лубрани маған бокал ұсынумен болды.

	— Талантың бар, — деп қолпаштады ол мені қараңғы жерден.

	Өзімді Амелио тыңдап отырғанын көз алдыма елестеттім. Каминнің жалыны ғана жарық қып тұрған бөлмеде әуендер өзінен— өзі туындап жатты. Кей-кейде әлдебір пассажды қалдырып кеткенімде Лубрани:

	— Өй, жоқ, оның болмайды, — дейтін.

	Осындай жағдайларда жиі жолығатынындай, аздан соң оның өзі де ойнағысы келді. Лубрани әртүрлі әннің әуенін салдыр-салақ түрде орындай бастады. “Мынау саған таныс па, ал мынау ше?” деп қайталап сұраумен болды. “Көгершінді” ойнады, сосын “Аспан мен теңізді” орындады. Бірақ саусағын икемге келтіре алмай-ақ қойды, онысы айқын аңғарылып тұрған.

	— Осы да жарар, — деді Линда.

	Шараптың қалғанын ішкен соң алаңға шықтық. Аспанда жылтылдап жұлдыздар көріне бастаған еді. Көлге барып кешкі тамақ ішуді ұйғардық.

	— Қанша дегенмен, бүгін жексенбі ғой! — дедім мен.

	Біз машинамен көл жағасын бойлап жаймен жүріп келе жаттық. Линда: “Қандай әдемі көрініс!” деп таңдай қағумен болды. Тіпті Лубранидің өзі де басын бұрып қамыстарға, су бетінде шоғырланған тұманға қарап қойып отырды. Күн суыта түсті. ЬІзғарлы жел есіп тұрды.

	Машина айдап келе жатқан Лубрани Генуяға бармақшы боп жүргенін әңгімеледі:

	— Онда кіммен кездесетінімді білесің бе? — Ол әлде Ферреро ма, әлде Карлетто ма, әлдебір есімді атады, сол-ақ екен Линда қолымнан қолын жұлып алды. Лубраниді арқасынан жұдырығымен үсті-үстіне түйгіштеп:

	— Менің де Генуяға барғым келеді! — деп айқайлады.

	— Бопты, барайық онда, — деді Лубрани. — Бәріміз бірге аттанайық.

	Кешкі астың үстінде олар әлгі Карлетто жайында ауыз жаппай әңгімелеумен болды; сосын біз Туринге қайтып оралып, кешті “Парадизода” аяқтадық.





ҮІ


	Сол тұста ұйқыдан түн ортасында оқыс оянып кететінім, Линда жайында ойлайтыным есімде, сондайда ол қасымда жатқандай көрінетін. Сонан соң көзімді жұмып алып басқа нәрселер туралы ой кешетінмін; өзімді бірдеңе бүлдірген, сұмдық бір жаман нәрсе жасап қойған баладай, енді ештеңені қалпына келтіруге болмайтындай, бұралқы иттей боп жаңғыз қалғандай сезінетінмін. Қыбыр етіп қозғалуға қорқатынмын, ұйқымнан оянбағым, өліп кеткім келетін. Күндердің күнінде Линданың өзіммен бірге болатыны, жанымда жүретіні жөніндегі ойдың өзі де көңілімді көншітпейтін. Өзімді өзім аяушылықтан туындаған жағдаят еді бұл. Құдды бір тыр жалаңаш қалпында үстел үстіне жатқызған, шешесі мен апалары үйден кетіп қалған бөбек секілді едім. Көрпеге тас бүркеніп алып, жанымнан түңіліп осылай жататынмын да қоятынмын.

	Бәлкім, бұл шаршағандықтың салдары шығар, деп ойладым. Кереуетте осылай қыбыр етпей жатқан кезімде әрдайым дерлік өзімді Амелио секілді мүгедек боп қалған, енді ешқашан үйден шыға алмайтын адамдай көре бастайтынмын; бала кезде, көзіңді тарс жұмып алып, өзіңді соқыр адамға балайтын қылығың болатын еді ғой. Сонан соң өзімді діңкем құрып шаршап, балдақпен шоқаңдап келе жатқандай сезіндім. Аяғымды сипап көріп, Линда жайында, Амелио бәрін түсініп қойған күн төңірегінде ойландым. “Неге өйттім!” дей бердім іштей қайта-қайта. Мына гитараны ұрып сындырар ма еді қабырғаға. Басқа бір адамға айналар ма едім, қарамды батырар ма едім.

	Бір күні таңертең біз — Линда, Лубрани үшеуіміз машинамен Генуяға тарттық. Үй-ішіне ол жаққа жұмыс жайын білуге, тиісті адамдармен жүздесуге бара жатқанымды, бір кісінің гитарада қалай ойнайтынымды тыңдап көргісі келетінін, ал мұндай мүмкіндіктен айрылып қалуға болмайтынын айттым.

	— Онда неге гитараңды ала кетпейсің? — деп сұрады қарындасым.

	— Қайда бара жатырсың қаңғып? — деді шешем.

	Олар қалтама жүз лира салып берді. Үстіме сұрғылт пальтомды киіп, мойныма бөкебайымды орадым да, шат көңілде үйден жүгіріп шығып кеттім.

	Линданың беті алаулап тұр еді, салқын тигізіп алыпты: көрпеге тас қымтанып отыр екен. Мен алдыңғы креслоға, Лубранидің жанына жайғасып, ара-тұра оған машина айдауға жәрдемдесіп отырдым. Минут сайын дерлік Линдаға жалтақтап қарап қоятынмын.

	— Қорықпа, ешқайда қашып кетпейді ол сенен, — деді Лубрани.

	Ауа салқын да құрғақ еді, күн жарқырап шығып тұрған, жол әлдебір әуенге сап әндетіп жатқандай көрінетін. Өзім де әлденені ыңылдап келе жатқам, сосын алғашқы аялдамада-ақ бәріне кофе алып бердім. Машинаға Линдамен бірге қайттым, Лубрани алдымызда адымдап бара жатқан.

	— Карлетто, шамасы, бізді тағатсыздана тосып отырған шығар? — дедім Линдаға.

	— Әрине. Қалтасында көк тиын жоқ қой оның.

	Карлетто актер болатын, бұрын сол Линда кәстөмдер тасыған театрда ойнапты. Ол өзі жас, сүйкімді әрі ақылды жігіт шығар, деп жобаладым.

	— Айламен жан баққандар ақыры айладан шаң қабады, — деді Лубрани.

	Дауысымды бәсеңдетіп Линдадан:

	— Таныстарыңда сан жоқ-ау, шамасы? — деп сұрадым.

	— Иә, жетершілік, — деп жауап қатты ол, — ешқайсысынан қол үзгем жоқ. Бәрімен де достық қатынастамын.

	Мұншалықты алысқа сапар шекпегенімді білдіріп қоймауға тырысып бақтым. Бұл күнге дейін өмірден не көріп едім, кімдерді біліп едім? Қай жерлерде болып едім? Кей-кейде мен: “Бұл дүниеде жер басып жүрген неше түрлі адамның, әсіресе кедей— кепшіктің, бар-жоғын да біліп жатқан ешкім жоқ”, деп ойлайтынмын. Бәрін тәрк қып, алғаш кездескен пойызға секіріп мінгім келетін, тіпті айқай салуға да бар едім. Құрысын гитара, құрысын мына темекі дүкені! Амелио секілді тірлік кешу керек. Басқа адамдар секілді.

	Новиден асқаннан кейін қыр басына аялдадық — ұйып қалған аяғымызға қан жүгірткіміз келді. Күн шуағы мен кең көсілген жазықтыққа сүйсініп, аз-кем уақыт тұрдым. Бұл арадағы өсімдіктердің өзі де бәкене әрі біртүрлі шиыршықталып қалғандай көрінетін: мұндай өсімдіктерді бұрын өмірі кезіктірмегем.

	— Қай жерге келдік? — деп сұрады Линда.

	Генуяға қарнымыз аш болғанымен көңіліміз тоқ күйде жеттік. Лубрани кафеге Карлеттоны іздеуге кетті. Кафенің іші шуаққа шомылып тұр екен, келушілер де көп көрінді, темекі түтіні қолқа қабады. Кофе ішіп отырған Линдадан:

	— Порт мұнда қай жерде? — деп сұрадым.

	— Су қай жерде болса, сонда, — деген жауап қатты ол

	Кейін, түскі ас ішуге бара жатқан кезімізде, көшелердің бірі құдды құрдымға барып құлайтындай, таудың ар жағынан аспан бой созып тұрғандай боп көрінді. Аспанның түсі көгілдір әрі мөп— мөлдір еді. “Ол осыншалық төменде болғаны ма?” деп ойладым. Жүргіншілердің көшеде алаңсыз кетіп бара жатқаны, ешқайсысының төменге көз салмайтыны мені қатты таңырқатты. “Генуялықтар неғылған жандар, — дедім аң-таң болып, — теңіз жағасында тұрудың қандай бақыт екенінен олар мүлдем бейхабар”.

	Тұйық көшелердің біріндегі жылы да жайлы остерияға кіргеннен кейін Линданың көңіл-күйі қалпына түсті. Тамақты зор тәбетпен ішкені сонша, оған қарап отырудың өзі бір ғанибет еді. Лубрани екеуі не қилы дәмді тағамдарға тапсырыс беріп, даяшы әрлі-берлі шапқылаумен болды. Той қызған кезде Карлетто төбе көрсетті.

	Ол бүкір адам боп шықты, ауыз жимай күле беретін әдеті бар екен, оны үстел басына отырғыздық. Көзінен және басқа да машықтарынан балаға тән қылықтар аңғарылып тұрды. “Ал, мынау кім?” деп сұрады ол Линда өзіне қолын созғанда. Сосын оның кім екенін есіне түсірді, сол кезден бастап қушыкеш құныс оны ебін тауып кекетіп-мұқатумен болды.

	Олар бір-біріне “комплимент” айтып отырды: Карлетто оның қалай тез бойжеткеніне, Линда оның керемет көп табыс тауып жүргеніне таңырқанды. Сол екі арада оған тамақ әкелінді де, Карлетто ас ішуге кірісті; мысық тәрізді шамшыл да ширыққан қалпын сақтап қалған ол ас үстінде де шылым шегіп, шаттана күлуден танбады.

	Одан бері талай уақыт өтті, алуан түрлі адамдармен жүздестім; кейін Карлеттоның күлмең қағудан тыйылған кезін де көрдім, бірақ сол күн есімде тура күні кешегідей сақталып қапты. Неге екенін қайдам, Карлеттоны Генуяда туып-өстіге балап қойғам, бәлкім, мұның себебі көзі теңіздің түсіндей ақшылтым-көгілдір болғандығынан шығар. Бірақ, менің кім екенім, гитарада ойнайтыным айтылған кезде ойымды бірден аңғарып қойған ол:

	— Мен мансабымды “Меридианда” бастадым, — деді.

	Карлеттоның басы қазандай, шашы бұйра болатын. Оның әсте күлмейтінін, керісінше, миығынан мырс етіп қана қоятынын байқадым. Ол: “Бастан өткердік қой” демейтін, “Ондай жайды өзіңіз де білесіз ғой” дейтін. Лубраниге көзін қысып қойып:

	— Жей бер тамақты, саған одан келер зиян жоқ, — деді.

	Ол құныс-ты, бір бүйіріне қиралаңдап жүретін және серіппеге қондырылған секілді көрінетін. Әңгімесін әуейілене тыңдадым, өйткені Линда екеуі бір-бірін сонау бала кезден білетін боп шықты ғой. Қызалақ кезінде Линданың қандай болғанын білу үшін не сұраса да берер едім. Линданың өзі маған қорапқа салынған тапсырыстарды күн құрғатпай әр жерге апарумен болғанын, сөйтіп жүргенде көшеде өзін әлдебір шалдың тоқтатып: “Үйіме жүр, тәттіге қарның шеңбірек атқанша тоясың”, дегенін, ал қақпаның алдында оны қашанда бір жас жігіттің күтіп тұратынын, әлдебір қызға жазған хатын апарып беруін сұрап, қолына төрт сольди қыстыратынын, сөйтіп қыздан жағымды хабар күтумен болатынын баян еткен. Осы жайында айтып отырып Линда ішек— сілесі қатқанша күліп алатын. Ол — басқа, маған бейтаныс Линда еді. Қазір оның бойында сол бұрынғы Линдадан қандай қасиеттер қалғанын білгім келген. Кей нәрсені асын ішіп әрі темекісін түтіндетіп отырған Карлетто жария қылды.

	— Сен, Лубрани, талайдың басын айналдырдың, бірақ Линдаға шамаң жетпеді. Оны тура жолдан тайдыра алмадың. Есіңде ме, Линда, бұл сені балерина немесе әнші болатын, атыңды шығаратын қабілетің бар деп қанша үгіттемеді.

	— Ол маған тіпті “сені Парижге апарып оқытам” дегенді де айтқан.

	— Әй, антұрған-ай!

	— Ау, оны артист еткім келді ғой, — деді Лубрани. — Мұны сен, Карлетто, жақсы білесің. Қазір де кеш емес.

	— Жә, Линданы азғырмақ ойың болғанын кешірейік. Бұл ұсақ— түйек нәрсе! Жарайды, кешіре сал оны, Линда. Бірақ бұл ақылға келген соң, жезөкше болғаннан біреудің ақы төлейтін ашынасы болған артық екенін оған түсіндіру керек.

	— Мұның айтқан сөзінен қатты ұялатыным есімде, — деді Линда.

	— Он бес жасыңда сен мұның құрған торына түспедің. Әй, Лубрани-ай, бұл арада мүлт кеттің, саған қор болатын қыз емес еді бұл. Сенің арбауыңа екінің бірі көне бермейді.

	Лубрани мұртынан күлді де, тағы да ликерге тапсырыс берді.

	— Сен, Карлетто, тіліңді тым сумаңдатпа, — деген ескерту жасады сосын, — өйткені, Линда мұнда Пабломен бірге келіп отыр ғой.

	Міне, сол кезде ғана Карлетто кім екенімді сұраған еді, сосын маған қарап:

	— Мен “Меридианда” бастадым, — деген болатын.

	— Ал, мен ешқашан ән де айтқан жоқпын, сахнаға да шыққан емен, — дедім мен.

	— Мұның, бәлкім, жақсы да болған шығар, — деді Карлетто. — Өзім Ванкильяданмын, достарымның бәрі туриндіктер. Бала кезімде фисгармонияда ойнағам.

	— Енді қазір өз труппамды құрып алдым, — деп шымшып өтті оны Линда. — Шаруаң қалай жүріп жатыр?

	— Ондай жайды өзіңіз де білесіз ғой.

	Аузының жеңілдігі салдарынан Карлеттоның Сан-Ремода жапа шеккенін Линдадан естіп алғам: онымен жасалған шарттың күші жойылған еді. Бұл хикаяға фашистік бір бастық пен ашынасының араласы болыпты. Фашистік кәсіподақ та, квестура да қарап қалмапты, нәтижесінде күз бойы жұмыссыз бос сенделіп жүріпті.

	— Әжептәуір азап шегуге тура келді, — деді ол.

	Бешпеті де, айта кетерлігі, беті де, жылтырап тұрған-ды. Екі езуінде екі терең әжім бар еді, сондықтан ол қашан да миығынан күліп тұратындай көрінетін.

	— Бері қара, — деді ол Линдаға, — қазір қойып жүрген ревюімізді1 ардан безген бір сілімтік жазыпты. Арасына тіпті еврейлерді де қосақтап жіберіпті.

	— Ал, мен өзіңе ақыл үйретіп жатқандарына тек қана қуанам, — деді оған Лубрани, сосын Линда екеуімізге көз тастап қойды. — Сенің міндетің — жұртты күлдіру. Комик, оған қоса құныс — бұдан артықты ойлап таба алмайсың.

	— Ал, саған құныстардың қажеті жоқ секілді, — деп мырс етті Карлетто.

	— Әйтпесе, бізді баяғыда-ақ Туринге гастрольге шақырар едің.

	Сол арада олар контракт жайында сөйлесіп кетті де, Лубранидің әлпеті аяқ асты өзгеріп шыға келді. Темекі тұқылын күлсалғышқа лақтыра салды, бізге бір рөмке де болса ішуге рұқсат етпей қойды. Линда жайбарақат кейіпте төбеге көз тігіп, темекі тартып отырды. Тек Карлетто ғана бізден қолдау іздеп, бұрқылдаумен болды және жаңғақ жеуін де бір сәтке доғармады. Аздан соң Линдадан сыртқа шығып бой жазып қайтуға қалай қарайтынын сұрадым.

	— Сонда сен шынымен-ақ артист болғың келіп пе еді?

	Біз енсіздеу көшемен келе жатқанбыз, оның жоғары қарай күрт көтерілетіні сонша, бейне тауға өрмелеп бара жатқандай болғанбыз. Линда күліп жіберді де:

	— Лубрани ғой боласың деген. Делқұлы ғой нағыз, — деп дыбдырлады.

	Сол арада оған: сені қызалақ кезіңде көрмегеніме өкінем, дедім.

	— Не, мені әлденендей бір ерекше қыз болды деп ойлайсың ба?

	— Сенімен ертерек кездесуім үшін не сұраса да аямас едім. Танысың сұмдық көп болды ғой, сенімен неге кездеспедім екен? Артист болудан өзің бас тартқаның рас па?

	— Сеніңше қалай сонда, қабілетім болмаса да ән айтуым керек пе?

	— Ендеше, менің де гитара ойнау арқылы табыс табуға талпынбайтыным орынды екен ғой.

	Біз теңіздің үстіне балкон тәрізді асылып тұрған көшеден кеп шықтық. Арт жағымыздан бейне үйлер мен баспалдақтардан ғана құралғандай боп жота бой созып тұрған. Ал, алдымызда, әлде бір жерде, төменде, теңіз сол бұрынғысынша көгілдірлене көлбеп жатқан.

	— Бірақ, сенің қолыңнан ойнау келеді ғой, — деді Линда. Теңізді көріп ол да тоқтай қалды. — Шылым шегейікші, — деді балюстрадаға жақындап келген ол. Біз темекі тұтатып, төменге көз жібердік. — Бүгінгі күнді-ай, — деді Линда. — Кеше қар жауып тұр еді, ал бүгін күн шақырайып тұр. Білесің бе, Карлетто сондай жынымды келтіреді.

	— Сеніңше қалай, — дедім мен, — қар жауып тұрған кезде теңіз түсін өзгерте ме?

	Екеуіміз де күліп жібердік.

	— Теңізді тек кинодан ғана көргем, — дедім мен. Бақтың ішіндегідей жып-жылы хош иіс аңқыды. — Теңіздің иісі шынымен— ақ осындай болғаны ма? — Сосын былай деп қосып қойдым: — Бұл арадан кеткісі келіп жүрген Карлетто қандай ақымақ еді десеңші.

	— Саған Карлетто ұнай ма? — деп сұрады Линда.

	— Былай істейікші, — дедім оған, — мұнда жаз айларында келейікші. Бірақ ол үшін ақша керек. Сенен қол үзіп қалмауым үшін жұмыс істегім келеді. Бәлкім, ательеңнен маған қандай да бір жұмыс табылып қалар. Мен тапсырыс берушілерге бара алам, нендей тапсырманы болсын орындай алам. Амелио істеді ғой мұндай жұмысты, менің де қолымнан келеді. Күндіз де, түнде де өзіңмен бірге болсам деймін.

	Линда өзін сүюіме ерік берді, бірақ ернінен емес, көзінен ғана.

	— Жүр, кофе ішейік, — деді ол бәсең үнмен.

	Кафеде біз қайтадан Карлетто жайында әңгімелей бастадық.

	— Жолы ауыр біреу ол, — деді Линда. — Бұл Карлетто деген өзінің кещелігінен қаншама рет жұмыссыз қалды десеңші. Лубранидің өзіне де бетің бар, жүзің бар демей айтарын айтып салатын. Ақыры тәп-тәуір орналасқандай болған, бірақ енді кеп фашистермен келіспей қалды.

	— Бірақ ол қазір қайтадан сахнаға шығып жүр ғой.

	— Фашистерге жақпаған адамның ешқашан жолы болмайды. — Бері қарашы, — деді ол мені қолымнан алып. — Оларға ешқашан қарсы шықпаймын деп уәде берші.

	Көзінен үрей нышаны байқалып тұр еді. Оның ойнап әлде шындап айтып тұрғанын ақыры түсіне алмадым. Көңілін тыныш— тандыру үшін езу тартып күлдім. Сосын біз кафеге қайтып орал— дық. Лубрани мен Карлетто самсаған бөтелке мен қобыраған көп фотосуреттің алдында отыр екен.

	— Ал, мынау кім? — деп сұрайды Лубрани.

	— Бәленше деген.

	— Аяғы онша әдемі емес қой мұның.

	— Менің де аяғым сондай.

	Линда оларға дау-дамайды қоятын уақыт болды, одан да серуендеп қайтайық, дегенді айтты. Карлетто ызалана күлді:

	— Біз үшін сен арнайы келдің, Лубрани. Ендеше, біздің де бірде— ңеге жарайтынымызды түсінесің. Олай болса, өзіңе ұсынған адамдарымды ал.

	— Бізге Доринаның фотосын көрсетші, — деді Линда.

	— Мұндай қыздарды қайдан тауып жүрсің өзің? — деп таңыр— қанды Лубрани.

	Карлетто жауап қатқан жоқ, мырс етіп күлді де қойды. Сосын орнынан тұрып фотосуреттерін жинастырды да, Линданы білегінен ұстаған күйі маған қарап:

	— Бәлкім, бір жерге барып музыка тыңдармыз? — деді.

	Линда келісті. Мен Лубраниге бұрылып:

	— Қалай, барамыз ба? — деп сұрадым.

	Бәріміз “ланчқа” тиелдік, мен Лубранидің жанына жайғастым.

	Ұзамай теңіз іргесіндегі көшеге түстік те, біраз уақыт жағаны бойлап жүйткідік. Арқа тұсымда орналасқан Карлетто Линдамен түк ештеңе болмағандай-ақ мылжыңдасып отырды; амплуасын өзгертпек ойы барын, сөйтіп қайтадан варьетеде2 ойнағысы келетінін айтып жатты.

	— Сөйтсең мені қуантар едің, — деді Лубрани.

	Біз теңіздің нақ жағасындағы бір ресторанның жанына кеп тоқтадық. Әйнектелген есіктен күн мен теңіз көрініп тұр еді. Мұндағылардың өзіміздің туриндіктерден артық билей алмайтыны мені шынымен таңырқатты.

	— Линданы менімен билеуге көндір, сонда көресің қалай билейтіндерін, — деді Лубрани.

	— Оған баяғыдан аңсарың ауып жүргенін білем, бірақ Линданы алдай алмайсың, — деп жауап қатты оған Карлетто.

	Сосын маған көзін қысып қойды да, орнынан тұрып Линданы биге шақырды.

	Линданың мынадай бүкірдің құшағында шыр айналып жүргеніне қарап отыру ыңғайсыз-ақ еді, жұрт бұларға назар аудара бастады. Амелио да мүгедек емес пе, деп ойладым мен.

	— Ал, біз, қадірмендім, қане, шарап ішелік, — деді Лубрани.

	Карлетто мен Линда әлденеге мәз бола күлісіп қайтып оралды— ау, әйтеуір. Олар өздерінің жанында бір ақсары әйел мен қара бешпет киген негрдің билегенін айтты. “Көңілі жарасқан бұл жұп кереметтей бір шоколадтық кремге айналды”, деп қалжыңдады Карлетто.

	Сосын Линдамен өзім биге шықтым.

	— Карлетто маған ұнайды, — дедім оған.

	Үстел үстіндегі ыдыс-аяқтар арасында қайтадан фотосуреттер пайда болды. Линда соларды қарай бастады. Әйнектен толқынның тасқа қалай бар күшпен соғылып жатқаны көрініп тұрды. Мен бірнеше фотоны қолыма алдым.

	— Міне, мынау сол, — деді Карлетто. Фотосуретте теріден тігілген тон киген, сұңғақ бойлы, толық денелі әйел бейнеленген еді. — Дорина — осы.

	Лубрани де еңкейіп оған зер салып қарай бастады.

	— Оны диетаға отырғызу керек, — деді Линда.

	— Әй, қайдам, ол тамақты неғұрлым аз жесе, соғұрлым семіре түседі, — деп езу тартты Карлетто.

	— Бәрін бірдей ала алмаймын, оған еш мүмкіндігім жоқ, — деді Лубрани сигара түтінін бұрқыратып. Сосын әлдебір актердің фотосуретін қолына ұстап қозғалақтатып отырды да, оған көз қиығын тастап:

	— Ау, бұл сенсің ғой! — деді.

	Линда екеуіміз фотоға зейін салдық. Қара фрак киген, шашын балеттің артисі секілді етіп тарап қойған сымбатты еркек бізге сәл еңкейе түскен қалпында көз тігіп тұр еді. Карлеттоға еш жері ұқсамайтын.

	— Не деген көрікті жігіт, — дедім Линдаға.

	Линда сақылдап күлді:

	— Көрікті жігіт жалғыз өзім ғой деп пе ең?

	Карлетто Лубраниден тағы екі қызды алуды өтіне бастады.

	— Бізге онсыз да екі адам жетіспейді, сахнаны тастап кетті.

	— Олар авансқа қанша сұрайды? — деді Лубрани.

	Нәтижесінде ол тек Карлеттоның өзін ғана алатын болды.

	— Ау, келіп тыңдап көрсеңші оларды, — деп Карлетто оны көндірмекке тырысып бақты.

	— Бекерге күйіп-піспе. Артист қыздармен труппаны қиналмай— ақ толтырамыз. Олар қай жерде де қаптап жүр.

	Әйнек есік арқылы мен теңіздің жағаға қалай соқтығып жатқанына қарап отырдым. Музыка тыңдап, жаз айлары турасында ой кештім. Гитарамды есіме алдым. Линда екеуіміздің түнде жағалауға қалай келетініміз, оған гитара тартатыным, оны құшағыма алатыным, екеуіміздің әманда бірге болатынымыз жайында қиялдадым. Мойын орауышын жоғалтқан түні ол жалғыз болды емес пе. Тек жаз тезірек шықса екен...

	— Қыздарға уәде беріп қойдым деп әлгінде айттым ғой. Оларды алдап соққандай көрінгім келмейді. Түсінесің бе? — деді Карлетто. Сосын ызалана күлді.

	Лубрани былқ етпеді.

	— Сен байқап көрдің ғой. Сен тек комик ретінде көрінуің, талантыңды танытуың керек. Ақша түсімі қалай, жақсы боп тұр ма? Міне, ең басты нәрсе осы. Егер түсім татымсыз болса, оған өздерің кінәлісіңдер.

	Карлетто былай деді:

	— Бағдарламамыздың айтары жоқ. Тіпті сыншыларға да ұнап тұр... — Ол қалтасынан газет шығарды.

	Лубрани сигарын өшіріп, жан-жағына қаранды.

	— Бәлкім, сендер тағы кішкене билейтін шығарсыңдар? — деді ол маған. — Сағат неше болды?

	Би аяқталып, Линда екеуіміз қайтып оралған кезімізде келісім жасалып та қойған еді. Лубрани автоқаламын қалтасына салып жатқан, ал Карлетто қолындағы бос рөмкеге шұқшия қарап отырған. Біз машинаға қарай қозғалдық.

	— Бәріне бір сәлем! — дей салды Карлетто селқос қана.

	— Тезірек кел! — деп айқайлады оған Линда, әйелдер ғана көрсете алатындай көңілді де жайдары кейіппен. Сосын көрпеге оранып алды.

	Генуя жолымызға күннің жарқыраған сәулесін төгіп тұрды, ең соңғы рет көргенім оның күл төгіп қойғандай жалаңаш жоталары ғана еді.





ҮІІ


	Туринге түнделетіп жеттік. Линданы үйіне дейін жеткізіп салдық.

	— Ауырып, берекем болмай тұр, — деді ол. Сосын мұрнын пальтосының жағасымен қымтап алған күйі жүгіре жөнелді.

	— Жүр, барып тамақтанайық, — деген ұсыныс айтты Лубрани.

	— Менде көк тиын жоқ.

	— Дәнеңе етпейді.

	Ас ішіп отырғанымызда ол Линданың ауырып қалғанына, сірә, өзім кінәлі шығармын, дегенді айтты.

	— Кеше ғана оны бассейнде кішкене шомылып шығуға көндіргем. Сен онда барып тұрасың ба? Рас, бұл үшін әуелі клубтың мүшелігіне өтуің керек. Ал, клубқа кіру өте қиын. Бассейндегі суды, әрине, жылытып тұрады, бірақ салқын тигізіп алуың оп-оңай. Бұдан хабарың жоқ па еді? Ендеше, ол саған мұндай нәрселер жайында айтпайтын болғаны ғой?

	Қармағын қапқанымды түсінген Лубрани бұрынғыдан гөрі батылырақ бола түсті.

	— Линда көп нәрсені айтпайды, бірақ істейді. Өйтпесе тұра алмайды. Сенің темекісіз тұра алмайтының сияқты. Көп ойланғанды жаны сүймейді. Темекі түтінін ішке тартқың келгенде сен де ұзақ ойланып жатпайсың ғой, солай емес пе? — Ол аузын ашып, темекі түтінін жаймен сыртқа шығарды. — Линда біреумен сөйлесіп тұрған кезде оған назар салып көрдің бе? Ол сигарет түтінін ішке жұтып тұрған секілденеді. Сенімен де солай. Бұл жайында ешқашан ойланып көрген жоқсың ба? Ол күтіп тұратын сияқты ғой, байқадың ба? — деп ол қатқылдау дауыспен сөзін әрмен жалғады. — Жауабыңды немесе басқа бірдеңені. Бірақ, бұл сырт көзге ғана солай көрінеді, ал өзі бәрін іштей шешіп қойған. Ақшаңның жоқтығы өкінішті-ақ, әрине, — деп ол сөзін жалғай түсті. — Әйелдерге керегі ақша ғана, деп ойлайтын шығарсың сен. Ал, өзіңнен бұрын онда басқа бір тәуірлеу жігіт болмағанына көзің жете ме?

	— Онда тұрған не бар екен?

	— Оны гитара тартуым арқылы табындырдым деп ойлаудан аманбысың өзің? Күлкімді келтірме. Гитара мен темекі түтіні — екеуі бір ыңғайдағы нәрсе. Сен сигарет сатасың ғой, мұны білуге тиіссің.

	“Әй, жапсаңшы аузыңды, жапсаңшы енді”, деп күбірледім іштей, өшпенділікке толы көзіне көз аудармай қарап отырып. Алайда, ол тамаққа ақша төлейтіндіктен, оны тыңдауға міндетті едім.

	— Мұның бәрінен хабардармын, — дедім бәсең үнмен асықпай сөйлеп. — Басқалардан гөрі жақсырақ білем. Бірақ, мұнда тұрған не бар?

	Ол қарқылдап күліп жіберді де, қалжыңдап отырмын, деді.

	— Мәңгі-бақи және әрдайым бірге болу мүмкін емес, бұл айдан анық нәрсе. Бірақ, ол бассейнге тек менімен ғана барды. Әрине, басқа әйелдер секілді Линда да өтірікті суқита береді, бірақ оның маған қашан да шынын айтатынына сенімім кәміл. Егер саған бассейн жөнінде ештеңе айтпаса, ендеше онда оның бармағаны. Сен онымен көптен таныссың ба, Пабло?

	Мен ешқандай жауап қайтармадым, тек оған қадала қарадым. Бір-бірімізді көзбен атыстық. Сол арада одан:

	— Егер ақша қызықтырмаса, әйелдер тағы неменеге құмар сонда? — деп сұрадым.

	— Ым-м, ым-м, — деп ол бәлсіне ыңылдады. Даяшыны шақырды. — Олар құмартатын нәрсе көп. Жалғыз тек ақша ғана емес. Біліп қойғын, — деп ол дәрісін әрмен жалғады, — мұнда айтарлықтай бір ерекшелік деген болмайды. Көрік-пішіні қандай екенін білу үшін мен әйелді салған жерден тыр жалаңаш шешінуге мәжбүр етем. Бірі қалмай бәрі түгел шешінеді. Қобалжу деген болмайды. Өз бағасын білетін әйел құлшына шешінеді. Бірақ бұл әлдененің дәлел-айғағы бола алмайды. Әйелдерге басқа нәрсе керек. Олардың бәрі мақтансүйгіш. Кейбірі жүрегіне жақын дос тапқысы келеді. Есіріктері де кездесіп қалады. Мас әйелді көргенің бар ма? Өш алу үшін ашынасын өзгертетіндері де табылады. Ал, ақшаға олардың түкіргені бар.

	— Оған да шүкір, — дедім мен.

	Ол төлем қағазын енжарлау түрде алып, есеп айырысты. Сыртқа шығып келе жатқанымызда Лубрани:

	— Айтқан ақылымды тыңда, әлденендей бір оркестрде ойнау жөніндегі жоспарың — түкке алғысыз нәрсе. Темекі дүкенінің несі жаман? — деді.

	Ертеңіне ертелетіп Линдаға жеттім. Тігінші әйелдер отырған шеберхана арқылы өтуіме тура келді. Линда маған есікті жауып қоюға әмір етті, бірақ төсегіне жібермеді.

	— Тұмаумын, — деп түсіндірді ол мұнысын.

	Бассейн жөнінде одан ештеңе сұрағам жоқ. Линда Генуяның шақырайған күні мен жолдағы азынаған желден әбден дімкәстеніп қалғанын айтып шағынды.

	— Ауырып қалғаныма қуанып тұрған шығарсың, бәлкім? Мені осында қамауда ұстауыңа болады, тіпті сабап алсаң да еркің. Саған Карлетто ұнады ма?

	— Айтар әңгімеміз өзге біреулер жөнінде ғана.

	— Кім жөнінде?

	— Кеше Карлетто жайында айттық. Басқаларды да сөз қылдық. Қашан да солай.

	— Сонда маған не жайында айт дейсің?

	— Екеуіміз ешқашан оңаша болмаймыз әйтеуір.

	— Ал қазір ше? Тағы да көңілің толмай тұр ма? Кете беруіңе болады. — Сосын аз-кем үнсіздіктен кейін сөзін жалғады: — Саған не болған? Не жетпейді саған?

	Оған ойымдағының бәрін түгел айтып бергім келген. Кереуетке тізе бүктім де, айта бастадым. Линда қолымды бетіне басты. Еңкейдім де, сүйіп алдым.

	— Тұмау жұқтырам саған.

	Көпшігіне басымды қойып, ақырын дауыспен:

	— Бүгінгі күнді бірге өткізейікші, — дедім.

	— Сосын?

	— Сосын мен жұмыс тауып алам да, екеуіміз үйленеміз.

	— Жарайсың, жақсы ойлап таптың, — деп күліп жіберді ол.

	Бетіне бетімді бастым, одан соң басқа ештеңе айтқам жоқ. Шамалыдан кейін ол:

	— Біз онсыз да біргеміз. Бұдан артық не керек саған? — деді.

	Бұдан кейін оған ештеңе айтқан жоқпын. Линда күрсініп қойып, қимылсыз жата берді. Арада қанша уақыт өткенін де білмеймін. Оның қасымда екенін де ұмытып кетіппін. Күтпеген жерден Линда көпшік астынан орамалын іздеуге кірісті. Кішкене ығысып орын босаттым. Ол мейлінше сабырлы кейіпте:

	— Осы тіршілігім өзіме ұнайды. Неге оны өзгерткенімді қалайсың? Сенің бұған көндігуің керек. Саған да, басқа біреуге де кіріптар болғым келмейді. Сен де маған кіріптар болмауға тиіссің. Мені қызғанасың ғой, солай ма? Ол енді өз еркің, — деп сөзін жалғай түсті ол. — Қызғаныш білдірмейтін адам кемде-кем. Мен де қызғаншақпын. Жұмыс тауып алуың керек, сөйтіп жоқтан өзгеге бас қатырмауың керек. Саған неге гитарада ойнамасқа? Бұл өзіңе өте лайықты нәрсе, өйткені ешқандай мамандығың жоқ қой. Ал сенен жақсы гитарашы шығуы әбден мүмкін.

	Есік қағылып, ақ алжапқыш байлаған аласа бойлы қараторы қыз Линдадан кофе ішкің келмей ме, деп сұрады.

	— Маған оны мына жігіт дайындап береді, — деп жауап қатты Линда. — Менің дәрігерім осы.

	Анау шиқылдай күліп, жүгіре жөнелді.

	Сол күннен бастап жұмыс іздеуге кірістім, анда-мұнда бардым, дүкеннен ертерек жылыстап кетуге тырыстым. Амелионың тағдыр-талайы жайында қайтадан әңгімелей бастадық, оның тереземіз алдынан шоқаңдай басып өтуі, есікті ашып, жақтауына сүйеніп күтіп тұруы мүмкін-ау деген ойдың өзі жүрегімді қалтыратып жіберетін. Зат сатып алуға келген шешесі Амелионың төменге тек лифтімен ғана түсе алатынын айтқан. “Осы себепті олар төменгі қабатқа ауысып жатыр”, деді бұл әңгімені естіген бір әйел. Амелионың өзімді іздеп дүкенге келмейтінін білетінмін, әйтсе де еріксізден-еріксіз есік жаққа көз қиығын салып қоятынмын. “Оның ашу-ызасын тудырған мен емеспін ғой”. Қалай арпалыссам да жұмыс таба алмай қойдым, бірақ менің орнымда болса Амелионың жұмысты оп-оңай тауып алатынын білетінмін. Дәл қазір төсек тартып жатқанның өзінде де әлденемен айналысып жатқан шығар, өйтпеген жағдайда шешесі екеуін әлдеқашан көшеге шығарып тастаған болар еді ғой. Шамасы, бірдеңені сатып алып, оны қайта сататын шығар.

	Линда бірнеше күн сыртқа шыққан жоқ, шеберханадағы қыздар одан ақыл сұрап бір кіріп, бір шығумен жүрді. Бір күні әлдебір кербез ханым бой көрсетті, Линдамен сөйлескісі келетінін, себебі тек соның ғана айтқанына сенетінін мәлім етті. Екеуі не қилы киім үлгілері мен француздық сән журналдарын қарауға кірісті. Линда тігіншілердің бірінен соң бірін шақырып, алуан түрлі тапсырма берумен болды және бұл шаруаның бәрін кереуетте жатқан күйі, әрдайым жымия күлген қалпында атқарды. Иә, ол өз ісін білетін еді. Сосын ханым екеуі қазіргі атақтылар, актрисалар, спорттық сән үлгілері жөнінде сөйлесіп кетті.

	Линданың бөлмесінде айна көп еді және әп-әсем түнгі үстелше бар-тын, оның үстінде кішкене шөткелер мен тарақтар жататын: осының бәрі мұнда тұп-тура “Кристалло” барынан немесе парфюмерия дүкенінен әкелінгендей көрінетін. Мен де жақсы киінгенді ұнатам, бірақ Линда үшін жақсы киіну, оған қоса зайырлы қауым салт-дәстүрімен әңгіме-дүкен құру — өмірлік мақсат іспетті еді. Ол маған әредік-әредік: “Бұл деген не тәйірі, өз пәтерім болса сонда көрер едің”, деп қоятын. Менімен бірге қыдырып жүргенде Линда кейде тоқтай қап витриналарға шұқшия қарайтын; ол тәуір дүниелердің қайда сатылатынын жақсы білетін, ал мен ондай дүкендерді байқамай-ақ жанынан өтіп кететінмін. Онымен бірге көшеде серуендеу жанның рақаты еді; егер менде “ланч” болғанда жұрттың бізді дәулетті ортадан шыққан жұп екен деп қалары кәміл-ді. Линданың әртүрлі қонақ үйдің аты жазылған жапсырмалары көп былғары шамаданы бар еді, маған: “Мен саяхат жасамағалы қашан”, дегенді айтқан.

	Сырқатынан айыққан соң оны кешкі ас ішуге барға алып бардым. Лубранимен бірге болған барыма.

	— Екеуіміздің оңаша отырып ішетін алғашқы кешкі асымыз, — деді ол. — Оның тамаққа қомағайлана кірісетін әдеті бар еді, қарыны қатты ашқандықтың белгісі ондайда көзінен көрініп тұратын. Оған қарап отырып менің де тәбетім күшейіп кетті. — Саяхат жасағанды ұнатам, — деп сөзін сабақтады ол. — Кешкісін бейтаныс қалаға келіп кіргеннің қандай рақат екенін білсең ғой. Жалғыз сапар шеккеннің. Бір қаладан соң екінші қалаға барғанның. Үйлерді, үйреншікті дағдыларыңды өзгерткеннің. Бәрін де тәрк етіп, бір айға, бір жылға өзге біреуге айналғанның.

	— Сен онсыз да күн сайын өзге біреу секілдісің.

	Ол күліп жіберді. Қажет деп тапсам оны қай кезде де күлдіре алатын едім. Бұл да гитарада ойнау секілді оп-оңай болатын. Күлкі шақыратын, тыңдаушыларыңды елітіп әкететін ишаралар мен қимылдар бар. Одан кейін шұғыл көз тастайсың — сосын ештеңе болмағандай монтаныси қаласың. Мұндайды еркіңнен тыс істейтін әдет табасың. Линда мұны бағалай білетін. Менен көз алмайтын. Бейне темекі түтінін ішке жұтып отырғандай болатын. Иығыма қолын қойып, маған күлімсірей көз тігетін. Осындай сәттерде оған: “Жүр, махаббатпен айналысайық”, десем, ілесіп кете берер еді.

	— Жұмысқа тұрып ақша табар болсам, екеуіміз теңізге барамыз.

	— Мені биыл теңізге барады деп кім айтты саған? — деп күліп жіберді ол.

	Сол күні кеште қар жауып тұрған, бірақ біз бәрібір “Парадизоға” би билеуге бардық, орта жолда оппаға түсіп кеттік. “Лубранидің жоқтығы байқалып-ақ тұр”, деді Линда. “Парадизода” таныстардан тек Лили ғана бар екен, ол билеп жүр еді және көңілі көтеріңкі болатын. Маған қолын бұлғап, әлдене деп айқайлады, бірақ оркестрдің даңғыр-дұңғырынан не дегені естілмей қалды. “Ондайыңды қой”, деді Линда, сосын мені залдың арғы түкпіріне қарай ертіп кетті. Кештің өне бойында екеуіміз бірге болдық, би биледік, жоқтан өзгені қалжыңға айналдырумен болдық. Линда бір жолы Сан-Ремода қайықпен қалай теңіздің бір қиырына жүзіп барғанын, сол арада ұзақ уақыт шомылғанын, одан соң шомылатын лыпасын шешіп тастап, күнге қалай күйдірінгенін айтып берді.

	— Сондай жақсы болды, — деп дауысын соза сөйледі ол. — Жұрттың бәрі әманда тыр жалаңаш жүрсе, шіркін. Егер адамдар көшеде жалаңаш жүруге тәуекел етсе, жаман қасиеттері әлдеқайда аз болар еді.

	— Ал бассейнге барып тұрасың ба?

	— Жоқ, ондағы су лас.

	Рестораннан түн ортасына таман шықтық; ағаш бұтақтары ақ қарға малынып, жер беті жұқалтаң мұздақ бүркеніпті. Машиналар арасынан “ланчты” іздеп бекер әуреге түстік. Трамваймен қайтуға тура келді. Қар жауып тұрған мұндай кештерде шылым шегудің өзі бір ғанибет, біз жабық галереялар астында азын-аулақ қыдырдық, тағы бір сигареттен тартып алдық та, барға кірдік.

	— Ұзақты күн бойына әлдебір жақта жүретінің үшін үйдегілер саған реніш білдірмей ме?

	— Үйде болатын сол санаулы сағаттардың ішінде-ақ гитара тыңқылдатып қарындасым мен шешемнің сорын сорпа қып бітем. Тыным таппай жаттығам. Бір реті келгенде кешкісін өзіңе арнап ойнайын, оған қалай қарайсың?

	— Варьетеде күш сынап көруің керек. Ал сен оның табалдырығынан да аттамайсың. Лубраниге айтып көрсем қайтеді?

	— Лубрани дегенің маған онша ұнамайды.

	Үйінің есігі алдында тұрғанбыз.

	— Жоғары көтерілесің бе? — деді ол.

	Уақытымызды осылай өткізіп жүрдік, сөйтіп сәскеде Линданың үйінен шығып бара жатқан кезімде, көп ұзамай-ақ оған Лубранидің келетінін, оны барға алып кететінін біліп бара жататынмын. Мұны маған Линданың өзі айтқан, алайда ол әр кешін менімен бірге өткізетін; Линданы қызғануға тиіс едім, бірақ олай ете алмадым. Ақшасынан басқа қандай артықшылығы бар оның? Ал менімен Линда ақша үшін кездесіп жүрген жоқ.

	Амелионы мүлдем ұмытқан едім. Оны тек үйден шығып, Корсомен келе жатқан кезде ғана еске алатынмын. Дәл қазір мен де, тап сол өзі Линдамен бірге мотоциклмен құйындатып әрі жұмыс істеп жүрген кездегідей тірлік кешіп жүргем. Бірақ менде жұмыс жоқ-ты. Әйтсе де, Лубранидің алдына барғым келмеді. Линдадан өзім жайында Лубраниге өтініш айтып дігірлей бермеуін сұрадым.

	— Өзің біл онда, — деп жауап қатты ол, — бірақ жалғыз ғана жол осы.

	— Оның орнында болсам, Пабло деген неменің көзін құрту үшін қолымнан келгеннің бәрін жасар едім.

	— Ақымақ, міне осы себептен де ол саған көмектесуге тиіс. Егер өзіңе әлдебір нәрсе жайында өтініш білдірсем, оны сен орындамас па едің? Оның үстіне, — деп сөзін жалғай берді ол, — табысқа жетсең соған басың айналып мені ұмытып кететініңді Лубрани жақсы біледі.

	— Табысқа жетсем деп құлшынып жүрген мен жоқ.

	— Жетесің, — деді Линда сенімді түрде. — Сен әлі жассың. Өмір бойы тек махаббатпен айналыса беруге болмайды ғой.

	— Адамдар тап сол үшін бірге тұрып жатыр емес пе.

	— Құдайым-ай, — деп күрсінді Линда.

	— Әрине, күні-түні махаббатпен айналысуға болмайды. Адамдар көңіл қалауымен бірге тұрады. Және басқа да көптеген шаруамен шұғылданады.

	— Көрдің бе, — деді ол байсалды кейіпте, — махаббаттың бұған қатысы шамалы.

	Бұл жайында біз күн сайын кешкілік айтысып қалатынбыз. Ал күндіз мен жұмыс іздейтінмін. Амелионың бұрынғы қожайынымен таныстым, оның мотоцикл жөндейтін шеберханасы бар-тын, сондай-ақ машина сатумен және сатып алумен айналысатын, алыс рейстерге шығатын жүк машиналары бар-тын.

	— Сені шеберханаға бүгін-ақ алуыма болады, — деді ол маған. — Бірақ, машинаны отыздан асқандардың ғана қолына берем. Жастығың себепті, сірә, жының әлі басыла қоймаған шығар, ә? Ал, маған есерсоқтар қажет емес.

	Сол арада одан жүк машинасында шопырмен бірге сапар шегуге, машина айдап үйренуге рұқсат етуін өтіндім.

	— Гитара тартқанды сондай жақсы көресің, — деп жауап қатты ол, — сенімен бірге шыққан жігіттерім жолда ішіп кетеді.

	Амелиоға баруға тәуекел етсем, тиісті адамдарға айтқызған болар едім. Ол барлық шопырды, шеберханадағы бүкіл жұмысшыны танитын. Сол баяғы кез болса, ол маған көмектесер еді. Сол баяғы кез болса. Өзім де кафеге келіп жүретін шопырлардың кейбірін танитынмын.

	— Жағдай қазір мәз емес, — дейтін олар маған, — тұмау тигізіп алудан басқа табар олжаң жоқ. Шопырлық куәлігің бар ма өзіңнің?

	— Саған дүкеннің несі ұнамайды? — дейтін үй-ішіндегілер маған. — Басқа қандай жұмыс керек саған?

	Іздеп жүргенім — гитара тартуға және Линдадан қол үзбеуге мүмкіндік беретін жұмыс еді. Шеберхана да дүкенге ұқсас нәрсе ғой. Мен алыс-жақынға сапар шегуді және өз билігім өзімде болғанын қалайтынмын. Шопырлар кафесінен не қилы адамды жолықтырғам. Түнгі ауысымда жұмыс істейтіндері де бар еді. Олар жаман табыс таппайтын, көнге көп ақша тігетін. Таң елең-алаңда, кешкісін, түн ортасында келіп жататын. Осы барда граппа мен сүт ішкен сол бір ертеңгілік мезгіл есіме оралды. Шопырдың жұмысы -өне бойы жол үстінде болу екенін білетінмін. Линданың қасынан таң қараңғысында-ақ тұрып кетуге де дайын едім.

	Жүк машинасын жүргізе алмайтынмын, куәлігім де жоқ-ты. Линда жұмысбасты боп жатқан бір кеште гитарамды алып, Лариомен бірге кафеге бардым. Даяшы радионы бәсеңдетіп қойды, мен шарапқа тапсырыс бердім де, бар ықыласымды салып ойнай бастадым. Қасымдағылардың: “Өй, бұл Корсодағы темекі дүкенінде істейтін жігіт қой”, деп сыбырласып жатқанын естідім. Ақыр соңында ән салуға әуестер де табылды, біз тағы да шарапқа тапсырыс бердік. Сосын ұзын бойлы, қуқылтым өңді, әлеуетті, ақ сары жігіт гитараны қолына алды. Есімі Мило еді. Ол бір тангодан кейін екіншісін ойнай бастады, бірақ жұрт оны тоқтатып тастады.

	— Сен, дұрысы, ән сал. Ана жігіт тартсын, — десті дос-жоралары.

	Ертеңіне Миломен және ересектеу бір механикпен бірге жүк машинасымен жүйткітіп келе жаттым. Күкірт толы қаптарды Казалеге апара жатқанбыз. Жолға шыққан бойда тұман түсіп, машина шамын жағып қоюымызға тура келді.

	— Тұман ашылса, машинаны саған айдатам, — деді Мило.

	Трофареллода күн жарқырап тұрған. Мен рөлге отырдым. Артымнан тұтас бір үйді сүйреп келе жатқандай сезімде болдым. Бәрінен қиыны ойға қарай түсу болды.

	— Бұл деген не, ана Алессандрия провинциясындағы жолды айтсаңшы, адам айтқысыз шоқалақ, — деп жұбатты мені Мило.

	— Қара басып полицейге тап болып жүрмесек жарар еді, — деп ескертті механик.

	Сәтін салғанда, тіркемесіз келе жатқанбыз.

	— Жылдамдық ауыстыруға жүде ебің жоқ екен. Балиллаға3 жазылғаның көрініп-ақ тұр.

	Тәуірлеу жолға шыққаннан кейін рөлге қайтадан отырдым.

	— Гитараңды ала шықпағаның өкінішті, — деді Мило маған.

	— Келесі жолы алармын.

	Монкальвода аялдама жасадық. Айнала-маңды қар басып жатқан. Қара көзілдіріктің шопырға не үшін керегін енді түсінгендей болдым. Жол езіліп жатыр еді.

	Біз пеші жағулы бөлмеде жүрек жалғадық, сосын бір-бір стақаннан шарап іштік. Мило мен механик жол-сапарлары жайында әңгіме шертті. Мило өзінің жүк машинасымен тіпті Римге де барып қайтыпты.

	— Табысты жаман таппаймыз-ау, бірақ артық ақша сақтай алмаймыз, — деді ол.

	Темекінің басталмаған қорабын шығарып, оларға сигарет ұсындым.

	— Ал, мен Испанияда да болдым, — деді механик. — Онда да керемет жігіттер көп. Барлық бензиніміз солардың үйін өртеуге кетті.

	Мило оған көзін қысып қойды:

	— Біздің адамдар ол жақта да аз емес екен-ау.

	Механик былай деп жауап қатты:

	— Бөлме ішінде төбелесуге рұқсат етілмесе, бәрі далаға шығады.

	Казаледе тағы тұман түскен, жол ми батпаққа айналған. Бізге басқа машина берілді. Туринге цемент апаруымыз керек еді. Шамалы қыдырып, қаланы аралағым келген, бірақ олар маған:

	— Одан да жылынып алайық, — деген ұсыныс айтты.

	Олар бір тәуір остерияны біледі екен, сол жерден тамаққа кеңірдектен келгенше тойдық, сосын кішкене карта ойнадық. Күн көзі де көрінді, бірақ оңып кеткен орамалдай бозарып тұр еді.

	Сөйтіп ақыры сапарға шықтық, бірақ жолда моторға бірдеңе болды. Астимен екі ортаға жеткенімізде сыр бере бастады. Тұтас бір сағат қар басып тұрып моторды жөндеуімізге тура келді, қолымызды темір қарып жіберді. Өкініш ішімді оттай жандырды: бүгін кеште Линдамен жолығыса алмайтыным анық болды. Ақыры, міне мотор да гүр ете түсті. Қолымызды қармен жуып, әбден құрғатып сүрттік те, әрмен қарай қозғалдық. Машина шамын жағып, қалың тұман арасымен ілбіп отырып түн ортасы ауа Туринге жеттік. Линда мені үйінің алдында тосып тұр екен.

	Бұдан соң біразға дейін жүк машинасымен сапарға шыққан жоқпын, шеберханаға ғана барып жүрдім.





ҮІІІ


	Лубранидің дәмесі барын Линданың өзі айтып берген, күлкіге көміле отырып айтқан, сөйтіп Лубранимен кездескенде бұл төңіректе біраз әзіл-қалжың өрбіткенбіз.

	— Ең күлкілісі, — деген Лубрани, — қол ұсыным жерде көрші тұрады екенбіз, бірақ күні кешеге дейін бұдан хабарымыз болмапты.

	— Енді қазір соны білетінің үшін Паблоға алғыс айтуың керек, — деп күлді Линда.

	Лубрани қашан да сәнді киінетін. Жасы елуден асып бара жатқан, дәмді тағам мен шарапты ұнататын, егер денесін сылатпаса, осылай жақсы киінбесе, әтір сеуіп жүрмесе, оны кәртамыс семіз зембілші деп ойлап қалуға болар еді.

	— Түрік моншасына жиі барып тұрыңдар, — дейтін ол, — ең бастысы — буға түсу, денең тыныс алуы үшін жасуларын ашу.

	Бір жолы түнде Линдадан оны дамбалшаң күйде көрдің бе, деп сұрадым.

	— Ол саған ұнай ма? Сірә, оның денесін мойнына дейін жүн басып кеткен болар.

	— Соры қайнаған Лубрани, — деді Линда, — бәлкім, оның терісі нәресте денесіндей қызылшақа әрі теп-тегіс шығар.

	Ол маған Лубрани бай болғанымен, бәрібір бақытсыз жан дегенді жиі айтатын.

	— Клари оны тастап кетті. Театрды өз атына жаздыруға көндірді де, жөнін тауып кете барды. Сол кезде мұның қандай халде болғанын көрсең. Бала кезімізден білетін біреу-міреуімізді кездестірсе болды, ит сияқты салпақтап соңымыздан еріп жүретін. Ол жақсы адам. Әрі көп жұмыс істейді. Жұрттың бәрі одан тек тіленіп ақша сұрауды ғана біледі, ал ол жұмыс істейді.

	— Көрініп тұр, — дедім мен.

	— Солай, солай. Келеке етпей-ақ қой. Оның қазір барлық жерде өз театры барын, ал бастаған кезінде қалтасында тесік тиын да болмағанын білесің бе? Жұмысының сипаты да мүлдем бөлек. Телефон шалады, тыным таппай жол үстінде жүреді. Ол көп адамға жұмыс тауып беріп отыр.

	— Сосын солардың есебінен пайда көреді.

	— Ақымақсың сен. Мұндай адамдарсыз аттап баса алмайсың.

	Линдамен әрдайым бірге болу үшін Лубраниге де шыдап бағуға тура кеп жүрген. Варьетеге жақын маңайда бар бар-тын, ликердің соңғы бөтелкесін ішпекке, музыка тыңдап, таң атқанша көңіл көтермекке түн ортасында сонда тартатынбыз. Линда жұмысын кештеу аяқтайтын кездерде оны әдетте осы барда күтіп отыратынмын. Бұл шамада мұнда варьетедегі әнші қыздар, спортшылар, жонглерлер, жұмыстан қолы бос даяшылар, арбакештер мен бикештер көңіл көтеруге келетін. Деміл-деміл әлдебір артист, жә болмаса акробаттардың тұтас бір отбасы орындарынан атып тұрып театрға қарай тұра жүгіретін. Біреулері шылым шегетін, екіншілері дос-жарандарымен мылжыңдасатын, өңгелері үзілісті пайдаланып жүрек жалғап алатын. Көпшілігі кешкі асқа сүт қатқан кофе мен нанға ғана тапсырыс беретін; үстелдер арасымен бірін-бірі қуалап балалар шауып жүретін. Арагідік әлдебір жеңілтек жігіт бикештердің бірін айналсоқтай бастайды, ал бикеш болса залдың ортасында отырып алып барменмен қатты дауыстап сөйлеседі, әлдене жайында сұрайды, әзіл айтады. Жігіт те күледі, қуақыланып екіұшты мәні бар сөз қыстырады. Сол кез бикеш аяғын аяғына айқастырып отыра қалады. Арада аз-кем уақыт өткен соң олар орнынан тұрып, бардан шығып кетеді.

	Бар “Маскерино” деп аталатын. Оны түн ортасында жауып тастайтын, алайда қосалқы кіре берістен өтіп, есікті қақсаң-ақ болды сені ішке кіргізіп алатын. Лубранимен бірге “Маскериноға” келгенімізде бізді құрметпен қарсы алып, кеспектерде өсірілген қалың жапырақты пальма қалқасында жырақтау жерде тұрған жеке үстелге отырғызатын.

	— Мына бар сенің жеке меншігің емес пе өзі? — деп сұрады Линда Лубраниден мұнда алғаш келгенімізде.

	— Жоқ. Мен істі басқаша жүргізген болар ем, — деп жауап қатты ол. — Мына араны мұнтаздай ғып тазартуға, мына құдай атқандарды қуып шығуға әмір етер ем. Барды бір айға жауып тастар ем. Есесіне соңынан мұнда даяшылар аппақ фрак киіп жүретін болады, джаз— оркестр ойнап, іші самаладай жарық боп тұрады.

	— Мұнда қазір де онша жаман емес, — деді Линда.

	Өзін есі кем біреу секілді көрсеткісі келген әлдебір әйел оркестрде ойнайтындар алдында жалғыз билеп жүрді, ал аналар болса, ойынын тоқтатып, орамалмен терін сүртіп отырған. Келушілер — залда олар өте аз болатын — музыка қашан ойналатынын күтіп, ал шарап жел бітірген бірнеше жігіт пен қыз үстелді тақылдатып, жалғыз билеп жүрген әйелді ырғақпен сүйемелдеп отыр еді. Әлгі әйел болса, бейне варьете сахнасында жүргендей әлсін-әлі шыңғырып қоятын.

	— Мынаны бір бикешпен биге шығарып жібер, — деп сыбыр еттім Линдаға.

	Линда езу тартты да, менімен де, онымен де биге шықпайтынын айтты. Істейтін амал жоқ, үстел басында отыруға тура келді. Бірінші боп Лубрани сөз бастады. Екеу боп орындайтын нәрсені әйелдің жалғыз атқарғанына қараудың жүрек айнытарлық екенін айтты. Театрда мұндайдың жөні бөлек, онда бұл қойылым саналады, ал егер әйел барда жалғыз құтырынса, онда оның дені дұрыс болмағаны.

	— Бірақ, мас әйелдер саған ұнайды ғой, — деп құлаққағыс етті Линда.

	— Әрине, егер тек әйел екеуіміз оңаша болсақ қана. Бұл басқа әңгіме... Бірақ, оңаша отырып мас болғанша ішудің қызығы күмән келтіреді. Пабло жас, уақытын босқа рәсуа етуі мүмкін. Ал, екеуімізге — бәрібір.

	— Әдепсіз! — деп салды Линда.

	Лубрани басын төмен тұқыртып, бір минуттай үнсіз отырды. Сосын екілене сөйлеп кетті:

	— Екеуіміздің көп қасиетіміз ұқсас, қымбаттым. Әйел әрдайым өз жасынан ересек көрінеді. Біз нені бастан кешпедік дейсің, ненің қайда бара жатқанын жақсы білеміз. Неге апарып соғатынын да. Қандай күшке түсетінін де білеміз. Бізді ештеңемен таңғалдыра алмайсың.

	Одан көз алмай қарап отырып, әйелдер деген кім өзі, деп ойладым. Тіпті ең тәуірінің өзі. Тіпті Линданың өзі. Егер оларға еркек атаулының бәрі бірдей болса, неге жалғыз біреуіне ғана жіп тақпайды, сосын қожайынның артынан ерген ит құсап неге соңынан салпақтап жүрмейді? Жоға, өйтпейді, олар әр кез таңдау болғанын қалайды. Сөйтіп, айналасына еркекті топырлатып жинайды да, таңдау жасап, біресе біреуімен, біресе екіншісімен ойнайды, қай-қайсысынан да пайда тауып қалуға тырысады. Бұл ешкімге қуаныш әкелмейді, ақыр соңында әйелдің өзі жанашыр дос таппай жалғыз қалады.

	— Линда, — дедім мен, — қанеки, алдағы жылы дәл осы уақытта қайда болатынымызды көз алдымызға елестетіп көрейікші. Көңіліміз көтеріңкі болар ма екен? Кешті кіммен және қалай өткізер екенбіз? Бұған қалай қарайсың?

	— Мақұл, мақұл! — деп шаттана үн қатты Линда. — Ал кім бастайды?

	— Жә болмаса, қолай көрсеңдер, өткен жылы қайда болғанымызды еске алайық. Жиырмасы күнгі кеште. Сол күнгі кешті қалай және кіммен бірге өткізгенімізді. Бұл, сірә, оңайлау соғар.

	— Қазір ол қайдан есте болсын, — деп міңгірледі Лубрани.

	— Жөн-ақ! — деп айқайлап жіберді Линда. — Қаперіңде зәредей елесі қалмаса кешті керемет-ақ өткізген екенсің. Ешқандай ләззат алмағансың ғой, сірә.

	— Ләззат алмақ түгіл, басымен қайғы боп жүрмегенін қайдан білесің? — дедім Линдаға. — Бәлкім, ол біреу-міреуді күтіп тұрған болар. Жә болмаса пойызбен келе жатқанда пойыз апатқа ұшыраған шығар немесе жауын-шашын салдарынан үйден аттап баса алмаған шығар.

	Лубрани тіл қатпай, күлімсіреп отыра берді. Сосын түймедей көзімен бізге зер сала шұқшиды.

	— Сөйтіп, жиырмасы күні кешкісін, ә? — деді ол әсіре байыптылықпен. Қалтасын ақтарыстырып, қойын дәптерін шығарды.

	— Ғажап! — деп дауыстап жіберді Линда.

	Лубрани самарқау кейіпте дәптерін парақтай бастады.

	— Жиырмасы, жиырмасы, — деп қайталай берді ол — Қарашы, таба алмай отырғанымды. Бір жыл өтті ғой арада.

	— Қане, мен қарайыншы, — деді Линда.

	Бірақ Лубрани оның қолын былай ысырып үлгерді.

	— Көрсет қане жылдам! — деп айқайлады Линда. Олар рөмкелерді төңкеріп тастады. — Бұл үшін сазайыңды тартасың әлі, — деді Линда.

	— Бұлар жұмысқа қатысты жазбалар ғана.

	— Онда үстіміздегі жыл жайында айт.

	Линдадан қалжың ишаратын жасап қашқалақтаған Лубрани қойын дәптерін қайтадан парақтауға кірісті. Әлдебір есімдер мен атауларды әзіл-шыны аралас кейіпте міңгірлей бастады.

	— Бухгалтер... дирижер... түнде бірге болдым... Телефон соқтым... дәрігер... дирижер... Флоренция... тәп-тәуір томпыш... Кьянчано... түнде бірге болдым...

	— Кеше кеште не жазғаныңды көрсетші.

	Бірақ Лубрани дәптерін оған көрсетпей, қалтасына салып қойды.

	— Одан да, Линда, сен өзің айтшы жиырмасы күні кешкісін немен айналысқаныңды. Айта бер, тыңдап отырмыз...

	Линда жақтырмай бетін тыржитты да, қойын дәптерім жоқ деп күңк етті.

	— Өткен жылдан қаперімде дәнеңе қалған жоқ. Уақытты босқа өткіздім. Есіме ештеңе түсіре алмай отырмын.

	— Жарайды, жиырмасы демей-ақ қояйық. Өткен жылғы желтоқсанда не болды, сол кезде не істедің, соны айтып берші, — дедім мен.

	— Жұмыс істедім, — деді Линда.

	— Күндіз де, түнде де істедің бе? — деп сұрады Лубрани.

	— Оның бәрі есіңде қала бере ме? Есіңде қалатыны тек күнбе— күн атқаратын шаруаларың ғана. Басқасы біржола ұмытылады. Айтқан сөздеріңнің, әлдебір үміттеріңнің бәрі желге ұшады. Тек бір ғана таң есімде: көшені керемет қалың тұман басқан-ды, жарық дүниені мақтадай аппақ перде жауып, мәңгілікке тұмшалап тастағандай көрінген. Тіпті алған адымыңның да дыбысы естілмейтін... Осы таң ғана есімде қалыпты.

	— Сол түні көшеде кіммен қыдырып едің?

	— Жә, мұндай ұсақ-түйекті қазбаламайық, — деді Лубрани. — Өйтсек, жоқтан өзгені шатып кетеміз.

	Менің естелігім жайында олар сұраған жоқ. Бұған қуандым ба, қуанбадым ба, ол жағын өзім де білмеймін. Линда үстелге қарай еңкейіңкіреп:

	— Қане, одан да басқа нәрсеге болжам айтып көрелік. Алдағы жылдың тап осы күні не істер екенбіз? — деді.

	Әумесер биші әйел әлдеқашан тыныш тапқан. Екі-үш жұп әлі билеп жүрген. Сағат таңғы үшке таяғандықтан, зал босап қалған. Оркестрдегілердің жартысы қалғып-мүлгіп отыр еді.

	— Жоға, қажет емес, — деді Линда күтпеген жерден, — одан да бүгін кеште не істегенімізді еске алайық.

	— Ішсеңші, ішсеңші, — деп құлаққағыс етті Лубрани.

	— Мына шарапты есте сақтап қалғанымды қалап тұрсың ба? — деді Линда қамығыңқы үнмен.

	Ертеңіне, екеуіміз көшеде келе жатқанымызда, Линдадан:

	— Өткен жылы не болғанын шынымен-ақ ұмытып қалғаның ба? — деп сұрадым.

	— Бұл жайында әлі бас қатырып жүрсің бе? — деді Линда.

	Үйге қарай бет алған кезімде: “Ұзамай Линда мені біржола ұмытады”, деп күндіз-түні күтумен жүргеннен жалғыздық жақсы, деп шештім. Осы ойдан бойымды ызалы қуаныш биледі. Кездесуімізді пышақ кесті үзсем, бұл оның намысын келтіретіні анық, ал ондай жағдайда ол, бәлкім, мені ешқашан ұмыта қоймас.

	— Сенімен жүздескен сәттен бергі әр минут есімде, — дедім мен.

	— Әбден мүмкін.

	Ол бейне мені тастап кеткендей боп сөйледі. Мен тістеніп алдым.

	— Кеше түнде сенің кім екеніңді түсіндім, — деп салдым бәсең дауыспен.

	Линда қолымнан алып, әлдене айтты.

	— Сонда сен былтыр кешкісін әрдайым үйде отырдың ба?

	Ол қолымды одан бетер сығымдап, ашу шақырып:

	— Саған не болған? — деп сұрады.

	— Ештеңе де. Онда неге бұлай дейсің? Ол кезде қасыңда Амелио болды ғой, онымен бірге жотаға бардым деп өзің айттың емес пе. Әлгі жабық галереяда билеген күні кеште, деймін...

	— Сендерге ештеңе айтпау керек, — деп жауап қатты ол ренішті үнмен. — Сенің де басқалардан еш айырмаң жоқ.

	Осылайша біз өткенді еске ала бастадық, ол маған өз өмірі жайында көп нәрсені айтып берді, сөйтті де аяқ асты мұңайып кетті. Киноға бармақшы едік, айнып қалдық. Қуырылған каштан сатып алдық та, По жағалауын бойлап жүріп кеттік. Қараңғы түсті, көшелерде фонарь жағылды, мен бұл түннің ешқашан таусылмағанын қалап келе жатқам, өйткені екеуіміздің қоштасатынымыз, сөйтіп енді ешқашан көріспейтініміз жайындағы ойдың өзінен тәлтіректеп кететінмін. Ол денемнің бір бөлшегі секілді еді. Оның тәнін өз тәнімдей сезінетінмін. Оның дауысы құшаққа алғандай болатын. Ол маған бой жетіп қалған кезінде бір сілімтік жігітпен жотаға серуенге барғанын, әлгінің оны сол жерде тура көк шөптің үстіне жығып сап құмар қандырғанын айтып берді. Одан соң мұның бәрі ұсақ-түйек нәрсе, бүкіл өміріміз осындай ұсақ-түйекке толы, дегенді қосып қойды, сосын менен: махаббат дәмін алғаш татқан кезден бергі уақытта өз бойыңнан шыныңмен-ақ ешқандай өзгеріс сезінген жоқсың ба, деп сұрады. Әңгіме Амелио жайына ауысты да, Линда онымен қойындаспағанын айта бастады.

	— Не деген сұмдық, — деді ол.

	— Амелионы қазір де жақсы көрем, бірақ оған кіріп-шығуға дәтім бармайды. Қазіргі тірлігім маған ұнамайды. Ана жексұрын Лубрани әманда аяққа оратылады да жүреді. Неге екеуіміз оңаша бола алмаймыз, соны айтшы, Линда?

	Түн мезгілінде Лубранимен бірге “Маскериноға” баруды суқаным сүймейтін, бірақ кешкісін онда болу маған ұнайтын. Бар үйімнен онша қашық емес-ті, Линда да ательеден шыққан бойда сонда жүгіріп келе қоятын. Ертеңгілік мен, әдетте, шеберханада қолбала міндетін атқаратынмын, осындай жолмен қожайынның сеніміне кіруге үміттенгем. Үйдегі ет жақындарым бұған қатты ашуланып, “Одан да сатуға шық та, сауда жаса”, деп құдайдың құтты күні қақсаумен жүрген-ді. Бір жолы шынымен-ақ сатуға шықтым да, гитарамды алып ойнай бастадым, ойынымды сатып алушылар келгенде де тоқтатпадым. Сондықтан оларға бәрібір шешем мен қарындасымның қызмет көрсетуіне тура келді. Сол күннен бастап олар үйден жылыстап кетуге дайын тұратыным үшін мені кінәлағандарын қойды. Линдадан қол үзбесем, осында болсын әлде басқа қалада болсын, бәрібір, ерте ме, кеш пе шопыр боп жұмыс істейтініме сенімді едім.

	Нота сату арқылы азын-аулақ табыс тауып жүргем. Үйімде опера партитуралары бар еді, осы себепті “Маскеринодағы” музыканттармен тез арада-ақ танысып алдым. Оркестрде ойнайтындардың бірі болмаса бірі, көбінесе әйелдер, әрдайым нотаға зар боп жататын. Сондай кезде: “Менде нота бар, көшіріп жазылған, бағасы мынадай”, дейтінмін. Сонда Карландреа есімді бір шал бар еді. Бұл Карландреа жас кезінде оркестрде кларнетте ойнапты, бірақ кейін демікпеге шалдығыпты. Неліктен солист болғым келмейтініне ақылы жетпей-ақ қойды.

	— Мен онсыз да солистпін және солист болғанда қандай, — дейтінмін оған. — Қашан ойнағым келсе сонда, кімге ойнағым келсе соған ойнаймын.

	Ол Лубраниді танитын және ол турасында: “Міне, нағыз синьор сол”, дейтін.

	Линда да мені түсінбей-ақ қойды.

	— Лубраниге кіріптар болғым келмейді, — деген дәлелдеме айттым оған. — Гитарада ойнау — шын мәніндегі жұмыс емес. Бұл да бір — жақсы киім кигенің үшін саған ақша төлеу де бір. Маған лайықты жұмыс — алыс рейстер.

	Линда бардың іші әлі қаракөлеңке боп тұрған кезде келетін. Мұндағы креслолар ескі еді, қызыл барқыт тысы да көнеріп кеткен болатын, үлкен люстраны түн ортасында ғана жағатын, алайда Линда екеуіміз бұған қинала қоймайтынбыз. Линда жұмыртқа мен сүтке тапсырыс беретін. Мен де оған серіктесетінмін. Ол маған жұмысы жөнінде, жаңада танысқан тапсырыс беруші әйелдер жайында әңгімелейтін. Лубрани күнде дерлік оған шеберханаға телефон шалып, “Парадизода” немесе варьетеде кездесуге ұсыныс жасайтын. Мен варьетеге барғанды жөн көретінмін. Қайткенде де, онда әйтеуір Линданың қасында отыруға болатын. Бірақ, кейде мен: “Жә, кетсінші әрмен”, дейтінмін, — одан соң Лубраниді жөніне қайқайтып жіберіп, кешті екеуіміз бірге өткізетінбіз. Алайда ертеңіне ол бұл жайында жұмған аузын ашпайтын.

	Карландреа тарақанға ұқсайтын, оған көзім түсіп кетсе-ақ болды, солист болуға деген құлшынысым су сепкендей басылатын.

	— Алғаш жолыққан қасіреттің өзі бізді, міне, қандай халге душар етеді.

	— Қандай халге?

	— Мына кісі секілді кәртамыс, дәрменсіз, мүсәпір біреуге айналасың.

	— Ондай ахуалға жеткізер жол жетіп артылады, — деді Линда аспай-саспай.

	Мұндай қайғылы да, күлкілі хикая “Маскеринода” молынан ұшырасатын. Мысалға, гардеробшы қыз Минниенің хикаясын алайық. Кезінде Минние “Меридианда” ән салған еді. Алғаш көргенімде мұның қарындасыма болмашы ұқсастығы барын байқағам. Айтайын дегенім, шешесі өзіне іздеп тапқан мамандыққа ол мүлдем сай емес-ті. Бар байлығы — жайнаңдаған көзі мен қоян терісінен тігілген тоны ғана болатын. Дей тұрғанмен, ол варьете жұлдызы ретінде танылған еді, ал шешесі қашанда оны “Меридиан” есігі алдында тосып тұратын. Бірде Линдамен бірге “Маскериноға” келгенімде Минниенің шау тартқан шешесін кезіктірдім; оны бір топ адам қоршап алыпты, әлдене жайында өзара шуылдасып жатыр. Бақсам, шешесі оларға Минние жайында айтып, қызының хатын оқып беруді сұрап тұр екен.

	“Қымбатты мама, оны бай екен деп ойлағам. Оны кім білген? Маған ол шылқыған бай секілді көрінген, оны керемет жақсы көріп қалғам. Қандай ақымақ едім, қымбатты маматайым”.

	Линда күліп жіберді.

	— Кәсібінің түрін алжығанның!

	Оған бұл Минние дегенді бұрыннан білетінімді, ақыры оның мынадай кепке тап болғанын айттым. Линда басын сілкіп жіберіп, қарияға қайтадан көз тікті. Линдаға түн мезгілінде корсо Ингильтеррада кезіктірген әйелдерім жайында баяндап бердім.

	— Сендер, еркектер, қандай оңбағансыңдар, — деді ол, — әйелдерді көшеден каштан сатып алғандай сатып аласыңдар. Сонда олармен қай жерде қойындасасыңдар?

	— Өз басым ешкімді сатып алмаймын, — дедім мен.

	— Бірақ, сендер анау әлгі көшеде жүретіндермен де жақындаса алатындарыңа мәзсіңдер ғой. Құрбыларың барда, бәлкім, олардың сендерге қажеті жоқ та шығар. Әйтсе де ертең сендер соларға да теріс қарамайсыңдар, — деді Линда өкпелегендей кейіпте. Оның әзілдеп не ашуланып тұрғанын аңғару қиын еді. — Бір жолы өз көзіммен көрдім. Қалай деуші еді олар? Иә, “Темекі берші”, дейді.

	Түнде Линдадан қайтып келе жатқанымда мұндай әйелдер маған күнде кезігетін. Бірақ енді қазір, жанай өтіп бара жатып, бұл жайында бұрынғы жылдардағыдай: “Адамдар осылай да күн көреді”, деп немқұрайды түрде ой кешпейтін болғам. Қазір бұларға айрықша аяушылықпен қарайтынмын. Қар жауып тұрады, беттерін бүркеп алған олар көшеде тентіреп бара жатады, тек тұтатылған темекі шоғы ғана жылтырап көрінеді.

	— Су мыйлар ғана солай істейді, — деді Линда.

	— Кім біледі? Бәлкім, оларды бұған мұқтаждық мәжбүр ететін шығар?

	— “Темекі берші”, — деп қайталады Линда күліп. — Айтып тұрмын ғой саған, тек су мыйлар ғана.

	Мило екеуіміз тас жолда жолықтырған сол бір әйел есіме оралды. Біз жүк тиеп алып, Пьянеццадан Туринге қайтып келе жатқанбыз. Ол ала кетуімізді сұрады; кабинаға мініп жатқанда белдемшесін тым жоғары түріп жіберді.

	— Енді сен айда, — деді маған Мило.

	Мен машинаны Туринге барып тірелгенше айдадым. Ана екеуі бір-бірін құр сүлдері қалғанша азаптауға ұйғарым жасағандай көрінді.

	— Өйте берсең кабинадан ұшып кетем ғой, — деді әйел оған.

	Киімі тым жұпыны еді, тіпті боянбаған да болатын. Түріне қарағанда отыз бес — қырықтардағы кәдімгі қарапайым әйел-тұғын, күйеуі де бар секілді. Тек жағы өте суалыңқы еді, көзі көптен нәр татпаған адамның көзіне ұқсайтын. Сосын ол Милоға:

	— Досың, сірә, сен сиқты емес шығар, — деді.

	Мен үн-түнсіз машина айдап, “Сен де әлдебіреудің сүйіктісі, әлдебіреудің Линдасы болдың-ау”, деп ойлап отырдым.

	Жаңа жылдың алдында Линда маған алыс қиырға сапарға шыққалы отырғанын айтты. Құдды бір жолы боп кеткендей жадырай күліп сөйледі. Сол күні кеште Лубраниден амалын тауып әрең қашып құтылғанбыз. Екеуіміз “Маскеринодан” тамақ іштік, ал Жаңа жылды оның бөлмесінде оңаша отырып қарсы алдық. Мен аздап қызыңқырап та қалғам, содан ба, билегім кеп кеткен.

	— Түсінемісің — саяхат. Саяхатқа шығамын, — деді ол.

	Өзі де әлі анық білмейді, бірақ, қалай болғанда да, бір аптаға барып қайтады, әрі кеткенде бір аптаға.

	— Жұмысқа қатысты сапар, — деді ол күліп. — Тентек болма, ұзамай қайтып оралам.

	Алайда, сол түнде біз саяхатты да, дүниедегі басқа нәрсенің бәрін де естен шығардық.

	Ертеңіне “Маскеринодан” Генуядан енді ғана келіп жеткен Карлеттоны кезіктірдік.





IX


	Барменмен сөйлесіп тұрған ол мені байқамады. Мен таңырқанып қалдым: дауысы да, мәнері де өзінікі сияқты, ал құныстығы — болар-болмас қана. Басына қалпақ киіп алыпты, көзге шапатылау көрінеді. Даурыға сөйлеп, барменге түсіне мысықтар кіріп жүргенін айтып, оған қоса мысық құсап иіліп-бүгіліп жатты. Бармен қарқ-қарқ күліп тұрды.

	Линда келіп кірді, бірақ Карлеттоны көрген жоқ.

	— Үлдіріктің жанында кім тұрғанын білесің бе? — дедім оған.

	— Ой, Карлетто келіпті ғой! — деп шаттана дауыстап жіберді ол отырған орнынан қозғалмаған күйі, сосын маған қарады.

	— Жарты сағат болды, барменге мысықтар жайында айтып жатыр, — дедім. — Түс көріпті: Туринді мысық жайлап алыпты, қаладан шығу үшін мысыққа айналып, шатырдан шатырға секіріп білдірмей қашып кетуің керек екен, дейді.

	— Ал, өзің қандай түс көріп жүрсің? — деп сұрады Линда.

	— Кеше түнде Лилиді көрдім.

	— Жақсы түс, айтары жоқ.

	— Бірақ, бұл Лили емес-ті. Ол менің қарындасыма, Карлоттинаға ұқсайтын. Ол алда, мен артта — екеуіміз көшемен жүріп келе жаттық. Артына қараса мені көріп қойып қашып кетеді-ау деп дегбірім қалмай келем. Тұйық көшелерді жанай өтіп барамыз, біреу-міреу алдымыздан кесе-көлденең шығып қала ма деп зәрем жоқ. Лилидің соңынан қалмай жүгіріп келем, өзімді бір тұйық көшеге алдап апарып, арқа тұсымнан шығып иығымнан ала түспек ойы барын біліп келем...

	Міне, Карлетто да бізді көрді. Барменді тастай сап жүгіріп келді.

	— Сондай қуаныштымын! — деді Линда оған.

	Олар құшақтасып көрісті, сосын ол менімен амандасты.

	— Мұнда келгеніме екі күн болды, — деді Карлетто. — Ана Лубрани шошқа мені тақырға отырғызып та үлгерді. Қашан жұмысқа кірісетінімді де білмеймін.

	— Дорина бірге келді ме? — деп сұрады Линда.

	— Римге қайтып кетті, мұнда қала беруге қаражат жағы көтермеді. Римде бәрі бір көшенің мысықтары секілді бір-бірін жақсы біледі. — Ол қолымен маңдайын салып қалды, сосын жұдырығымен үстелді қойып жіберді. — Мысықтардың түсіме кірген себебі осы екен ғой! — деп айқайлады ол. — Туриннің Римнен ешқандай артықшылығы жоқ.

	— Сөйтіп, Лилимен арадағы хикаяң қалай аяқталды? — деп сұрады Линда менен.

	Есіме түсіре бастадым:

	— Теңіз жағасына келіп, бір-бірімізбен жарыса бастадық. Велосипед мінген Лили құмайтпен зымырап бара жатты, мен бір тасты алдым да, алыстан басын көздеп лақтырып қалдым. Тас оның тура шекесіне барып тиді де, суға барып шалп етті. Лили сеспей қатып, құмға құлап түсті.

	— Өлім, оның ішінде теңіз жағасындағы өлім — жаман ырым, — деді Карлетто.

	— Сүйген адам өлтірмей тынбайды, — деді Линда.

	Карлетто отырған жерде түсімді айту маған жайсыздау тиді. Әлденендей бір хикаяның аяқ жағын ұмытып қалғанда немесе гитараң әуенді бұза бастағанда осындай сезімді бастан кешесің. Бөтен біреулердің алдында тыр жалаңаш шешінгеніңмен бірдей нәрсе. Бұл түсті Линданың өзіне ғана, құлағына сыбырлап қана айтуға болатын еді. Линда болса мұның бәрін өмірде шынымен болғандай көріп, жақтырмай бетін тыржитып, Лилиді келемеш ете бастады.

	— Лили үстіне не киіпті? — деп сұрады ол.

	— Есімде жоқ.

	Сол арада Карлетто күйіне мырс етті.

	— Әрине, әрине, — деп дауыстап жіберді Линда, — бұлар махаббатпен айналысқан ғой!

	— Жә, жетер сендерге, — деді Карлетто. — Айтпады демеңдер — бүгін түнде Поға құлап өлем.

	— Жаңа жылды қалай қарсы алдың? — деп сұрады Линда одан.

	— Тұмсығын қан жалату үшін Лубраниді іздедім. Себебі, соның қырсығынан соншама адамның үмітін үзіп отырмын. Ол сияқты оңбаған біреу емеспін ғой мен. Генуяға қайтып оралсам, оңбай таяқ жейтінім кәміл. Оның маған қандай зұлымдық жасағанын білемісің? Залды маған бермей, өзінің Клариіне берді.

	— Онда тұрған дәнеңе жоқ, — деді Линда. — Көрермен қауым сені қатты ұнатады. Бұл баршаға мәлім.

	— Мұны тек Лубрани ғана білмейді.

	Сосын ол сабасына түсіп, бағдарламасындағы әндерді ыңылдап айта бастады. Линда сигаретімнен темекісін тұтатып алды да, одан:

	— Көңілімізді көтерші, — деп өтінді.

	Сол-ақ екен, Карлетто әңгіме айтып, ән салып, би билей бастады. Не бір екіұшты мәні бар әндерді, небір қитұрқы қимылдарды алабөтен ойнақылықпен орындап, ара-арасында саусағын айрықша мәнермен шыртылдатып қойып тұрды. Оған қоса, дауысын минут сайын өзгертумен болды. Линда қыт-қыттап күліп ауыз жаппады. Жұрттың назары бізге ауа бастады. Ешкімге ұқсамайтын өзіндік өнері бар мұндай актерді бұрын өмірі кезіктірмегем. Тіпті өзіне құныстығының да пайдасы тиіп жатты. Ол бейне суфлерлік күркешік іспетті еді. Карлетто тұтас бір оркестрді бейнелеген болатын. Одан соң тұтқиылдан әйелге айналып шыға келді. Арасында оңтайын тауып темекі тартудың да ретін келтірді. Ақыр соңында өзі қарқылдап күліп жіберді.

	— Мұның бәрі әншейін нәрсе, — деді ол Линдаға. — Труппамды айтсайшы, басы бүтін құрыды ғой ол.

	— Меніңше, бұл театрдағыдан да артық, — дедім мен. — Мұндай ревюді бұрын ешқашан көрген жоқпын.

	— Мына бағдарламаны Туринде көрсетесіңдер ме? — деп сұрады Линда.

	Карлетто қайтадан қарғанып-сілене бастады.

	— Егер бүгін кешке Лубраниді іздеп таппасам, — деді ол, — құдай деп айтайын, Поға құлап өлем.

	Біз Лубранимен кездесуге тиіс едік, бірақ Линданың бұл жайында оған айтқысы келмей отырғанын түсіндім.

	— Лубрани театрдың кассиріне бүгін кешкісін келетінімді айт депті маған, — деді Карлетто.

	— Отыр, бізбен бірге тамақ іш, — деді Линда.

	Біз бір-бір жұмыртқадан жедік. Карлетто өне бойы жан-жағына жалтақтап қараумен болды, сосын:

	— Бұрын мұның іші бұдан жарықтау еді, — деді. Соны айтып барменге: — Шырақ әкелсін! — деп айқайлады. Одан соң маған: — Сізді танымаймын. Сіз кімсіз? Ә-ә, әлгі гитарада ойнайтын жігітсің бе? Лубрани жағдайыңды әлі жасап берген жоқ па? — деді.

	— Жоқ, мен — механикпін, тек ағылшын кілттерімен ғана ойнаймын.

	Линда бізден көзін алмай, мәз бола күліп отырған.

	— Шеберханада босқа өткізіп жүрген барлық уақытыңды гитара ойнауға арнасаң, әлдеқашан жұрт аузына ілігер едің-ау.

	— Досың анау айтқандай ақымақ емес. Ондай мамандыққа ие болудан мен де қашпас едім, — деді Карлетто.

	— Атақ маған не керек? — дедім Линдаға. — Мен достарыма арнап тартқанды жақсы көрем. Ақша үшін ғана ойнаудың нендей қуаныш-қызығы бар?

	— Дұрыс айтасың! — деп дауыстап жіберді Карлетто. — Өте дұрыс. Енді “Маскерино” аузы-мұрнынан шығып тұрған. Варьетеде

	осы қазір қойылым басталмақшы еді, біреулер тұрып кетіп бара жатты, өңгелері отырып жатты. Дос-жараны келіп Карлеттоны үлдірікке ертіп әкетті.

	— Кетейікші бұл жерден, — деді Линда маған.

	Менің тағы отыра түскім келген.

	— Кетейікші. Бұлардың шаруа жайындағы әңгімесінің бізге не қызығы бар.

	Ол даяшыға бәсең дауыспен әлдене айтты да, біз орнымыздан тұрып кеттік. “Парадизоға” қарай жаяу тарттық.

	— Зауқы соқса Лубранидің өзі-ақ келеді, — деді ол. — Ал, біз би билейміз.

	Би қызып жатқан кезде, әрине, Лубрани де келіп жетті және жалғыз келген жоқ, Карлеттоны ала келді. Шамасы, олар татуласып та үлгерген тәрізді, Лубранидің көңілі ерекше көтеріңкі болатын.

	— Жетер билегендерің. Қане, жақсылап думандатайық бір. — Ол тоңазытылған тағам және шарап әкелуге әмір етті. — Сендер бүгін кешкісін тамақтанған жоқсыңдар ғой, солай емес пе, — деді ол бізге қарап. — Сендерге ілесем деп жүріп Карлеттоның аштан өлуі мүмкін.

	Карлетто Линдаға саусағын безеп қойды. Пальтосын шешкен ол қайтадан құйтақандай құнысқа айналды. Лубрани оны әлсін— әлі арқасынан қағумен болды, ал біз ішек-сілеміз қатқанша күліп, алдымыздағы тағамды ауыз толтыра асап, ревюіне кіретін әндерді ыңылдап айтуға кіріскен Карлеттоға құлақ тосып отырдық.

	— О не қылғаның, Пабло, гитараңды неге әкелмегенсің, — десті олар.

	Лилидің үстелімізге қашан келіп отырғанын да байқамай қалдым. Енді мен бәрін білетінмін, сондықтан делқұлы біреудей үсті-үстіне іше бердім. Линда маған ертең жүретінін айтқан. Оның өзіммен қалай ойнаса Карлеттомен де солай ойнап жүргенін түсінгенмін. Үнсіз отыра бердім, олардың бір-бірімен ұрсысқанына бөгет жасағам жоқ. Бұл арадан кетіп қалғым келді, жалғыз, жападан-жалғыз қалғым келді.

	Не істеп, не қойғаным жадымда жоқ. Есімді білмей мас болғанымды, Лилимен билегенімді, Линдамен билегенімді ғана білем. Рестораннан тым кеш, таңға жақын шықтық. Машина пьяцца Кастеллоға тоқтаған кезде ешкімге білдірмей ұстынның тасасына тығылып қалғым келген, бірақ олар көріп қойып мені шақырып алды.

	Лубранидің үйінде тағы сілтедім. Біз ликер ішіп отырғанбыз. Карлетто қолды-аяққа тұрмай секең қағып, әлденені айтып айқайлаумен болды; сосын біз тұп-тура еденге жайғастық. Қараңғыда отыру үшін шамды сөндіріп тастадық, бірақ таң бозара бастаған-ды, терезеден қар басқан шатырлар көрініп тұрған. Линданың ертең жүретінін бәріміз білетінбіз, Лубрани оның сапарын атап өту керек дегенді айтып, тост көтермекке талпынумен болды.

	— Барып ұйқтасақ қайтеді? — дедім Линдаға.

	— Қайдағы ұйқы, таң атты ғой.

	Үйдің астын үстіне келтірдік: мандарин, кофе, ликер іздедік. Күндегісін дәл осы уақытта қайталанатынындай, терезеден таң бозы себезгіленді: шам жағудың пайдасы жоқ-ты. Жұрттың беті бордай ағарып кетті, Карлетто да ақыры тыныш тапты. Кереуетке барып отырды да:

	— Абзалы, ұйқтап алайын, — деді.

	— Лубраниді қыздармен жалғыз қалдырғың келе ме? — дедім оған.

	— Байқауымша, Лили жаман қыз емес секілді.

	Таң атты, мені ұйқы қамай бастады. Лили үйіне қайтатынын, иттері күтіп отырғанын айтты. Линда ваннада жуынып жатыр еді, Лубрани кофе әзірлеп жатқан. Мен Лилиге кетсең кете бер, дедім.

	Бөлмеде жалғыз қалған соң, өзім үшін Линда сапарға шығып та кеткендей сезімде болдым. Дұрысы — үйге қайтқаным. Есік сыртынан Линдаға: бірге шығасың ба, дедім. Ол аяқ асты ашуланып: “Жетер енді саған!” деп айқайлады. Жәбірленіп, дауысым дірілдеп, оған аузыма не түссе соны айтып салдым. Енді күмән-күдіктен біржолата арылғам: мен жападан-жалғыз қалған болатынмын, Линда әлдеқашан кеткен-ді.

	Лубранидің үйінен түс әлетінде бәріміз бірге шықтық та, тұп— тура барға қарай тарттық. Жолда келе жатқанда Линда:

	— Ашуланбай-ақ қой, Пабло, — деп маған қолын созды.

	— Сау бол, — дедім мен. Сосын бұрылдым да, жөніме кете бардым. Линда Лубрани мен Карлеттоның қасында қалды.

	Бір аптаға созылған жалғыздығым осылай басталды. Білетінім тек Линданың Миланға кеткені еді. Алғашқы үш күнде үйде отырдым немесе шеберханада жұмыс істедім. Енді мені гитара да алдандыра алмайтын болды. Ойнап отырғаныммен ойым басқа қиырда жүретін. Сатуға шыққан кезімде көзім есіктен кетпейтін. Тап қазір оқыстан Линда кіріп келетін шығар, деп ойлап тұратынмын. Милоны іздеп кафеге барғам, бірақ ол онда жоқ боп шықты. Бір кешті Мартиномен бірге остерияда өткіздім, бірақ гитарамды апарғам жоқ. Онда Ларио мен Джильдаға жолықтым; олар бір жерге барып би билеуге ұсыныс білдірді. Ол жерде тағы үш пе әлде төрт пе бейтаныс біреулер болды. Осында қалып, әңгіме тыңдағанды жөн көрдім. Джильда “Валентино” паркіне барған, сәкіге кеп отырған, сосын бір мезгілде өзді-өзіне оқ атқан ғашықтар жайында айтты. “Жігіт өліпті, ал қыз тірі қалыпты”. “Міне, өмір деген қандай”, деп ойладым. Ал бұрынғы кез болса мен де: “Оларға сол керек!” дей салар едім.

	Төртінші күні, жексенбіде, футбол көруге құлшындым. Дос— жараным қуанып қалды.

	— Бізбен бірге футболға баратының жақсы болды ғой.

	Бірақ, ойын ұнамады. Кешкі астан кейін Карландреаға нота апарып беруім керек еді. “Маскериноға” соға кеткеннің артығы жоқ шығар деп шештім. Сөйттім де, жай басып соған қарай беттедім. Онда ешкім жоқ еді, бәрі варьетеге кетіпті. Сосын Карлетто төбе көрсетті.

	— Ә, бұл сенбісің, — дей салды ол маған. Сөйтті де, темекісін үсті-үстіне сорғыштай бастады.

	— Ревюіңнің жайы не боп жатыр? — деп сұрадым.

	— Ана шошқа Лубрани тағы қашып кетті. — Ол түтіннен жөтеліп қалды. — Миланға зытты.

	Екеуіміз барда түннің бір уағына дейін отырдық. Лубранидің Миланға кеткені шын ба, қашан кетті, деп одан қайталап сұрай бердім.

	— Әлгі думан-тойымыздан кейін іле-шала кетті ғой деймін. Әйтеуір маған үй телефоны бойынша бір міскін солай деп жауап қатты, — деді Карлетто. Соның салдарынан қойылым тағы кейінге қалдырылды, деп бұрқан-талқан болды. — Театрда да ешкім ештеңе білмейді. Менің мамандығымдай оңбаған нәрсе жоқ.

	Туринге жалғыз келдің бе әлде труппаңды түгел әкелдің бе, деп сұрадым одан.

	— Труппамды таратып жібергем. Ана Лубраниге сеніп қалғам.

	— Қазір менде көк тиын жоқ, — дедім мен.

	— Ештеңе етпес, бір амалын табармын.

	— Қашан келетінін білмейсің бе оның?

	— Екі күннен кейін, десіп жүр ғой.

	Келесі күні екеуіміз барға таңертеңнен келіп жайғастық. Ол менен Лили жайында толығырақ біліп алғысы келді. Сосын: Лубрани, жалпы алғанда, өте пысық адам, басқаны болмаса да қыздарды таңдай біледі, деді. Бір айыбы, айтқан сөзінде тұрмайды. Көңілді отырыс ұйымдастыра алады. Лили секілді бикештерге қандай құрмет көрсетуді де біледі. Бұрын қазіргіден әлдеқайда әлеуетті еді, әлдебір бикешке көз сүзбейтін кеші кемде-кем болатын.

	— Сендер кездескенде ол кіммен қыдырып жүр еді?

	— Кларимен ғой баяғы. Сол кездің өзінде-ақ Клари оның ақшасынан суыртпақ суырып жүрген, бірақ есесіне оған көпшілік ортада өзін қалай ұстау керегін үйретті. Ол кезде Клари Лилиге ұқсас еді. Ал Лубранидің, шынтуайтында, өресі тым төмен ғой, сондықтан оған мынадай сүйкімді мияуқандар қатты ұнайтын. Бірақ ол анау айтқандай ақылсыз да емес, мынадай әйелдерге театрда орын жоқтығын әп-сәтте аңғара қойды. Театрда ә десе мә дей білуің керек, тырнағыңның өткір екенін көрсетуің керек, — деп сөзін жалғастыра түсті Карлетто. — Ондағылар бір-бірін талап жеуге дайын. Мияуқан сол кезде бет тырнай бастамақ. Ал, Лили сияқтылардың қалай тырнайтынынан хабарың бар ма?

	Біз күні бойы осылай мылжыңдастық. Тіпті оның үйінде қуана— қуана қонып та шыққан болар едім. Өйткені, маған амалын тауып тағы екі түнді артқа салу керек-ті. Рас, Карлеттоның әңгімесі Лубраниді айналшықтай берді. Алайда, жалғыз қалу бәрінен жаман еді. Басыма не қилы ой қаптап, олардан қалай арылудың жолын таппай әуреге түстім. Кешқұрым Карлетто:

	— Бір бәлеге тап болғаннан саумысың? — деп сұрады.

	— Оны қайдан шығардың?

	— Бері қара. Барып гитараңды алып кел, сосын бір тәуір жер тауып отырайық. Шарап ішейік.

	— Неге екенін, ойнауға да, ішуге де көңілім соқпай тұр. Зауқым жоқ, не істерсің енді.

	— Есесіне менің ішкім келіп тұр, — деді ол.

	Карландреа бізді дағдылы орнынан көз жазбай қадағалап отырған. Үстелімізде бөтелке пайда болғанын көріп, үсті-үстіне сіңбіріне бастады. Карлетто рөмкелерді толтырып, менен темекі сұрады. Оған сигарет ұсындым, төсек тартып жатқан Амелио сол арада қас қағым сәтке көз алдыма елес беріп кетті.

	— Иә, бүгін біреулер күлкіге қарық боп жатыр, — дедім өзімді— өзім ұстай алмай, Карлеттоға қарап зілдене сөйлеп.

	Аң-таң болған Карлетто түтінге шашалып қала жаздады. “Басым айналып отыр, — деп түйдім, — алайда бұған істер амалым да жоқ”. Азды-кем сабама түскеннен кейін:

	— Қартқа шарап құй. Үш күн бұрын жақсылап сілтегем, әліге дейін өзіме-өзім келе алмай жүрмін, — дедім.

	— Варьетеге барсақ қайтеді? — деген ұсыныс айтты Карлетто.

	Шаршап сілем қатқандай, басымды қолыма қойдым. Карлетто қартқа әлдене айтты. Карландреаның үстелімізге келіп отырғанын естідім. Үстелдің мәрмәр тақтасы салқын еді, соған бетімді бастым да, көзімді жұмып алдым.

	Линда екеуіміз Амелиоға барған таң ойыма оралды. Оның қалай ішке кіргені, не айтқаны есіме түсті. Мойнында көгілдір мойын орауышы бар еді. Олардан қашып кеткенімді, Линдамен ас үйдің есігі алдында бетпе-бет келгенімді еске алдым. Ол кезде мұның бәрінің ешқандай мәні де, мағынасы да жоқ-ты. Болар істің бәрі алда болатын. Сол жағдай дәл бүгін орын алғандай көрінді. Бірақ қазір маған көп нәрсе түсінікті боп қалған-ды.

	Осылар жайында ой кешіп, өзімді жападан-жалғыз қалғандай сезіндім. Карлеттоның Карландреаны қалай қалжыңмен қағытқанын естіп жаттым. Сосын олар өзім жайында бірдеңе айтты. Енді ғана оянғандай болғансып басымды көтердім.

	Түні бойы көз іліндіре алмадым, ал тағы бір түнді жалғыздықта өткізетінім есіме түскенде жігерім құм болып, жүде жасып қалатынмын. Көпшікті тас қып құшақтап алып, қараңғыда әлденені күбірлеп айтып жаттым. Ал, ойларым — сол баяғы, баспалдақтың тепкішегі тәрізді тозып біткен ойлар еді.

	Ертеңіне күні бойы қаланы кезіп, кештің түскенін күттім. Қар жапалақтап тұр еді, жүріп келе жатып: “Кім біледі, бәлкім, Миланда да қазір қар жауып тұрған шығар”, деп ойладым. “Маскериноға” соғуым керек-ті. Карлеттомен және оның таныстарымен жүздесетініме, бұл түнді солармен бірге өткізетініме қуандым. Бірақ бұл сәтті барынша кешеуілдете түсуге тырысып бақтым: осынау соңғы кеште жалғыздықта жүрген ахуалымнан арылсам, әлденені жоғалтып алатындай сезімде болдым.

	Карлетто мені:

	— Саған гитара тауып қойдым. Бұл жолы жақсылап көңіл көтеретін болдық, — деген сөзбен қарсы алды.

	Актер достарының Римге кетіп бара жатқанын, сағат он екіде “Маскериноға” қоштасып кетуге келетінін айтты. Бұл маған жақсылықтың нышаны тәрізді көрініп кетті де, оған:

	— Кеше берекем болмай, басыммен қайғы боп кеткем. Әкелші қане, гитараны, — дедім.

	Карлетто гитараны достары алып келетінін айтты.

	— Ал, әзірше шарап ішейік. Варьетеге басыңды байламағаның өте дұрыс болған, — деді ол шараптан ұрттап қойып. — Бұған кез— келгеннің ақылы жетпейді. Мені, мысалға, варьетеде ән айтуға мұқтаждық мәжбүр етті.

	— Бірақ, сен шын мәнінде де таланттысың ғой.

	— Болсам ше? Бәрібір Лубраниден қашып құтыла алмайсың.

	Сол арада одан неге басқа антрепренерлерге бармайтынын сұрадым.

	— Ондай жайды өзің де білесің ғой, — деп күрсінді ол. — Соңғы жолы әбден сілікпем шықты. Рұқсат алу үшін қанша мекеменің табалдырығын тоздыру керегін сен білмейсің. Лубранидің бір жақсы жері көп нәрсеге көз жұма қарайды.

	— Ал, мамандығыңды өзгертуіңе болмай ма? — деп сұрадым бәсең дауыспен.

	— Мамандықты өзгерту мүмкін емес, — деді ол. — Ашынаңды өзгертсең өзгертерсің, бірақ мамандығыңды өзгерте алмайсың. — Рөмкесін алды да, қағып жіберді. — Әрине, мамандығым түкке тұрғысыз, айтары жоқ, — деп сөзін жалғай түсті ол. — Сенің маған ұнайтын себебің — артист болуға ұмтылмайсың.

	— Қолымнан келсе міндетті түрде болар едім.

	— Бұл әңгімеңді басқа біреуге айт, — деп күлді ол. — Бұрын мен де сен сияқты болғам. Сен жалғыз тұрғанды, ешкімге кіріптар болмағанды қалайсың.

	Қазір маған Карлеттомен арамызда едәуір жас айырмашылығы бардай көрініп отырған жоқ-ты. Қазанбастау, жанары жарқыраған бұл адам көзге тіптен жас көрінетін. Дей тұрғанмен, әлдебір жерде оны Дорина күтіп отыр және екі езуінде терең қатпар жатыр, езу тартқаны да тым-тым қалжыраңқы.

	— Ал кеше кешкісін, — дедім мен, — мамандығымды өзгертуге дайын боп та қалдым. Діңкем құрып, дым ештеңеге зауқым соқпады.

	Карлетто маған зер сала қарап, темекі түтінін сыздықтата шығарды.

	— Түсінем сені, — деді ол, — бұрынғы тіршілігің бұдан тәуір болатын.

	Достары келгенге дейін екеуіміз үстел басынан шыққан жоқпыз. Олар үлкен люстра жанып, оркестр ойнай бастаған кезде келді. Бұлар — Лучано, Фабрицио, Джулианелла есімді қарапайым да көңілді адамдар еді. Олардың арасында өзімді әрі жалғыз, сонымен бір мезгілде әрі достардың ортасында отырғандай сезіндім. Бұл римдік актерлер деген мүлдем өзгеше жаратылған жандар екен: олармен бірге ішімдік ішуіме де болатын, сондай-ақ бұлардың қалай думандатып жатқанын сырттай жайбарақат бақылап та отыра алатынмын. Біз шағындау залға жайғастық, онда басқа ешкімді кіргізбедік. Гитарашы болсаң жұрттың бәрімен тез достасып кетесің. Таң жарқырап атқан-ды, ал мен әлі ойнап отырғам.

	Түнді артқа салғаныма, таңның атқанына қуанып, ынты— шынтыммен ойнап отырғам. Гитараны былай қойған кезімде өмірімдегі әлденендей бір арқаудың күрт үзілетінін біліп отырғам. Одан соң өткенге қайтып оралуға болмайтын.

	Екеуіміз оңаша қалған бойда-ақ Линда: “Саған не болған өзі?” деп сұрағанда, бұған онша таңырқай қойғам жоқ. Бір-бірімізге соншама көп өтірік айтқанбыз, бір-бірімізден соншама көп нәрсені жасырып қалғанбыз, сондықтан бұл жолы да:

	— Ештеңе болған жоқ, — деп жауап қаттым.

	— Жындысың ғой нағыз. — Кереуетке отырып, қалпағын шешті.

	— Сүйші мені, — деді ол.

	Оны самайынан сүйдім, ол мені қолымнан алды. Гүлдің салқын жапырағын сүйгендей әсерде қалдым. Линда маған көзін сығырайта қарады. Менімен бірге болудың оған дәл қазір де қатты ұнайтынын білетінмін. Ол тіптен өзгермеген болатын, мойнында сол баяғы көгілдір орауышы бар-ды. Маған жымың-жымың етіп, мысқылдай көз тікті.

	— Шаршадым, — деді ол, — жатқым кеп тұр. — Соны айтып төсекке қисайды. Орнымнан тұрып, бөлмеде әрлі-берлі жүре бастадым. — Темекі тартқым келеді, — деді ол. Сигарет тұтатып, үн-түнсіз қолына ұстаттым. — Білесің бе, — деді ол дауысын самарқаулау созып, — осының да өзіндік бір сүйкімі бар ғой. Жақсы дос боп қалуға неге болмайды? Кей-кейде қатты шаршап, сүйісуге де, құшақтасуға да зауқың соқпайтын, тек әншейін әңгімелесуге немесе тіпті екеуара үнсіз отыруға аңсарың ауатын кездер болады ғой.

	Мен жауап қайтарғам жоқ, тек оған тесіле қараумен болдым.

	— Саған не боп жүр? Мені өлтіруге оқталып тұрғаннан саумысың? Тыңдашы, мен, бәлкім, күйеуге шығатын болармын. Кімге шығасың деп те сұрамайсың ба?

	Неліктен айқайлағым да, ұрыс шығарғым да келмегенін, тек қана одан басымды ала қашып, көшеге шығып кетуге құштар болғанымның себебін өзім де түсінбедім. Ол маған әлдене айтып жатты, ал мен күні кеше ғана, “Маскериноға” бармақ болған кезімде, өзімді бір сәтке керемет бақытты сезінгенім жайында ойлап тұрдым.

	— Маған да оңай емес, жүрегім қарс айрылады, — деп сөзін жалғай түсті Линда. — Өйткені, қайғырып жүргеніңді білем ғой. Тыңдашы, қалай соғып тұрғанын.

	Ол қолымды кеудесіне қойды. Денесінің жылуын сезініп, саусақтарын сығымдадым. Сосын одан да қаттырақ сығымдай түстім, оның дауысы шығып кетті. Бірақ сол бойда-ақ сақылдап күліп жіберді.

	— Үндемейсің, оның үстіне маған дөрекілік көрсетесің. Мен саған гитара емеспін ғой, — деді бәсең үнмен.

	Одан кеткенімде түннің бір уағы болған-ды. Ұйықтап алу керек еді, деп ойладым. Трамвайда терезеге басымды сүйеп, жол бойы қалғып-шұлғумен болдым. Ара-тұра оянып кетіп, үйге қанша рет таң ата қайтып оралғанымды есіме алдым, сосын қайтадан беймаза ұйқыға бой алдырдым.

	Ертеңіне таңертең Мило екеуіміз Генуяға аттандық. Жүк машинамыздың тіркемесі бар еді, сондықтан оны айдау әлдеқайда қиынға түсті. Механик өзін ауыстырғаным үшін еңбек ақысының жартысын беруге қуана-қуана келісіп, Туринде қалып қойды. Тек осылай, жолға шығу арқылы ғана, әлі тіршілік ете алатын едім. Қаладан шыққанда көкірегімді қуаныш кернеді.

	Милоның Генуяда қыдыратын қызы бар еді, ол соған кетті. Мен жалғыз қалып, қараңғы түскенше қаланы араладым. ЬІзғырық желден ерінім жарылып кетті, теңіздің иісін енді ғана сезе бастадым. Қараңғылық қоюланып, көшелерде шам жанды. Біздің Туринде, тауға қар жауғанда, ашық күннің өзінде теңіз лебі аңқып тұрады. Теңіздің осынау иісін құмарта жұтып, сол балюстраданы, Линда екеуіміз отырған сол остерияны іздестірумен болдым. Ол тіпті осы жерде де ойымнан шықпай қойды, бірақ мен қазір теңізге басқа, бейтаныс бір балюстрададан қарап тұрғам.

	Қайтар жолда Туринге қайтып келе жатқаным жайындағы ойдан арыла алмадым. Кабина қабырғасына басымды сүйеп, мызғып алмаққа тырыстым. Өзіме әлденендей бір қауіп төніп тұрғандай, дәл қазір тағдырым шешілетін жағдайға тап болатындай сезімге бой алдырдым. “Бірақ бәрі шешіліп қойды ғой, болар іс болды ғой”, деп түйдім.

	— Іліктіргішті абайлап қос. Сынып қалса жолдың қақ ортасында қалып қоямыз, — деді Мило. Сосын қыдыратын қызы жайындағы әңгімесіне қайта көшті.

	Қазір уақытымды былай өткізіп жүргем: бірде остерияда болатынмын, бірде жүк машинасымен сапар шегетінмін. Шарап ішіп, әлдебір жаққа асығып, қай жер болса сол жерде ұйқтайтынмын. Үйге тек сигарет алу үшін ғана баратынмын.

	Бір жолы шешем:

	— Ең болмаса көйлегіңді ауыстырсаң нетті! — деді.

	Үстіме күпәйке, оның сыртынан комбинезон кидім.

	— Бьеллаға бара жатырмын, ол жақта мені ешкім танымайды, — деп жауап қаттым.

	Ұзамай Амелионың бұрынғы пәтерде тұрмайтынын білдім. Бір үйдің дүңгіршек орналасқан төменгі қабатын сатып алыпты. “Бәрі тәмам болған кезге сай келгенін қарашы”. Әйтсе де, оның қайда тұратынын білмейтінім өзіме ұнайтын. Мен өзімнің қайда тұратынымды білетін, күнде кешкілік, әдеттегідей, барға баратын Линда жайында ойлаумен жүргем.

	“Алайда Карлеттомен кездесуіме болады ғой”, деп шештім бір күні кешкісін. Линда мен Лубрани барып жүретін бардың қасынан, ателье витринасы жанынан өттім. Соңғы рет бұл жабық галерея арқылы Линдамен бірге өткем. Артыма бұрылып, жоғарыға, Торре Литториа жаққа көз жібердім. Линдадан шыққанда алаңның арғы шетінен, әдетте, осы мұнараны көзім шалатыны есіме оралды. Бұл арамен өтіп бара жатқанда Линда да, бәлкім, осы жайында ойланатын шығар.

	“Маскеринода” Карландреа мен бикештерден басқа ешкім жоқ екен. Даяшы маған ештеңе айта алмады. Сөйткен соң, енді не істерімді білмей дал болып варьете ғимаратына қарай бет алдым, зықым шығып күйгелектене бастадым. Артист әйелдердің тақтадағы фотосуретіне самарқау көз тастадым, бұларды өтіп бара жатып бұрын да талай көргем; сол арада күтпеген жерден Карлеттоның әлпеті көрініс бере кетті. Бұл Карлеттоның тап сол қара кәстөммен түскен, кескіні келісіп, күліп тұрған фотосуреті болатын. “Татуласқан екен ғой, — деп түйдім, — тіптен жақсы болған”. Алайда әлденені жоғалтып алғанымдай сезім пайда болды, Карлеттоның Лубраниге қызмет ететініне көңілім жүдеп қалды.

	Театрдың жанында бірнеше минут тұрдым. “Қандай да болсын бір шешім қабылдау керек, — деп ойладым, — әйтпесе ұзамай көше— көшені аралап жортып жүретін және өзіммен-өзім сөйлесетін жағдайға жетем”. Көңілім алай-түлей боп кеткен еді. Кассир әйелден спектакльдің қашан бітетінін сұрадым. “Бұл да күні-түні Лубраниге қызмет істейді, — деп ойладым, — оған кордебалеттің артист қыздары аздық етеді”. Кассир әйел осы арада тоса тұруыма болатынын, өйткені жұрттың бәрі сыртқа тек орталық кіре беріс арқылы ғана шығатынын айтты. Сөйткен соң “Маскериноға” қайтып оралдым да, қараңғылау терезенің алдына барып отырдым. Күту де өзіндік бір шаруа. Азды-кем сабама түсу үшін бір рөмке шарап іштім. Театрдың алдында бірнеше адам жүр еді. Орталық кіре берісте оқыстан шам жағылып, Карлетто мен басқа да артистер бермен шықты. Олар есік жанына тоқтап, әлдене жайында сөйлесіп кетті; одан соң Линда мен Лубрани бой көрсетті. Бәрі топырлап алаңды кесіп өтті. Дәл осы кезде көшедегі фонарьлар жанды. Линда мені бірінші боп байқап, Карлеттоға әлдене айта бастады. Линда маған қолын бұлғады, бірақ орнынан қозғалған жоқ. Мен кетпек боп жатқам, бірақ сол арада қарсы алдымнан Карлетто шыға келді.

	— Ханымдар сені күтіп тұр, — деді ол салтанатты түрде. Үстіне қара бешпет киіпті, шашы қобырап кетіпті.

	— Оу, бұл сенбісің! — деп дауыстап жібердім. — Шамасы, қожайыныңмен қайта татуласқансың-ау өзі?

	— Не қилы жағдаят боп жатады ғой. Бізбен бірге барасың ба әлде жоқ па?

	Оны үстел басына отырғызып, шарап құйдым.

	— Екеуіміз қашан бір оңаша отырар екенбіз? Соңғы рет қашан гитара тартқанымды да ұмытып қалдым.

	— Ертең спектакльдің аяғына қарай соғарсың маған, — деді ол.

	— Әй, Карлетто, Карлетто, көңіліңнің тыныш табуына көп ештеңе керек емес екен ғой саған. Енді түсіңе мысықтар кірмейтін болды ма?

	Сол арада Линда қасыма жақындап, Карлеттоны неге кідіртіп жатқанымды сұрады.

	— Мен ешкімді кідіртіп жатқам жоқ.

	— Үстеліңе отыруға бола ма?

	Оркестр ойнай жөнелді, Линда орнынан тұрып, маған:

	— Билейміз бе? — деді.

	Билеп жүргенімізде мені әңгімеге тартуға тырысып бақты:

	— Не көрініп жүр өзіңе? Әлденеше күн болды сені күткеніме. Мені ешқашан сүйген емессің — әңгіме сонда боп тұр.

	Оған көңілімде жүрген нәрсенің бәрін түгел ақтарып салдым; ол үн-түнсіз тыңдаумен болды. Сосын:

	— Пабло, екеуіміз әлдебір жаққа кетіп қалайықшы, жарай ма? — деді.

	Жота басында құшақтасып отырған кезімізде оның маған айтпаған сөзі қалмады.

	— Басыбайлы күңің секілді қарайсың маған, — деді ол. — Алдың да, аяқ асты жоқ болып кеттің, оның үстіне сенімен бірінші боп өзім тіл қатысуға тиіс болдым.

	— Сені ұмытуға тырысып, күндіз-түні көше кезіп жүрдім де қойдым.

	— Енді көзің жетті ме, оның бос нәрсе екенін! — деп саңқ етті ол.

	— Сен қасымдасың.

	— Келесі жолы біржола кетем.

	— Жаман екенсің ғой, — деді ол. — Олай деп айтушы болма!

	— Үндемеші, өтінем сенен, үндемеші, — дедім мен.

	— Әрине, сен мені сүйесің, бірақ маған дос бола алмайсың.

	— Екеуіміз ғана болғанымыз жақсы емес пе? — деп сұрадым мен.

	— Сені ешкіммен бөліскім келмейді.

	— Басқаша болғанды қалайтын адам көрсең айтшы маған, — деп сыбырлады ол құлағыма, мәз бола күліп.

	Сосын ең соңғы рет одан бірге тұруға келісесің бе, деп сұрадым.

	— Сені кешірем, — дедім. — Қандай болсаң, сол қалпыңда қабылдаймын. Тап осы бүгінгі түннен бастап бірге тұрайық.

	Ол маған, — қараңғыда әлпетін көре алғам жоқ, — ойланып көретінін айтты.

	Ертеңіне біз кафеге бардық. Кофемді ішіп біткенімше маған қайта-қайта қарағыштаумен болды. Содан соң:

	— Пабло, кешкісін кездесейік, жарай ма? — деді.

	— Күні бойы қасыңнан қыл елі жырақ кетпеймін.

	— Ол мүмкін емес, Пабло. Маған ательеге бару керек. Бүгін өзің не істейсің?

	Кешкісін біз қайтадан “Парадизоға” бардық, сөйтіп бәрі сол бәз баяғы қалпына түсті.

	— Кей-кейде, — деді ол, — сен тым әумесерленіп кетесің. Әркімнің өзі ұнатқан тіршілігі болатынын, ал менің істеп жүрген ісімнің өз қара басыма ғана қатысты екенін тіптен түсінгің келмейді. Сенің де достарың бар емес пе?

	— Олардың бәрімен қоштасқам.

	— Ендеше, мінезіңді жалғыз маған ғана көрсетіп жүрмеген болдың. Бірақ бұдан ештеңе ұтпайсың. Адамдар әртүрлі ғой. Әрқайсысы өз ерекшелігімен сүйкімді.

	Мүлдем жалғыз қалғанымды енді ғана түсіндім. Осыны түсінген бойда аяқ астынан өзімді алабөтен бақытты жандай сезіндім. Линданың қойнынан шығып, жаймен басып баспалдақпен төмен түсетіндігім, сөйтіп Туриннің көшелерін кезіп тентіреп жүретіндігім, одан соң жалғыз жатып ұйқтайтындығым жайындағы ой ликердің бір жұтымы секілді жаныма керемет жайлы тиген еді. Маған бұдан басқа нәрсенің керегі де жоқ-ты, сондықтан оны қоштап:

	— Бәлкім, мұның дұрыс та шығар, — дедім.

	Линда ырза болған кейіпте қолымнан алды.

	Түнді бірге өткіздік. Ертеңінде Миломен бірге жол жүруге уағдаластым. Линданың өзімді күтіп отыратынын сезіну — онымен құшақ қауыштырудан да ұнамдырақ еді. Амелио да осындай тірлік кешкен болатын. Қараңғыда алаңды кесіп өтіп бара жатып өзімді шынымен бақытты жандай сезіндім.

	Кешкілік кейде Карлеттоны кезіктіретінбіз. Линда екеуіміз, әдетімізше, кешкі асымызды “Маскеринодан” ішетінбіз, сосын бұрынғы кездердегі түнгі ырду-дырдуды қайталамауды хош көргендіктен бардан ертерек кетіп қалатынбыз. Карлеттоның бізге бөгеті болған жоқ; келген кезімізде жымия күліп үстел басынан тұратын да, Линдаға орындық ысыратын.

	Лилимен кездесу үшін ол “Парадизоға” күн сайын келетін. Бір жолы кешкісін:

	— Ертең анау әлгі Торре Литториада тұратын адам қайтып оралады, — дегенді айтты.

	Лубранидің сапарда жүргенін білмейтінмін. Линда қып-қызыл боп кетті де, Карлеттоға ызалы кейіпте көз тастады. “Қарай гөр, — деп ойладым, — қызарып кетті”. Линданың қызарып кеткенін ешқашан көрмегем. Сол арада Линданың өзіммен тап сол Лубрани кеткен күні татуласқанын түсіне қойдым.

	Линда оған шүйлігіп:

	— Сондағы айтпағың не? — деді.

	— Не болсын, ештеңе де. Тек біреу-міреу үшін алаңсыз өмірдің аяқталатыны болмаса, — деп мырс етті Карлетто.

	Лили оны қолынан тартып қалды да, ақырын ғана:

	— Жетер, — деді.

	Алайда Карлетто аяқ асты қызынып кетті. Бар ашу-ызасын Линдаға үйіп-төкті.

	— Өзіңе қалтқысыз сенетін ашық ауыздарды әлі күнге дейін қалай оп-оңай тауып ала қоятыныңа қайранмын, — деді ол зілденіп. — Кім екеніңді өзің жақсы білесің, бірақ үндемейсің. Сен де, мынау да — бір-біріңнен егіз қозыдай аумайсыңдар. Сендер мансапты сахнада жасап жүрген жоқсыңдар, әсте олай емес!

	Лилидің есі шығып кетті, ал Линда жұмған аузын ашқан жоқ. Карлеттоға жайбарақат көз жіберіп, жымия күліп отыра берді. Сосын оның стақанын алып, тесіле қарап отырған күйінде шараптан бір ұрттады да, өзіне қайтарып берді. Карлетто оған ізет білдіре басын иді. Одан соң екеуі бірден мәз бола күліп жіберді.

	Қайтар жолда Линданы кінәлауға құлқым болған жоқ. Мазасы кеткендей кейіпте үнсіз келе жатыр еді. Ақыры қобалжулы үнмен:

	— Топас қой нағыз. Бәлкім, Лили жынына тиген шығар, — деді.

	Үйінің қақпасы алдына кеп тоқтадық.

	— Сөйтіп, ол ертең келмекші ме? — деп сұрадым.

	Ол маған жалтақтай қарап:

	— Өзің де білесің ғой... — деді.

	— Кешкісін кездесеміз бе?

	— Әрине.

	Үйге қайтқаныма қуанышты едім. Ертеңіне сәскеге дейін гитарада ойнадым. Ас үйден сорпаның сүйкімді иісі келіп тұрған, бөлме жылы еді, бір жаттығудан кейін екіншісін зор құлшыныспен қайталаумен болдым. Түсте үйге механик, — Милоның дос-жар адамы, — келді, сигара сатып алды, сосын саясат жайында сөз қозғады. “Дәп сол Амелионың айтатын әңгімелері. Бұлардың саясатқа әуестігі, шамасы, мамандықтарына байланысты шығар”, деп ойладым мен. Механик халықтың ақшасын сыпырып алатындарға, сосын қалауынша билеп-төстеу үшін жұрттың аузына қақпақ қоюға тырысатындарға шүйлігіп тұр еді.

	— Бірақ бұл жолы пешке құмыраның өзі шықты. Испанияда олар сыбағаларын алып та үлгерді. Бұл саған түсінікті ме өзі?

	— Бұл құмырадан тек фашистер ғана тамақ жей ме? — деп сұрадым мен.

	— Ас үй мен аспаздар фашистердікі. Жұрттың бәріне бірдей қара көйлек киіп жүру шарт емес.





XI


	Линданың қадірін енді ғана білдім. Мұны түсіну үшін Лилидің жайын ойға алудың өзі-ақ жеткілікті болатын. Кім кезіксе соның қойнына жата кетуге дайын, есіл-дерті балда киетін төпли боп жүретін Лилидің жайын. Қаласам, оны оп-оңай, бір демде-ақ көңілдес етіп алар едім. Жоға, Лили ешкімнің жүрек қылын қозғамайтын.

	Линда “қош бол” деуге де жарамай, Лубранимен қайта табысты. “Маскерино” даяшысына маған жұмысы бастан асып жатқанын айтуды тапсырыпты. Кешкісін үйіне барып, қақпасының жанында ұзақ күттім, бірақ ол ақыры келмеді. Ертеңіне ательеге тарттым. Тігінші қыздар соңымнан мырс-мырс күліп жатты. Линда тас-талқан боп ашуланып, салонда менімен жөндеп сөйлеспеді.

	— Мұның енді шектен шыққандық, — деді ол. Соны айтты да шығып кетті. Сосын қайтып оралды. — Мұнда жұрт жұмыс істеп жатыр, сен не, соны түсінбейсің бе? — деді ол тепсініп. Әйткенмен сәлден соң қолынан алуыма рұқсат етті де, бір минуттай үнсіз тұрып қалды. — Уақыт тапсам, кешкісін кездесерміз.

	Ал мен кешкілік Миломен бірге Монкальериге тарттым, гитарамды да ала шықтым. Оның бір танысына соға кету үшін барға бұрылдық.

	— Қыздардың қажеті жоқ. Көргім де келмейді оларды, — дедім Милоға.

	Түн ортасында көше жақтан терезені тықылдатқан дыбыс естілді. Қыздар гитара тартқанымды тыңдамаққа ішке кіргісі келіп тұр екен.

	— Есіктің алдына тұрып ал да, жан баласын жолатпа, — деп өтіндім Милодан.

	— Ақсақ та емессің, тоқсақ та емессің, жұрттан жасырынатындай не болды саған? — деп таңырқанды Мило.

	— Есіктің алдына тұр дедім емес пе, саған.

	Мас болып, мәңгіріп қалғам. Мило есіктен басын шығарып қарады да:

	— Кішкене күте тұр мені, — деді.

	Мило жарты сағаттан соң қайтып оралғанда мен өзіммен-өзім сөйлесіп отырғам. “Ол мені Амелио секілді лақтырып тастады. Тап сол Амелионы лақтырғандай етіп”, дедім дауыстап.

	— Анда сені бір ақсары қыз күтіп тұр, — деді Мило.

	Мило мені жол-соқпағын қураған жапырақ жапқан паркке алып барды. Ақсары қыз ағашқа сүйеніп күтіп тұр екен. Аяғымыздың астындағы жапырақтар тайғақ еді, Мило екеуіміз әлсін-әлі тайып құлай жаздап келе жатқанбыз.

	— Немене, аяқтарыңнан әл кеткен бе? — деді қыз күліп.

	Күн кәдімгідей-ақ жылы болатын. Мен ағаштың қатпарлы қабығына арқамды тіредім.

	— Сен қыз, бұған барыңды сал! — деді Мило айқайлап.

	Ақсары қыз бәрін өзі істеді, кетерінде пальтомды мұқият ілгектеп кетті. Мило мені трамвайға әкеп кіргізгенде өзіммен-өзім сөйлескенді қойғанмын.

	— Ертең жолға шығамыз, — деді ол, — машинаны сен айдайсың.

	Бір ай бойы күні-түні ішумен болдым. “Амелиодан аумадым, — деп түйдім. — Кезінде Амелионы қалай қуса, мені де тап солай қуып салды”. Шараптан шарапат іздеумен болғам. Ес-түссіз халге жеткен бір ішістен соң өзіме-өзім келіп үлгермей жатып, екіншісі жайында ойлай бастайтынмын; жаным күйзеліп, күдерім үзіліп торыққаным сонша, түк ештеңеге жұбана алмадым. Мило мені: “Суға соқ бәрін”, деп үгіттеумен болды, ал мен ішкен үстіне іше түстім, түнім күндізге айналды. Бірақ күн сайын сілең қатқанша ішу де оңай емес-ті.

	— Наурыз айы да келді, — деді бір жолы маған Мило, — жұмыс істеуге өте қолайлы шақ. Сен өзің немен айналыспақ ойың бар?

	Оған ешқандай жауап қайтарғам жоқ, тістендім де тындым.

	Сол айда екеуіміз Бьелла мен Новараға бардық, тағы бір мәрте Казаледе болып қайттық; түс көргендей тірлік кешіп жүрдім. Таң елең-алаңда қайтып оралатынымды, кафелерде түнеп қалатынымды, жүк машинасымен жолдарда жүйткіп жүретінімді ғана білем. Бір жолы енді қозғала бастаған машинаның дөңгелегіне соқтығып, асфальтқа ұшып түстім; саудам біткендей көрінді. Бейне біреу мені маңдайдан төмен жерден жұдырықпен періп жібергендей боп, бір сәтке есімнен танып қалдым. Мило әлдене деп айқайлап, мені шақырып жатты, мен оған аңыра қарап: “Мүлде мас емеспін. Түк ештеңе болған жоқ”, деп қуана жауап қаттым.

	Осы аралықта тамақты аш қасқырдай қомағайлана ішкенім де есімде. Үйде де, машинада да, Казале мен Новарада да тамақ ішумен болдым. Қайғы-шерім ас ішіп отырған кезде ғана тыншу табатын. Оның орынын кейістік басатын, ал бұдан бұрынғыдан бетер азап шегетінмін. Бұл жігерімді жасытып жіберетін.

	Мило маған емтихан тапсырып шопырлық куәлік алуым керегін айтты. Бірақ бұған мүлде құлқым болмады. Бұқпантайлап жүріп онсыз да азын-аулақ ақша тауып жүргем, ал одан артыққа табандылығым жетпеді, жөндеу шеберханасына баруды да біржола қойғам. Жиі-жиі кафеде шопырлармен карта соғатынмын; түні бойы не гитара тыңқылдататынмын, не тресетте ойнайтынмын; көнге көп ақша тігетін едім, осы себепті біраз ақшамнан қағылдым. Бақсам, ұту үшін картаны да құлшыныспен ойнау керек екен, ал менің ойым алыс қиырда жүретін, сөйтіп қалай болса солай ойнайтынмын. Мило маған:

	— Бір кемшілігің бар. Бастаған істі аяғына жеткізбейсің, — деген еді.

	Ал, істер өз кезегімен істеліп жатқан. Карлетто ешқайда кете қоймаған. Бірде кешкісін біреу атымды атап шақырды. Қарсы алдымда Карлетто тұр екен. Үстінде пальтосы жоқ.

	— Сатып жібердім, — деді ол, — тағы да тақырға отырдым. Неге амандаспайсың?

	Әңгімелесе жүріп байқаусызда “Маскериноға” да кеп қалыппыз. Әрмен өтіп кетпекші болғанымды көрген ол дағдысынша мырс ете күліп:

	— Саспа. Олар мұнда көптен бері келмейді, — деді.

	Біз барға кірдік.

	— Сен не, ауруханада жаттың ба? — деп сұрады ол.

	— Жатуға қарсы болмас та едім, бірақ онда тәбеті жақсы адамдарды жатқызбайды.

	“Кімнің жағдайы күйсіз екені әлі белгісіз ғой”, деп ойладым. Оған жартылай тартылған темекімді ұсындым да, жүдеу тартқан өңіне жабырқай көз тіктім.

	— Содан бері ешкімді көрген жоқсың ба? — деп сұрады ол.

	— Ешкімді де.

	Мен суға пісірілген жұмыртқаға тапсырыс бердім де, оған:

	— Жеп ал, — дедім.

	— Өзің ше, жемейсің бе? — деп таңырқанды ол. — Бұрын тәбетің тәп-тәуір еді ғой.

	Сол кеште бойымды ызалы қуаныш кернеді. Карлетто ақыры маған бәрін түгел баян етті. Біз тамақтандық, шарап іштік, оны құнысынан ақырын қағып қойып:

	— Біле білсең, Лубранидің сені тағы алдап соққанына бір есептен қуанып та жүрмін, — дедім.

	— Мені Римде Дорина күтіп отыр емес пе, — деді ол. — Онда әйтеуір аштан өлмейсің.

	— Күтіп отырғанына көзің жете ме?

	— Ешқашан кесіп-пішуге болмайды, — деп күлді ол — Ешқашан да.

	Бұдан кейін екеуіміз тағы бірнеше рет кездестік. Карлетто театрда, түнгі күзетшінің қуықтай бөлмесінде түнеп жүр еді.

	— Қалай болғанда да, Лубрани маған жамбас басар жер тауып беріп отыр, — деді ол. — Ал, Лилидің бұл тіпті қаперіне кіріп— шықпайды.

	— Одан кейін онымен кездескен жоқсың ба?

	— Пальтомды сатып жібердім деп айттым ғой саған.

	Оған көмектескеніме қуанышты едім. Түске асқа үнемі өзім төлейтінмін. Бейне бір қасымда көмекке зәру әйел жүрген секілді көрінетін.

	— Азын-аулақ ақша тапсаң билет аласың да, Римге тартып кетесің, — дедім мен. — Бірақ, қоштасатынымыз өкінішті-ақ.

	— Қарызымды Римге оралған бойда қайтарам.

	— Мәжігүнсің ғой. Ақша жайын айтып отырған жоқпын.

	Бір жолы ол тіпті менің үйіме де келді. Карлоттина досымды жақтырмай, оны оқты көзбен атты. Карлетто оған:

	— Неге бәріміз бірігіп ән салмасқа? — деді. Гитараны алып құлақ күйіне келтіре бастады. — Трио құрамыз. Сіз екеуіміз, синьора, ән айтамыз, ал Пабло гитарада ойнайтын болады. Бір алаңнан шығып екінші алаңға барамыз, сіз бөрікті қолыңызға алып жұртты аралайсыз.

	Карлетто оны бірталай уақыт осылай қыжыртумен болды, жауап ретінде Карлоттина оған әлдене деп міңгірлейтін. “Қарғыс атқан құныс” деп айтып қала ма деп абыржумен болдым. Сол себепті гитарамды алдым да, Карлеттоны ертіп сыртқа шығып кеттім.

	Ақыры Карлетто кешкілік кинода ән айтуға жалданды. Онысы Дордың ар жағында, бір түкпірде орналасқан еді.

	— Шын сөзім, театр не, кино не — көп айырмасы жоқ, — деп ақталды ол.

	Әлгі жерде оған дауысынан гөрі құныстығы көп көмектесті. Карлетто құныстығы жүкті әйелдің қарнынан да жылдамырақ өсетін бүкір еврей жайындағы әнді айтатын. Сосын екі қыз пайда бола кетіп, Карлеттоны үш түрлі түстегі жалаушамен арқасынан ұрғыштап, құйрығынан теуіп, “Қараңды батыр Италиядан” деп әндететін. Залда отырғандардың бірі күліп, екіншісі ысқырып жататын.

	Бұл жерде ол бірнеше рет қана ойын көрсетті, жиырма лира ақша тапты, сосын оны ноқтасын басына түріп қуып жіберді. Көңілін көтеру үшін бірге жүріп аула аралап ән салуға ұсыныс жасадым.

	— Көп болса су шашып, қуып салар бізді.

	— Жарайды, мен дайын, — деді Карлетто.

	Гитарамды алдым да, екеуіміз қиыр шеттегі аулаларды аралауға шықтық. Бұл іске әуестіктен тәуекел еткем. Миломен шыққан бір сапардың өзінде-ақ бұдан әлдеқайда көп ақша табатынмын, бірақ Карлеттоға көмектескім келген. Ерікті түрде өзімді-өзім осылайша қор етуім маған әлденендей бір мұңлы қуаныш сыйлағандай болды. Тағдыр мені тәлкекке ұшыратты, табанына салып таптады, сонда да болса сағым сынған жоқ, деген оймен өзімді-өзім жұбатып бақтым. Сөйтіп, біз осылайша сәскеге дейін аула аралап жүретін болдық. Сосын концертімізді көшеге ауыстырдық. Маған қай жерде ойнаудың бәрі бір еді, бірақ Карлетто мүлдем қарлығып қалды. Мен тек оны әуенмен сүйемелдеп тұрдым, сосын қақпашының келіп қалмауын қадағаладым. Бірақ қызметші әйелдер лақтырған тиындарды жинауға әддім жетпеді. Бұл маған темекі тұқылын жинағандай ұят нәрсе секілді көрінді. Жоғарыдан тиындар жауғанда қатты таңырқандым.

	— Бұлар сенікі, өзің жина, — дедім Карлеттоға. Әдетте бәрі екі лираға да жетпейтін.

	Милоны қойып, Карлеттомен бірге жүретін болдым. Оның қасында уақыт әлдеқайда жылдам өтетін. Линда жайында сөз қозғамайтынбыз. Карлеттоның онсыз да бәрін білетіні маған әбден жеткілікті еді. Бастан кешкен жағдайымнан әлі толық ес жиып үлгермегем. Қайғы-мұң жегідей жеп, әйел атаулыны жек көріп кеткем. Күн ертеңгілік әлі де әжептәуір салқын, ал кешкілік жазық даладағыдай жанға жайлы болатын. Теңізде де тап осындай ахуал шығар. Линданың маған қайтып оралуына болады ғой, деп ойлайтынмын кей-кейде, сосын оны да қоса аяп кететінмін. Лубраниді қанша рет тастап, қанша рет маған қайтып оралмады. Бәлкім, көбірек қайғы шеккен де сол шығар, бәрінің немен аяқталарын алдын-ала білетіндіктен де қалжыңға бой ұрып жүретін шығар. Дәл қазір өзіме анық мәлім боп отырған оның бұл ойынын Амелио да, бәлкім, түсінген болар. Ендеше, дүкеннің табалдырығынан алғаш рет аттап, Паблоны қайдан табуға болатынын сұраған тап сол күні-ақ бәрі де алдын-ала шешімін тауып қойған екен ғой. Көңілім қайта жабырқап сала берді: ол үшін ойыншыққа айналғаным ғой сонда.

	— Карлетто, өзің бір шара қабылдап үлгергенше шешімі шығарылып та қоятындай жағдай басыңда болды ма? — деп сұрадым.

	Мұндай ахуал қай адамның да басында болады, деп жауап қатты ол. Жолыңа кесе-көлденең тұратындар қашан да табыла кетеді, соның қырсығынан өз дегеніңмен жүре алмайсың.

	— Қашан да өз дегеніңмен жүруге жететін не бар.

	— Әлбетте, бірақ сені билеп-төстеуге құмар жандар өте көп болады.

	— Мен ол жайында айтып тұрған жоқпын. Көңіл қалауы бойынша істелетін нәрселер жөнінде айтып тұрмын. Айталық, бір стақан шарапты сілтеп жібергің келеді, шылым шеккің, қызбен қыдырғың келеді, дегендей.

	— Көп адам бұл арада да билік жүргізуге бейіл. Ішімдік пен шылым мәселесін де қожайын шешеді.

	— Ал, қыздар мәселесін ше?

	— Бұл — тікелей қожайын құзырында. Жұмыс таппасаң, қалтаңда соқыр тиын қалмаса, қыздармен қош айтыса беруіңе болады.

	Не айтқысы келіп тұрғанын түсіне алмадым. Ол маған қарап қулана күлімсіреп, жауап күтумен болды. Ал, мен басқа нәрсені, тіптен басқа нәрсені ойлап кеткем.

	— Қарашы, олардың Италияны қандай күйге түсіргенін, — деді ол. — Өз ықтиярыңмен адым аттап баса аласың ба? Неше алуан құжатты қолдарына ұстатпасаң саған жұмыс бере ме? Оларға иіліп құрмет көрсетпесең, нәпақаңды тауып жеуге рұқсат ете ме?

	— Ешқандай куәліксіз-ақ машина айдап жүр емеспін бе?

	— Сен тек гитарада ғана ойнай аласың. Онда да жасырын түрде. Тіпті ән салуға да қақың жоқ, әйтпесе саған айыппұл төлеттіреді.

	Иә, гитарам бар, деп ойладым. Гитарада мен, әрине, қашан ойнағым келсе, сонда ойнай алам. Карлеттомен мылжыңдаса алам. Әлбетте, мұндай ұсақ-түйекте өзіме-өзім қожайынмын. Бірақ, бұдан әлдеқайда маңызды, адамның еңсесін езетін, еркіне көнбейтін нәрселер де бар ғой. Жүк машинасымен жаншығандай қылады, өкпең қабынғандай тынысың тарылады, ал бұл кезде қашан да әлдебіреу арқа тұсыңда айызы қанып аярлана күліп тұрады.

	— Құдай барлық істің басы-қасында болады деп ойлайды екенсің ғой сен, — деді Карлетто. — Олай болса, — деп қосып қойды ол ойға шомғандай кейіпте, — құдай барлық жерде: қайыршылардың қасында да, Торре Литториада сән-салтанатқа малынып тұрмыс кешетіндердің қасында да жүретін боп шығады ғой.

	Жазғытұрғы жылы да жайлы, жұпар иісті кештер де келіп жетті. Линдамен бірге сол бұрынғыша “Парадизоға” барып жүретін күннің қайта оралуы үшін ештеңеден аянып қалмас едім. Мұндай түндер шын мәнінде де махаббат үшін жаралған. Қазір мен әйел киімдері көрмеге қойылған витриналар жанына жиі тоқтайтын болғам. Мило сапарға гитарамды ала шығуға көндірді. Бір жолы, жексенбі күні, ол Пьянеццада мені көпірдің жақтауында отырып ойнауға мәжбүр етті. Жанымыздан қыздар өтіп жатқан. Олар тіпті билей де бастады. Көпірден алқаптың өне бойы анық көрініп тұрған, өзімді Генуядағы балюстрада жанында тұрғандай сезіндім. Сол арада өзімнің шынымен-ақ шалық ұрған біреуге айналғанымды түсіндім. Ойда жоқ, түсте жоқ жерден қыздарды көпірден лақтырғым келді; абырой болғанда, ала келген шарабымыз бар еді, оған қоса Мило мені мазақ етіп күлді — осыдан соң ғана өзіме өзім келдім. Жоқ, бұдан әріге шыдамым жетпейді. Ендігі жерде Туринге қатысты нәрсенің қай-қайсысы да, — жұмыс та, туған үйім де, өзім қыдырыстаған көшелер де, — ештеңе де көңілімді көншіте алмайтынын түсіндім. Тіпті Карлеттоның бір үзім нанға зар боп жүргеніне де енді еш қайғырмайтын болдым. Сезім атаулыдан жұрдай жануарға айналдым. Оның оңазаланған көзіне қараудан әбден зықым шыққан, өйткені қалтасында ақша болса оның да мені тастап кететінін білетін едім ғой.

	— Одан қауіптенбей-ақ қой, — деді ол, — үстімде жөнді кәстөм де жоқ, Римге алба-жұлба күйде қалай бармақпын. Мынадай халде маған онда аттап басуға болмайды.

	Мило әйелдер жайында қалай құшырлана әңгімелесе, Рим жөнінде де ол солай сүйсіне сөйлейтін. Римнің орасан үлкен қала екенін, ондағылардың ас ішуден аузы босамайтынын, басқаларға да тамақ беретінін айтатын.

	— Ондағы ас та төк молшылық тіпті ауасынан да аңғарылып тұрады. Ешкім түнде есігін кілттемейді. Тамақтарын көшеде тұрып ішіп-жейді.

	— Ал, Торре Литториадағы сияқтылар Римде көп пе?

	Ол дауысын бәсеңдетіп, көзін қысып қойды да:

	— Онда бұл жөнінде де ойланып жүргендер бар. Сайдың тасындай талай жігітті білем.

	Сосын ол Рим көшелерінің жоғары қарай өрлеп бара жатқандай әсер қалдыратынын, ал үйлердің ар жағынан пиниялар көрініс беретінін айтты.

	— Көшеде қона жатуыңа да болады, — деп қосып қойды ол. — Қазір Римде — қайнаған жаз. Бүкіл қала — бір үлкен остерия іспетті, аспаны қашан да ашық. Қайда барғың келсе сонда барасың, қыдырасың, қаласаң — қала сыртына шығасың. Қайда барсаң да жұрт тамақ ішіп, көңіл көтеріп жатады. Гитараңды ала барсаң байып шыға келер едің.

	Ақыр соңында бір күні таңертең Милоға:

	— Римге барам, — дедім.

	— Ол саған Пьянецца емес, — деп жауап қатты ол. — Әрлі-берлі алты күндік жол

	— Римде біржола қалмақпын.

	— Барсаң пойызбен бар, арзанға түседі.

	— Екі адам бара жатырмыз.

	Мило маған көз тастап қойды да:

	— Жарайды, келістік, — деді.





XII


	Мило бізге тауып берген жүк машинасымен Римге келіп жеткенімде осыншама ұзақ жолды артта қалдырғаныма, дүниеде өзім бұрын ешқашан көрмеген басқа да өлкелер, қалалар мен таулар, өзге де не қилы орындар барын білгеніме дән риза болдым. Біз түнде келгенбіз. Карлетто шопырдың иығына сүйеніп ұйқтап отырды. Тауда орналасқан бір елді мекенге жетіп, кешкі ас ішпекке кідірдік; сондағы қабырғасына өгіз мүйіздері ілінген, ал шаруалар мырзалардан кем айқайлап, боқтаспайтын шағын тавернада үйімді еске алудан ақи-тақи арылдым. “Бір жақсысы, әйтеуір, бұл араға Амелио ешқашан аяқ басқан жоқ”, деп түйдім.

	— Бұл жолы өз дегенімізбен жүрдік, — дедім Карлеттоға.

	— Кім білсін. Дегенмен, әзірге бәрі оңынан келіп тұр, — деп жауап қатты ол.

	Түн салқын болды; өтінішім бойынша шопыр бізді өзен жағасындағы селоның жанынан түсіріп кетті. Бөтен үйге түн ортасында баса-көктеп кіріп, ұйқыларының шырқын бұзғым келмеген.

	— Римге дейін жаяу барайық, — деген ұсыныс айттым, — екі-үш сағаттан кейін таң да атып қалады.

	Біздің қол жүгіміз және гитарамыз бар еді.

	— Түнгі патруль байқап қалса қайтеміз? — деп үрейлене үн қатты Карлетто.

	Дорина көпір жанындағы алаңда тұрады екен.

	— Бұл Мильвио көпірі, — деді Карлетто.

	Жүріп келе жатып жан-жағыма сұқтана қараумен болдым. Мұндағы үйлердің бәрі биік екен, тіпті он қатарлысы да кездесіп қалады, ал жоталар самаладай жап-жарық. Көшеде жан баласы жоқ.

	— Мына қара, Карлетто, біз бейне Туриннің орталығымен келе жатқандаймыз, ал шынында бұл қаланың шеті ғой, — деп таңырқандым мен.

	Ұйқымнан бейтаныс бөлмеде оянып, аласалау кішкене диванда жатқанымды білдім. Мен Доринаның үйіне қонған жоқ едім. Түнде Доринаның, шешесі мен қыздарының бізді көріп үй ішін улыған да шулыған қылғаны соншалық, көршілер түгел жүгіріп шыққан— ды; Доринаның үйінде бос орын болмағандықтан мені жатын көйлегімен баспалдаққа атып шыққан бір жуан кемпір үйіне кіргізіп алған. Дорина екеуі әлденендей бір бақытсыздыққа тап болған жандарша бар дауыспен бақырысып жатты. Бақсақ, бұл римдік екі әйелдің әдетке айналған әңгімелесу дағдысы екен; сол арада кемпір өз үйінде қонып шығуыма болатынын — жалғыз тұратынын, жас жігіттердің гитарада ойнағанын кереметтей ұнататынын сабырлы кейіпте баян етті. Ол маған төсек салып берді, ал мен болсам Карлетто мен Доринаның кездесуден ләззат ала алатынына қуандым.

	Көшенің шуынан оянып кеткем, бірақ түс таялып қалғанына қарамастан үйдің іші тып-тыныш еді. Күтпеген жерден мұндағы ауаның мөлдір де құрғақ екенін, ал аспанның шілде айындағыдай көкпеңбек екенін аңғардым: аспанның мұндай түсі Туринде қаңтардағы бұлтсыз ашық күндерде ғана көрініс беретін.

	— Ненің иісі шығып тұр? — деп сұрадым бөлмені жиыстырып жүрген кемпірден.

	— Кофе қайнап жатыр, — деп жауап қатты ол. — Бір шыны аяқ кофе ішуге қалайсыз?

	Сыртқа шыққанымда әлгінің кофе иісі ғана еместігін түсіндім. Көпірдің бергі шетіне орнатылған қос мүсіннің алдындағы алаңда, гудрон қайнап жатқан қазан жанында жол жөндейтін жұмысшылар қыбырлап жүр еді. “Рим де мәдени қала ғой”, деп ойладым.

	Келісім бойынша Марина кемпірдің үйінде қонатын болдым. Карлеттомен күнде кездесетінмін, сосын Доринаның үйіне барып түстік ішетінбіз. Дорина фотосуреттегі түрінен де жуан екен. Оны Карлеттоның шешесі деп те ойлап қалуға болатын, бірақ егде тартып кеткен ештеңесі жоқ-ты. Үй ішінде халат киіп жүретін және үнемі екі қызына бақырып-шақырып бітетін. Күйеуі, социалист, түрмеде отырған. Бір ғажабы, Дорина ән салудың қыр— сырын жақсы білетін, өзі де бұрын әнші болған-ды, бірақ өнер жайында ешқашан әңгіме қозғамайтын. Жалпы алғанда, Карлетто екеуімізді ол жеңілдің асты, ауырдың үстімен жүрген сандалбайға балайтын. Алайда оңаша қалған кезімізде маған салған жерден: сен керемет жігітсің, ештеңеге алаңдамай тып-тыныш демала бер, дегенді айтты. Ақша ұсынып едім, алмады. Карлеттоға театрдағылар өзін күтіп отырғанын хабарлаған. Ол сонда барып, бірден орналасып алды. Әйел өзіңе баласындай қараса, онда оның не күйеуде болғаны, не сенің кембағал біреу болғаның, деп ойладым. Бірақ Карлеттоның онымен қалайша алаңсыз тұрмыс құрып жатқанына ақылым жетпей-ақ қойды. Расында, ол балалықтан әлі арыла қоймаған адам ғой, бұл Карлетто. Оған: бәрін де түсінем, бірақ түрмеде отырған адамның әйелін қалай қағып кетуге болатынын түсінбеймін, дегенімде, ол: біреу-міреудің әйелін қағып кету баяғыдан бар, оған қоса күн көрудің амалын табуың керек — себебі, күндердің күнінде сенен де оны қағып әкетеді, деп жауап қатты.

	— Бірақ, ол түрмеде отыр ғой, — дедім мен.

	— Мұны ол әу бастан-ақ білген, — деді Карлетто былқ етпей. — Түрмеде отырған адам әйелге көңілдес керегін түсінеді. Римде нақсүйерсіз өмір сүруге болмайды.

	Біз үйден Доринамен бірге шығып, кешкі ас ішуге тратторияға бардық. Ол Карлеттосын варьетеге дейін шығарып салғанды ұнататын. Ойындар қаланың орталығындағы кинотеатрдың шағындау сахнасында қойылатын, залдағы көрермендер бейне алаңға жиналған жандардай айқайды салып, бір-бірімен дабдырласа сөйлесіп отыратын. Нөмірі аяқталған бойда Карлетто бізге кеп қосылатын. Біз салат пен құймақ жейтінбіз, ақ шарап ішетінбіз. Әу баста бұл шарап маған онша ұнамаған, бірақ кейін дәмін алған соң оны рақаттана ішетін болдым.

	— Маңдайыма жазғаны шығар, — дедім бір жолы Доринаға шағынып, — қай жерге бармайын мейлі, бар уақытымды тек остерияларда ғана өткізем.

	— Сенің, шамасы, өз үйің жоқ шығар, — деді ол.

	Жалпы, екеуіміз “сенге” кейінірек көшкенбіз, бірақ сол күні кеште ол маған алғаш рет осылай сөйлеген.

	— Үйден кеше ғана кеттім, шешем мен қарындасымнан әбден мезі болдым.

	— Бізде жағдайың жаман болмайды, — деді ол, — егер жеке меншік үйге ие болғың келсе, осында қал.

	Оған қарап күліп қойдым. Римге тән самарқаулық маған ұнайтын, бұл оның ауасынан да сезіліп тұрғандай көрінетін. Мұнда тіпті шарапты да Туриндегіден басқаша ішетін: асықпайтын, ақыл— есті жоғалтуға дейін бармайтын. Адамдар да, үйлер де, ақ шарап та — бәрі де маған ұнайтын және шабыттандыратын. Соншама жол мен тауды артта қалдырғаныма, осында өмір сүріп, жұмыс істей алатыныма көзім анық жететін; күнде таңертең осы қазір ғана жүк машинасынан түсе қалғандай, алдымда сан тарау жол тұрғандай сезімде болатынмын. Егер көңілімді Туринге деген сағыныш меңдей бастаса, жұдырығымды түйіп алатынмын да, бөлмеде әрлі— берлі теңселіп жүре бастайтынмын, сосын жоғары қарай көз жіберіп, іштей: “Пабло, сен Римде жүрсің ғой”, дегенді қайталап айта беретінмін. Сөйтіп, бірте-бірте сабама түсетінмін. Иә, қазір мен басқа адамға айналдым.

	Ала келген ақшамды жұмсап жүрген шағымда ешқандай қиындық көргем жоқ. Марина бөлме үшін жүз лира алатын, әрі маған кофе әзірлейтін және кірімді жуатын. Мұның өтеміне оған апельсин әкеп беретінмін, бір жолы тіпті гитара да тартып бердім. Ол да өте жуан болатын, бірақ егде тартқаны сонша, әрең-әрең қозғалатын. Ертеңгілік ол көйлегі мен белдемшесін киіп алып үй ішінде әрлі-берлі жүретін, менің қырынғаныма қарайтын, әлі тіптен жап-жас екеніме таңырқауы таусылмайтын. Бұрын мына кереуетте, деді ол, бір сұлу қыз жатты, Доринадан да сұлу, балғындау әрі жас болатын. Ол да осы айнаның алдында тұрып шашын тарайтын, мына қолжуғышта беті-қолын жуатын. Ол қараторы қыз еді, есімі Розария болатын.

	— Ол қанша сұрайтын еді? — дедім бұрылып қарамастан.

	Марина дауысын көтере күліп жіберді.

	— Сендер, туриндіктер, жақсы адамсыңдар, — деп мылжыңын әрмен жалғастырды. — Бір айыптарың, финоккьо4 жей білмейсіңдер. Бірден ұлпасын тауып ауызға басқыларың келеді, дәмді жерлерін лақтырып тастайсыңдар. Ал финоккьоның ұлпасы жоқ.

	— Ол кейде тамаққа тұрып қалады, — деп жауап қаттым мен.

	Розария турасында қателесесің, деп қосып қойды ол. Екі жыл бұрын бұл қыз оқыстан зор бақытқа жолығыпты: Фредженеге барыпты, сол жерден бай синьорды қармаққа іліктіріпті. Енді, шамасы, Римнің жартысы сол қыздың иелігінде шығар.

	— Түсінікті, финоккьо зәйтүн майында шомылып жүрген болды ғой, — дедім әзілдеп.

	Марина маған Римнің түпсіз бөшке екенін түсіндіре бастады. Орындықта әрлі-берлі қозғалақтап, күрсінумен болды.

	— Дүние-ай, қаусаған кәрі кемпір болмағанымда ғой, — деп күйзеле сөйледі. — Біз, римдік әйелдер, дәмді тағам жегенді және жұмыс істеп жан қинамағанды сондай жақсы көреміз. Ал оның салдары қандай болатыны Дорина екеуіміздің түрімізден көрініп тұр. Бұрын, жас кезімде, Кампителлиде тұрғам; жексенбі күні мұнда жолдың шоқалағына шайқатылып, “шықпа, жаным, шықпамен” әрең жететінмін. Виа Фламино мен мына алаңның аралығындағы анау үйлерді, жолдар мен сарайларды римдіктер тұрғызды деп ойлайтын шығарсың? Сөзімнің бір өтірігі жоқ, олар емес. Басқа құрылысшылар, әр алуан қаладан келген өзің секілді жігіттер. Бізде тек тас қана бар еді, ал оның ақша екенін кім білген?

	— Тастан ақша жасауға болатынын мен де білмейді екем, — дедім әзілдеп.

	— Карлеттоға ұқсаймын деп әуре болма, — деді ол ашуланып. — Гитараңды қолыңнан тастамайтыныңды көргенімде сені сондай аяп кетем. Ойыныңды тыңдау маған ұнамды болғанымен, сенің үлкен жетістікке жеткеніңді қалаймын. Мысалға, дучені5 алайық. Ол да сіздің жақтан ғой.

	Онымен сөйлесіп болған соң, үйден шығатынмын да, қаланы кезіп кететінмін. Көшелер мен сарайларды тамашалайтынмын, бұлардың арасында тым-тым көнелері де кезігетін, оларды, әрине, римдіктердің өздері тұрғызғанына күмән жоқ-ты. Мына сарайларды мен сияқты қарапайым жігіттердің салғанына сене алмадым. Мұнда тыныс алудың да өзіндік ерекшелігі бар еді — ауасының өзі басқа тәрізді көрінетін. Көпір үстіне тоқтап, жан— жағыма көз жіберіп, римдіктердің дабырлаған дауысына құлақ тігетінмін. Мұндай жоталар мен мұндай әдемі гүлдерді біздің жақтан кездестіре алмайтынсың. Әлгі жуан Марина айтқан нәрселердің көбі құр әншейін шатпақ қой. Мұнда өзімді жақсы сезінетін себебім, көзіме бәрі жаңа, бітімі бөлек көрінеді. Дей тұрғанмен, кей-кейде айлы түндерде Мильвио көпірінен өткен кезімде, Тибрдің ар жағынан бой созған жоталарға, алыстан қарауытқан тоғайларға қараған шағымда, бұл өзімнің По өзенімнің жағалауындағы тоғайлар және Сассидің беткейлері секілді көрініп кететіні болатын. Жоталардан қарағанда барлық жер бірдей боп көрінеді. Римнің сарайларынан гөрі маған осы ара көбірек ұнайтын. Көпір жанынан шынар ағаш аллеясы басталатын, бұл Валентиноны немесе Ступиниджиді есіме салатын. Көпірдің үстімен жүк машиналары ызғытып қаладан шығып бара жататын. Остерияларда жол жөндейтін жұмысшылар мен тас қалаушылар түскі асын ішіп жататын, айналадан әктің иісі аңқитын, ал жол бойынан күні бойы зілбалға мен қайланың дүңкілдей соғылған дыбысы естіліп тұратын.

	— Көрдің бе, Римде де жұмыс қызып жатыр, — деді маған Карлетто. — Біздің импрессарио Палаццо Венецияны6 кеңсеге айналдырып отыр. Ондай ақшаны қайдан табады, оны ешкім білмейді. Мұнаралар, көпірлер, дәретханалар салынып жатыр. Не болса да әйтеуір бірдеңе салу керек.

	— Адамдар тіршілік етіп жатыр емес пе.

	— Адамдар каторгада да тіршілік етеді. Онда тіпті тамақты тегін береді.

	Бір жолы Марина кемпір маған ұрсып тастады. Киімдерімнің бәрін қарап шығып, көңілі толмай қалды.

	— Е-е, сен фашист емес екенсің ғой, — деді ол налығандай кейіпте.

	— Тіпті қара көйлегің де жоқ.

	— Ол міндетті нәрсе ме?

	— Священникті сутанасына қарап таниды. Немене, шешең саған мұны айтқан жоқ па? Римге не үшін келдің — ақша табу үшін бе әлде жиған-тергенің таусылғанша жүру үшін бе? — Ол басын шайқап, тағы да былай деп қосып қойды: — Абайла. Сенен әлде— қайда айлакер адамдар да торға қамалған.

	Карлетто мен Дорина фашистерді иттің етінен жек көретін. Бірақ бұл Доринаның Карлеттоны мезгіл-мезгіл жерден алып жерге салуына бөгет болған жоқ. Қыздары үйге уақытылы қайтып оралмағанда, олар әлденені сындырып қойғанда немесе оларды балиллаға мүше балалар алаңнан қуып жіберген кезде әжелері: бұларға тәлім-тәрбие беріп жатқан ешкім жоқ, ал басқалар әлі күнге ана форманы киіп жүр, деп зар илей бастайтын. Ондайда Дорина: айналада не болып жатқанын еркектің өзі түсінбесе, әйелдерге не жорық, деп айқайға басатын. Карлетто мен тұтқындағы күйеуіне айтпайтын сөзі, тақпайтын кінәсі қалмайтын. Олар ақша жинамаған, Дорина өмірінің ең жақсы жылдарын қайғы-қасіретке толтырған, ақырында күллі асыл арманы күл боп көкке ұшқан. Карлеттоны ол басқа біреулерді күлкіге айналдырып, мазақ етуден басқа ештеңе білмейді деп кінәлайтын, ал күйеуі болса ашық ауыз арманшыл біреу еді, сол қалпында қалып қойды.

	— Егер еркек болсам, — деп айқайлайтын ол, — мен бар ғой...

	— Иә, не істер едің? — деп күлетін Карлетто. — Қазірдің өзінде сен көп адамнан жақсы тұрасың ғой.

	Бір күні кешкісін Амелиомен бірге ішімханада отырғанымыз, саясат жайында әңгіме қозғалғаны есіме түсті. Әлдебіреу дуче бәрін дұрыс істеп жатқаны жайында, енді қазір біздің, итальяндардың, бұрынғыдан әлдеқайда жақсы тұратынымыз турасында, бос жолдыбай былшылдау әркімнің қолынан келетіні жөнінде даурыға сөйлеп, дәлелдеме келтіре бастады. “Сондықтан да аузыңды жапқаның абзал”, деді Амелио. Соны айтып дученің жақтасына зілдене қарағаны сонша, әлгінің әлдене деуге де дәрмені жетпеді.

	Бірақ, оңаша қалғанымызда Дорина фашистер жөнінде ешқашан әңгіме етпейтін. Карлеттоны қарсы алу үшін үйден бірге шыққан кезімізде менен Турин турасында, сән ательелері жайында сұрастыратын, сосын өзінің театрға көңіл ауанымен барып қалғанын, сол жолы Генуяда тонын, алтын-күміс әшекейлерін, тіпті дауысын да — бәрін сатып жібергенін әңгімелейтін. Содан соң күлетін.

	— Неге екенін тіпті білмеймін, сендер, туриндіктер, маған ұнайсыңдар, — деді ол бірде. — Сендер дәнекүс, сайқымазақ әрі қиқарсыңдар. Сөйте тұрғанымен, отбасым болмағанда, мен бәлкім тәуекел етер де едім...

	Оны қолтықтап келе жатқам, Турин ойымнан шықпай тұрған. “Пабло, есіңде болсын, сен қазір Римде жүрсің, — деп тықақтадым өзіме-өзім, — Римде жүрсің сен”.

	— Туринді сағынған жоқсың ба? — деп сұрады Дорина тұтқиылдан. Сосын аяқ асты мұңайып қалды да, өзінің біраз жасқа келгені жайында сөз ете бастады: — Үлкен қызым еркек балдармен ыржаңдаса бастады, масқара-ай.

	Сол арада Карлетто да жетіп:

	— Ә-ә, қолға түстіңдер ме, — деді.

	Біздің тратториямызда Доринаны жұрттың бәрі жақсы көретін. Әу баста мен бұған бұрын театрда ән салғандығы себепкер болған шығар деп жобалағам, қазірдің өзінде жұрт оны ән айт деп жиі— жиі қолқалайтын. Бірақ, бір күні кешкісін үстел басында отырған біреудің қасындағы жолдасына: “Әйел деп осыны айт!” деп тамсанғанын құлағым шалып қалды — сөйтіп, бұл екеуіне Дорина керемет әдемі секілді көрінетінін түсіндім. Бұл ашқан жаңалығымды Карлеттоға айтып беруге аңсарым ауды да тұрды. “Римдегі жұрттың талғамы да басқа, — деп таңырқана ой кештім. — Оларға осындай әйелдер ұнайтын болғаны ғой!” Үйге қайтқан кезімізде талай еркектің Доринаның соңынан қарап қалғанын байқадым. “Несі бар, бұл Доринаның жанына әбден жағатын нәрсе ғой”, деп қуандым.

	Күннің жарты бөлегін остерияда өткізетінбіз, сөйтіп Карлеттоның: “Рим — өмір қазандай қайнап жатқан бір үлкен остерия”, деген сөзінің жаны бар екеніне көп ұзамай-ақ көзім жетті. Сол айтса айтқандай, остерияға жұрт отбасымен келетін, өздерімен бірге қуырылған балапан, салат, жемістер әкелетін, шарапқа тапсырыс беріп, зор тәбетпен тамақ ішуге кірісетін. Артистер арылмайтын “Маскерино” есіме түсті. Қазір мен “Маскериноның” шалағай әртістер мен жезөкшелер ғана баратын, құр әншейін бір лас қуыс екенін түсініп жүргем. Ал мұнда орамда тұратын барша жұрт бас қосатын, бәрі жиылып ән салып, әзіл-қалжың айтып, шарап ішіп, тамақ жейтін. Карлеттомен және оның достарымен, римдік әртістермен, бірге “Маскеринода” өткізген сол түнді, одан кейінгі күнді және одан кейінгі тағы бір күнді еске түсірдім, көп нәрсені еске алдым.

	Көкек айы келіп, күн жылынды; үйлердің есігі шалқасынан қайырылып, остерия ішін самал кеуледі, көше атаулының бәріне жұлдыз себеленгендей боп тұрды. Маған жұрт остерияға гитараңды ала кел деп жабысатынды шығарды — ол жерден басқа да гитарашылар табылып қалды. Мен гитара тартатынмын, Карлетто қалжыңмен қарық қылатын, сөйтіп ұзамай жұрттың бәрі мені жай ғана Пабло деп атай бастады.





XIII


	Азын-аулақ ақша табу қиындыққа түскен жоқ, бірақ Римде Пабло сияқтылардың жыртылып-айрылатынына көп ұзамай-ақ көзім жетті. Таныстарым мені бір остерияның қожайынымен келісіп, келушілерге арнап гитара ойнауға үгіттеп жүрді. Енді Карлетто менің көмегіме мұқтаж емес-ті, сол себепті қаланы аралап қыдырыстап жүріп шеберханаларға кірдім, гараждарға соқтым, олардан жұмыс сұрастырдым. Римде де механик немесе шопыр боп орналасқым келген. Алайда бірі менен шопырлық куәлік талап етті, өңгелеріне пара беру керек болды, үшінші біреулері Туриннен екеніме сенбей қойды.

	— Апырау, мен мұнда жүк машинасымен келдім ғой, — деп дәлелдеп бақтым. — Оны жүргізуді де білем.

	“Карлетто екеуіміз Римге келген сол жүк машинасының нөмірін жазып алмағаным қандай есалаңдық болған десеңші”.

	Маринаның үйінен таяқ тастам жерде, виа Кассиада, велосипед жөндейтін, ара-тұра ер мен әбзелді реттеп беретін шеберхана бар еді. Осындай шеберхананың Римде орналасқанына сенудің өзі қиын-ды.

	Бұл сарайда жұмыс істейтін бозбала маған:

	— Саған Бьондамен7 сөйлесу керек, — деді.

	Шын мәнінде де ақсары әйелге жолығармын дегем, бірақ мені әлпеті сығанға келетін, бұтына шалбар киген, үстінде тор көз блузасы бар әйел қарсы алды. Ол менің галстугім мен бәтеңкеме — галстугім тәп-тәуір болғанымен, бәтеңкем жыртық еді — көз жіберді де:

	— Кепілдік хатың бар ма? — деп сұрады.

	— Әзірге жоқ.

	Ол мені жұмысқа қабылдады.

	Шеберханаға жақын маңда жұмысшылар көпір салып жатқан, сол себепті әйтеуір күнде біреуіне велосипедін жөндету керек боп қалатын. Бьонданың қолбаласы Пиппо жөнделген велосипедтерді тексеруден өткізіп, тапсырысты иелеріне табыс етумен ғана шұғылданатын. Қожайын әйел жесір еді, күйеуі жақында қайтыс болған, осы себепті клиенттерінен айырылып қалудан қатты қорқатын. Ол бізге ашулы көзбен қарайтын, сөйлессе тек шаруа жайында ғана сөйлесетін, шамасы бізге сенбестік білдіретін болса керек.

	Бұл өзі күйеуін үйден қуып жіберетін, сосын соны ойлап түнімен көз жасын көлдетіп шығатын әйелдер санатынан еді. Пиппо маған оның айкезбе сияқты түні бойы үй ішінде теңселіп жүретінін айтқан; өңі жүдеу, көз жанары жесір әйелге тән мұңлы еді. Артқы бөлмеде отырып алып, қабырғадағы құйттай терезеден бізді ұзақты күн бойы бақылаумен болатын. Кешкісін кішкене үстелінің басында отырып түскен ақшаны санайтын, сөйтіп маған бір күнгі еңбегіме ақы төлейтін. Ол қара көлеңке бұрышта ұйқтайтын, бөлмесінің ауасы керемет тар еді, керосин иісі аңқып тұратын. Таңертең келгенімде мені есік алдынан қарсы алатын да, сәлемдеспестен теріс айналып кете баратын. Түріне қарағанда отыздың о жақ, бұ жағында деуге болатын.

	Ең алдымен шеберханамызды жақсылап тазарттым, сосын Бьондадан Пиппоға нақтылы жалақы тағайындауды талап еттім: бұған дейін ол әркімнен түсетін шайлық ақшамен күнелтетін. Оны велосипед камераларына жел толтыруға міндеттедім және түрлі тапсырмамен әр жерге жұмсап отырдым. Оған арнап күн тәртібін белгіледім, бірақ мезгіл-мезгіл жұмыстан ертерек кетуіне рұқсат етіп тұрдым. Сосын Бьондаға әбзелмен айналысудың біз үшін пайдасыз нәрсе екенін, оның үстіне ешқайсымыздын оны ойдағыдай етіп жөндей алмайтынымызды айттым. Оқта-текте шеберханамыз жанына маңайдағы елді мекендерден шарап таситындардың карнавалдағыдай әшекейленген арбасы келіп тоқтайтын — айылын жөндетпек болатын; бұл түкке арзымайтын жұмыс еді. Бьонданы мұндай іспен шұғылданбауға үгіттеп бақтым, бірақ оның тыңдағысы да келмеді — ет жақын туыстары өмір бойы осыны кәсіп етіп келіпті. Онымен дауласып жатпадым, бірақ арбакештерге Пиппо екеуіміздің қолымыз тимей жатқанын айтып жауап берумен болдым. Бьонда қулығымды сезіп қалды, бірақ қалауымызша әрекет етуге ерік берді. Есесіне кейуана Маринаның күндік жұмыспен айналысып жүргеніме көңілі көншімей-ақ қойды.

	— Қайдағы бір қуыстан өзіне жұмыс тауыпты, — деп бұрқан— тарқан болды ол. — Неғылған адамсың өзің? Римге не үшін келдің деймін саған? Сенің гитарада қалай ойнайтыныңды мұнда кім біліп жатыр?

	Бұдан соң ол Доринаға ауысып, күндік жалақымен күнелтетін қарапайым жұмысшы боп қалсам өмірбақи адам қатарына қосыла алмайтынымды дәлелдей бастады.

	— Карлеттоң оған көмектесу үшін шөп басын сындырған емес, — деп жазғырды ол Доринаны, — Пабло үй-күйі жоқ қарып-қасерлер құсап аштан өлсе де мейлі. Жігіттің кісі қызығар керемет өнері бар, ал анаған бәрібір.

	Дорина оған Туринде жүргенде менің өмірімде бір жағымсыз оқиға болғанын айтып берді. Бұдан кейін ол бірнеше күндей үндемей жүрді, ал Дорина болса мені көрген сайын елжірей езу тартып, қулана көзін қысатынды шығарды. Марина екеуі әлдене жайында құпия сыбырласып жүрді, бірақ Карлетто бұл құпияны, әрине, көп ұзамай-ақ біліп алған еді, содан соң ол да маған жұмбақтау түрде күліп қоятын болды. Ақыры бір күні кешкісін Марина мені терезе алдына шақырып алды да, Пасханы атап өттің бе, деп сұрады. Оның не айтқысы келіп тұрғанын ә дегеннен түсіне алмадым; сол арада ол қолыма әулиенің бәлекей бейнесін ұстата қойды.

	— Қалтаңа салып жүр, бұл саған бақыт әкеледі.

	— Тұмар дегенге сенбеймін, — деп күлдім мен.

	— Олай деуші болма, бұл киелі нәрсе, саған көмегі тиеді.

	— Мен ауру емеспін ғой.

	— Бәріміз де аурумыз, түсіндің бе? Өзің шоқынбаған біреу емеспісің?

	Менің икемге көнгіштігіме ол кереметтей ырза болды, сөйтіп ертеңіне Карлетто оған құйтыңдап қайта-қайта көз қыса бастағанда, көңілдене үн қатып:

	— Бұл әлі сарыауыз балапан, әйелге оның жанын жаралаудан оңай нәрсе жоқ, — деді.

	Бұл әңгімелерге ешқандай көңіл аударғам жоқ, Бьондадағы жұмысымды істей бердім. Қалтаңда адал еңбекпен тапқан ақшаң барын біліп кешкісін көшеге шыққан қандай ғанибет десеңші. Кеш, Римнің жып-жылы кеші түсіп келе жататын, гүлдер мен ағаштар, бейне жаз шыққандай, хош иісін бұрқыратып тұратын. Мен тратторияға бет алатынмын, көпірден өтіп келе жатып алыста қарауытып жатқан, сирек қоныс тепкен пиниялары бар жоталарға қайта-қайта қарағыштай беретінмін, неліктен бұл жоталардың өрт жалап кеткендей жалаңаш екенін түсінбей дал болатынмын.

	— Қала деген маңайындағының бәрін жалмап қояды, — деді Карлетто.

	— Жоқтан өзгені шата бермесеңші.

	— Сен не, ондағы топырақ ештеңе өспейтін бірдеңе деп пе ең? Римнің қалай жасыл желекке малынып тұрғанын көрмеймісің. Айналасындағы елді мекендерді қала өтекпен басып өткендей болған, сөйтіп соңына қу медиен даланы ғана қалдырған.

	Карлеттодан жоталардан немесе Әулие Петр соборынан теңіздің титімдей болса да пұшпағы көріне ме екен, деп сұрағанымда, ол: теңізге өзіңнің тезірек барып қайтқаның жөн, деген жауап қайтарған-ды. Ешкімге ештеңе айтпастан бір күні таңертең трамвайға отырдым да, қала сыртына тарттым. Остиядан түсіп жағажайға қарай бет алдым. Теңіз жағасын бойлап Лилидің соңынан қалай жүгіріп келе жатқаным жайындағы түсім еске түсті. Әйелдер түсіме кірмегелі көп болған. Ылғалды құммен жүріп келе жатқам, ал өзім көк шалғынды кешіп келе жатқандай сезімде болдым. Сосын құмға отыра кеттім де, көпіршік атқан толқынның жағалауға қарай қалай құлдыраң қаққанына қарадым. Кішкене отырған соң, алыста қарауытқан пинияларды бетке алып әрмен кеттім, жолай кезіккен қоқыстарды аяғыммен былайырақ теуіп тастап келе жаттым. Амелионың Линданың мойын орауышын қалай тауып алғаны сол жерде оқыстан есіме түсе кетті.

	Үйге кешкісін оралдым, теңіз суының тұзды дәмі ернімнен әлі кете қойған жоқ-ты. Римдегі жұрттың, — қалталы байлардың ғана емес, қала шетінде тұратын жарлы-жақыбайлардың да, — неліктен көшеде шуылдасып, мәз-майрам боп күліп жүретінінің себебін енді ғана түсінген едім. Тас төбеңдегі аспанға қарасаң бітті, теңіздің іргеде екені есіңе орала қоятын. Терезе алдында, есік жанында, балконда тұрып алып барлығы, тіпті қара табан кедейлерге дейін, теңіздің осынау иісін жұтатын. Жұмысшы жәрдемшілері, тас қалаушылар, балалар, бойжеткендер, Римнің күллі жоқ-жұқанасы дабырласа сөйлеп, дуылдаса күліп көшеде топырлап жүретін. Бір күні таңертең маған фашистер отряды кезігіп қалды. Олар да қарқ-қарқ күліп келе жатқан. Жиындары әлгінде ғана аяқталған-ды, енді барқырай әндетіп үйлеріне қайтып бара жатқан.

	— Олардың тамағы тоқ, көйлегі көк, — деді Карлетто күйіп-пісіп. — Қарыны шеңбірек атқанша ішіп-жеген адамның әлденеге наразы болғанын көргенің бар ма?

	— Сырттай қарағанда ақпейіл жандар тәрізді.

	— Бұл саған Турин емес. Римге жұрт қоң жинайын деп, тәтті жеміске сылқия тояйын деп келеді. Ал, ана ақпейіл фашистеріңнің дәмді тамағын тартып алуға талпынып көрші, не боларын сонда білесің.

	— Ал, мұнда сүйек кеміріп отырғандар қанша, оларға санақ жүргізіп көрдің бе? — дедім Карлеттоға. — Италияда ауызы асқа жарымайтын мың сан кедей-кепшік бар, бірақ солардан барып сұрасаң бәрі де фашистерді жақтайды.

	Бұдан соң екеуіміздің арамызда сол баяғы Амелиомен арада болғандай әңгіме басталып кетті. Алайда Амелио, әдетте, қысқа қайыратын, сосын басын сілкіп қалып: “Жалпы алғанда, мұның бәрі ұсақ-түйек нәрсе”, дейтін де, мотоцикліне мініп алып, Новараға, өзін күтіп отырған достарына тартып кететін. Оның маған сенбестік білдіретінін сезетінмін, өйткені мен өмірі газет оқыған емеспін ғой және саясат жайындағы әңгімені де ұнатпайтынмын. Бұл жайында осында, Римде ғана жиі ойлана бастағам. Амелио ойда жоқта қасымнан табыла кетсе қандай ғанибет болар еді.

	Амелио сонда өзіммен қалай сөйлессе Карлетто да қазір менімен тап солай сөйлесіп отырған. Бірқатар нәрсеге өзің кінәлісің, деді ол. Сосын мен сияқтылардың көп екенін түсіндірді; біз ешқандай әрекет жасамаймыз, тек қарап қойып отыра береміз. Фашистер неліктен жеңіске жетті? Себебі, көп адам бұғып қалды. Сондықтан Римді жаулап алу оларға қиынға түскен жоқ. Бізге бір жағадан бас, бір жеңнен қол шығару керек, қарсылық білдіру қажет.

	— Сонда не істемексің енді? — деп сұрадым. — Римді қайта жаулап алмақпысың?

	Сол кеште екеуіміз көшедегі фонарьлар сөнгенше қыдырыстадық. Көпірдің жақтауына сүйеніп ұзақ-ұзақ тұрдық, әңгімеміз таусылар болмады. Карлетто байырғы антифашистердің көбі аман қалғанын, күресті әрмен жалғауға дайын екенін айтты. Кейбірі шетелге эмиграцияға кетіпті, өңгелері түрмеде отырған көрінеді. Бәрі де шама-шарқынша күресіп жатыр және бір-бірімен байланыс жасап отыр.

	— Фашистер өздеріне онша сенімді емес, — деп сөзін сабақтай түсті ол, — абақтылар аузы-мұрнынан шығып тұр. Көп адам әзірше үйінде түнеп жүргенімен, басқан ізі күні-түні бағулы. Не істеуіміз керегін білесің бе? Бізге, жас ұрпаққа, қалың бұқарамен жұмыс істеу қажет. Олардың айтып жатқан әңгімесін тыңдап, мәселенің мән-жайын жете түсінуге жәрдемдесу керек. Газеттер таратып, насихат жұмысын жүргізген жөн. Ереуіл ұйымдастыру қажет, — деп қосып қойды ол сөзінің соңында.

	Сосын Карлетто театрға ойын көрсетуге кетті, ал мен жымия күліп: “Ал, Дорина қайтпек? Күйеуі түрмеден шықса деймін, сонда не болады?” деп ойладым. Бірақ Дорина екеуіміз тратторияда Карлеттоны күтіп отырған кезімізде бұл мәселелерді барынша терең байыптап алдым, қамауда отырғандар үшін де үміт бар екенін түсініп, жүрегім қуанышқа бөленді. Жанға жайлы айлы түн еді. Жарнама жарығы самаладай ғып тұрған көшелермен халық қойдай өріп жүрген, деміл-деміл машиналар мен экипаждар өтіп жатқан, остериялар ашық еді, әлдебір жерде радио самбырлап тұрған, ал ана міскіндер қамауда жатыр. Иә, осынау фашистік жексұрындарды желкелеп тастаған тәуір болар еді. Сонда дученің қабырғалардағы жеркенішті кеспірін енді қайтып көрмес едік.

	Біртіндеп сабама түстім, тіпті гитарамды ала шықпағаныма да өкініп қалдым. Сол кеште тратторияға Карлеттоның екі досы — Лучано мен Фабриццио келді; “Маскеринодағы” думанымызды еске алдық, сол арада Доринаның бұл кездесуді атап өтуге ықыласы ауды. Шамалыдан соң үстелімізге ілгешегіне гүл қыстырып алған, маған бейтаныс бір гитарашы келіп отырды да, гитарасын тыңқылдатуға кірісті, оны тыңдаудың өзі қиямет еді. Отырғандардың бәрі оны енді ойнамауға, гиатараны маған беруге үгіттей бастады. Бірақ, анау қитығып қалды, сосын менің басқа жақтан келгенімді сезіп тіптен құтырынып кетті де, мені шошқа деп, сілімтік деп балағаттады. Одан соң маған орындықты жіберіп қалды. Айқай-шуды естіп полицейлер келіп жеткенде ол еденде етпетінен түсіп лоқсып жатқан. Оны еденге сұлатқан өзім болғандықтан, полицейге әулет есімім мен мекен-жайымды айтуыма тура келді. Бұған онша қуана қойғам жоқ: өйткені бұрын мені ешкім білмеуші еді ғой.

	Доринаның зәре-құты қалмай қорыққаны сонша, үйіне тарантаспен апарып салуымызға тура келді. Ал төртеуіміз шамалы серуендеп қайтуды ұйғардық. Әзіл-қалжың айтып келе жаттық.

	— Туринде мұндай жағдай мүлде кезікпейтін шығар, — деді Лучано.

	— Жоға, о не дегенің, остерияда не қилы нәрсе бола береді.

	— Пабло жігіт-ақ, — деді Карлетто жүрісін үзіп, — қашан да намысын қолдан бермейді. Оны үгіттеп, қатарымызға қосып алуымыз керек.

	Туринді көрмегеніме талай заман өткендей болған. Олардың әңгімесін тыңдай отырып, “Маскеринода” шарап ішкен, өзім гитарада ойнаған түнді еске алдым; қар жауып тұрған, сөйтіп таңертең үйге жападан-жалғыз қайтқам. Міне, қазір де түн мезгілі болатын, бірақ бұл Римдегі түн еді.

	— Джулианелла қалай тұрып жатыр? Ән айтып жүр ме бұрынғыша? — деп сұрадым.

	Үш дос өзара қызу әңгімелесіп кеткен-ді, маған ешқайсысы жауап қатқан жоқ. Карлетто әлдебір адамдарға басшылық жасайды деген ойдан ішек-сілем қатқанша күлгім келді. Дей тұрғанмен, сол екі арада ол шешім қабылдады.

	— Ертең әдебиет қолымызға тиеді. Оны сен, Фабрицио, Трастевереге жеткізесің. Ал, сен, Пабло, менімен бірге серуенге шығасың, келістік пе? — деді ол

	“Серуенге шығу” деген сөз үгіт парақтарын белгілі бір орамға апару дегенді білдіретін.

	— Сен, Пабло, көп адаммен кездесіп жүресің ғой. Дәл қазір бізге көпір салып жатқан жұмысшылармен байланыс орнату қажет боп тұр. Құрылыста істейтін жұмысшылардың ереуілін ұйымдастыруға көмек көрсетсең етті.

	— Олар қай мәселені болсын менен әлдеқайда артық біледі, — деп қарсылық білдірдім. — Шеберханаға келеді де, маған өздері ақыл үйрете бастайды. Қанша ақшасын кем бергенін чентензимосына дейін біледі.

	— Мұндай мәліметтерді жинай беру керек, — деді Лучано, — сосын жолдастарымызға хабарлау қажет.

	Ертең “серуенге” баруға келістім. Сөйтіп, Карлеттомен бірге сәске түсте шықтым, өйткені Бьонда шеберханада болатын.

	— Үгіт парақтары қайда? — деп сұрадым.

	Карлетто қулана мырс етті:

	— Ол жайында қам жеме.

	Жолда әртүрлі ұсақ-түйек жайында мылжыңдасумен болдық. Сосын өтіп бара жатқан трамвайға секіріп міндік. Әулие Петр соборынан асқан бойда түсіп қалдық.

	— Шіркін, құныстығым болмағанда ғой! — деп күрсінді Карлетто. — Мені жұрттың бәрі таниды.

	Көпірге жете бергенде ойламаған жерден әлдебір әскеримен соқтығысып қалдым. Анау салған жерден мені сыпырта боқтай жөнелді. Жауап қайтаруға оқтала берген мені Карлетто ұстап қалды.

	— Одан да қашып құтылайық, келесі жолы есеп айырысарсың онымен.

	Біз тұйық көшелердің біріне зып бердік. Адамдар атқораға ұқсас, жан түңілер қуыстарда тұрып жатыр екен.

	— Тұп-тура Генуядағыдай, — дедім Карлеттоға.

	Ол жауап қатпай, мені кіре беріске қарай итермеледі:

	— Осы жерде тоса тұр.

	Кіре беріс қараңғы еді әрі одан шіріген бірдеңенің иісі шығып тұрған. Карлетто қолма-қол ғайып болды. Шамалыдан соң басымды шығарып қарап, оның қайтып келе жатқанын көрдім. Тұйық көшемен жымия күліп келе жатыр еді. Біз қайтадан үлкен көшеге шықтық.

	— Ал, үгіт парақтарын неғыламыз?

	— Таратылды бәрі, — деп сыбырлай жауап қатты ол — Енді бізге орталыққа жетіп алу ғана қалды.

	“Бар болғаны осы-ақ па”, деп ойладым, жан-жағыма қаранып.

	— Неге маған ең болмаса біреуін оқуға бермедің? Онда не жазылғанын білу маған да қызық қой.

	— Бұл ашықауыздық боп шығар еді, — деді ол. — Ондай нәрселерді трамвайда отырып оқуға болмайды.

	Нағыз қатердің қайдан келетініне қанша ойлансам да басым жетпеді. Сөйткен соң Карлетто әлгі үгіт парақтарында не туралы жазылатынын маған егжей-тегжейлі түсіндіріп берді.

	Үйге қайтып келе жатып өзімді осынау үгіт парақтарын ешкімге көрсетпей оқитындардың орнына қоюға тырысып бақтым. “Елді ұрлық-қарлық жайлаған” дегенді, “бізге табанды болу қажет және халқымызға сатқындық жасамау керек” дегенді, “фашистерді күллі әлем жек көреді” дегенді оқығаннан маған қандай ақыл қосылар еді? Аталмыш парақтарды басып шығару арқылы әлдекім басын қатерге тікті емес пе. Бұл жөнінде шеберханаға келген жол жөндейтін жұмысшылар да айтқан-ды. Өзіңді кез-келген минутта тұтқынға алуы мүмкін екенін біле тұра үгіт парақтарын жазудың неге қажет болғанына ақылым жетпеді. Мұның бәрінен Карлеттоның қандай пайда табатынын да түсінбедім. Қолына үгіт парағын ұстап тұрған біреуді тұтқындаған фашистердің қуанышында шек болмайтын. Карлетто маған бұл жөнінде де айтып берген. Үгіт парағын тұмсығыңа тақап тұрып дауыстап оқиды екен, сосын ал келіп сабайтын көрінеді. Осындай тәуекелге барудың қисыны бар ма? Себебі, біреуге жамандық жасағысы келгендер бұл жайында оған алдын-ала ескертпейді ғой.

	Шеберханаға шамалы толқу үстінде оралдым. Жалпы алғанда, аталмыш шаруаның қалай атқарылатынын білгеніме қуанышты едім. Ал, менің қандай “серуенге” барып келгенімді Бьонда өмірі ойлап таба алмайтын. Ал, кейуана Марина не дер еді? Тап қазір Амелиомен әңгімелесу үшін ештеңені аяп қалмас едім. Сол жолы барғанымда оның төсекте жатқаны, айналасы газеттен көрінбейтіні есіме түсті. Оның Карлеттодан гөрі тақыстау болғаны кәміл. Менімен, мысалға, ешқашан ашық-жарқын сөйлеспейтін. Онымен әңгімелесуге дәл қазір керемет аңсарым ауып тұр еді.

	Алайда шеберханадан Амелионың орнына Солиноны, Бьонданың марқұм күйеуінің жолдасын, жолықтырдым; ол гудрон қайнататын және күннің жарты бөлегін тратторияда өткізетін.

	— Бізге онсыз да төлейді ғой. Босқа тыраштанып нем бар? — деді ол

	— Сіздерге кім төлейді?

	— Мердігерге жұмыстың мейлінше ұзаққа созылғаны тиімді. Себебі, әр жұмыс күнінің соңында қомақты соманы қалтасына басады.

	Бьонда құйттай терезеден бізді бақылап отырған. Мен шылым тұтаттым да, есіктің жақтауына сүйендім. Жанымыздан Анконалық нөмірі бар тіркемелі жүк машинасы жүйткіп өте шықты.

	— Осылай да тірлік жасауға болады, — деді Солино. — Шопырлар жаман таппайды.

	Сол арада мен:

	— Жүк машинасында жұмыс істеп көргем. Машинамен жолда жүргенді ұнатам, — дегенді айттым.

	Бөлмеге еріне басып Бьонда келіп кірді.

	— Темекімді тұтатып жіберші, — деді маған қарап. Ол да жиі-жиі есік жанында тұрып шылым шегетін, сигаретті қолына жаңа үйреніп жүрген балаша ұстайтын. Үстіне марқұм күйеуінің комбинезонын киіп алған еді. — Сөйтіп, машина айдағың келе ме? — деп сұрады ол бәсең дауыспен.

	Солино темекі тұқылын түкіріп тастады да, шығар есікке қарай беттеді.

	— Байқаңыз! — деп айқайлады ол кетіп бара жатып. — Пабло сізді тастап кетсе, өмір бақи жалғыз ғұмыр кешетін боласыз.





ХІҮ


	Бұл күндері шеберхананың қарсы алдындағы тратторияда түстенетінмін, тамағымды әдетте ағаш көлеңкесінде, сыртта отырып ішетінмін. Сәске түсте тамаққа келе жатқан тас қалаушылар қадамы құлаққа шалынатын. Үсті-басы әкке былғанып келген олар бір литр шарапқа тапсырыс беретін.

	Әлі күнге дейін Бьонда маған өзімен бірге түстену жайында ұсыныс білдірген емес. Жалғыздық оны жалықтыра бастағаны сезілетін; шыдай алмай табалдырыққа шығып, сол жерде ұзақ уақыт шылым шегіп тұратын кезі жиі ұшырасатын. Тор көз блуза киіп алған ол еркек балаға ұқсайтын. Онсыз да қараторы өңіне күнге күйіп тотығудың әсері жоқтай көрінетін. Кей-кейде өткенді көз алдыма келтіруге тырысатынмын: сол кезде Бьонда емес басқа, анау, алыстағы қыз қарсы алдыма кеп тұра қалатын, сосын екеуіміз төсекте бірге жататынбыз. Мен де безгектен сауығып келе жатқан жанның халін бастан кешіп жүрдім: кез-келген ұсақ-түйек нәрсе қызуымды қайта көтеріп жібере алатын. Бірақ кешкілік шеберханадан кетіп бара жатқаныма шыныммен қуанатынмын.

	Кешкі асты Доринамен және Карлеттомен бірге ішетінмін, гитарамды тратторияда ұстайтынмын. Мені әманда сторнели8 ойнауға мәжбүр ететін, ал Карлетто ол әндерді Римдегілер ғана айта алатын шеберлікпен орындап беретін. Кей қылығымен Лилиді еске салатын қыздар да келетін, бірақ бұлар римдік қыздар еді және әрдайым жаңа бір дәулетті досын ертіп келетін. Көңілім шат, көкірегім күйінішке толы халде солардың ортасында жүрдім және ішумен болдым, жоқтан өзгені желеу етіп іше бердім. Бір күні тратторияға Лучаноның қарындасы Джулианелла келді, сосын екеуіміз түні бойы көше кезіп, ән айтып жүрдік. Төртеу болып Лидодағы жағажайға баруға келістік. Бірақ ешқайсымызда әдемі іш киім жоқ еді, сондықтан Кастеллоға барғанды, сол жерден тамақ ішкенді жөн көрдік. Неткен әдемі жер еді ол! Айнала— маңның бәрі жүзімдік, үй бас сайын шелек-шелек шарап.

	Біз Рокка ди Папаға көтерілдік, сол жерде отырып тамақтандық, шарап іштік, әр нәрсені шатып қалжыңдастық.

	Ойдағыдай орналасқанымды айтып үйге хат жазып жібердім. “Турин” деген мөртаңбасы бар хат келгенде оны бірнеше қайталап оқыдым, сосын ұзақ уақыт қалтама салып жүрдім. Хаттың соңында “Қарындасың Карлотта” деген жазу бар еді. Шешем екеуі енді маған ұрыспайтын бопты, тіпті: “Ауырма-сырқама, бақытты бол”, деп жазыпты. Ол жақтан осындай хат келетіндігінің өзі маған әдеттен тыс нәрсе секілді көрінді.

	Мені әсіресе Джулианелла мазақ қылуға әуес еді. Апырай, Римге жесір әйелге үйлену үшін келгенің бе, деп қайталап сұрай беретін. Әңгімемізге килігіп, әжуалай күліп: “Көріңдер де тұрыңдар, Пабло шеберханадағы жұмысын ретке келтірген соң, сендерді жөніңе қайқайтады да, өзі фашист боп шыға келеді”, дейтін.

	— Шеберхананың қатысы қанша? — деп сұрадым мен.

	— Ендеше, қызың қайда тығылып жатыр?

	— Келсеңші маған, сонда білесің.

	Саясат жайын сөз етіп жатқанымызды естіген Дорина мазасыздана бастады.

	— Үйіңе баса-көктей кіріп тінтудің не екенін білмейсіңдер, — деді ол. — Бәрін асты-үстіне келтіреді, тіпті дәретханадағы суды да ағызады. Күйеуі түрмеде отырған жанның қандай қасіретке тап болатынын да білмейсіңдер. Одан да оны өлік күйінде көрген жақсы. Әйтпесе, бір сәтке де көңіл тыныштығы жоқ. Бұл да өлімнің бір түрі, тек бір табандап жылжитын, айларға, жылдарға созылатын өлім.

	— Осының бәрі ортақ ісімізге қызмет етеді, — деді Карлетто. — Тіпті біреулердің жасап жатқан сатқындықтары да зая кетпейді.

	— Бірақ қамауда отырғандарға бұдан келер пайда жоқ.

	— Ең бастысы — онда не үшін отырғаныңды білу.

	Кешкісін кафеге барғанымызда, сөзден сөз шығып, тұтқынға алынғандар жайында әңгімелей бастадық. Лучано олардың кейбірін танитынын айтты. Араларында адвокаттар да, студенттер де, синьорлар да бар.

	— Бұлар онда не үшін тап болғанын біледі, — деді Карлетто. — Дәрігер немесе адвокат түкке тұрғысыз нәрсеге бола басын бәйгеге тігер ме? Олардың жоғалтары көп қой, оған қоса бәрі оқыған жандар.

	— Олар білсе білетін де шығар, — деп келістім мен, — бірақ сонда олар не істеген?

	— Олар да фашизмге қарсы күрескен.

	— Егер олар кафеде отырып аузына келгенді айтудан аспаған болса, басын қатерге тігіп несі бар еді? Сол адамдардың біреуімен сөйлесіп көрер ме едім, қазіргі жағдайына ырза ма екен, білер ме едім.

	— Олар да “серуенге” шыққан еді, — деп жауап қатты Лучано бәсең дауыспен.

	Бұл серуендердің қандай пайдасы барын түсінбей отырмын, дедім мен. Жұрттың бәрі білетін нәрсені басып шығару — барып тұрған ақымақтық. Ал, соның нәтижесінде түрмеге қамалу — одан да асқан сорақылық. Сонда әлгі студенттер мен синьорлардың арғы мақсаты қандай? Фашистердің орнын басу ғана. Олай болса, өздері-ақ күресе берсін. Өйткені, біз, жұмысшылар, Лучано мен Джулианелла секілді қарапайым жандар, он адам бір қуысқа қамалып отырған жоқ-жітіктер отбасы, бәрібір есептен тыс қаламыз. Олардың жүк машинасынан бізге орын табылмайды. Бізге тек машинаға басылып өлу ғана қалады. Марина, анау қаусаған кәрі кемпір, деп сөзімді жалғай түстім, ілгеріде қандай заман болғанын әлі ұмытқан жоқ. Бұрын бәріне сол синьорлар билік жүргізген.

	Лучано мені қоштап қойды, сосын өздерінің осы ахуалды өзгерту үшін күресіп жүргенін айтты.

	— Жарайды, — деп сөзін бөліп жібердім, — сен олардың қандай мақсат көздейтінін маған дұрыстап түсіндіріп берші. Әзірге маған бұл жайында ешкім ештеңе айтқан жоқ.

	Мұны естіген Карлетто өзін-өзі ұстай алмай айқайлап жіберді:

	— Сені жақсы білем. Бәрін өз бетіңше және қалай хош көрсең солай істегің келеді. Біреу өзіңді тақырға отырғызып кетеді деп қорқасың. Бірақ оқиғалар, қала мейлің, қалама мейлің, өз ағымын өзгертпейді. Тағдырдың жазуы сондай.

	— Мақұлықсың ғой нағыз, — дедім оған, — осы отырғанның кез— келгені тақсірет тартуы мүмкін.

	Шамалыдан соң оған сұрақты төтесінен қойдым:

	— Түрлі ғылымды зерттейтіндердің сөзіне илану үшін өзің білімді болуың шарт. Әлгі синьорлармен кездескенде не түсіндің: олар сені қолдай ма әлде қолдамай ма?

	Мұны әншейін әңгімені қыздыру мақсатында және Карлеттоны аузын жабуға мәжбүр ету үшін айтқанмын. Бірақ білім алу жайында біраздан ойланып жүргем. Мәселенің мән-жайын жете түсіну үшін кітап оқу, білім жинау қажет, бірақ мектепте миымызға сіңірген сандырақтарды емес, әрине, газеттерде не жайында жазылып жатқанын түсіну қажет, жақсы мамандық алған жөн, әлемді кім алақанында ұстап отырғанын білу керек. Егер бәрін өзің білер болсаң, кейін оқымысты синьорларсыз-ақ әрекет ете аласың. Ондай жағдайда сені ешкім тақырға отырғызып кете алмайды. Өзіме бұдан басқа жолдың жоқтығына көзім жеткен-ді. Білім алу ісінде, әлбетте, әлденендей бір жүйе болуға тиіс. Бұл істің майын ішкен адамдар да бар ғой. Бірақ, көксеген арманыңды ұғынар ондай адамды қалай тауып, оған бәрін қалай түсіндіруге болады?

	Күнде кешкісін ұзақ отырып әңгіме-дүкен құратынбыз, сөйтіп үйге түн ортасы ауа қайтатынбыз. Бөтен біреудің назарын аудармау үшін бульварда қыдырыстап, бір остериядан екіншісіне ауысатынбыз, ал кейде тіпті қала сыртына кететінбіз. Әдетте жанына екі-үш құрбысын ертіп Дорина да бізбен бірге шығатын. Гитара бізді қандай да болсын күдіктен қорғайтын, кей түндері соншалықты зор құлшыныспен ойнайтынмын, ондайда тіпті жападан жалғыз қалып қойғаныма да қарамас едім. Ағаш астына жайғасып, айлы түннің салқын ауасын құшырлана жұтып отырған менің ойнамасқа әддім қалмайтын. Римнің ауасы жұрт өзін сергек сезіну үшін жаратылғандай көрінетін. Осындай минуттарда бойымда бәрін үйреніп алуға деген алабөтен құштарлық пайда болатын: негрлер секілді ән айтқым келетін, оқымысты болғым келетін! “Әлі жаспын, уақытым баршылық”, деп қайталап айта беретінмін іштей. Кей-кейде биылғы жылы талайыма тап болған жайларды, өзімнің қалай өзгеріп кеткенімді, Римге келгенім қандай эор бақыт болғанын еске алатынмын. Сәті түссе жолың бола береді екен, деп ойладым мен.

	Бір жолы Аурелиядағы зауыттан запас бөлшектер алуға барғам, содан бері күн сайын велосипедпен бір-екі сағат қыдырыстамаған кезім болған жоқ. Шеберхананы Бьонда мен Пиппоның қамқорлығына қалдырып кететінмін. Бір жолы Бьонда қайда кетіп бара жатқанымды сұрады.

	— Жай тек қыдырыстап қайтпақпын, — деп жауап қаттым.

	— Кешті қайда өткізіп жүрсің?

	— Қайда бармақпын сонда?

	— Сен билемейсің, карта ойнамайсың, Трастевереге бармайсың.

	— Мұның бәрімен Туринде айналысқам.

	— Сонда, Туринде де Трастевере болғаны ма?

	— Бар, әрі аздап виа Дорадағы сіздердікіне ұқсас. Тек ол бізде Фортино деп аталады.

	— Онда не істедің?

	Ол жерден көзін алмаған күйі сөйлеп тұрған. “Бұл әсте ақылсыз әйел емес”, деп ойладым. Бьонда маған қарап қойып, әрлі-берлі сәл-сәл ырғатылып тұр еді.

	— Әйтеуір велосипедші болмағаным анық.

	Еркек бала құсап қолын артына қайырып ұстап алған күйі маған күлместен үнсіз қарап қалған. Мұның ақыры немен аяқталатын алдын-ала аңғарып тұрған мен де оған күлместен көз тіктім.

	— Неліктен осы ресторандар кілең су жағасында тұрады екен? — деп сұрадым.

	— Шынында да, неліктен? — деді ол.

	Бірақ мен бұл әңгімені әрмен жалғастырмадым, оның тереңдеп кететінін түсіндім. Бьонда маған бүгін киноға баратынын айтты. “Тор көз блузамен бе?” деп ойладым мен — сөйттім де, еркімнен тыс түрде оған көзімді қысып қалдым. Ол бәрін түсініп, көзін күлімдетті. “Аңғарымпаз-ақ екен өзі”. Ол еркек балаға ұқсайтын. Бұйра шашы, еріні, комбинезон киген талдырмаш мүсіні қашан ұйқыға жатқанымша көз алдымнан кетпей қойды. Сол күні кешкілік жұмыстың аяғын тоспастан шеберханадан қашып кеттім.

	Ол жайында көп күн бойы қатарынан ойлаумен болдым, бұл тіпті мені қуантып та жүрді. Бьонда ешқайда шықпай бөлмесінде отыратын да қоятын, ешкіммен кездеспейтін. Карлеттомен өткізе— тін кештерімнің берекесін кетірмейтіні кәміл. Мен осы жайында ойлап, жымия күліп қойдым. Әйел затына жуыспағаныма талай уақыт болған. Дос-жарандарыммен әңгімелесіп, әзілдесіп отырған кезімде кей-кейде күтпеген жерден бетім оттай жанып, қызынып сала беретін, сол кезде Бьонданың өзімді күтіп отырғаны есіме оралатын. Осы себепті компанияда ұзағырақ отыра түскім келетін.

	Кештер осылай өтіп жатты, бірақ мен ешқандай әрекет жасаған жоқпын. Бәрібір ол ешқайда қашып кетпейді. Болар істің өз орайымен болғанына не жетсін. Бұл жолы өзіме не керегін білетінмін, оған қоса маған ешқандай әбігерге түсудің қажеті жоқ— ты. Таңертең қалжыңдап Маринаға: “Менен асқан тәртіпті бала бар ма — кілең жалғыз ұйқтаймын”, дейтінмін. Ол маған көзінің астымен қарап қоятын да, әлдене деп кейістік білдіре міңгірлейтін. Бірақ мен сонда да қояр болмай: бәріне бәлекей бейне кінәлі, соны қалтама салып жүргелі әйелдер ойымнан шықпайтын болды, дейтінмін. Ол маған көзін сығырайта қарап:

	— Күл, күле бер. Қандай кепке тап болғаныңды кейін білесің, — деп жауап қайтаратын.

	Бір күні кешкілік Бьонда маған:

	— Ертең менімен бірге футболға барасың ба? — деді.

	Одан бәрін күткем, бірақ мұндайды күтпегем. Біз футболға тұтас компания болып, Лучаномен және оның қарындасымен бірге бармақшы едік. Бьондаға достарыммен бірге баратынымды айттым.

	— Мен де сендермен бірге барам. Маған билет ал, — деді ол.

	Ол трибунада бізбен бірге отырды. Әп-әсем боп киініпті, ыңғайсыз жағдайда қаламын ба дегенім бекер болды. Карлетто екеуіміздің арамыздан орын алып, қай команда ұтып шығатынына бәс тіккен жанша ойынды бар ынты-шынтысымен беріле көрді, кейде тіпті шыңғырып қалып та отырды. Сырадан бас тартты. Джулианелла Бьонданы әңгімеге тартуға барын салып бақты, тіпті оны қол тигенде варьетеге барып Карлеттоны тыңдауға да шақырды. Бьонда оған өте бәсең дауыспен жауап беріп отырды, ал алаңдағы ойын тұтқиылдан шиеленісіп кеткен сәттерде қолыма жармаса кетіп, жабыса қалатын. Ақыр соңында мен де оған үнсіз жабыса қалатын болдым.

	Футболдан кейін бәріміз остерияға кірдік, бірақ Бьонда рөмкесін түбіне дейін де тауысып ішкен жоқ. Бір-бірімізге күлкілі лақап ат ойлап тауып, соған ішек-сілеміз қатқанша күлумен болдық. Мен гитарамды апармағам, бірақ Карлетто қайткенмен де өз әндерін айтып шықты. Бьонда кетпекші болған, бірақ отырғандардың бәрі жабылып оны кешті бізбен бірге өткізуге үгіттей бастады. Қала сыртынан бір жерден кешкі тамақ ішерміз, десті. Мен де оның қалуын сұрап өтіндім.

	Тратторияға кіріп гитарамды алып шықтық, сосын кешкі ас ішуге қала сыртына тарттық. Джулианелла бір тәуір орынды біледі екен, ол аса бір ауқымды қақпаға ұқсас аркаданың астынан өтетін римдік көне жолдың маңында орналасқан көрінеді. Біз тас дуалдар мен егістіктер арасымен жүріп келе жаттық, әр жерден ағаш қарауытып тұрды, үлкен-үлкен қой тастар кезігіп жатты. Мынадай меңіреу түзге айналған орынды бұрын ешқашан көрмегем. Бұл арадан тезірек ұшып кету үшін ғайыптан құсқа айналғым келіп кетті.

	Ақыры компаниямыз темір тормен қоршалған шағын ресторанның бағындағы үстел басына жайғасты. Біз Римнен таяқ тастам жерде болатынбыз, бірақ бұл арадан қала тым-тым алыста жатқандай көрінетін. Күн қараңғы тартып кеткенімен бақта шам жағыла қойған жоқ.

	Біз тамақ жедік, күліп мәз болдық, шарап іштік, мен гитарада ойнадым. Бьонда жоқтан өзгені қалжыңға айналдырып әумесерленгенімізге қарап үнсіз отырды да қойды. Ойынымды ол ұнатып қалды. Мен ішіп отырғам және алды-артыма қарауды қойғам. Алайда ойнауға кіріскенімде тыныштық сақталуын талап еттім: бұл кеште әр нотаның айқын естілгенін мақұл көргем.

	Карлеттоның театрға оралатын уақыты да болған. Бьонда бізбен бірге барудан бас тартты, жеткілікті дәрежеде көңіл көтергенін, енді үйге қайтуы керегін айтты. Трамвайда оны көндіруге тағы талпынғанбыз, бірақ бұдан ештеңе шықпады. Бәрі маған жапатармағай: “Сен, Пабло, әрине, Бьонданы шығарып салуға тиіссің”, десті. Мен әжептәуір қызып қалғам, шалғындағы сол баяғы кештер есіме оралған, оны жалғыз жіберген де болар ем, бірақ дос-жараным көнбесіме қоймады.

	— Шығарып саласың да театрға қайтып ораласың, — деді маған Дорина.

	Гитарамды иығыма асып алдым, сосын біз Бьонда екеуіміз үйге қайттық. Трамвайда компания боп келе жатқанымызда бәрі де ойдағыдай еді. Ал енді екеуіміз оңаша қалған кезде, ол тап қасымнан табылған шақта, әңгімені амалсыздан өзімнің бастауыма тура келді.

	— Есіміңіз Джина екенін білмейтінмін.

	Ол маған ұрлана қарап қойды.

	— Мен де сенің Пабло екеніңді білмеппін.

	Одан соң әңгіме үзіліп қалды, содан шеберханаға келіп жеткенше тіл қатысқан жоқпыз. Бьонда есікті ашып:

	— Бір шыны аяқ кофе ішуге қалай қарайсың? — деп сұрады.

	Ол артқы бөлмеге кофе қайнатуға кетті, мен гитарамды қойып күтіп отырдым. Жарығы бар, жартылай ашық терезеден оның әлдебір әуенді ысқырып айтып жүргені естіліп тұрды.

	— ЬІсқырғанды жақсы көретін әйелді күнде кездестіре бермейсің, — дедім.

	Ьсқырық тына қалды, сосын оның:

	— Бұл тыйым салынған нәрсе ме? — деген сөзін құлағым шалды.

	— Комбинезон киіп жүретін әйелге ысқыруға да болады, — деп келісе кеттім.

	Ол ешқандай жауап қатқан жоқ, себебін ақыры түсінбедім.

	— Сізге комбинезон жарасады, — деп сөзімді жалғай түстім. — Өзіңіз жайында ойласам, күндіз де, түнде де тек комбинезонмен көрем.

	Ол тағы жауап қатпады, енді бөлмеден ешқандай дыбыс шықпады. Бұдан әрі не істерімді білмей, есікке қарай жақындадым. Қазір көшеде жан баласы жоқ еді, ал шеберхана тас қараңғы түнекке оранған-ды. Кенет шам жарқ ете қалды. Жалт қарадым. Үстіне комбинезонын киіп алған Джина қарсы алдымда жымия күліп тұр еді.

	Біз бұл түнді бірге өткіздік, таң атқанша құшағымыз жазылмады. Ол махаббаттан ләззат алатын әйелдердің санатынан еді.

	Оған әлденеше рет:

	— Ал, енді киінейін, — дедім.

	— Кетпеші, — деп өтінді ол, — менімен бірге болуға енді қайтып ешқашан зауқың соқпай қалуы да мүмкін ғой.

	Оны Джинетта деп атадым. Ол біресе күліп, біресе жылаумен болды: бір сәтке байыз таппай қойды. Ақыры ол тынышталды, мен де қараңғыда көзімді ашып үнсіз жаттым. “Әйелдер деген қандай, — деп ойладым, — өзінің маған онша қажеті жоқтығын ол түсініп те қойды”. Қасымда бейне анау, басқа бикеш, жатқандай, бейне онымен өткен бұл түн маған ешқандай қуаныш сыйламағандай көрініп, бойымды ыза биледі. Ишараңа, сөзіңе, көз тастағаныңа қарап өзіңе қажет екенімді түсіндім, деді Джина. “Ойдан шығарылған өтірік, — деп ойладым, — әйелдің айла— шарғысы. Маған өзі ынтық болғанын мойындағысы келмейді”. Үйіме кеткім, оңаша қалғым келді. Апырай, сонда бұл күндіз де, түнде де көлеңке секілді соңымнан қалмай еріп жүрмек пе?

	Таңертең оянғанымда ол тұрып та кетіпті. Кофе даярлап жүр екен.

	— Қарның ашқан шығар, — деді ол бөлмеге кіріп келе жатып. Үстіне әдеттегі блузкасын киіп алыпты; кереуеттің қасына келіп, маған үнсіз қарап қалды.

	— Ханым, көңілдің хошы болмай тұр ма, қалай?

	Ол мені мойнымнан құшақтап, балғын жастағы бойжеткен секілді жабыса кетті. Оны сүйіп алдым да:

	— Саған не болған? — деп сұрадым.

	— Маған мүлдем сенбейсің. Мен жайында тіпті ойламайсың да.

	Сол күні таңертең дүниенің қалай ғажап жаратылғанын түсіндім. Біреуге ғашық боп қалсаң, ол сені мазақ етіп күледі. Ендеше, менің де оны мазақ қып күлуім керек болатын, бірақ өйткім келмеді. Бұл ойларым жайында оған дәнеңе дегем жоқ, бірақ ұстамдырақ болуы керегін айттым.

	— Біз үйленбеген жандармыз ғой. Түсінемісің? Бәрі алда деп есептейік.

	Темекі тартып алмақ боп өзенге қарай құлдадым. Беткейлері жайпақ, әр жеріне виллалар шашырай қоныс тепкен мына жоталар қандай әдемі еді десеңші! Мынадай бұлтсыз ашық күнде өзен де керемет көркем көрінбей ме? Салынып жатқан көпір жақтан қайланың дүңкілдей соғылған дыбысы естіліп тұрды. Өзім ана жылы қыста болған Корсо шетіндегі жотаны еске алдым.

	Сосын шеберханаға қайтып оралдым да, сәскеге дейін бас көтермей жұмыс істедім. Бьонда Пиппомен бірге доңғалақтың жөнделген тыстарын тексерді. Пиппо келіп мені шақырған кезде Бьонданы түскі асқа алып барғалы жатқам. Бір адам келіпті, менімен сөйлескісі келетін көрінеді, мені бақта тосып тұр екен.

	— Кірсін, — дедім.

	Бұл Карлетто болатын. Бұл жолы жүзінде күлкінің ізі де жоқ— ты.

	— Сен осында екенсің ғой! — деп айқайлады, маған қарай асыға басып келе жатқан ол. — Бүгін түнде Лучаноны ұстап әкетті.





ХҮ


	— Қас қылғандай бүгін түнде үйіңе қонбағаныңды қарашы! — деп айқайлады ол. — Үйде жоқ екеніңді айтқанда талып түсе жаздадым. Қайда болдың?

	Екеуіміз енді не істемекпіз дегеннің төңірегінде ойланып тұрғанбыз, бірақ оның дегбірден айрылып қалғаны сонша, аузына түскен сөзін айта салған-ды. Оқиғаның қалай орын алғанын кейінірек қана білдім. Тіпті өзіме қажетінен де гөрі көбірек білдім. Сол түннен бастап Карлетто кеукелектеп қолды-аяққа тұрмай кетті. Мұны көрген Дорина екеуіміздің де бойымызды үрей ала бастады.

	Сол күні таңертең Джулианелла жүгіріп Доринаға келеді. Оған есікті Карлетто ашады, Джулианелла еңірей жылап сол бойда оны мойнынан құшақтай алады.

	Фашистер олардың үйіне түнгі сағат төртте, Лучано ұйқтап жатқан кезде басып кіреді, бәрін астын үстіне келтіреді, сосын оған киінуге әмір етіп, өздерімен бірге алып кетеді. Джулианелла басқалар не боп жатқанын білмекке жүгіре жөнеліпті: бәрімізді түгел тұтқындаған екен деп ойлапты.

	— Жә, тыныштал енді, — дедім Карлеттоға.

	— Жоқ, өзің ойлап көрші, мен қоңырау шырылдатам, есікті Марина ашады да, сені үйге келген жоқ, дейді. “Шамасы, оны көшеде тұтқындаған шығар! Олар жұрттың бәрін тұтқындап жатыр. Сені де іздестіріп жүрген болар”, деп айқайлады Дорина соңымнан. Содан соң жүгіріп шеберханаңа келдім.

	— Қара басының қырсығынан мұндағы жұрттың қалай дүрлігіп жатқанын Лучано білмейді-ау, — деп қалжыңдамақ болдым.

	Қатты толқыған Карлеттоның қолы дірілдеп тұрды. Істің мұнымен тынбайтынын сезетінбіз. Джулианелла Лучанодан үгіт парақтары табылғанын айтты, оны сайрауға мәжбүр етсе, бәріміздің құрығанымыз, деді.

	— Лучано жүректі жігіт емес, — деп дебдіреді Карлетто. — Көр де тұр, оны сілейтіп салады, сосын ол түгін қалдырмай баяндап береді.

	Бұл жайында мен де ойландым, бірақ үнсіз қала бердім. Карлеттодан: “Немене, өз көзіңмен көріп пе ең бәрін?” деп сұрағым келген, бірақ аяп кеттім де:

	— Сені әлі отырғызған жоқ қой, несіне зарлай бересің, — дей салдым.

	Маған түрме соншалықты бір сұмдық нәрсе көрінбейтін. Карлеттодан үйіңде астыртын әдебиет жасырулы жатқан жоқ па, деп сұрадым.

	— Жоқ сияқты. — Ол бөлмеде әрлі-берлі мазасыздана адымдап жүрген, сосын күрт тоқтай қалды да: — Сорлы ғана басым-ай! — деп айқайлап жіберді.

	— Не болды тағы?

	— Үйде Доринаның күйеуінің кітаптары сақтаулы жатыр.

	Карлетто үйіне қайтып оралмайтынын айтты.

	— Жұртты тек түнде ғана ұстамайды. Бәлкім, олар мені “серуенге” шыққанда қолға түсіру үшін әдейі тұтқынға алмаған болар. Немесе театрға барғанда ұстар. Бәлкім, олар әйелдерді де торға түсірмек шығар.

	Айтарын айтып бітсін деп сөзін бөлмедім, өзім болған жайды ой елегінен өткізуге тырыстым. Егер Карлетто қашып кетсе, тұтқынға түсуден қорыққаны бірден белгілі болады. Мұнысы арқылы өзін өзі орға жығады. Жағдайдың қандай екенін, неге Карлеттоны ұстамай, Лучаноны ұстағандарын білу керек. Бәлкім, Лучаноның басқа да адамдармен байланысы болған шығар. Студенттермен және анау әлгі кафедегі адвокаттармен.

	Осы күдіктерімді Карлеттоға айтып бердім, ол әліге дейін тыным таппай бөлме ішінде жортақтап жүр еді. Ол маған бірден жауап қатқан жоқ. Шамадан тыс күйгелектеніп кеткен болатын. Ақыры, тоқтап:

	— Олар үгіт парақтарын одан кездейсоқ тауып алды деп ойлайсың ба? Біреу бәрін мойындаған ғой. Менің еркіндікте жүргенімді білмесе, Лучано да бәрін айтып береді.

	Туринді кезіп тентіреп жүретінім және мас болғанша ішетінім есіме түсті. Неғұрлым көбірек ішкен сайын соғұрлым сол баяғы бір нәрсе жайында одан әрмен өшіге ой кешетінмін, ызадан қаным қайнайтын. Дәл қазіргі Карлетто сияқты, мен де бір минутқа тыныш таппайтынмын, өзіммен өзім сөйлесетінмін. Күндіз-түні көз алдымда Линда тұратын.

	— Мен бұл жерден ешқайда аттап баспаймын, — деді Карлетто. — Саған кеткенімді үйде ешкім білмейді.

	— Барып кітаптарды алып келейін, — дедім оған. — Доринаның да әрнәрсені бір ойлап басы қатқан шығар.

	Оған бақта отыра тұруға болатынын айттым да, жүгіріп Доринаға кеттім. Алаңда күдік алардай ештеңе жоқ-ты. Баспалдақпен жай басып жоғары көтерілдім, сөйтіп әуелі Маринаға кірейін деп оқталғанымда оқыстан Дорина бөлмесінің есігі айқара ашылып, әлдекім мені “Пабло!” деп шақырды. Бөлмеге кірдім. Мұнда бәрі жиналып отыр екен: Дорина мен шешесі, Марина кемпір және Джулианелла. Джулианелла қайғы жеп, қапа боп жүрген жандай көрінбеді. Болмашы ғана мазасыздыққа бой алдырғандай. Менің діңкемді құртқан Доринаның шешесі болды: соңымнан қалмай сүйретіліп жүріп, қайдағыны айтып зар илей берді. Доринадан кітаптарды тезірек буып-түюін сұрадым. Сосын Карлеттоның үрейден есі шығып кеткенін, оған бірдеңені айтып түсіндіру мүмкін еместігін хабарладым.

	— Оның кетуі керек, тап қазір қарасын батыруы керек, — десіп әйелдер мені жапатармағай үгіттей бастады.

	— Фабриционы да ұстап па екен?

	— Кім білсін оны.

	Карлетто мен Дорина біраз уақытқа Римді тастап, Доринаның туыстары мекендейтін деревняға барып тұрады, деген шешім қабылданды. Осы төңіректе Карлеттомен егжей-тегжейлі сөйлесу үшін Дорина шеберханаға кетті. Мен кітаптарды алдым да, Джулианелламен бірге Тибрге бет алдым. “Бұларды өзенге лақтырам”, дедім оған. Джулианелла сілесі құрып, аяғын әзер басып келе жатыр еді, сол себепті кафеге бұрылдық. Сол жерде ол Лучанодан үгіт парақтары табылғанына көзі анық жетпейтінін айтты. Одан хаттарды, ноталарды және машинкаға басылған әлденендей бір қағаздарды алып кетіпті, бірақ бұлардың қажеті жоқ жай қағаз боп шығуы да мүмкін еді. Сөйлеп отырған кезінде көзінде жас мөлтілдеп тұрды. Ағасын айыптаған жоқ, жалпы ешкімге кінә артпады. Оны сілейтіп сабағандары анық, деді де қойды.

	— Синьорды тұтқындаған кезде, — деді ол, — олар онымен барынша кішіпейіл болуға тырысады. Ал, бізді, қарапайым адамдарды, коммунистермен бірдей көреді.

	— Бәлкім, біз шынымен коммунист шығармыз, — дедім мен.

	Ол сәл ғана жымиды да, өзімен бірге театрға барып, үш артисінің ойынға қатыса алмайтынын қожайынға хабарлауға қалай қарайтынымды сұрады.

	— Әуелі кітаптарды тығып тастауым керек. Үйге барайын. Кешікпей кездесерміз.

	Жолда келе жатып: “Олардың тек жұмысшыларды ғана ұрып— соғатыны шын ба екен? Ендеше, синьорлардан гөрі бізден көбірек қорқатын болғаны ма?” деп ой кештім. Ойынның шартын түсіне бастағандай болдым.

	Карлетто мен Дорина кереуетте отырып алып әлі дауласып жатыр екен. Джина есік жанында күзетте тұр екен, Пиппоны тапсырыс таратуға жөнелтіп жіберуге ақылы жетіпті.

	— Осындай жағдай, — дедім құлағына сыбырлап.

	Ол жауап қатқан жоқ, қызарып кетті де, басын иді.

	Мұнда түнеп шығатын орын жоқтығына көзін жеткізу үшін Карлеттоға бөлмеде бір ғана кереует тұрғанын көрсетуге тура келді. Лучанодан, шамасы, ешқандай үгіт парағын таппаған болса керек, сондықтан абыржып-абдырамауыңа болады, Лучано ұстап бермейді, дедім оған. Дорина Фабриционың жағдайын білуге кетті, ал Джина аздап жүрек жалғап алуы үшін Карлеттоны артқы бөлмеге қарай бастады. Сосын ол шеберхананы жапты да, бәріміз қарсы беттегі остерияға бет алдық.

	Кешкісін Дорина мен Фабрицио келді, олар көп адаммен кездескенін, солардың сөзіне қарағанда, айнала-маңай тыныш екенін айтты. Есік сықыр ете қалса бітті, Карлетто терезеге қарай тұра жүгірумен болды. Біз оған деревняға барудың пайдасы жоқтығын: егер квестура іздестіріп жатса, оның ол жерде де бой тасалап қала алмайтынын ұғындыруға тырысып бақтық. Мұны Карлеттоның өзі де түсінгенін, намысқойлықтан ғана қасарысып тұрғанын байқадым. Ақыры ол буыншақ-түйіншегін алып Доринамен бірге үйіне кетті, ал Фабрицио театрына оралды.

	Күн артынан күн өтіп жатты; ешкіммен дерлік кездескем жоқ. Күнде кешкілік, Пиппо кеткен бойда, Джина маған үміттене қарап қалатын. Басында ол менімен қатқыл да салқын сөйлесетін, жанарынан күдері үзілгендік нышаны байқалатын. Қасына жақындап, оны тыныштандыруға тырысатынмын, сол кезде ол жалынғандай боп қолыма жармаса кететін. Бірнеше рет оның үйінде қонып қалдым.

	Маусым айы келді, осы қазір түрмеде торығып жатқандар жайындағы ой жүрегіме шаншудай қадалатын болды. Неліктен біз емес, олар азап шегуге тиіс? Неге екенін кім білсін, оларды түн мезгілінде ұрып-соғатынына сенімім кәміл еді. Нендей нәрсемен айналыссам да, — көшеде қыдырыстасам да, Джинамен түндерді бірге өткізіп жүрсем де, таң алдында үйге қайтып келе жатсам да, — қамауға алынғандар жайындағы ойдан арыла алмай— ақ қойдым. Күннің қызуы қайтып, Тибрдің жағасы, кафелер мен бақтар көңілді тобырға лық толған шақта көңілім одан әрі жабығып кететін. Тал түсте, велосипедпен серуендеп қайтуға шыққан кезімде, қашан да қаланың сыртына қарай бағыт алатынмын, адам аз жүретін, тыныш көшелерді таңдайтынмын. Адамы сабылып, машинасы ағылып жататын, ауасы тар, қызып кеткен асфальт иісі жүрек айнытатын орталықты иттің етінен жек көретінмін. Палаццо Венеция қол ұсыным жерде еді, сол жақтан жетіп тұрған осынау иіс пен дауыс қыр соңымнан қалмай ілесіп келе жатқандай болатын. Сарайларды тамашалаған кезімде де аңғарылып тұратын, газет беттерінен де мұрныма бұрқ ете қалатын. Жүргіншілер де осы иіске шомылып келе жатқандай көрінетін. Мен келесі көшеге түстім, тіпті осы арада, орталықта да, тұйық көшелер әжетханадан аумай қалған-ды. Римдіктер қанша ғасыр бойы осы жерге шаптырумен болды екен? Сосын мен түрмеге тағы бір рет көз жіберу үшін виа Лунгараға аттанатынмын. Бұл жерден де қолқаны қабар сол баяғы сасық иіс сезілетін.

	Тратториядан Джулианелланы іздегем, бірақ ол онда жоқ боп шықты. Қайда тұратынын білмейтінмін, шынымды айтсам, білуге онша ынтық та болмағам. Фабрициоға соқтым, ол ақырын күте тұрған абзал, дегенді айтты. Джулианелла түрмеге барып жүрген көрінеді, Лучаноға сәлем-сауқат апарады екен, әрине, оның ізін бақтырып қойғандары кәміл. Әзірше Джулианеллаға бармай тұра тұрған дұрыс.

	Оның бұл әңгімесінен кейін әзіл-қалжың айтуға зауқым мүлде соқпай қалды. Жалғыз тек Джинамен және Марина кемпірмен ғана дидарласып жүрдім. Велосипедпен қыдырыстауды да қойдым, барлық уақытымды дерлік шеберханада өткіздім. Жалпы алғанда, Марина кемпір әртүрлі әңгімемен басымды көп қатырған жоқ. Доринаның шешесі екеуі балаларға қараумен болды. Джина да мені өзгерте алмайтынын түсініп, шеберханадағы шаруаны өз қолына алды, ал мен көңілім соққан кезде ғана келіп-кетіп жүретін болдым. Маған сол бұрынғыша кесімді ақы төлеп жүрді. Рас, әлгі алғашқы түннен кейін мені өз қанатының астына алуға талаптанып көрген. Бірақ көмегін қысылып-қымтырылып әрең ұсынғаны сонша, күліп жібермеске амалым қалмады.

	— Қадірлі ханым, — дедім, — бәлкім, кереуетті шеберханаға шығарып қойғыңыз келетін шығар? Мен күндік ақымен жұмыс істейтін Пабломын — бар-жоғы осы-ақ.

	Күндіз қарсы беттегі остерияға финоккьо жеуге баратынмын. Қайтып оралған соң жәшікке отырып алып гитара тартатынмын. Бірақ жұмыс ұзақ масайрауға ерік бермейтін. Кейде мотоцикл жөндеуге тура келетін, ондай кезде моторды рақаттана отырып шұқылайтынмын. Басы артық қаражатым болса, шеберхананы кеңейту дәл қазір тіптен оңайға түсетін. Не жайында ойланып жүргенімді Джина білетін, менен үнемі көз жазбайтын. Түні бойы кірпік ілмей, әлдененің жайын ойластырумен болатын. Мен әртүрлі адаммен пікір алыстым, қалтамда қанша ақша барын бажайладым. Бірақ ертеңгі күнге деген сенімім жоқ еді. Лучаноны тұтқынға алған түннен кейін мен үшін бәрі өзгеріп кеткен. Дауылдың жақындап келе жатқанын сезіп жүргем. Бұлайша ұзақ жалғаса беруге тиіс емес-ті. Мұның бәрі әншейін үргелектік қана, деп өзімді жұбатып бақтым. Әйтсе де, кейде кәдімгідей-ақ үрейге берілетінмін. Тіпті Джинаның өзі де алдандыра алмайтын.

	Көңілімді табу үшін ол қолынан келгенінің бәрін жасап жүрді. Төсекте жарты сағаттай болса да ұзағырақ ұстай тұруға тырысатын. Балалық шағы жайында, әрі ұста болған, әрі күйме жасаумен айналысқан, таудың арғы бетіндегі елді мекенде шеберхана ұстаған әкесі турасында, сол елді мекенге маған ұқсас бір гитарашының жиі келгіштеп жүретіні жөнінде әңгімелейтін. Іш киімдерімді Джинаның өзі жуып, жамап-жасқайтын. Маған ащы ғып бұрышталған ет салатын әзірлеп беретін. Бір күні кешкісін дауысы үздігіп, жылап жіберуге шақ қалып, бала көтере алмайтынын, себебі өзіне операция жасалғанын айтты. “Ештеңеден қорықпауыңа болады”, деді ол сыбырлап, сосын маған жабыса кетті. Сақтанған ешқашан артық болмайды, деп жауап қаттым оған.

	Маусым айы болатын, Тибрге барып қайтқан жақсы болар еді, деген ой келді. Бірақ көңіліме алаң кіріп, берекем кетіп жүрген. Тіпті үйден қия басуға да қорқатынмын — ойда жоқта достарым әлде бір хабармен келе қалса, мені таппай қалады ғой. Ерте ме, кеш пе, Дорина да деревнядан оралуға тиіс-ті. Бірдеңе естіп-білсе Фабрицио да соғып шығуға уәде еткен. Кейде маған осының өзі де жақсы секілді көрінетін. Ешкіммен жүздеспесем жаным да әлдеқайда тыныш болмай ма. Жаз бойы шеберханада жұмыс істеуіме тура келеді. “Бір жазды Туринде, екіншісін Римде бос сандалбаймен өткіздім”, деп күңкілдеп жүрдім.

	— Қасымда кішкене бола тұршы, — деп жалынатын кешкілік Джина.

	“Қазір дәйім үйде отыратыным қандай жақсы болды”, деп ойладым.

	Бір күні кітаптар жатқан түйіншекті қарауға ойым кетті. Бұларды ақыры Тибрге лақтырмағанмын. Бәрі де кір басқан, ескі кітап екен. Істейтін іс жоқтықтан парақтай бастадым, ал Джинаға: “Егер біреу-міреу сұрай қалса, марқұм күйеуімнің кітаптары дерсің”, деп ескертіп қойдым. Кейбірі француз және басқа да тілдерде боп шықты. Ертеңіне оларды көпірден өзенге тастап жібердім. Бірақ итальян тіліндегілерін қалдырдым. Бұларда 1915 жылғы дүниежүзілік соғыстың оқиғалары жайында, фашизмнің тарихы және Римге жорық жөнінде баяндалатын. Бақсам, фашистермен тек социалистер ғана емес, сонымен бірге шаруалар да, металлшылар да, “халық жаужүректері”9 де күрескен көрінеді. Фашистер жұртты топырлатып түрмеге тыққан, адамдарды өлімші ғып соққыға жыққан, ал жетекшілерді атып тастаған. Үйлерді өртеумен де айналысқан. “Мәссаған керек болса! — деп таңырқандым. — Ал фашистік газеттерді оқып отырсаң олар тек итальян халқының қамын ойлаудан басқа ештеңе білмейтіндей көрінеді”. Фашистерге ақшаны қашан да синьорлар беріп отырған, қаракөйлектілер олар үшін туған баласы іспетті болған. Өз еңбегімен күнелтіп жүрген қисапсыз қарапайым адамның өздерін ат төбеліндей синьорлардың алдап кетуіне жол бергенін оқығанда бойымды ыза кернеді. “Ал Карлетто болса, ана синьорларға әлі күнге дейін сенеді. Лучано солардың қырсығынан түрмеге түскен жоқ па еді?”

	Күнде кешкілік бірнеше беттен оқып отырдым, бірақ есік алдынан әлдекімнің аяқ дыбысы естілсе болды, жүрегім аттай тулап қоя беретін. Әйтсе де, мұндай кітаптарды өзенге лақтыра алмайтынымды білетінмін. “Апырай, сонда Карлеттоның осы кітаптың бәрін оқығаны ма? — деп ойладым. — Оқыған адамға ұқсамайды-ақ”. Солардың арасында “Рим немесе Москва” деп аталатын кітап та бар еді. Оны да оқып шықтым, өйткені, қалай болса да әйтеуір қазір Римде тұрып жатыр емеспін бе. Бірақ, онда жазылғанның шындық екеніне сене алмадым. Кітапта Рим жайында жөнді ештеңе айтылмаған, көбіне-көп Россия туралы жазылған: Россиядағы тұрғындар түрмеде өледі, бір бөлмеде он адамнан тұрады, әйелдер жезөкшелікпен айналысады және үнемі аборт жасайды, делінген.

	— Тап сондай нәрселер фашистер Римге жорық жасағаннан кейін біздің елде орын алып жатыр, — дедім Джинаға. Ол менен көз алмайтын: маған қауіп төніп тұрғанын білетін, сөйтіп, өзін сүйіп алғанымды дегбірсіздене тосумен болатын.





ХҮІ


	Одан соң Лучаноны босатып жіберді де, бәрі ойдағыдай аяқталды. Өз қылығына бола ұялып төменшіктеген Карлетто деревнядан оралды, сөйтіп бәріміз тратториядан табыстық. Екеуі де мүлдем өзгермепті. Лучано өзін түрмеде ұрып-соқпағанын мәлім етті, бірақ бізді қорқытып-үркіткісі келмегендей түрмен айтты. Кейін Джулианелла маған басқа бір тұтқынның шешесін көргенін, оған ұлының қан жуған көйлегін қайтарып бергендерін хабарлады.

	— Мені бетпе-бет жүздестіру үшін тұтқындапты, — деді Лучано. — Анада Туринде жұмыс істеп жүргенімде бір сұлу қызбен танысқам. Бір ай бұрын оған ашық хат жіберуге ойым кеткен, соңына “Сүйдім. Лучано” деп жазғам. Осының өзі жеткілікті бопты. Себебі, әлгі қыз бұл кезде қамауда отыр екен.

	— Ендеше, сені ана жолы кешкісін өзіміз кафеде бірге тамақтанған синьорлардың қырсығынан отырғызбаған екен ғой? — деп сұрадым.

	— Жоқ. Басында өзім де солардың кесірі шығар, дегем. Бақсам, әлгі қыз коммунист екен. Маған көзі түскен бойда-ақ тергеушінің бетіне қарап сақ-сақ күліп: “Мынау ма? Бұл “Нирванада” ән салады ғой”, деді. Немен айналысатынымды ол қыз білмейтін, мені сақтап қалған да осы болды. Фашистер сені қызыл деп ұйғарса бітті, олардан аяушылық күтпе.

	— Бірақ, сенің шын мәнінде де сәл-пәл қызғылттығың бар ғой, — деді Дорина.

	Олар зәредей де өзгермепті. Карлетто жақ ашпай отырды да қойды. Фабрицио біразға дейін кездеспей тұра тұрғанымыз абзал болатынын айтты.

	— Басқаны білмеймін, әйтеуір Паблоның есебі түгел, — деп әзілдеді Джулианелла, — темекісін тартып, тып-тыныш томпиып отыр. Жүріңдер, одан да би билейік.

	Кештің қалған бөлегін Тибрдің жағасында өткіздік, мен тек Джулианелламен ғана биледім. Сосын Доринаны да шамалы шыр айналуға көндірдім. Түрмеге Лучано емес өзі отырып шыққандай, Карлетто біртүрлі енжарлау болды. Лучаноны жанынан қас қағым сәтке жырақ жібермей, бәсең дауыспен оған әлдене айтып жатты. Бұл кеште ол күлген жоқ.

	— Түсіңе мысық кіргені есіңде ме? — деп сұрадым одан.

	— Қайдағы мысық айтып отырғаның?

	Ол маңызды іспен айналысқандай кейіпке енген-ді. Одан деревняда жатып қалай демалғанын сұрауға аңсарым ауды да тұрды. Алайда өзімді ұстап қалдым да, кітаптарды Тибрге лақтырып жібергенімді айттым.

	— Қандай кітаптарды?

	— Есуас біреу сияқты сүмірейгеніңді қой, — дедім. — Сенің орныңда болған кез-келген адам деревняға кетер еді. Сол кітаптарды оқыдың ба өзің?

	Сөйтсем, ол әлгі кітаптарды оқыпты, сөйтіп біз таң атқанша қызыл кеңірдек боп айтыстық. Ол Доринаны ұйқтауға жөнелтті де, өзіміз көпірдің жанындағы скверге бардық, сол жерде Карлетто маған ызалы күзендей тап-тап берді. Италиядағы жағдай Россияда да орын алды, деп дәлелдеп бақты.

	— Болмаса, Испанияны алайық, — деп сөзін жалғай түсті Карлетто, — соғыста жеңіліс табу үшін қолдан келгеннің бәрін жасап жатқандар да тап сол қызылдар.

	— Соғыста жеңіліс тапқан жағдайда жұрттың бәрі айыпты саналады, — дедім ызаланып. — Испанияда болып қайтқан кісіше сөйлейсің. Россияда қызылдар жеңіске жетті ғой, өтірік пе сол? Ең бастысы, ондағы билік басында еңбек ететіндер отыр.

	Бөлмемізге көтерілген кезімізде, — ол кішкене көз іліндіріп алмақ болған, мен қырынбақшы едім, — үстінде жалғыз ғана көйлегі бар Марина мені күтіп балконда тұр екен.

	— Абзал жандар түнде қыдыра қалса, гитарасын ала жүреді, — деп жазғыра сөйледі. — Одан да месса тыңдауға барғаның жақсы еді.

	Римдегі ең бір ұнататыным осынау қоңырсалқын таңертеңгі мезгіл болатын. Ерте тұрған рақат! Ас үйден шие тауып алдым да, балконда тұрып асап жей бастадым; таң сәріде үйге қайтып келе жатқан кезімде бардан немесе вокзалдан кофе ішетін Туриндегі қыс есіме оралды. Жағдайы қаншалықты жаман болсын мейлі, деп ойладым шат көңілмен, тіпті түрмеде отырған тұтқындарға да күн сайын таң атады. Апырау, сонда Римнен әңгіме-дүкен құруға болатын бірде-бір коммунистің табылмайтыны ма? Лучано айтқан ана қыз болса абақтыда отыр. Сол қызбен кездесіп, әр нәрсе жайында әңгімелесер ме еді, шіркін. Коммунисті білетіндерің бар ма деп соңғы күндері әркімге бір барып тықақтаумен болдым. Жауап орнына достарым қарқылдап тұрып күлді, ал Карлетто күйіп-пісіп, отырарға орын таппады. Әрнені бір сылтауратудың қажеті жоқ, фашизммен күресу керек, деді ол маған.

	— Ал, айтшы өзің, — дедім оған бір кездескенімізде, — фашистер қызылдарды соншалықты жек көретін болса, онда олардың жек көретін себебі де болғаны ғой.

	— Қызылдарды өзіне бақталас санайды, бар-жоғы сол-ақ, — деп жауап қатты ол.

	Сол арада Лучано сөзге араласты.

	— Пабло, шамасы, дүниеде капитал жойылмайынша фашистер де дәурен сүре береді, дегенді айтқысы келді-ау деймін.

	Енді Лучано мен Карлетто мені іздеп шеберханама жиі бас сұғатын болды. Бірақ мен Лучаномен әңгімелескенді жөн көретінмін, себебі ол, қайткенмен де, орынды пікір айтып отырғанымды сиректеу болса да мойындайтын еді.

	— Менімен келісетінің рас болса, онда кафеде күн өткізетін ана синьорларға түкір де, қызылдарға барып қосыл, — дейтінмін оған.

	— Қажеті қанша? — деп жауап қайтаратын ол. — Жұрттың бәріне бір партияға жиналуға болмайды ғой. Түптің түбінде жеңіске жете қалса, оларға көмектесетін боламыз.

	— Егер тірі қалсақ, — деп мырс етті Карлетто.

	Әңгімемізді Джина да тыңдайтын, бірақ араласпайтын. Оның бұл мәселелерден түсінігі менен де нашар еді, бірақ бәрін зор ынта қойып тыңдайтын.

	— Карлетто деген барып тұрған есуас та есерсоқ екен ғой, — дедім оған бір күні кешкісін. — Нәпақасын әрең-әрең айырып жүрген адам емес пе ол, сонда да ештеңені түсінгісі келмейді.

	— Бүкірлігі бөгет жасайды, — деді Джина қалжыңдап.

	Шеберханаға келген клиенттердің кім екенін мұқият бажайлап, оларды әңгімеге тартуға тырысатынмын. Әлдебір басалқалы жігіт бас сұққанда газетті алып: “Испаниядағы соғыс не боп жатыр өзі?” деп сұрайтынмын. Бірақ маған жауап қатқан жалғыз адам Солино болды. Кей күндері ол остериядан шығып шеберханамызға соғатын, табалдырыққа келіп тоқтап, темекісін тістелеп кішкене кідіретін, сосын оны түкіріп тастап: “Соғыс аяқталғанда жұмыс көбейеді. Өйткені қаншама үй қиратылды десеңші”, дейтін. Бірақ көпір салып жатқан жастау жұмысшылар менімен мүлде дерлік сөйлеспейтін. Ешқайсысы газетті қолына ұстап та көрмеген еді. “Не болғаны өзі, — деп дал болдым, — не қартайып кеткен, не нағыз микещеге айналған біреу секілдімін. Бұрын өзім де солар құсап газеттен тек спорт жайында оқитын едім ғой”.

	Жан шыдатпас аптап орнайтын күндер де болатын. Ондайда теңізге қарай тартатынбыз. Джина екеуіміз бірнеше рет трамваймен жағажайға бардық. Бірақ әдетте жексенбі күні шығатынбыз, трамвайда адам Корсодағы кешкілік мезгілдегіден де көп болатын. Сөйтіп, ақыры теңізге де жетесің, жағажайдан бос орын іздеп тапқанша жағаны бойлап біраз жүресің. Қанша дегенмен, мынадай ыстықта теңіз жағасында отырғанға не жетсін. Кейде маған аспан мен теңіз бір-бірімен астасып кеткендей көрінетін. Мен суға қойып кететінмін де, жағалауды ажыратудың өзі мүмкін болмайтындай жыраққа жүзіп баратынмын. Джина мені төзімділікпен күтіп құмда жата беретін. Мен қыздардың суға қалай бойлап бара жатқанына қарап отыратынмын — олардың кейбірі маған ұнайтын. Бәлкім, біреуі әрі таман жүзіп баратын шығар, сол жерге барып тыр жалаңаш шешінетін шығар, деп ойлайтынмын. Қалаға кешкісін оралатынбыз. Сосын тамақтанып, өз компаниямызда би билейтінбіз. Енді тратторияға барлық дос— жараным түгел жиналатын болды. Кей-кейде Джина да бас сұғатын. Мұндай кештерде би билеп жүрейін мейлі, шарап ішіп отырайын мейлі, әрдайым қыс мезгілі, “Парадизо” мен Милоның жүк машинасы көз алдымда тұратын. “Ал, шынтуайтына келгенде, — деп ойладым, — дәнеңе де өзгерген жоқ, Рим көшелерін өзіммен бірге кезіп жүрген Джина емес, анау, басқа бикеш, сөйтіп екеуіміз шаттана мәз боп күлеміз, тратториядан шарап ішеміз”. Күндердің күнінде екеуіміздің қайта кездесетінімізге еш күмәнім жоқ-ты, әйтеуір бір кептің орын алары анық. Сосын Амелионы еске алатынмын, одан кейін лепірген көңілім су сепкендей басылатын.

	Маған Аурелиадағы зауытқа бару ұнайтын. Римнен сытылып шығып, көк шалғын арасындағы ирелеңдеген жалғыз аяқ жолмен велосипедімді заулата жөнелетінмін. Зауытта маған доңғалақ тыстарын су тегін дерлік жөндеп беретін, онда баратын жолдың өзі жанға сондай жағымды еді. Жұмысшылардың кейбірімен достасып та алдым. Үзіліс кезінде олар әдетте шар ойнайтын. Олармен оны-мұны жайында тілдесіп қалатынмын. Бұлар бәрін айтқызбай-ақ түсіне қоятын.

	— Қажет кезде дайын тұрамыз, — десті олар. Бұлар қырықтың о жақ, бұ жағындағы адамдар еді. Соғыс кезін, ереуілдерді еске алатын. — Ол кезде бала едік, — дейтін олар, — не болып, не қойып жатқанын білгеніміз жоқ. Алайда, келесі жолы бізді, жұмысшыларды, ешкім алдап соға алмайды.

	Олардың арасында Джузеппе есімді жас жігіт те бар еді. Фашистер әкесінің басын жарыпты. Неліктен сквадристердің10 сонда жеңіске жеткенін Джузеппе, әрине, жақсы білетін.

	— Бізді қызыл атандырды, ал біз ешқашан ондай болған емеспіз. Әйтпесе, қорғанар едік. Сазайын тарттырар едік. Қызылдар әрекет еткен жерде бәрі де басқаша нәтиже береді.

	Одан Римде қызылдар бар ма, деп сұрағанымда, ол:

	— Болуға тиіс. Қайткен күнде де, біз қарымта қайтаруға әзірміз, — деп жауап қатты.

	Бірде ол мені үйіне, әкесіне алып барды. Пәтері күтімсіз күйі кеткен ескі үйдің төртінші қабатында екен. Құрқылтайдың ұясындай ғана қуыс. Неге екенін білмеймін, әйтеуір баспалдақпен жоғары көтеріліп келе жатқанымда мұнда бұрын талай мәрте болғандай сезімді бастан кештім. Есік атаулының бәрінен баланың шулаған дауысы естіліп жатты, дәмдеуіштер мен боқ-сідіктің иісі аңқып тұрды, үйдің іші жағажайдағы секілді ыстық болатын.

	— Әке, бір жолдас жігітім өзіңмен танысқысы келеді, — деді Джузеппе.

	Қарт ас үйде, басын үстелге еңкейтіңкірей ұстап нан жеп отыр екен.

	Ас үйдің іші қаракөлеңке еді, ол аузындағы нанын шайнап жеп болды да, маған көз тастады, бірақ орнынан қыбыр етіп қозғалмады.

	— Қане, тізе бүгейік, — деді Джузеппе маған.

	Қария да, Джузеппе де әңгіме бастай қоймады. Мұнда келуімнің себебін өзімнің түсіндіруіме тура келді. Джузеппе үстелге үш стақан әкеп қойды, сосын екеуі сөзімді зейін қоя тыңдауға кірісті. Мен жиі-жиі жаңылысып, бірді айтып бірге кете бердім. Қарияға оның өмір жолын білетінімді, өзіме кейбір жағдаятты түсіндіріп беруін сұрайтынымды айттым. Римге жуырдакелгенімді де қосып қойдым. Қарт маған қадала қарап, үнсіз тыңдаумен болды. Көз жанары байыпты, өзен суындай түссіз еді.

	— Бұл жерде кімдерді білесің? — деп сұрады ол.

	— Олар жайында кейінірек айтам, — деп жауап қаттым да, әңгімемді әрі жалғадым.

	Жиырмасыншы жылы не болғанын білсем деп ем, дедім мен. Жұмысшылардың жетекшілері неліктен алдауға көніп қалды? Неліктен сол заманның қызылдары шын мәніндегі қызыл боп шыққан жоқ? Коммунистердің бәрі Испанияға соғысқа кеткені және ондағы істің түптеп келгенде біздегідей боп аяқталатыны шын ба?

	— Джузеппе саған ештеңе айтқан жоқ па? — деді қарт.

	— Айтуын айтқан, бірақ тым аз, — деп жауап қаттым.

	— Сонда менен не білгің келеді? — деп сұрады ол. — Қазіргі тіршілігіміздің қандай екенін өзің де көріп жүр емеспісің? Бұл жайында Туринде ешкіммен сөйлескен жоқсың ба?

	— Туринде ме? Ой, онда мен тек би билеуді ғана білдім.

	— Ал, зауытта ше? Сен не, ешқашан жұмыс істеген жоқсың ба?

	Оған дүкеніміз жайында, қанша уақытты босқа өткізгенім жөнінде баяндап бердім. Оңып кеткен көзімен маған тағы да тесіле қарады. Сол арада мен:

	— Бәлкім, маған сенбестік білдіріп отырған шығарсыз? — деп сұрадым.

	— О не дегенің, балам, — деді ол. — Мен тек өзіңді мұнда келуге не итермелегенін және Римде кімдермен достық қатынаста жүргеніңді білгім келген.

	Мен оған қайда тұратынымды, кімдермен араласатынымды егжей-тегжейлі айтып бердім.

	— Олармен жиырмасыншы және жиырма бірінші жылдар жайында сөйлескен жоқсың ба?

	— Бұл мәселеден олардың хабары аз. Бірақ өзімнің кейбір кітапты оқығаным бар. — Оған қандай кітап оқығанымды айттым.

	Қарт бұлардың кімнің кітабы екенін сұраған жоқ, сквадристер жайында айта бастады. Алғаш құрылған шақта бұлар баскесерлерден тұратын отрядтар еді, өздеріне не керегін жақсы білетін: неғұрлым көбірек ақша табуды көздейтін, деді ол.

	— Бірақ қазір біз күрестің басқа түрін бастадық. Олар өздеріне жүктелген міндетті орындады, енді қазір шаруадан шеттеп қалды. Олардың шайқасқа шығар зауқы да жоқ. Біздің еңсемізді қазір квестура мен шенеуніктер езіп отыр. Адамдарымызды ұрып— соғатын да солар.

	Ол менен күреске шығуға дайынсың ба, деп сұрады, оған қолма— қол жауап бере алмай қалдым. Ал, оның жауап күтіп отырмайтын дағдысы бар екен. Кейде не айтарымды енді ғана ойластырып болсам, ол басқа нәрсе жайында сөйлеп жатады.

	Ақыр соңында ол маған ең бастысы — сабырлылық сақтау, шеберханада еңбек ету және Джузеппемен кездесу екенін айтты. Ас үйдің іші тіптен қараңғы боп кеткен-ді.

	Одан өзіме онша көңілім толмай шықтым. Қартпен ашық ауыз бала секілді сөйлескенімді, Джузеппе мен әкесінің Карлетто сияқты “серуен жасаумен” ғана шектеліп жүрмегенін түсіндім. Жалпы алғанда, жарытымды ешнәрсе біле алғам жоқ. Бәлкім, олар мені тіпті тыңшы деп те ойлаған шығар. Бірақ ең бастысы, оларға пәтуасыз біреу секілді көрінгенім болды. “Неге олай? Неге бұлай? Бәлкім, маған сенбейтін шығарсыз? Жұмысшылардың жетекшілері неліктен алдауға көніп қалды?” Ұят-ақ болды. Есіңе түссе неғыларыңды білмейсің. Рим көшелерін кезіп жүріп: “Неге ғана бұлай былжырадым?” деп ойлаумен болдым. Бірақ, мен оларға бар шынымды айтқам. Өз ойымды қарт пен Джузеппеге қарағанда әлдеқайда шыншыл да қалтқысыз білдіргем. Оларға тіпті Джина жөнінде де айтып берген болар едім. Сосын: Джузеппемен әлі кездесермін, сонда осының бәрі турасында жақсылап сөйлесерміз, деп ойладым. Осылай ұйғарып, сабама түскен соң үйге қарай бет алдым.

	Зауытқа баруға асыққан жоқпын. Қолайлы сәт туғанын тостым. Ұзақты күн бойы жұмыс істеп, кешкісін кітап оқумен айналыстым. Сол бұрынғыша Лучаномен және Карлеттомен айтысумен жүрдім, алайда Лучанодан қайткенмен де бірдеңе үйренуге болатын. Испаниядағы соғыстың қандай сипатта болғанын егжей-тегжейлі білетін, бұл турасында ол неғұрлым көбірек айтқан сайын мен де осынау қызыл дегендермен жолым бір екенін соғұрлым айқынырақ түсіне бастадым.

	Бір күні доңғалақ тыстарын салып алып тағы да зауыттағы Джузеппеге аттандым. Қарттың үйінің жанынан өтіп бара жатып терезесіне көз салдым, мұндай үйлерге Римде санаса сан жетпейді ғой, деп ойладым. Егер әр кіре берісте құрығанда бір қызыл тұрады десек, онда олар қыруар адам боп шықпақ. Оған қоса, көп адам түрмеде отыр. Сонда барлығы қанша болмақ?

	Джузеппе екеуіміз бір бөтелке шарап ішпекке остерияға бардық. Испания жайында, басқа да түрлі нәрселер төңірегінде сөз өрбіттік. Оған “серуендер” жайында баяндап, бұл турасында оның не ойлайтынын сұрадым.

	— Олар неғылған адамдар? — деді ол елең етіп.

	— Жаман адамдар емес, — дедім, — бірақ ақыр аяғына дейін барғысы келмейді.

	Сол арада Джузеппе маған кез-келген адамның, тіпті синьорлардың да, іске пайдасын тигізе алатынын түсіндірді.

	— Сен олардың қолына қарама, — деді ол. — Олардың нені көксейтініне емес, не істеп жүргеніне назар аудар.

	Оған өзіміз секілді кедейлердің не себепті қожайындар жағында жүретінін түсінбейтінімді айттым.

	— Үгіт парақтары мен кітаптарда бұған да түсінік беріледі, — деді ол.

	Бұл жолы ол маған бірнеше астыртын үгіт парағы мен түріне қарағанда катехизиске ұқсайтын шағын кітапшаны берді. Ертеңіне Лучаномен қайтадан айтысып қалғанымда ол менен:

	— Мұның бәрін қайдан білесің? Әлде газеттерден оқып алдың ба? — деп сұрады.

	Түнде мен әлгі шағын кітапшаны оқып шыққам, одан соң маған айтысу жеңілге түскен. Үгіт парақтары мен кітаптар қайткенде де сыбағасын алатынын фашистердің есіне салып қана қоймай, жұртты иландыруға да көмектесетініне сонда ғана алғаш рет көзім жетті. Бұл жайында бұрын мүлдем ойланбағам.

	Кешкі астан кейін кітапшаны Джинаға оқып бермек болдым. Үстіне комбинезон киген ол үстел жанында тұрған, ыдыс-аяғын сүртіп жатып мұқият түрде құлақ салды. Мен ұзақ оқыдым. Ол бәрін соңына дейін тыңдады, сосын кереуетке келіп жатты.

	— Осының бәрін олар шынымен іске асырғысы келе ме әлде бұл әншейін бос сөз бе? — деп сұрады.

	— Кей жерлерде олар көп нәрсеге қол жеткізді. Енді біз кірісуіміз керек.

	Джина шылым шегіп, төбеге қарап отырды.

	— Бұл сірә да оңайға түспейтін болса керек, Пабло. Тұла бойың түршігеді. Сені ұстап әкетуі мүмкін ғой.

	— Ұстатармын оларға, — деп күлдім мен.

	— Сендер жұрттың бәрі жақсы тұрғанын қалайсыңдар, — деді ол, — ал әзірге тек өздеріңе ғана жамандық келтіріп жүрсіңдер. Бүгінге осы да жетер, — деді ол оқыстан, соны мені құшақтай алды. — Қасымда кішкене отыра тұршы.

	Оған саясат жайында оқи бастасам не айта бастасам болды, мені төсекке қарай икемдейтін. ЬІңғайымды қалай табу керегін ол баяғыда-ақ біліп алған және шеберлікпен әрекет ететін. Сөйтіп, міне қазір де Джинаның еркіне көніп, дәріс беруді тоқтата тұруыма тура келді.

	Оның қасында қалғаным жақсы болыпты. Түн ортасына таяғанда біреу есік қақты. Бұл Джузеппе боп шықты; остериядағы сол әңгімені әрмен жалғастырмақ көрінеді.





ХҮІІ


	Римнің жазы аяқталмастай көрінетін. Жаздың қысқа түндері бір-бірін жедел ауыстырып жататын. Бір мерекелі күні Джузеппе мені қала сыртына, Сант-Оресте селосына алып барды, сондағы жол жағасын әдіптеген зәйтүн ағаштарының көлеңкесіне тізе бүккен төртеуіміз ортақ ісіміз жайында әңгімелестік. Мен жолдын бұрылысына жайғасып, бейтаныс біреу-міреудің келіп қалмауын, сондай-ақ алаңдағы карабинер сержантының орнында әлі тұрған— тұрмағанын қадағалаумен болдым. Келесі жолы Джузеппе мені әдебиет салынған пакетті Салариодағы солдатқа апарып беруге жұмсады, ол мені ішімханада күтіп отыруға тиіс еді. Әлгі солдат артқы бөлмеден күртесіз шығып жолықты, шамасы, мына ішімханада өзін үйіндегідей еркін сезінетін болса керек. Үстеліме кеп отырып, күлімсірей қарап: саған бұдан гөрі маңыздырақ жұмыс табылмағаны ма, деді; әлпетінен бәлсініп, қулана сөйлеп тұрғанын аңғаруға болатын. Одан соң дауысын бәсеңдетіп, менен мына секілді қауіпті жұмысты жаның сүйе ме, бәленшемен кездестің бе, түгеншені танисың ба, деп сұрай бастады. Мен қыңыратқыған жоқпын. Тіпті айла-шарғысын түсініп қойғанымды да білдіртпедім. Артық сөз айтпауға тырыстым. Сөйтіп, бір-бірімізге риза пейілде қоштастық.

	Карлеттомен көптен көріспегенбіз. Джина жағажайда күн тигізіп алып төсек тартып қалған, күнде кешкісін дерлік оған Лучано мен Джулианелла келіп тұратын. Бір күні таңертең Карлетто шеберханаға алқын-жұлқын кіріп келді де, біреулермен кездескенін айта бастады, сосын: менімен бірге орталыққа бара аласың ба, деп сұрады. Бәлкім, варьетеге қайта орналасуымның сәті түсіп қалар, деп қосып қойды. Жолай біз Туринде тұрған кезімізді еске алдық; Карлетто қатты толқу үстінде еді, құдды оны қайтадан “Парадизода” жолықтырып тұрғандай сезімде болдым. Күтпеген жерден менен: сол бұрынғыша түнде гитара тартып жүрсің бе, кәсіби гитарашы болуды армандамайсың ба, деп сұрады.

	— Әй, саған не болған өзі? — дедім түсінбей.

	— Біреу сенімен кездескісі келеді.

	Біз Корсоға шықтық. Баспалдақпен “Плаца” қонақ үйіне көтеріліп келе жатқанымызда анау:

	— Бәлкім, бірге кірерсің? — деп сұрады.

	Мен Карлеттоны холлда күтіп қалдым, не қыларымды білмей дал боп тұрдым да қойдым. Әйтеуір үстімде тәуір кәстөм бары абырой болды. Мұндай жағдайларда көбіне-көп күтушілерден ыңғайсызданатынмын.

	Оны ойламаған жерден көрдім: үстінде жазғы көйлегі бар екен, маған тесіле қарап креслода отыр екен. Шындығына келгенде, бет— әлпеті мен әдемі аяғынан гөрі осылай бір нүктеге қадалып қимылсыз отыратын дағдысына қарап таныдым. Маған қолын бұлғады. “Кетіп қалуға болмайды, Карлеттоны күтуім керек қой”, деген ой жылт етті. Маған Карлеттоны жіберген де, Туриннен келген адам да тап осы Линда екенін дәл осы сәтте ғана түсіндім. Креслоның қасына келіп онымен сөйлесе бастадым.

	Линда мені шат көңілмен қарсы алып, қалай тұрып жатқанымды сұрауға кірісті. Өзін маған өкпелі сияқты көрсеткісі келді, бірақ мігір таппай әзіл айтып, күлумен болды.

	— Қарғыс атқыр Карлетто, зым-зия жоғалғанын қарашы, — дедім мен.

	Жауап орнына ол мәз бола сақ-сақ күлді, сосын мені жазғыра бастады.

	— Мені сағынған түрің осы екен ғой. Кете бер онда. — Кішкене үнсіз отырған соң былай деп қосып қойды: — Бәлкім, бір жерге барармыз?

	Екеуіміз көше аралап кете бардық, мен деміл-деміл жүргіншілерге соқтығып қалумен болдым. Сосын Тибр жағасына келіп, жақтаудың жанына тоқтадық.

	— Маған не айтайын деп ең? — деп сұрадым.

	— Ештеңе де, — деп жауап қатты ол, — өкпе-реніш айтқалы кездескен жоқпын сенімен. Жай тек өзіңмен жүз көрісіп, қалай тұрып жатқаныңды білгім келді.

	— Римге сені не айдап келді? — Жұқа көйлегі күнге тотыққан денесімен дене боп тұрған, маған ол жат біреу секілді көрінген. — Сен не, теңіз жағасында демалдың ба? — деп сұрадым.

	— Өзің де аздап күйіпсің ғой, — деді ол Сосын теңіз жағасында демалудың сүйкімі шамалы екенін айтты: қашан да қасыңда кісі қаптап жүреді, бір минут өзіңмен өзің бола алмайсың, деді. — Бірақ осы жолы теңізде алты күн болдым, бұлар шын мәніндегі шаттыққа толы күндерге айналды. Жалғыз өзім ғана болдым. “Пабломен бірге келгенде ғой, шіркін”, деп ойладым. Таңның атуынан күннің батуына дейін жалғызсың. Ал өзің теңізге барып жүрсің бе?

	— Жексенбіде түске дейін болам, соның өзі жалықтырып бітеді.

	— Сен тіптен өзгермепсің, — деді ол. — Неге маған ештеңе айтпайсың? Рим саған ұнай ма? Немен айналысасың? Ақша тауып жүрсің бе? Рас, кей нәрсені Карлеттодан біліп те алғам, — деп сөзін жалғай түсті ол. — Бірақ Карлетто мүлде басқа адам ғой. Кей нәрсені ол түсінбейді. Білейін дегенім: сол бұрынғыша көп ақша табуды армандап жүрсің бе? Өзің ұнататын қыз таптың ба? Карлетто сені мұнда біреумен жүреді, деген. Соған үйленбек ойың бар ма?

	Оған көңілім хош екенін, себебі ешкім жайында да, ештеңе жайында да қам жемейтінімді айттым.

	— Жұмысым ұнайды, ақша табудың ең тәуір жолы — ол турасында ойламау екенін түсіндім. Римге кеше ғана келген сияқты сезімде жүрмін. Мұнда жай күндердің өзі мереке іспетті.

	— Бері қара, — деді ол, — сен маған бәрін түгел айтып беруге тиіссің. Қай жерден түстік ішіп жүрсің? Қайда тұрасың? Кешкі асты бірге ішейік те.

	— Жоға, бүгін кеште қолым бос емес, жұмыс көп.

	Бірақ ақыры кете алмадым, сөйтіп біз түстік ішуге дәмханаға қарай тарттық.

	— Мені күтіп отыр. Ескертіп қою керек, — деді Линда.

	Алайда, жақын жерден телефон табылған жоқ.

	— Кім сені күтіп отырған? — деп сұрадым.

	Ол есік жанына тоқтап, маған қарап жымия күлді.

	— Әй, жарар, соларды қойшы, бүгін сенімен бірге болғым келеді, — деді ол

	Біз үстел басына жайғасып, ақжүрек достардай ашық-жарқын әңгімелесе бастадық. Оның қалай тамақ ішетініне сол бұрынғыша мәз бола қарап отырдым. Линда гитараны еске алып, ойнап жүрсің бе, деп сұрады.

	— Римнің саған арнап тұрғызылған қала секілді екенін білем. Мұнда гитарашыларды қатты құрметтейді.

	— Римде болғаныңды маған бұрын ешқашан айтпағансың.

	Ол маған қарап қалды, сосын тағы сықылықтап күлді. Одан соң ателье жөнінде, өз тіршілігі турасында әңгімелеп кетті.

	— Жалпы, сен дұрыс істеген жоқсың: маған бір ауыз бірдеңе айтпастан кете бардың, — деп өкпеледі ол

	— Қане, көзіме тура қарашы, — дедім мен.

	Ол сигарет түтінін ішке сорды да, қолымнан алды.

	— Білмейді деп ойлама, бәрін түсінем, сен көп күйзелдің, саған жаным ашиды.

	Өзім жалғыз қалып, ол Корсодағы тобырмен араласып кеткен кезде Рим маған алабөтен ғанибет көрінді. “Бесте кездесеміз, кешкі асты бірге ішеміз”. Ол менің ерекше ұнататын орындарымның бәрінде болмақ ойы барын, ең болмаса бір кешті өзіммен оңаша өткізгісі келетінін айтқан-ды. “Әлі күнге дейін сенімен армансыз билеп те, әңгімелесіп те құмардан шыққан жоқпын”, деп қосып қойған.

	Үш сағаттың ішінде шаруаның бәрін бірыңғайлап, шеберханаға соғып, киініп, Корсоға қайтып оралуым керек еді.

	— Саған не болған? — деп айқайлады Марина мені көзі шалған бойда.

	Үйден шығып шеберханаға тарттым, онда Джина оны-мұны шаруамен айналысып жүр екен. Джузеппе доңғалақ тысын жөндеуге әкелді, деді ол. Жаңа ғана келіп кетіпті, басқа ештеңе айтпапты, бірақ Джузеппенің өзімді кешке дейін тосатын әдеті барын білетінмін. Жөнделген тысты Пипподан беріп жіберуіме тура келді және оған бүгін мүлдем қолым тимейтінін айтуды тапсырдым. Әлденендей әбігерге түсіп жүргенімді Джина байқап қалды. Үйге де кіріп-шығуым қажет еді.

	— Барып киініп шығайын, бүгін біреулермен кездесуім керек еді, — дедім оған. — Қонуға келе алмаспын.

	Сөйтіп, ақыры Линда екеуіміз Корсода кездескен кезде күн әлі еңкейе қоймаған. Линданың үстінде сол бұрынғы, тізесіне жетпейтін шолақ көйлегі бар-ды, білегінде алтын білезік жарқырайды. Екеуіміз теңіз жағасымен жүріп келе жатқандай едік. Бейне өзіме-өзім: “Бүгінгі күн ең қуанышты күнім, қалғанын ертең көре жатармын”, дегім келгендей, күліп, әзіл айтып, жоқтан өзгені қалжыңға айналдырумен болдым. Алыстан бой көрсеткен әлдебір қызға көзім түсіп кеткенде өзіме-өзім қаншама рет: “Әне, Линда” демедім — енді маған алаңдайтын ештеңе жоқ-ты.

	— Мені қайда апара жатырсың? — деп сұрады ол.

	Біз көше кезіп көп жүрдік. Өткенді еске алдық. Ол маған сонда, ателыеде, өзіне неге сонша қатты ренжігенімді ақыры түсіне алмағанын құлаққағыс етті. Оған айтқызсаң, бәріне кінәлі жалғыз тек желауыз Карлетто боп шығатын.

	— Бар бәле айтқан сөзіме кұлақ қойғың келмегенінен басталды, — деп дәлелдеп бақты ол. — Әйелдің өз өмірі болатынын түсінгің келмейді. Солай жаратылғансың.

	Қас қағым сәтке жүрегім, сол баяғы күндердегіше атқақтап соққандай, оның бұл сөзіне шүбәсіз сеніп қалғандай болдым, оған: “Қателесіп тұрсың”, деуге де оқталдым. Алайда, Туриндегі сол түндер мен тығырыққа тіреліп торығуым — бәрі де шынымен бос сандырақ боп шыққаны ма? Ондай жағдайда маған тек — Поға құлап өлу ғана қалмақ. Жоға, жүрегім бірқалыпты ырғақпен соғып тұрған: бұл төңіректе тым-тым көп ойланып-толғанған болатынмын. Сол себепті қазір маған оның Римге Лубранимен бірге келгенінің немесе жалғыз келгенінің ешқандай маңызы жоқ— ты. Джинаның өзімді шеберханада күтіп отырғанының да маңызы жоқ-ты. Маңызы бары — Линданың қасымда келе жатқаны, оны қолтықтап келе жатқаным және екеуіміздің бір-бірімізге қайтадан “сен” деп сөйлеп келе жатқанымыз ғана еді. Сондай-ақ, бүгін біздің бейне алғаш танысқандай болғанымыз еді. Ол да осыны өте жақсы түсінгендей көрінген.

	— Мен үшін, — деп сыбырладым Линдаға, — бұл бөлекше кеш. Бұл біздің тұңғыш кездесуіміз; сені тағы да Амелио жұмсап жіберді, сөйтіп енді екеуіміз көше аралап қыдырып келеміз.

	Сол мезет Линда оқыстан үрейленген үн шығарып, тоқтай қалды.

	— Бұл жайында жол бойы ойлап келе жатқам, бірақ айтуды ұмытып кетіппін. Амелионың қандай жағдайға тап болғанын білесің бе? — Ол ұмсына түсіп, құлағыма былай деп сыбырлады: — Амелио қызылдар жағында еді, коммунист болатын, оны ұстап әкетті. Зембілге жатқызды да, түрмеге алып кетті.

	Мен сенбегендей иығымды қозғадым.

	— Мұны қайдан білдің? Оның қызылдармен ниеттес екенін кім айтты саған? — Бұл жолы қолым дірілдеп кеткен-ді. — Шын ба айтып тұрғаның? — Тілім күрмеліп әзер сөйледім. — Ол тіпті жатқан орнынан да тұра алмайтын еді ғой.

	— Бұл үшін шауып жүру шарт па? — деді Линда. — Амелио олармен көптен байланыста екен. Неше түрлі газет оқитыны есіңде ме? Үйінен үгіт парақтарын тауыпты.

	Біз адам аз жүретін әлдебір көшеге бұрылдық. Аспан алқызыл түске боялып, керемет әдемі көрік тауып тұр еді; витриналар жарығы қосылып та қойыпты — бұл көше дәл қазір де құдды қарсы алдымда тұрғандай. Линданың көзінен аспан әлпетін көруге болатын. Ол әжуа еткендей әрпіл-тәрпіл сөйлеп келе жатты.

	— Линда, мен қазір баяғы Пабло емеспін, — дедім оған қатқылдау үнмен. — Сірә, біреу-міреуді өлтірмей тынбайтын шығармын.

	— Сені сондай аяймын. Ондағы мақсатың не? — деді ол бәсең дауыспен.

	Ол ештеңе түсінбеген. Оқасы жоқ, бәлкім, мұнысы жақсылық та шығар. Алғашқы кездері, Амелио менімен бірге Верчелли мен Новараға барып жүргенде, оған өзім де көмектескем, деді Линда. Амелио апатқа ұшыраған сол түні Линда оның қалтасынан бір бума үгіт парағын суырып үлгеріпті. Кейін оны оқып көргенде Амелионың қатерге бас тігіп жүргенін түсініпті. Бұл парақтарда: дайын тұру керек, шешуші сәт туып келеді, деп ашықтан ашық айтылыпты.

	— Оны осы себептен тастап кеттің бе?

	Линда қызарып кетті, — әлде маған солай көрінді ме, — сосын:

	— Қазір ол түрмеде, кереуетте өлік секілді сұлап жатқан болар. Оны, мүмкін, Римге ауыстыратын шығар, — деп сөзін жалғай түсті. — Амелионы мамырда әкеткен еді ғой.

	Кешкі асқа дейінгі әңгімеміз тек Амелио жайында болды. Ақыр соңында ол:

	— Жә, жетер енді. Ана жерден аман-сау шыға қалса, қандай кепті бастан кешкенін өзінен сұрап білерсің, — деді. Сосын езу тартып күлмекке тырысты.

	Жағымсыз ойлардан арылу үшін шарап іштік.

	— Бәлкім, “Парадизоға” кіріп шығармыз?

	Бір сағаттай бұрын мына қалжың маған ұнар да еді, бірақ қазір бұл өзім нәгүман боп жүрген қысты есіме салған-ды.

	— Одан да шарап іш, қазір музыкаға зауқым жоқ, — дедім.

	Әнші мен гитарашы шығып, әбден зықымызды келтірді. Линда күліп жіберді де, гитарашы болғың, римдіктердің сүйіктісіне айналғың келмей ме, деп сұрады. Сосын біз Тибрге барып би биледік. Бәрі сол бұрынғыша боп шықты. Ол құлағыма әлдене деп сыбырлап, маған бар денесімен жабыса түсті. Ақыры мен:

	— Жүр, үйге кеттік, — дедім.

	— Менің үйім жоқ, — деді ол маған қадала қарап. — Мен жалғыз емеспін.

	Өзіммен кездескісі келген Джузеппені еске алдым. Туринді, бастан кешкен барлық күйініш-қайғымды еске алдым. Жүрегім қалай дүрсілдеп соққанын, намысым қалай қор болғанын еске алдым, бірақ бұрқан-талқан боп ашуланып жөніме кете баруға дәтім жетпеді. Қазір осы арада болса, Амелио не дер еді, деп сұрадым өзімнен. Менің де қызылдар жағында екенімді білсе...

	Линданы тартып алғаным үшін қазір одан бұрынғыдай үрейім ұшып қорықпайтынмын. Бұл кеште әйелдер өмірдегі ең басты мақсат еместігін түсіндім. Жалпы, оларға уақыт шығындаған дұрыс па, деп сұрадым өзімнен. Осы бойда жолдастарға жөнеліп, олармен бірге жұмыс істеген артық емес пе? Өйткені, Амелио абақтыда бізден көмек күтіп жатыр ғой.

	Линдамен тағы бір рет биге шықтым.

	— Болашақ жайында сәуегейлік жасаған “Маскеринодағы” сол кешіміз есіңде ме? — деді ол.

	— Болашақты болжай алмайсың, — деп жауап қаттым мен. — Тек бір ғана нәрсені алдын-ала болжауға болады: адам бұған дейін немен айналысса, алдағы уақытта да сонымен айналысады.

	— Бұл рас, — деп келісе кетті ол, — біз дәйім бұрын істеген ісімізді қайталаймыз.

	— Кейде не істеп, не қойып жүргенімізді өзіміз де білмейміз, — дедім мен. — Әрбір күн бізге әлдебір нәрсені үйретеді.

	Осы арада Линда тоқтай қалды да:

	— Кетейікші бұл жерден, — деді.

	Біз құдды кіреміт жабылғандай теп-тегіс, жұмыр тас төселген көшемен келе жаттық.

	— Рим қандай тамаша! — деп дауыстап жіберді Линда.

	— Орманға барсақ қайтеді? — деп сұрадым.

	— Барлығын алдын-ала аңғарып қояды екенсің, — деп күлді ол.

	Мен тоқтап, оны сүйіп алдым, ол мені қолымнан ұстады.

	— Туринде сен дөрекілеу болатынсың, — деді ол.

	Біз Скала деи Монтимен жоғары көтерілдік, маңайда жан баласы жоқ еді. Сосын ағаш түбінде тұрып ұзақ сүйістік.

	— Мына жер қандай тамаша! — деп қайталады ол. Ағаштардан және оның өзінен аңқып тұрған хош иісті айтсаңшы, шіркін! — Мұнда сен басқа әйелдермен келіп пе ең?

	Оған мұнда өзімен ғана келгім келгенін айттым.

	— Егер ойламаған жерден өзіме күйеуге шығуды ұйғарсаң, екеуіміз Римде керемет жақсы тұрар едік.

	Ол қолымды сығымдай қысты да, Джина жайында сөйлеп кетті.

	— Карлеттоға айтқызсаң, ол есі кем біреу сияқты, — деді Линда. — Соңыңнан ит секілді еріп жүретін көрінеді. Ал, меніңше, ол саған ғашық боп қалған сияқты. Оған мен жайында айтып па ең?

	— Бұл екі басқа нәрсе, — деп жалтара жауап қаттым. — Ең бастысы, сен қасымда тұрсың.

	Біз тағы сүйістік.

	— Жүр, “Плацаға” барайық, — деді ол.





ХҮІІІ


	Таң сәріде ол маған кетуге әмір етті.

	— Сырыңды білем ғой. Ештеңені түсінгің келмейді, — деді ол

	Кеше кеште-ақ бәрін түсінгем, бірақ кетіп қалуға шамам жетпеген.

	— Ал, анау түсінуге ынталы ма? — деп сұрадым көзінен көзімді айырмай қарап тұрып.

	Линда бір бүйіріне аунап түсті де, күрсіне керілді.

	— Үйқымды қандырып алуым керек. Түнді пойызда өткізбекпін. Кілемде тұрып киіндім, терезе алдына келіп салқын ауа жұттым.

	— Таң енді сыз берген шақта Рим қандай ғанибет, — дедім. — Туринде таңсәріде сенің үйіңнен кетіп бара жатқанда жүрегімді керемет зор қуаныш билеген болатын.

	— Сен жамансың, — деді ол дауысын соза сөйлеп.

	— Мен миғұла бала едім. Орныма кім барып жататынын сол кезде біреу маған айтқанда ғой... Мұнда неге келдің сен, Линда?

	— Жаныңа батып тұр ма?

	— Сенің жағдайың жаныма батып тұр.

	Ол төсектен атып тұрып мені құшақтай алды. Өзі турасында жаман ойда қалғанымды ол хош көрмейді. Қасынан кеткен бойда барып шарапқа бас қойғанымды қаламайды. Қарапайым нәрселерді қалай ғана түсінбеймін?

	— Жақсылап тыңдап ал, — дедім мен. — Бұл түн де артта қалды. Болар іс болды. Қадір-қасиетің қандай екені маған жақсы мәлім. Сен сол бұрынғы қалпыңда қалыпсың, бірақ мен өзгеріп кеттім.

	Білезігі желкеме батып бара жатқан. Босанып шықтым.

	— Нөмірге қанша төледің? — деп сұрадым.

	Бұдан асқан пәруайсыздықты ойлап табу қиын еді. Кереуетте отырған ол маған қарап күлмең-күлмең етті.

	— Сен не, түсінбейсің бе әлде түсінгің келмей ме? — деді ол міңгірлеп.

	Терезенің пердесін көтеріп, сыртқа басымды шығардым. Көшеде күн әжептәуір жарық екен.

	— Қане, байырғы абзал достар ретінде соңғы сигаретімізді тартайық, — деген ұсыныс айтты Линда.

	Біз темекі тартып, терезеге қарап отырдық.

	— Амелионы Римге алып келетіндері анық па екен?

	— Әлі сол жайында ойлап жүрсің бе? — деді ол өтірік таңданып.

	— Білсем де саған ештеңе айтпаған болар едім.

	— Оны Лунгарадағы абақтыға апарады, — дедім мен. — Бұл Амелио екеуіміз сияқтыларға арналған “Плаца”. Қашан жүрмексің?

	— Бүгін кеште, тоғызда. Туринде мен жалғыз болам.

	Ол мұны иығыма жабысқан күйі, суықтан тұла бойы діріл қағып отырып айтты. Дауысы қамығыңқы еді, маған деміл-деміл көз тастап қоятын.

	— Туринге келсең маған соғасың ба? — деп сұрады ол.

	— Қажеті қанша?

	Ол ренжіп қалғандай түр танытты.

	— Сен мені ешқашан сүйген жоқсың, — деді сосын бәсең үнмен. Холлдан өтіп бара жатып осы жайында ойландым.

	Баспалдақпен түсіп келе жатып, артыма бұрылып қарауға да зауқым болған жоқ. Ұзын алжапқышы бар екі күтуші кілемдер мен төсеніштерді қағып-сілкіп жатты. Терезелер айқара ашып қойылған еді, барлық жерде шам жанып тұрған, таң бозы молайған қазіргі шақта бұлардың жарығы көз қарықтырарлық емес-ті.

	Ұйқтап жатқан Лубраниді көз алдыма елестеттім. Міне, ол бұтында труси, Линдамен құшақтасып жатыр... Мына холлда өз сағым-қиялдарыммен, аңғырт армандарыммен біржола қош айтысқанмын. Иә, ең жақсысы, басыңның бос болғаны және өзің сияқтылармен бірге жүру.

	Бір шыны аяқ кофе ішпек боп “Фламинио” кафесіне кірдім. Бейшара Линда, енді онымен кездеспеуім керек. Мағынасыз да қажетсіз сөздерді айтып қазір мен емес, ол дыбдырлайтынды шығарған. Бұрын қандай бақытты болғаным есіме оралды, бірақ ол кезде мұны білмегем. Алайда, Амелио тап болған бақытсыздықтан кейін оның қандай маңызы бар? Бәлкім, мұны Линда да түсінген шығар.

	Жанымнан өтіп бара жатқан трамвайға қарғып міндім де, Джузеппеге тарттым. Өзіме біреудің назарын аудармас үшін, оны бульвардан күтіп алуды ұйғардым. Таныстарымыздың біреуі тұтқынға алынған шығар, Джузеппе мені сақтандыру үшін келген болар, деп ойлағам. Бірақ үйінен бейқам күйде шығып келе жатқанын көріп, көңілім орнына түсіп, оған қарай асыға қадам

	бастым. Бақсам, дереу шеберханаға жетуім керек екен. Жолдастарымыздың бірі келіпті, оны қоналқаға орналастыру қажет екен. Джузеппе мені кеше кешкісін айналдыра іздеп таба алмапты. Екі кереует иесі болғандықтан, оған мен ғана баспана тауып бере алатынмын.

	Испаниядан оралған Джино Скарпамен осылай таныстым. Оның есімі басқа болатын, бірақ біздер үшін ол Джино Скарпа еді. Шеберханаға келіп кіргенімде ол сонда Пиппомен қалжыңдасып отыр екен.

	— Менің атым Пабло, — дедім оған.

	Ол күнге қақталғандай жұқалтаң-тұғын, көзі күлімдеп тұрады екен. Джино салған жерден маған:

	— Ұйқым кеп өліп барам. Мені бір жерге жатқызыңызшы, — деді. Пиппоны дүкенге оны-мұны сатып әкелуге жібердім де,

	Джиномен ақылдаса бастадым. Бәлкім, оны Маринаға алып барған жөн болар.

	— Мұнда клиенттер жиі келеді, Пиппо да осы жерде жүреді.

	— Жоқ, менің осында қалғаным дұрыс, — деді ол. — Бұл ара өте қолайлы — бақ арқылы шығатын есігі бар.

	Пиппо оралғанда Джино Скарпа ұйқтап та жатқан. Джинаның төсегіне жайғасқан еді. Сәскеге дейін көшеде жұмыс істедім. Джина пердені жауып қойып, түстік әзірлеуге кірісті. Құйттай терезе арқылы Пиппо екеуімізге қайта-қайта қарағыштаумен болды. Кенет Пиппо велосипедті байқаусыз құлатып алды. Велосипед шелекке соғылып, салдыр-гүлдір дыбысы құлақ тұндырды. “Тамаша! Қират бәрін түгел!” деп айқайладым Пиппоға. Ол маған үнсіз қарап қойды да, велосипедті тұрғызды.

	Ақыры мен Пиппоны түстік ішуге босаттым да, өзім газет сатып алмаққа алаңға тарттым. Стадионда фашистік мереке өтіп жатқан, Римде қаракөйлектілер мен балиллалар қаптап жүрген, газеттер жиында сөйленген сөздерге толы еді. Испания жайында бірер ауыз ғана бірдеңе айтылыпты. “Ендеше, ондағы жағдайымыз жаман емес екен”, деп түйдім.

	Қайтып оралғанымда Скарпаны шеберхана есігі жанынан жолықтырдым. Үстіне Джинаның марқұм күйеуінің комбинезонын киіп алыпты, жайбарақат кейіпте алма жеп тұр.

	— Неге сені Пабло деп атайды? — деп сұрады ол. — Сен не, Испанияда болып па едің?

	— О не дегенің! Мен тек гитара тартам.

	Скарпа Туриндегі бір кісілердің әулет есімдерін атап, соларды танитын-танымайтынымды білгісі келді.

	— Ол кезде әлі бала болатынмын. Газеттерді де, әрине, оқыған емеспін, — деп жауап қаттым.

	Джина бізге түстік дайын болды деп айқайлады. Үстелге ақшаңқан дастарқан жайып, жұқа-жұқа тілімдерге бөліп нан турады. Оған жымия күліп қарап отырдым.

	— Олла-біллә, мына комбинезонда Скарпа сенен аумайды.

	Джина мен Линданы салыстыру күні бүгінге дейін ойыма да келмеген, ол өз алдына, Джинаға жөндеп көңіл де бөлмейтінмін. Енді қазір Скарпаның пайда болуына байланысты және түнде бастан кешкен жайымның әсерімен оған басқаша көзбен қарадым. Қабағы түсіп кетіпті, әлденеге ренішті көрінді. Бірде бір рет езу тартып күлген жоқ және бізбен бірге үстелге де отырмады.

	— Байқауымша, танысып та алыпсыңдар, — дедім Скарпаға, — саған тіпті күйеуінің комбинезонын да беріпті. Айтқандайын, есімдерің де бірдей.

	— Мына киім маған ұнайды, — деп езу тартты Джино. — Бізге ең лайықтысы осы. Ең бастысы, мұны кисең сені ешкім танымайды.

	Бұдан соң ол Испания жайында әңгімелей бастады, құдды Трастевереде болып қайтқандай байыппен баяндады.

	— Отрядымда төрт пьемонттық болды. Керемет жігіттер еді! Олар онда Дижоннан жасырынып өткен-ді. Тірі болса, қазір олар қоршаудағы Мадридте шайқасып жатыр. Бұл турасында Римде нендей әңгіме бар? — деп сұрады ол жұлып алғандай.

	— Испанияда ешкімнің шаруасы жоқ...

	Скарпа тәрелкеден көзін алмай отырған қалпы тамақты асықпай шайнады. Айтарымды айтып болғанша сөзімді бөлген жоқ, — біздің әңгімемізге Джина да құлақ тігіп отырған, — сосын басын шайқады.

	— Бұл соғыс біз үшін өте қымбатқа түсіп тұр, — деді ол. — Фашистер солдаттарды топырлатып қанды қырғынға айдап жатыр, ал біз ең жақсы кадрларымызды бостан босқа жоғалтып жатырмыз. Шабуыл жасаушылар солар ғой. Соққы берудің орыны мен мерзімін таңдаған да солар.

	— Бізде біреулер бәріне орыстар кінәлі дегенді айтып жүр.

	Шеберханадан әлдекім Джинаны шақырды, ол дереу бөлмеден шығып кетті.

	— Онда ешкім жоқ, — деді ол бізге пердені жартылай ашып.

	Бәсең дауыспен Скарпадан: Туринде болдың ба, деп сұрадым. Оған Амелио жайында, оның қазір төсек тартып қалғаны турасында айтып бердім. Джино оны білмейді екен. Ол кезде Испанияда болыпты.

	— Фашистер тұтқынынан босанғандардың кейбірін кездестіргем, — деді ол. — Олар тұтқындардың көзін ойып алыпты.

	Джина және онымен бірге Джузеппе ішке кірді; Джузеппе бізге бажайлай қарады, сосын амандасты. Скарпа бірден үнсіз қалды.

	— Сізбен кеше түнде кездескенбіз, — деп Джузеппе оған байсалды кейіпте құлаққағыс етіп қойды.

	Джина бізге кофе әкелді.

	— Амелио жайында мұндағы жолдастардан сұрастырған жоқсың ба? — деді Скарпа.

	Біз Турин жөнінде, соңғы кезде абақтыға қамалғандар турасында әңгімелей бастадық.

	— Иә, біраз адамымыз қаза тапты, — деді Джузеппе. — Газеттерде бұл жайында жазбайды.

	— Кейбіреулер турасында газеттер де айтып қалады.

	— Газеттер есімін атайтын болса, онда бұл адамның оларға онша қауіпті болмағаны, — деп жауап қатты көзін ғана күлімсіреткен Скарпа. — Ал, егер үндемесе, онда ол біздің адамдардың бірі.

	Оның күнге қақталған беті Испанияны еске салатын бірден бір белгі еді, бірақ ол ондағы соғыста бар-жоғы бірнеше ай ғана болған— ды. Күтпеген жерден мен Джинаның көзі мұның көзіне ұқсас екеніне назар аудардым. Джина көп сөйлемейтін, бірақ жанарында ұшқын ойнап тұратын. Джинаның әңгімеге құлақ тігіп отырғанына Джузеппе де, Скарпа да назар аударған жоқ. Одан соң Джинаны тағы біреу шақырды да, ол шеберханаға кетіп қалды. Біз жайбарақат әңгімелесе бердік. Оның шығып кеткенін мен ғана байқадым.

	— Бүгін түнде, — деді маған Джузеппе, — сенің үйіңде бас қоссақ па дегенбіз. Бірақ біреулерге мұнда келу тиімсіз болды. — Ол Скарпа екеуімізге қайда бару керегін түсіндіріп берді, сақ болуымызды өтінді. Маған күзет жағын қатамасыз ету жүктелді. — Гитараңды ала кел, ол ешқашан артықтық етпейді.

	Джузеппе орнынан тұрып, бізбен қоштасты. Оларды өткізіп жіберу үшін пердені көтердім, сосын соларға еріп шеберханаға шықтым. Ол жерден Линданы көрдім. Олар Джина екеуі, әлденені күткендей, бір-біріне көз тастап қойып тұр екен. Линда жәшіктің үстінде отыр еді, орнынан тұрмаған күйі: “Сәлем” дей салды. Сосын мені бірінші боп тіл қатар деп ойлап, ойнақылана езу тартты. Ақыры ол:

	— Бөгет жасаған жоқпын ба? — деді.

	— Сен бүгін кеште кетпейтін бе едің?

	— Саспа. Сендердің сауда үйлерің қандай екен, соны көргім келді.

	Сол арада Джузеппе:

	— Келістік қой, — деді. Соны айтты да, кетіп қалды.

	Скарпаның мені әуестік білдіре бақылап тұрғанын байқадым. Тынысын ішіне тартып алған Джина Линданың бетіне қас қақпай қарап қалған еді.

	— Карлеттоның маған жол көрсеткені жақсы болды. Сенімен қоштаспай кете баруға батпадым. Бұл жерде, байқауымша, күндіз-түні жұмыс істейтін секілді ғой. — Линда орнынан тұрды да, енді жұрттың бәріне қарап сөйледі: — Пабло баяғы қалпында қалған екен. Туриндегі достарына сәлем айта барғанымды қалайды, бірақ өзі жұмған ауызын ашпайды. Оны іздеп келген мен ақымақпын. Оған ешкім керек емес, бірақ жұрттың бәрі оның көңілін табуға тиіс. — Соңғы сөздерін ол өзгеріп кеткен бөтен дауыспен айтты.

	— Қолың бос емес екенін көріп тұрмын. Біз кетейік, — деді Скарпа маған.

	Бірақ сол арада Линда айқайлай бастады, сосын қарқылдап күлді — мұндай кейпін бұрын ешқашан көрмегем.

	— Пабломен арада қандай құпия болуы мүмкін? Ол әлі сәби ғой, оған мейірбан ана керек. Біз үшеуіміз мұны жақсы білеміз. Оған тәттіні татырмаңыз, бибі. Оғаш қылық көрсете бастаса бітті, тәттіні татырмаңыз.

	— Маған осыны айтайын деп келдің бе? — дедім ыза болып. Бәрі шындық болатын. Бұл да күліп тұрған жоқ па екен деп Джинаға қарадым. Оның не істерін білмей абыржып, зығырданы қайнап ширығып тұрғанын байқадым. Соны көріп сабама түстім. Скарпаға:

	— Кішкене күте тұр, мына бикешпен сөйлесуім керек, — дедім.

	Линда маған:

	— Әуре болмай-ақ қой! Кетіп бара жатырмын, — деп айқайлады. Сосын мырс етіп күлді. — Неғылған адам екеніңді білгім ғана келген. — Табалдырыққа барып тоқтады да, бізді көзбен шолып өтті. — Қанша дегенмен, құрбыңды сыпайылау қарсы алуыңа болатын. Бейне бір арзанқол остерияда тұрғандаймын.

	Джина батылданып:

	— Неге олай дейсіз? Айтарыңыздың бәрін оған өткен түнде айтып та қойған жоқсыз ба? — деді.

	Сол-ақ екен, Линда:

	— Ешкім қарсы болмаса, сенімен оңаша сөйлессем деп ем, Пабло, — деді.

	— Қажеті жоқ, жұрттың көзінше айта беруіңе болады.

	Линда басын сілкіп жіберді де, маған қадала қарап қалды. Сосын қолын бір сілтеп, жүгіріп көшеге шығып кетті. Соңғы рет көзіме шалынғаны оның жалт ете қалған білезігі болды.

	Скарпа мұны көрмеген-ді, бөлмеге кіріп кеткен. Джина сөреге сүйенген күйі үнсіз тұрды. Маған қараған жоқ. Ашық тұрған есікке, жолға қарай көз тігіп қалған болатын.

	— Сендердің алдарыңда ұяттымын, — дедім ашулы үнмен.

	Джина:

	— Қайтып оралса — өлтірем, — деп жауап қатты.

	Екеуіміз де есік жаққа қарадық.

	— Ондай-ондайды өзің де түсінесің ғой, — дедім мен. — Мұнда саған таңсық не бар? Ең бастысы, кімнің қандай адам екені.

	— Қайтып оралса — өлтірем.

	Оны алдандыруға да, жұбатуға да тырыспадым.

	— Шаруамыз онсыз да бастан асып жатыр, — дедім мен. — Ал, мына әңгіме осымен тәмам.

	Түс мезгілінде Скарпамен бірге остерияға бардық.

	— Көшені кесіп өтіп, тура тартайық, — деген ұсыныс айтты ол — Ең қауіпті нәрсе — жұрттан жасырыну.

	Біз кеспектегі мирт бұталарының астына, бұрышқа жайғастық. Пиппоны тоскандық сигара әкелуге жібердік, сосын бірер жұтым шарапқа тапсырыс бердік.

	— Шынымды айтсам, — деді Скарпа, — өмір бойы жол үстінде келем, не қашып-пысумен күн кешем, не түрмеде жатам, содан ба, тып-тыныш отырып демалуға тіптен құлқым жоқ.

	Ол маған деревняға кетуді, сонда біраз уақыт тұруды, торай бағуды армандайтыны жайында айтып берді.

	— Бір жаманы, бір жерге табан тіресем болды — соғыс басталады. Не достарымыз шайқасқа кіріседі, не басқалар. Бұрын менің де өз үйім болған. Ол шаңырағымнан жұрнақ та қалған жоқ... Ал, сенде ондай жетіп артылатын секілді, — деді ол — Байқа, сақ бол, әйтпесе өмірбақи басың байлаулы болады.

	— Мұндай хикаялардың не себепті уақытылы тәмамдалмайтыны түсініксіз, — дедім қымсынып. — Бірақ, бұл жолы мәселенің басы ашық қой деп ойлаймын.

	Скарпаның көзі күлімдеді.

	— Қандай да болсын оқиғаның екі мәрте қайталатынын білмеуші ме едің? Алғашында ол ақиқат шындық түрінде орын алады, кейін әншейін күлкі келтіреді. Сондай-ақ, суға кеткеннің міндетті түрде су бетіне қалқып шығатыны да рас.

	Бірақ, менің әсте күлкім кеп отырмаған, мас болғанша ішкім кеп отырған. Скарпаның әзіл айтып ауыз жаппай қойғаны да абырой болды әйтеуір. Ал, Линда шындықты айтқан — әйел маған тек көңіл ауаны үшін ғана қажет-тұғын және Скарпа бәрін естіген еді. “Бұл жайында онымен жақсылап әңгімелесуім керек екен”, деп түйдім.





XIX


	Түн ортасына таман біз шағын ішімханаға құпия кеңеске жиналдық. Түнгі патрулыдің қолына түсіп қалмас үшін онда таң ағарып атқанша отырдық. Джино Скарпа жұртпен бірге жер қоймаға түсті, бұл басқа бір жер қоймамен жалғасады екен, ал ол арадан қажет жағдайда бірден көшеге шығып кетуге болатын. Мен Джузеппемен бірге жоғарыда қалдым. Гитара өзімде болатын, бірақ ойнау қауіпті еді — патрулыдің естіп қалуы мүмкін— ді. Мені ұйқы айналдыра бастады, өйткені өткен түнде кірпік ілмеген едім ғой. Джузеппе біресе жер қоймаға түсіп, біресе жоғары көтеріліп жүрді және әр жолы атымды атап дауыстап шақырумен болды.

	— Байқа, ұйқтап қалып жүрме. Аналар үстімізден түссе не болатынын ұмытпа.

	Жүрегім дүрсіл қағып, қатты ширығып кеткенім сонша, ұйқы жайына қалды. Жер қоймаға көп коммунист жиналғанын, жалғыз Скарпаның өзі он адамға татитынын білетінмін. Біз көп нәрсе жайында пікір алыстық. Джузеппеден Амелио жайында сұрастыруды өтінгем. Тек таң атқан соң ғана, жасырын жиынымыз аяқталып, ішімхана қожайыны бізге кофе әкелген соң ғана, Джузеппе маған байсалды кейіпте:

	— Жобаң дұрыс екен, туриндік досың — коммунист, — деді.

	Ол басқа ештеңе білмейтін, бәлкім, тіпті айтқысы да келмеген шығар. Жұмысқа ерте баруға тиіс бірер жігіт сол екі арада дәмханадан бір-бірлеп шығып та кетті. Қожайын есікті жартылай ашты да, көз қылу үшін еденді сыпыра бастады. Қалғандарының қалай тарағанын мен көрген жоқпын.

	Джино Скарпа екеуіміз таң әбден ағарып атқан соң кеттік. Екеуара әңгімеден бұл кеңеске көңілі толмағанын білдім. Олардын ұзамай қайта бас қоспақшы екендерін аңғардым.

	Біз таң шапағы нұрландырып тұрған Пинчо паркі арқылы өттік. Бейне бір ағысқа қарсы жүзіп келе жатқандай, аяғымды әрең алып келе жатқам. Қасымда Скарпа болмаса алғаш кезіккен сәкіге қисая кетуім де мүмкін еді.

	— Тамақтанып алсақ қайтеді? — деп сұрады Скарпа. — Ағаш көлеңкесінде отырып ішеміз, рақат.

	Алайда артынан біз “Фламиниоға”, тап сол кешегі түстік ішкен кафемізге баруды ұйғардық.

	“Сірә, үйге елең-алаңда оралу маңдайыма жазылып қойған шығар”, деп ойладым.

	— Өзіңді сергек сезін, бұл да соғыстың өзіндік бір түрі, — деді Скарпа.

	Дегенмен, өз әлпетінен де қажып-талғаны көрініп тұрған. Жақ сүйегі шодырая түсіп, әжімдері айқынданып кеткен-ді — бастан өткерген теперіштерінен қалған белгі еді бұл. Бірақ адамға қарағаны сол бұрынғыша байсалды болатын. Ол сүт қатқан кофені асықпай ұрттап отырған, төсекте қимылсыз жатқан Амелионың үшкірлене түскен жұтқыншағы сол арада оқыстан ойыма орала кетті.

	— Кім екенімізді бір қарағаннан-ақ аңғаруға болады, — дедім мен. Кафенің қаңырап бос тұрғаны мұндай жақсы болар ма.

	Скарпа кассир әйелге сүлесоқ көз тікті, сосын жабығыңқы үнмен былай деп жауап қатты:

	— Иә, бет-әлпетіміз сондай — өмірі дүние жарығын көрмеген тәріздіміз. Қаңғумен ғұмыр кешеміз, әңгіме сонда.

	Мен граппадан тастап жібердім, сосын өз тағдырымның да оңып тұрмағаны жайында ой кештім. Бұрын бұған көз жұма қарағам, бірақ қазір өзіме не керегін жақсы біліп жүрмін. Бұл жөнінде Скарпа не ойлайды екен?

	Біз үйге қайттық, жолшыбай Скарпаның әлденеге алаң боп келе жатқанын аңғардым. Ол біресе жауын бұлты қаптаған аспанға, біресе пиния қоныстанған жоталарға жалтақтап қараумен болды.

	— Бұл римдіктерді қойсаңшы, — деп күрсінді ол. — Бұларды түсіну қиын. Әрқайсысы өзінікін жөн санайды. Өзім білемдік бұларда жетіп артылады. Ал, фашистер олардың көз алдында ойларына не келсе соны істеп жатыр. Мұндағы жолдастардың алда не боларын аңдамайтыны таңғалдырады, тіпті фашистердің дүние жүзі бойынша қандай лаң салып жатқанымен де шаруасы жоқ.

	Сол арада мен:

	— Олар коммунист емес пе? — деп сұрадым.

	— Сөз жүзінде бәрі коммунист, — деп жауап қатты Скарпа. — Кеңесте бізбен бірге болдың емес пе? — Ұйқысыздықтан қызарып кеткен көзімен ол маған таңырқай қарап қалды. — Біле білсең, пікірталастың да өзіндік сәні бар. Мұның қандай қызықты нәрсе екенін айтып жеткізу қиын.

	Оған қазір, Римде тұрып жатқан кезімде, көп нәрсені түсінгенімді айттым.

	— Өмірде жиі ұшырасатын жағдай ғой, — деп құлаққағыс етті ол. — Римде бәрі әлдеқайда оңайға түсетіндей көрінеді. Студент кезімде мен де басты нәрсені ұғынғандай болғам. Сосын, бақытыма қарай, әлде бақытсыздығыма қарай ма, оның жолы тым— тым алыс екенін түсіндім...

	Джино Скарпа шынымен-ақ студент болғаны ма? Оны өзіміз секілді, бірақ бізден гөрі пайымды әрі көп білетін жұмысшы ғой деп ойлағам. Осылай әңгімелесіп отырып шеберханаға да келдік.

	— Сөйтіп, Рим саған таныс екен ғой? — деп сұрадым.

	— Ол кезден бері қала қатты өзгерген, — деп езу тартты Скарпа. — Тек римдіктер ғана өзгермеген.

	Джина мәз боп қуанып, бізді есік алдынан қарсы алды. Ас әзірлеп күтіп отыр екен, бірақ мен ұйқым кеп өлейін деп тұрғанымды айттым. Скарпа бұлттарды тамашаламақ боп баққа қарай беттеді, ал мен кереуетке жаттым да, сол бойда ұйқтап кеттім.

	Маринамен сөйлесу үшін кешкісін үйіме келдім.

	— Сендей жақсы тұрғын жоқ, — деді ол. — Сендей кісінің ашқышы өмірбақи тозбайды.

	— Шаруа көп, — деп жауап қаттым.

	— Түрің не боп кеткен!

	— Көршілер қалай?

	Оған бір айдың пәтер ақысын төледім де, бір ескі досымның осында қонып шығуына бола ма, деп сұрадым.

	— Сен ол досыңды кеше ғана кездестірген шығарсың, енді кеп үйге қарай сүйрелейсің.

	Мұндай жауап естіген соң Доринаға кірдім, олар мәре-сәре боп жатыр екен. Карлеттоны қайтадан “Арджентина” театрына алыпты. Бүгін кеште онымен шарт жасаспақшы көрінеді. Қазір үйге келуге тиіс екен.

	— Жақсы болыпты, бірақ, қанша дегенмен, Карлетто — жел жетегінде жүрген қаңбақ, — дедім Доринаға.

	Ол ренжіп қалды да:

	— Неге олай дейсің? — деп сұрады.

	— Мұндай жағдай тек Римде ғана болады, — деп жауап қаттым. — Ақыр соңында бәрі жаппай көңіл көтерумен аяқталады.

	Сол арада Дорина маған “аузыңды жап” деп әмір етті. Әңгіме Карлеттомен арадағы шынайы достық қатынасты үзгенімде болып тұр. Джинамен жақындасқаннан кейін мен мүлдем өзгеріп кеттім. Ал, Лучано қамауға алынғанда оған, Доринаға, және Карлеттоға тақпаған кінәм қалған жоқ. Бұған қоса, қайдағы бір қашып-пысқан сұмпайылармен ауыз жаласып жүрмін, ал мұның ақыры жақсылыққа соқтырмайды. Достарының бәрі осылай деп жүр.

	Ол қызарып кетті, тіпті дауысы да қарлығып қалды. Одан да сенің барлық кешті бізбен бірге өткізгенің, гитарада ойнағаның, театрға орналасуға тырысқаның жақсы болар еді, деді ол Сосын былай деп қосып қойды:

	— Енді Карлетто саған көмектесе алады. Ал, ана жаңа достарыңа оншалықты сене берме.

	Скарпаға шеберханаға түнеу жайлырақ соғатынына көзім жетті. Оның үстіне, ол мұнда бар-жоғы екі-ақ күн болмақшы еді. Шеберханада Скарпа өз үйіндегідей еркін жүрді, тіпті Пиппоға велосипед жөндеуге де көмектесті. Кешкісін біз тамақтанып алдық та, отыра тұрмаққа баққа шықтық. Әзірге ешкімнен ешқандай хабар түспеген. Түнде екінші кеңес өтпекші еді. Джузеппенің келуін күтіп отырғанбыз.

	— Гитара тартшы кішкене, — деп өтінді Скарпа.

	— Сен ғой университетте оқыдың, ал әкең дәулетті адам болған, бізбен бірге кетуіңе не себеп? — деп сұрадым одан. — Неге бас сауғалап қашуға мәжбүр болдың? Фашизмді неліктен жек көрдің?

	— Әр таптың өз тентегі болады, — деді ол. — Егер ондайлар болмаса, осы күнге дейін ежелгі Рим тұсындағыдай тірлік кешіп отырар едік. Дүниені өзгерту үшін тентектер керек. Тентектерге әлемнің қаншалықты қарыздар екені жайында ойланып көрдің бе өзің? — Сосын ол былай деді: — Өзің де сондай тентектің бірісің. Астыртын жұмыс жүргізу саған неменеге керек болды? Өйткені, түрмеге қамалуың немесе каторгаға айдалуың әбден мүмкін ғой, оған қоса бұл үшін саған ешкім соқыр тиын төлемейді.

	— Бәрімізді қанап отырған...

	— Ал, өзіңді кім қанап отыр? Джина ма, тәйірі?

	Ол қатқыл дауыспен, әжуа араластыра сөйледі. Жауап қайтарғым келген, бірақ ол қайтадан сөйлеп кетті:

	— Саған айтарым, арамыздағы айырмашылық мынадай — өз басым күреске тәуекел етпес бұрын айлар бойы арпалыстым, шүбәландым, түрлі кітаптан жауап іздедім, ал сен үшін және сенің табың үшін бұл — қанға біткен қасиет. Ал, мұны жай нәрсе деуге болмайды.

	— Коммунистермен байланыс орнату ғана қиынға соқты, — дедім мен.

	— Айналайын-ау, оларды не үшін іздедің? Олардан қандай пайда табатын едің? Іздеген себебің, сен ішкі түйсіктің жетегіне ердің.

	— Тым болмағанда, бірнеше кітап оқыған артық етпес еді маған. Күндердің күнінде біздерге арналған мектеп ашылса...

	— Кітаптан пайда аз. Испанияда талай интеллигентті көрдім, ноқайлық жасау жағынан олар басқалардан кем түскен жоқ. Ең бастысы — таптық сана-сезім.

	Біз бақта ұзақ отырып әңгімелестік. Әлі қараңғы түсе қоймағанымен әр тұстан фонарь жағыла бастады. Үйлердің терезесінен шам жарығы көрінді. Скарпаның ертең кететіні қандай өкінішті. Одан көп нәрсені үйренуіме болатын.

	Джузеппе түн ортасына таяу келді.

	— Біреу бәрін жайып салыпты, — деді ол.

	Фашистер ішімханамызды бақылауға алыпты. Жолдастардың біреуі одан бір-бірін алмастырып кезекшілік етіп жүрген екі агентті байқап қалыпты. Әлі ешкімді тұтқынға ала қоймапты: жетекшілердің келуін күтіп отырған көрінеді.

	— Ішімхана қожайынын қамайтыны анық, — деді Джузеппе. — Бірақ, ол сенің, Скарпа, қайда бой тасалап жатқаныңды білмейді. Дегенмен, екеуің де сақ болыңдар.

	Ол осында келген кездегідей адымын асықпай алып жырақтай берді. Мұндай жағдайда қожайын қашан да қақпанға түседі, бірақ кейбір қиқарға осындай шырғалаңға құрығанда бір рет іліккен артық болмас еді, сонда бәлкім ақылы да толысып қалар еді, деді Скарпа.

	— Қане, кішкене жүріп қайтайық, — деді ол маған.

	Шеберхана жанында тыңшы жоқ па екен деп есіктен басымды шығарып, көше жақты шолдым.

	— Бізбен бірге жүр, — дедім Джинаға. Ол тек осыны күтіп отырған еді.

	Біз жотаға, шіркеуге қарай көтерілдік. Көше шулаған дауысқа, адамға толы болатын. Самаладай жап-жарық остериядан шарап иісі аңқып тұрған. Аузын толтырып тамақ асап алғандар ғана айқайламай жатқан. Ал, бүкіл Римнің тас төбесінен қап-қара аспан төніп тұр еді.

	— Бүгін түнде бізді тұтқынға алса, ақырғы көргеніміз осы болады, — дедім мен.

	— “Осы” деген не? — деді Джина түсінбей.

	— Римде жұрттың қалай тамақтанатыны, айқайлайтыны және шарап ішетіні, — деді Скарпа. — Солай ма?

	Біреудің ойын шынымен-ақ әрдайым аңғара бересің бе, деп сұрадым одан. Досың біреуге ғашық боп қалған кезде бұл онша қиынға түспейді, деп жауап қатты Скарпа. Не айтатынын алдын— ала біліп тұрасың. Бір кезде біз де ғашық боп көргенбіз.

	— Пабло бұл жайында мүлде ойламайды, — деп салды Джина.

	Бұл сөздерді күмілжи айтқан дауысы күлкімізді келтірді.

	— Оқасы жоқ, — деп жұбатты оны Скарпа. — Пабло — жақсы жолдас.

	Сосын ол Римде түрмеде отырғанын айтты.

	— Он жыл бұрын. Жасым жиырмада болатын. Ол кезде анархистер арасында жүргем. Фашистер: “Өй, бұл әншейін сілімтік біреу ғой”, деді де, босатып қоя берді.

	— Ол жерде сендерге қалай қарады? — деп сұрадым.

	— Жалпы, шыдап бағуға болады. Әрине, қаныпезерлер қайдан да табылады ғой. Сол тұста мен де бір қызға ғашық едім, бірақ арада ай өтпей жатып сүйгенім басқа біреумен қойындасып үлгеріпті.

	Джина күбірлей сөйлеп:

	— Шынымен-ақ солай болғаны ма? — деп сұрады.

	— Өмір ғой. Түрмеде, әлбетте, мырғамға батпайтының мәлім. Бірақ кейде мынадай жағдай да болады. Бірнеше жыл отырасың, сөйтіп адамдарды ұмыт қыла бастайсың. Сосын одан шығасың да, сен жоқта өмір өз ағымын тоқтатпағанын көресің. Тірідей көрге көмілгеннің не екенін сонда ғана барып түсінесің.

	— Одан да өлген жақсы, — деді Джина күбірлей сөйлеп.

	Біз бос жатқан ашықтау жерге шықтық, ол арадан Римнің панорамасын көруге болатын.

	— Сөйтіп, ертең кетпексің, — дедім Скарпаға.

	— Не істерсің енді, — деді ол ойлы жүзбен. — Бір жерге бірер күн табан тірейсің, сосын қайтадан жолға шығуың керек, өйткені өзіңді іздестіріп жатқаны мәлім.

	Біз кейін қайттық, Джинаны Марина кемпірдің үйіне қонуға жібердім. Скарпа екеуіміз шеберханаға орналасып, түннің бір уағына дейін әңгімелестік. Бой тасалау мен түрмеге түсудің арасында онша көп айырмашылық жоқ, деді Скарпа. Ең бастысы, басқа жолдастардың бостандықта жүргенін білу. Бірақ кейде әбден діңкең құрығанын сезіп, мейлі, тұтқындаса тұтқындай берсінші, дейтін кездерің де болады.

	— Мұнда олар әлі онша құтырына қойған жоқ, — деп қосып қойды Скарпа. Ол маған Германияда нендей жағдай болып жатқаны жөнінде, Испаниядағы тозақ-түрмелер жайында айтып берді. Оның әңгімелерінен тұла бойым түршікті. — Капиталистік әлем бізге қарсы күш біріктірді, — деді ол. — Бізге ештеңе болмайды деп ойлама. Мұнда сендер, міне, дәл осыны түсінгілерің келмейді. Буржуазия өзінің ас та төк тіршілігі мен қалтасын қорғайды. Қолындағы қамшысы мен алдындағы жемін ешкім тартып алмауы үшін жарты әлемді жойып жіберуге, миллиондаған адамға ажал таптыруға дайын. Еш күмәнің болмасын, Италияда да олар сондайға барады. Сондайға барып тұрып, құлдық ұратын құдайына немесе сүйікті шешесіне арнап дұға оқытуды да ұмытпайды.

	Карлеттоның да шамамен осындай нәрсені айтқаны есіме түсті. Бұл турасында Скарпаға баяндап бердім.

	— Егер осының бәрін түсінбесең, — деді Скарпа, — коммунист бола алмайсың. Бірақ, түсіну — бір мәселе де, дұрыс түсіну — екінші мәселе. Бойымызды қорқыныш билегенде бәріміз де тоғышарға айналамыз. Айналаға көз жұмып қарау, жақындап қалған дауылды аңғармау — бұл да қорқыныш, тоғышардың жан аяр қорқынышы. Марксизмнің мәні де тап осыған, ненің де болсын шынайы табиғатын танып, қажетті шара қабылдай білуге саяды.

	Ол маған буржуазияның Италияда алдамшы ойын жүргізіп жатқанын түсіндірді. “Біле білсеңдер, жігіттер, — деп сендіріп бағады бізді буржуа, — біздің де жағдайымыз мәз емес. Келіңдер, бірігейік те, үкіметке: “Жетер енді”, дегенді айтайық, Бұл бізге де тиімді, ал сендерге екібастан. Шетелде не болып жатқанына, не қилы жексұрындардың онда не істеп жатқанына қарасаңдаршы. Бізді қолдаңдар, сөйтсеңдер біз де сендерге қорған боламыз”.

	— Ал, шын мәнінде, — деді ол түн ортасы ауа, әңгімемізді аяқтай келе, -өзімізді өзіміз қорғауымыз керек немесе бәріміз бірге жан тапсыруға тиіспіз. Ал, Испаниядағы соғыс жеңіліс тапты.

	Джина бізді таңертең келіп оятты. Мен жұмысқа кірістім. Скарпа іш киімін жуып алмаққа баққа кетті. Джинадан Марина мен басқа әйелдердің не айтып жатқанын сұрадым. Ол күліп алып:

	— Солармен бірге қонуды ұнататыныңа таңырқасып жатыр,— деп жауап қатты.

	— Карлеттоны театрға қабылдап па?

	— Олар бізді кешкі асқа шақырды.

	Күні бойы бұл шақыруды қайтып есіме де алғам жоқ. Скарпа кереуетте немесе бақтағы шөптің үстінде жатып ұйқы қандырумен болды. Біз кешкісін қыдырыстап, остериядан бір бөтелке шарап ішуге келіскендей болғанбыз, бірақ аяқ астынан велосипедші келіп жетті, доңғалақ тыстарын әкеліпті. Оны жақсы танитынмын, Аурелиадағы зауытта жұмыс істейтін.

	— Ішімхана қожайыны бәрін айтып беріпті, — деді ол. — Бірнеше адамды ұстап та үлгеріпті. Жолдастар Скарпаның дереу кетуі керек, деп шешті. Мен оны Трастевере стансасына жеткізіп салам.

	Скарпа былқ етпестен:

	— Іш киімімді жуып үлгергенім қандай жақсы болған, — деді.

	Ол комбинезонды шешіп, тез киініп алды, сосын Джина екеуімізді бетімізден сүйді.

	— Испаниядан келген жолдасты ұмытпа, — деді ол маған қоштасарда. Соны айтып жүріп кетті.





XX


	Қанша айтқанмен, қорқақпыз ғой қай-қайсымызда. Скарпа кеткен соң, иығымнан ауыр жүк түскендей сезіндім. Ішімхана қожайынының мекен-жайымды білмейтініне кәміл сенімді едім, тіпті Джинаға:

	— Театрға баруға қалай қарайсың? — деген ұсыныс та жасадым. Ол маған шаттана көз тікті.

	Карлетто, Дорина, Лучано және басқа да артистер “Арджентино” маңайындағы остерияда тамақтанып жатыр еді. Мен оған біраз көшені орағыта жүріп бардым, жолай өзіміз түнде бас қосқан ішімхана жанынан әдейі өттім. Ол жабық екен, есігінде құлып ілулі тұр. Жұрт бұған ешқандай назар аудармастан өтіп жатты. Бізді талап жейтін талай орынның бары, бірақ бұл жайында ешкімнің ештеңе білмейтіні турасында ой кештім. “Алайда күндердің бір күнінде жұрт ақиқат сөзді еститін де шығар”, деп ойладым.

	“Арджентинода” өзіме Туриннен таныс ревю қойылып жатыр еді, ал менің варыетеге бармағаныма талай заман болған. Туринде онда Линдамен ұрсысып қалғаннан кейін бармай қойғам, ал Римде мұғдарым болмаған. Варыетенің мұнда ешкімге керегі жоқтай көрінген. Неге екенін қайдам, бірақ фашистер жайлап алған, Папа тұрып жатқан, дуче Палаццо Венециядан орын тепкен Римде жалпы мұндай ревюлерге тыйым салынған шығар деп шешкем. “Басқа адамдар, басқа құндылықтар”, деп түйгем. Бірақ сосын ұят дегенді былайырақ қалдырып, бұтында лыпа ғана, жағажайда еркектердің жанында керіліп жатқан әйелдерді Лидодан көргенім бар-ды. Бақсам, мұндай нәрседе адамдар бір-біріне егіздің сыңарындай ұқсас болады екен.

	Сол күні кеште сахнада зәңгі қызы би биледі. Киімінің томпиған толықша денесін жасырған жері кемде-кем деуге болатын. Шегіртке секілді олай да былай орғумен болды. “Мынау Лубраниге лайық екен, — деп ойладым салған жерден, — бәлкім, оны бір жерден тауып әкелген де тап соның өзі шығар”. Бірақ жиналған қауымға зәңгі қыздары ешқашан жеткілікті дәрежеде жалаңаштанғандай көрінбейді, сондықтан көрерменнің көңілін табу үшін олар осылайша шыңғырып, орғып-қарғумен болады. Олардың дауысы үрейіңді ұшырады, қаныңды қыздырады. Римдіктерге зәңгі қыз ұнап қалды, олар оны “биске” шақырды.

	Сосын бізге, партерге Карлетто келді. Джина оның нөмірін көрсем деп тағаты қалмай отырғанын айтты. Анау бізге жабырқай көз жіберіп, өзінің ойыны жасалған шартқа сәйкес алты күннен кейін басталатынын түсіндірді. “Анау, әлгі Торре Литториада тұратын неме, оны тағы да алдап соққалы жүр-ау”, деген ой жылт етті менде.

	Басқа да артистер келіп, сәлемдесулер мен көңілді әзіл— қалжыңдар қарша жауып берді. Алайда мен онша шаттана алмадым. Жанымда Джино Скарпа бардай, оның дауысын, күлкісін естіп, топтың арасынан басын қылтитқанын көріп отырғандай сезімде болдым.

	— Кешкі ас ішуге барамыз ба? — деген Доринаның дауысы құлағыма талып жетті.

	Біз барып кірген ресторанның қуырылған тораймен және жақында әзірленген сүтсірне — моцарелламен даңқы жайылған еді. Карлетто бізге бірнеше ән айтты: бұрынғысынан әлдеқайда тәуір айтты, бірақ отырған жеріміздің ау-жайы басқа болатын: бізге ақ фрак киген даяшы қызмет етіп жүрген, сондықтан әннің әсері де басқаша боп шықты. Тек жалғыз Джина ғана аузын қолымен көлегейлеген күйі жынды біреу сияқты сақ-сақ күлумен болды. Бұл байғұстың Скарпа екеуіміздің жағдайымызды ойлап жаны күйзеліп, әбден мүжіліп біткенін, енді қазір, бейне аяқ асты мас болғандай, күлкіге ерік бергенін жақсы түсініп отырғам. Скарпа бізде болған сол екі күннің ішінде Джинадан зәредей күңкіл естімегем.

	Кештің едәуір бөлегін ресторанда өткіздік, сосын бүкіл компания болып Мильвио көпіріне бардық. Карлеттомен және оның достарымен қайтадан бірге келе жатқаным және сол бұрынғыша әңгімелерін тыңдап келе жатқаным өзіме біртүрлі оғаш көрінді. Соңғы екі күнде соншалықты көп оқиға орын алғандықтан, маған мұның бәрі өз басымнан емес, басқа біреудің басынан өткендей көрініп жүрген. Жолшыбай әр нәрсені әңгіме қылдық, әзілдестік, күлістік, мен тіпті олардың да бірдеңе тындырғанын, Лучаноның айтқанына сенсек, қазір де қол қусырып қарап отырмағанын еске алдым. Бірақ арамызда биік дуал, дәлірек айтқанда тікенекті шарбақ пайда болғанын түсінетінмін. Енді қазір бізге тек ұсақ-түйек нәрселер төңірегінде ғана мылжыңдасу немесе Джулианелламен бірге менің махаббат жорықтарымды күлкіге айналдыру ғана қалған-ды. Сосын Карлеттоны өзім келеке ете бастадым, шеберханаға өзіңнің ғана келуіңе болатын еді, онда Линданы ертіп келудің қажеті жоқ-ты, сол үшін сыбағаңды беру керек, дедім.

	— Бұл хикаяда бірде-бір дерлік керіс сенің, Карлетто, араласуыңсыз өткен жоқ, — дедім мен. — Олар Римнен кетті ме, әйтеуір? — Карлетто басын изеді. Көңілім шамалы жабырқау тартып қалды.

	Біраз уақытқа дейін жолдастарымнан ешқандай хабар болмады. Ішімхана қожайынының да, басқалардың да қандай кепке тап болғанын білмедім. Скарпа Римнен кетіп қалмағанда, онымен кездейсоқ түрде жолығысып тұруымызға болатын. Кей күндері керемет қатты мазасызданып кететінді шығардым. Ақыры жөнделген камераларды беріп Пиппоны зауытқа аттандырдым, қандай жаңалық барын ақырын біліп қайтуды тапсырдым. Жолдастар маған бұқпалап жүре тұрсын деп сәлем айтыпты. Бұған енді ештеңе істей алмайтынсың, қауіп бұлты әлі сейілген жоқ-ты.

	Бір сарынды күндер өтіп жатты, мен ештеңе жайында ойламауға тырысып бақтым. Джина дауылдың жақындап келе жатқанын сезіп жүрді. Кей-кейде ол маған:

	— Шыныңмен-ақ жұмыс істегелі жатырсың ба? Жап шеберхананы, кеттік Доринаға. Мұндай күндері демалу керек, — дейтін.

	Екеуіміз қайтадан Остияға, қарағай өскен тоғайға бара бастадық, кейде тым жыраққа шығандап кететінбіз. Құр екеуіміз ғана болсақ та уақытымыз өте көңілді өтетін. Қыркүйек айының жаймашуақ күндері болатын, ауа хрустальдай мөлдір еді.

	Мен қайтадан гитарада ойнай бастадым, ал кешкісін серуенге шыққанда сол баяғы күндердегідей, мәз бола көңіл көтеруге, жоқтан өзгені айтып қалжыңдасуға аңсарым ауып жүрді. Бейне бір Лариомен және Келиномен жотада думандатқан, бар өмірім алда тұрған, Амелио мотоциклімен құйындатып жүрген кез қайтып оралғандай-ақ еді. Бұған бар-жоғы бір-ақ жыл өтті ғой. Шынымен, бір-ақ жыл ма?

	— Қалай, ұнай ма саған Рим? — деп тықақтайды арт жақта аяғын жыбыр-жыбыр басып келе жатқан Карлетто. — Қанша дегенмен, дүниенің қызығын көріп баққанға не жетсін.

	— Сені, Пабло, үйленген адам деуге болады. Байқа, Джинаны алдап кетіп жүрме, — дейді Джулианелла.

	Мен болсам, жолдастарым жайында ойлап жүргем. Абақтыда отырғандары жайында, қаза тапқандары турасында және жер бетінде аштықтан өліп жатқандар жөнінде. Біз жеңіске жеткен кезде әлем қандай болар екен? Кім біледі, өз басымызға осындай қиыншылықтардың түскені, бәлкім, жақсылық та шығар. Мұның басқаша болуы мүмкін еместігі де.

	Бір күні түнде театрдан шығып келе жатқан кезімізде нөсер жаңбыр құйып берді, содан алғаш жолыққан остерияны паналауымызға тура келді. Әдетте осындай жауын-шашын кезінде көңіл көтеруге әсіресе қатты аңсарың ауатыны бар, іздегенге сұраған дегендей, жолымыздан остерияның немесе ішімхананың ұшыраса кеткені мұндай жақсы болар ма. Біз құдды қайтадан кішкентай балаға айналып кеткендей болдық. Римнің аспанында күн күркіреп, жаңбыр шелектеп төгіп, ағаш жапырақтарын жел жұлып әкетіп жатты, күйсіздеу мына остерияда жан баласы жоқ еді. Біз шарап әкелуді талап еттік. Джина екеш Джина да дәмін татып көрді. Карлетто фашистерді жерден алып, жерге салып батыл сөз сөйледі, остерия қожайыны есікті нықтап жауып келді де, солардың көзіне көк шыбын үймелейтін күнге арнап сақтап жүрген бөтелкесін ашып, өзі де қосыла мылжыңдай бастады.

	— Ұлып тұрған дауыл, — деп айқайлады ол қызынып, — маған керней үні сияқты естіледі. Көріңдер де тұрыңдар, күн күркірейді әлі, жасын оғы Палаццо Венецияны отқа орайды, сол күні біз антұрған атжалманның қалай жер жастанғанына куә боламыз...

	Ақыр соңында ол кәдімгідей мас боп қалды да, ешкімге кетуге рұқсат етпей, біреуге бірдеңе айтпауымызды, өмірін өксітпеуімізді, әлгі шарап бөтелкесін көрмеген, сандырақ сөздерін естімеген болуымызды сұрап жалына бастады. Дауыл тұрған кезде ақыл— есін жоғалтып алатыны барын айтып ант-су ішті, жалпы алғанда, саясатпен айналыспайтын адаммын, деді. Көңілін тыныштандыру үшін Лучано оған:

	— Остерияңның қай жерде екенінен де жөнді хабарымыз жоқ қой біздің, — деді.

	Қожайынның үрейге толы түр-сықпыты көпке дейін көз алдымыздан кетпей қойды, ал Джулианелла: “Ой, ақымақ-ай!” деп күңкілдеумен болды.

	Біз Карлеттоның да зәре-иманын ұшырдық. Остерияның қожайыны оны, әрине, театрдан көргені кәміл, дегенді айттық. Карлетто алғашында ойланып қалған, сосын:

	— Жоқ, ол шынын айтты. өйткені бізге арнап ашқан шөлмектері үшін ешкім оған ақша төлемейді ғой, — деп қарсылық білдірді.

	Бірақ сол арада Джина әңгімеге араласты:

	— Бәрің де шындарыңды айттыңдар. Бірақ зәресі қалмай қорыққандықтан ол сендерді бірінші боп ұстап беруі мүмкін.

	— Италияны қандай жағдайға жеткізгендерін қарашы, — деді маған қабағы түйіліп кеткен Лучано, — өз басын аман алып қалу үшін жұрт бірінші боп айтып баруға асығады.

	Үйдің жанында олар тағы да саясат жайында әңгіме қозғап, мені өздерімен бірлесе әрекет етуге өршелене үгіттей бастады.

	— Оның кез-келген күні арам қатуы мүмкін, — дейтін дәлел айтты олар. — Ол мерезбен ауырады, жалпы, қаусап бітіп отырған адам. Біз шешуші шайқасқа дайын болуымыз керек. Бір-бірімізбен байланысымызды үзбегеніміз жөн. Қалың бұқараны дер кезде ұстап қала алмасақ, қанды қырғын басталады.

	— Басталсын, — дедім былқ етпей. — Онда тұрған не бар?

	— Бұл да ештеңе емес, — десті олар беріспей. — Ең бастысы, соғыстың өршіп кетпеуіне жол бермеу керек. Әйтпесе, бізде де Испаниядағыдай ахуал орнайды.

	Бұлардың пиғыл-ниетін ап-анық көріп тұрғам, бұлар маған бейне әйнектен жаралған жандар секілді еді. Олардың әр сөзінен үрейге бой алдырғаны, өз ой-ниетін басқаға күштеп таңу тілегі аңғарылып тұратын. Адам қара басы мен жан тыныштығын сақтағысы кеп жанталасса, оны түсінуге болар — мұндай жағдай кім-кімнің де басынан өтеді. Бірақ мен екеуінің бірдей буржуйлар капиталын, дәп сол фашистерді билік басына алып келген капиталды, неліктен қорғаштайтынын тіптен түсіне алмай-ақ қойдым. Мұны оларға күле тұрып айтып бердім. Бәлкім, кей сөзіңе қосылуға болар, деді Карлетто. Бірақ, бастысы — шешуші шайқасқа дайын болу.

	— Бір рет осындай жағдай орын алған, — деген дәлел айтты ол маған, — сонда қолайлы кезді қолдан шығарып алдық. Қалың бұқараны қақпайлап отырмасақ жаппай қырып-жою басталады. Тарихтан қанды қырғынның талай оқиғасын табуға болады.

	Тоқ етері, олар біздің жетекшілерімізбен кездескісі келді. Жетекшілеріміз сөзге сараң адам және бұл айтқандарың оларға баяғыдан белгілі, деп жауап қаттым.

	— Ендеше, бізбен бірге жүр, сені бір адаммен таныстырайық, — деді Лучано.

	“Бір адам” дегені ақ жилет киген, алтын жақтаулы көзілдірігі бар синьор боп шықты; біз театр жанында жолықтық. Ол кіре берісте Джулианелламен бірге тұр еді, бір қарағанда, кеңпейілді адам секілді әсер қалдыратын. Ол бізге остерияға кіріп, бір-бір шыны аяқ кофе ішуге ұсыныс білдірді. Сәлден соң ортақ әңгіме басталды.

	— Майор музыканы айрықша ұнататын кісі, — деді Лучано. — Сенің ойыныңды ол рақаттана тыңдар еді, Пабло.

	— Бұл аса қиын шаруа емес, — деп жауап қаттым мен. — Бір күні кешкісін остерияға келсеңіз болды.

	— Беппеге барайық, — деген ұсыныс айтты майор, — сол жерде отырып әңгімелесерміз.

	Майор өте сақ адам боп шықты. Жолшыбай гитара мен виолончель жайында әңгіме өрбітті. Ауық-ауық тоқтай қалып, өз пікір-тұжырымын ортаға салды. Айтарын айтып болсын деп оны үнсіз тосып тұрдық. Майор Джулианелланы қолтықтап келе жатқан, оны қыздың атасы екен деп ойлап қалуға болатын.

	Ресторанда бұрыштағы оңаша үстелге жайғастық. Үстелдерге дастарқан жайылыпты, гүл салынған ваза қойылыпты. Бір стақан шарап ішу үшін ресторанға келудің неменеге қажет болғанын түсіне алмадым. Бірақ, бір ғажабы, Карлетто, Джулианелла мен Лучано мұнда өз үйіндегідей еркін отырды. Әңгіме сол бұрынғысынша музыка жайында болып жатты. Майор адам түсінбейтін әлдебірдеңені айтып отырды. Бәрі маған жалтақтап қарай берді. Мен Лучаноға сұрақты жүзбен көз салдым. Ақыры Карлетто майордың сөзін бөліп:

	— Енді іске көшейік, — деді. — Кім екенімізді Пабло біледі. Біздің көзқарасымызды оған түсіндіріп беруіңізді сұраймыз, майор.

	Қария креслоға шалқайды. Көзілдірігін сүртіп, маған зер сала қарады. Әңгімені қошемет сөз айтудан бастады. Күрес жүргізуге тап осындай адамдар керек, деді. Әзірге ондайлар өте аз. Сосын бізді әулиемен салыстырды. Тек жеке-дара әрекет жасайтынымыз ғана жаман. Неге бізге ақниетті басқа да итальяндармен бірікпеске? Сонда бұл итальяндардың көздейтін мақсаты не? Зорлықшылдардың, айуандар мен ұрылардың көзін құрту, заңдылық пен азаматтарға деген құрметті қалпына келтіру, Италияны қайта өрлету, жоғалған еркіндікті қайтару.

	— Фашизмді көп шығынға ұшырамай құлату, — деп Карлетто оның сөзін бөлді.

	Майор оған көзін сүзе қарап қойып, сөзін жалғастыра берді. Бір жолы, деді ол, бұқараға қимыл-әрекет еркіндігін беріп те көргенбіз. Ал, нәтиже қандай болды? Мен оған: бұқара мына мен сияқтылардан тұрады, ал нәтиже буржуазияға да, оның өзіне де мәлім, деп жауап қаттым.

	Майор тағы да мүсіркей езу тартты. Әрине, деді ол, фашизм тамырын тереңге жіберіп те үлгерді, ал мына сіздер сияқтылар жұрттың үрейін ұшырады, сол арқылы фашизмнің нығая түсуіне ғана септік жасайды. Біздің кездесіп, бәрін жан-жақты талқылауымыз керек. Әр тарап өз көзқарасын баяндап берсін. Ортақ бағдарлама әзірлеуіміз қажет. Мұның бәрін жетекшілерімізбен кездесу барысында айтып бермек ойы бар.

	Бұл баяғы әләуләй болатын. Мен түсіне бастағам. Не айтар екен деп олар енді менің жауабымды елегізе күтіп отырды. Джулианелла сигаретін үсті-үстіне мыжғылап өшірді. Байсалды қалпымды сақтай отырып, баяғыдан әрекет жасап жатқанымызды айттым. Әлбетте, мұндай мәселені, мен секілді қатардағы біреу емес, жетекшілеріміз талқылайды. Бәріміз де ортақ парызымызды орындауға тиіспіз. Алайда, бұрынғы, бейбіт өмір қайтып оралады деп қиялдану бекершілік, егер біз жұрттың үрейін ұшыратын болсақ, кейбіреулер жұрттың аяушылығын туғызады. Келіссөз жүргізіліп те жатыр, дегенді айтқанымда олардың түрі қалай бұзылып кеткенін көру керек еді. Алайда майор сенбестік білдіре езу тартты. Әр жеміс әрқилы мезгілде піседі, мұндай істерде айрықша ақыл-парасат таныту қажет, деді. Жалпы алғанда, сұқбатымызға дән риза, менің жақсылап ойлануымды және тиісті адамдармен сөйлесіп көруімді сұрайды. Ақыр соңында ол үміт— арманымыздың орындалуы үшін алып қоюды ұсынды.

	Арада бірнеше күн өткен соң ол мені гитара тартуға шақырды. Бұл жолы біз Беппеде емес, Лучаноның үйінде жолықтық. Бұрын оның үйінде ешқашан болып көрмегем. Джулианелла бізді Римнің төменде көлбеп жатқан панорамасын балконнан тамашалауға шақырды. Майор ойынымды тыңдады, менімен саясат жайында салғыласты, сосын партиялар гитара ішектері сияқты, дегенді айтты. Алайда, ойнаған кезде ішектерді үзбейтіні, оларға жаймен ғана жанасатыны мәлім ғой.

	Біз тағы бірнеше рет кездестік, бірге жүріп Римді араладық. Бір күні Джина менен жолдастарымның қайда кеткенін сұрады, олар ұшты-күйлі жоғалған болатын. Мұны айтқанда оның әлпетінен бұған риза сықылды сыңай байқалды. Өзім де кішкене тыныстай тұруға қарсы емес едім. Бірақ тым ұзаққа созылған әрі— сәрі хал жан шыдатар болмады. Жексенбі күні әлгі ішімхананың жанынан да әдейі жүріп өттім, ол әлі жабық екен. “Ертең таңертең зауытқа барып шығам”, деп шешкем. Бақытыма қарай, онда баруға үлгермедім. Мені жұрт ұйқыда жатқан кезде, таң алдында тұтқындады.





XXI


	Мені тұп-тура төсекте жатқан жерімнен тұтқынға алды, сөйтіп жарты сағаттың ішінде үйдің астын-үстіне келтірді. Марина маған үрей толы көзбен қарап қалды. Бұлар Скарпа жайында біліп қалған екен, деп ұйғарғам, сосын шеберхананың қуыс-тесігін қоймай қалай тінтіп жатқандарын көз алдыма елестеттім, соған тіпті күлкім кеп кетті. “Скарпаның кетіп қалғаны қандай жақсы болған”, деп ойладым. Содан соң олар мені алып шықты. Карлетто пәтерінің есігі құлыптаулы еді.

	“Карлетто қуаяқ ұйқы соғып жатқан шығар, сірә, — деген ой келді күтпеген жерден. — Білген кезде ғой, ес-түстен айрылады. Қайтадан деревняға қашып кететін шығар”. Скарпаның Римнен сытылып шыққанына қуанышым шексіз еді. Машина Лунгарадағы түрменің жанына кеп тоқтады, мені түсіріп, камераға әкеп кіргізді, көше мен аспанға тіпті соңғы рет көз тастап та үлгермедім. Тек кейін, камерада отырғанда ғана, шашы желмен желбіреген бір қыздың көпірден өте бере алдымнан жалт етіп көрініп қалғанын есіме түсірдім. Ал камераның титімдей терезесінен ғимарат қабырғалары мен аспанның бір пұшпағы ғана көрінетін,

	Жасауылдар ақыры жөнін тапты, сол арада мен аузымның кәдімгі сіңір тартылған кездегідей құрысып қалғанын сездім. Мұның бәрі өзіме таңсық еместігін көрсеткім келіп жол бойы және түрме кеңсесінде жиреніш білдіре миығымнан күлумен болғаным есіме түсті. Мені бас салып сабайтын шығар, ойларына не келсе соны істеп қорлайтын болар, деп күткем. Бірақ түрмешілер маған күндіз-түні бардан шықпайтындардың дағдысымен сүлесоқ көз салды да, немқұрайды кейіпте теріс айналды.

	Камерада жалғыз болатынмын, сәлден соң есіктегі құйттай терезе күтпеген жерден сарт етіп ашылды да, біреу атымды атап айқайлады. “Міне, ұрып-соғу енді басталады”, деп шештім. Бақсам, бақылаушы су құйылған сауыт, орамал, тәрелке мен қасық әкеліпті. Кещелігімді көрсетіп, сол арада одан өзімді не үшін отырғызғанын сұрадым. Бақылаушы жауап қайтарған жоқ, терезені сарт еткізіп жаба салды.

	Бұл күн ешқандай оқиғасыз тыныш өтті. Бұрыштағы кереуетке келіп қисайдым. Жатқан кезімде аспанның бір шеті көзіме шалынатын. Терезеге көзі жиі тор тұтылған еді, буалдыр бұдыр әйнектен, қанша арпалыссаң да, ештеңе ажырата алмайтынсың. “Бұған шыдауға болады”, дедім. Әредік-әредік бақылаушы есік қағып, маған нан, быламық құйылған кәтөлек әкеп беріп тұрды. “Тек кейін жағдай бұдан нашарлап кетпесе екен”, деп ойладым. Мұнда тіпті сигарет сатып алуға да болатын еді.

	Тергеу кезінде қайтаратын жауаптарымды жақсылап ойластыра алмаймын-ау деген ой мені таңертеңнен мазалай бастаған, осы себепті өзім жайында оларда нендей мәлімет барын ақырын біліп алуға құлшындым. “Егер олар Пиппоны да тұтқындаса, онда құрығаным, — деп ойладым. Сосын былай деп шештім: — Мені тегіннен-тегін ұстаған жоқ, олар бәрін біліп отыр”.

	Түрмедегі ең жаман нәрсе жалғыздық емес, әрі-сәрі хал. Камерада әрлі-берлі адымдап жүрдім де қойдым. Жолдастарды, майорды, Скарпамен арамыздағы әңгімені, оның: “Бұл да тірілей көрге көмілгенмен бірдей... Фашистер: “Өй, бұл әншейін сілімтік біреу ғой”, деді де, босатып қоя берді”, деген сөздерін есіме алдым. Сосын қайтадан кереуетке жатып, бәрін рет-ретімен, нешінші мәрте екенін кім біледі, ой елегінен өткізе бастадым. Сөйтіп, Скарпа сытылып үлгерген болды. Ал, үлгермесе ше? Менің қайда тұратынымды Джузеппеден басқа кім біледі? Сол бір жаңбырлы түнді, остерияның мас боп қалған қожайынын еске алдым. Залымдығы әлпетінен-ақ аңғарылып тұрған. Әлде майор ма? Бірақ ол, әрине, бос тәуекелге бара қоймайды. Бәріне өзім ғана кінәлімін деген ойдан тұла бойым мұздап сала берді. Майордың тобындағы біреу-міреу сатқындық жасап, жолдастарымды тұтқынға алған болса, онда маған өзенге құлап өлуден басқа ештеңе қалмайды.

	Сол арада бір жолы шынымен-ақ суға кетіп өлгім келгенін еске алдым. Жақында ғана, наурыз айында. Линданың опасыздығынан жаным шырқыраған кезде. Әлгі соңғы жолы маған Амелио тап болған жағдайды қатыгездікпен келекелеп айтқан кейпі көз алдыма келді. Күтпеген жерден: “Амелио да қазір түрмеде ғой”, деген ой келді. Енді оның алдында арым таза. Кереуетке керіле жаттым. Көзімді жұмып, іштей: “Амелио” деп қайталадым.

	Кешкісін сылдыр-сылдыр, тарсыл-гүрсіл дыбысты құлағым шалды. Әуелі алыс камералардан естіліп, бірте-бірте жақындай түсті. Әлдекім, жынды адамша, темір торды темір таяқпен қойғыштайды, одан соң жұмсақтау әуенді дыбыс шығады, сосын қайтадан тарсыл-гүрсіл мен кілттердің сыңғыры естіледі. Жақындап келеді, міне таяп та қалды, сөйтіп ақыры менің камерамның да есігі ашылды. Екі бақылаушы кіріп, біреуі маған көңілді дауыспен “қайырлы кеш” дегенді айтты, екіншісі терезеге жақындап, тордың шыбықтарын аяусыз соққылай бастады. Одан соң олар есікті сарт еткізіп жауып шығып кетті. Мен түн болғанын түсіндім.

	Біреу-міреудің басына мына арадан қашып кету жайлы ой келеді-ау дегенге сенгім келмеді. Фашистер кешкі дұғаның орнына ұйқтар алдында бізге концерт көрсетпек болған ғой әншейін. Соңғы сигаретті тарту үшін терезе жанына келдім, бұлдыр әйнектен аспанның пұшпағына көз жібердім. Римді, оның көшелерін көріп тұрғандай сезімде болдым. Осындай қас қарайған шақта мен әдетте үйден шығып, достарыммен бірге қаланың орталығына қарай тартатынмын. Көшелер самаладай жарық боп тұратын, остерияларда жұрт тамақтанып, шарап ішіп, би билеп жататын, ал мен гитарада ойнаушы едім. Апырай, Джина Карлеттоға, Лучано мен Доринаға жолықты ма екен? Джина сақ болса екен тек. Онымен тіпті қоштасып та үлгермедім. Біртіндеп ойым шатаса бастады: көрмегенді көрген күнім еді бұл. Төбедегі шам жанды, аурухана палатасында түнде жанатын шамдай, көмескі жылтырап тұрды. Есіктегі жабық тұрған құйттай терезеден бақылаушының: “Ұйқтап жатырсың ба?” деген дауысы құлағыма келді.

	Ұйқтадым ба әлде қалғыдым ба, білмеймін. Қаракөйлектілер қазір кіріп келеді-ау, мені тергеуге әкетеді-ау деп күтіп жаттым. Неге екенін білмеймін, қамаудағыларды тек түнде ғана ұрып— соғады деп ойлайтынмын және сондай жәбірге іштей дайын да болатынмын. Скарпаның Германия мен Испаниядағы тозақ— түрмелер жайында айтқаны ойыма оралып, іштей: “Қызылдарға аяушылық білдірмейді олар”, деп қайталай бердім. Түн ортасында оянып кеттім: біреу есікті жартылай ашқан-ды. Төсектен тұрып үлгергенімше бақылаушы есікті сарт еткізіп қайта жапты — бұл түнгі тексеріс еді.

	Таң атып, терезеден бұлыңғыр жарық себезеленді. Тастай қатты кереуетте түні бойы дөңбекшіп шыққам, енді қазір қабырғаларым қақсап, басыма біреу қорғасын таңып қойғандай боп тұрғам. Көзімді тырнап ашқан бойда-ақ тергеуде не деп жауап беруім қажеттігі жайында ойлана бастадым.

	Тұру керектігін хабарлап қоңырау шылдырлады. Кофе берілді: онысы бір кәтөлек сарғыш қоймалжың сұйық болатын. Сосын тағы да ашылған есіктің салдыр-гүлдірі естілді. Бақылаушы: “Саған сәлем-сауқат келді”, деді. Маған бір түйіншекті ұсынды: онда іш киімдер және Джинаның қолымен есімім мен әулет есімім жазылған бір парақ қағаз бар еді.

	Бұл рухыңды көтеретін — бейне жақын-жуығыңмен тілдескендей болатынсың. Көңілім өсіп, шылым тұтатып, камерада әрлі-берлі жүре бастадым. Бес адым әрмен қарай, бес адым бермен қарай; Амелионың жүре алмайтыны, оны түрмеге зембілге салып әкелгендері турасында ой кештім. Амелио жайындағы ойлардан бойым сергіп кетті, сөйтіп енді темір торға самарқау ғана көз салатын болдым. “Сен түрмедесің, себебі бұған өзің ынталы едің”, деп қайталадым іштей өзіме-өзім.

	Бақылаушылар маған барып дәрет сындырып қайтуыма болатынын айтты. Баспалдақпен төмен түстім, мені сансыз көп дәлізбен алып жүрді. Аулаға шықтық, сол жерде мені едені цементтелген әжетханаға кіргізіп, сыртымнан кілттеп тастады. Сүйемдей саңылаудан көз жетпес биіктегі аспанның титімдей бөлігі ғана көрініс беріп тұрды.

	Екінші күн өтті, ешқандай өзгеріс болған жоқ. Түнде мені қандала талады. Сосын тағы таң атты, тағы бір “серуен” жасалды. Мен әлі де сол баяғы тергеу кезінде қалай жауап беру жайын ойластырумен жүргем, әрі-сәрі халден зарығып біткем. Түнде әлгі тығып тастаған кітаптарым есіме түсті. “Сонда мені сол кітаптар үшін тұтқындағаны ма? Мүмкін емес”. Мен тағы бір сәлем-сауқат алдым. Үйіңе хат жазғың келмей ме, деп сұрады олар менен.

	— Менің үйім жоқ.

	— Досыңа жаз.

	— Ұзамай шығатын шығармын.

	— Ашынаң жоқ па еді?

	— Ашыналарға жазуға рұқсат берілген бе?

	— Түрме бастығына өтініш түсіруіңе болады.

	— Ұзамай шығатын шығармын.

	Күнде кешкісін осы күнді тағатсыздана күтумен болдым. Еркіндікке шығу үшін тас қып жабылған бес қақпадан өтуің керек. Түрмешілер соның бірінен соң бірін ашуы қажет. Кейде мен бір қателік болғанын, өзімді басқа біреумен, бәлкім, Карлеттомен шығар, шатастырып алғандарын көз алдыма елестететінмін. Сөйтіп, міне, бір сәтті күні мені шақырып алады, қақпаларды айқара ашады, мен еркіндікке шығам...

	Не қилы ұсақ-түйек ойға орала береді: жеміс-жидек дүкеніне кірсем деймін немесе бір саптыаяқ сыраны сіміріп салуға құмартам. Тергеу кезінде не айтам деп күндіз-түні бас қатырумен болғанша, зембілші, домнашы, дауылға тап болған кемедегі теңізші сияқты ең ауыр жұмыстарды атқаруға да әзір едім — жалғыз тек қайда барғым келсе сонда барып және достарыммен мылжыңдасып жүрерлік еркім болса болды. Көпірдегі қызды еске алдым, қазір оның не істеп жатқанын, не жайында армандайтынын және қай жерде туып-өскенін көз алдыма елестетуге тырыстым. Сосын өзімді көше аралап қыдырып жүргендей, Тритоне фонтаны алдына барғандай, достарыммен бірге “Фламиниода” отырғандай, жанымыздан адамдар өтіп жатқандай, олардың арасынан көп танысты ұшыратып тұрғандай сезіндім. Талай тәуір күндерімді бостан-босқа рәсуа еткенімді білгендей болдым. “Түрмеге басқа жерде түспей Римге келіп түскенімді қарашы”. Міне, сөйтіп енді өзімді сырқаттанып қалғандай көріп тұрмын: дәрігерді күтіп жатырмын, кереуеттен тұра алмаймын... Неше алуан әуен ойлап тауып, ойша гитарада ойнадым. Кей-кейде өзімді тентектік жасап қойған, жұрт оны мазақ етіп күлетін сотқар бала секілді көре бастайтынмын. Алайда Джина мені мазақ етпейді ғой. Шеберхана жайында, Солино жөнінде, көпір салып жатқан жұмысшылар турасында ой кештім. “Неғылған микеще едім, — дедім өзіме-өзім, — одан да гитара тартып, үйде отырғаным дұрыс еді”.

	Алайда, сол күні өзімді квестураға тергеуге апара жатқанда кереуетіме қамыға қарап қалдым. Жүрегім дүрсілдей соқты. Бойымда қорқыныштан гөрі тергеушілердің жеркенішті түр— сықпытын көрмеуге деген, оңаша қалуға деген тілек басымырақ болатын. Біз қақпадан өттік, түрме кеңсесінде бір минутқа кідірдік, терезеден ағаштар мен Тибр жағалауы көрініп тұрды. Көшеде екі “қорғаушы-періштем” мені екі қолымнан ұстап алды. Бетімді тағы да жиреніш білдіре тыжырайтып келе жатқанымды байқадым.

	Квестурадағылар мені тосып отыр екен, үстел басына жайғасқан екі қаракөйлекті тергеуге қолма-қол кірісіп кетті. Әуелі есімім мен әулет есімін, әкемнің аты-жөнін, туған жылымды, бұрын сотталған-сотталмағанымды сұрады. Одан соң қайдан келгенімді, Римде қашаннан бері жүргенімді, немен шұғылданатынымды, кештерді кіммен бірге өткізетінімді білгісі келді, ақыр соңында “мынау кімнің кітабы” деген сұрақ қойды. Тергеуші маған кітапты ұсынды. Бұл Доринаның қамауда жатқан күйеуінің кітабы болатын. “Ендеше, Джинаны да отырғызған ғой”, деп ойладым. Сол арада: “Бұл Джинаның марқұм күйеуінің кітабы”, деуге оқталғам, бірақ жеме-жемге келгенде айнып қалдым. Сосын оқыған секілді боп беттерін парақтап отырып, аласұра ой кеше бастадым: “Жоға, Джина тұтқынға алынған жоқ, әйтпесе ол маған сәлем— сауқат әкелмес еді, жалпы, оның бұл іске қатысы жоқ. Хайуандар, — деп ойладым, — олар Джинаның да үйін тінткен болды ғой”.

	— Мына кітап қайдан шықты? — деп сұрадым бәсең дауыспен.

	— Оны басқадан гөрі сен жақсы білесің.

	Бүкір Карлеттоға ойша қарғыс жаудырдым. Оны қазір оңдырмай төмпештеп алған болар едім.

	— Мен кітап оқымаймын, — деп жауап қаттым. — Тіпті газет оқудың да орайы келе бермейді.

	Сол кез біреуі:

	— Ал, театрда болып тұрасың ба? — деп сұрады.

	— Анда-санда ғана.

	— Джулианелланы білесің бе?

	— Мен Карлеттоны білем. Ол өзі құныс адам. Бір кездері ол ән айтатын, мен оны гитарада сүйемелдейтінмін.

	— Қай жерде және қашан?

	Сол-ақ екен мен Лубрани жөнінде, өзімнің Туриндегі өмірім жайында әңгімелеп кеттім және жоқтан өзгенің бәрін көйіткенім сонша, аналар маған “аузыңды жап” деп әмір етті.

	— Ал, майормен таныспысың?

	— Қандай майормен?

	“Арджентинода” жиі-жиі болып тұрғанымды, Карлеттомен және Доринамен бірге тамақтанғанымды айтып бердім. Кейде гитарамды ала барам. Күндіз жұмыс істеп, кешкілік кафеден ас ішем. Ал, онда болатындардың есімін білмеймін.

	— Майор ма? Ол анау әлгі театрдың жанындағы құйттай қуыста тұратын кісі шығар.

	— Шыныңды айт, бұлтаққа салма, — десті олар. — Римге неге келдің? Шабармансың ба?

	Мен таңғалған пішін танытып, оларға сұрақты жүзбен қарадым.

	— Не, Туриндегі тұрмысың нашар ма еді?

	Мен тағы да оларға таңырқана көз тіктім.

	— Мына кітапты кім берді саған?

	— Бұл менің кітабым емес дедім ғой.

	— Майор берді ме?

	— Қалай қолыма түскенін білсем бұйырмасын.

	Сол арада біреуі мені иығымнан ұстай алды. Екіншісі құлағымнан бір перді.

	Үстел басында отырғаны, түк ештеңе болмағандай, тергеуін әрмен жалғады.

	— Сонымен, мына кітап қайдан шықты?

	— Бірінші рет көріп тұрмын, — деп жауап қаттым, сосын бетіне бажырая қарадым. Жат қолдың салмағынан иығым сыздап бара жатты. Тергеуші суырманы тартып:

	— Мында саған хат бар, — деді. Сосын маған мыж-тыжы шыққан парақты ұсынды. Джинаның хаты екен. — Оқуыңа болады.

	— Оның бұл іске ешқандай қатысы жоқ, — дедім.

	Джина ұзамай кездесерміз деген үміті барын жазыпты, сосын іш киім мен ақша керек емес пе, деп сұрапты. Шеберханадағы жұмыс ойдағыдай. “Құдайға құлшылық етіп, өне бойы өзің жайында ойлап жүрмін”, деп аяқтапты ол.

	Әлгінің қолы иығымды бұрынғыдан да бетер сығымдай түсті. Тергеушілердің бірі:

	— Шылым шеккің келе ме? — деп сұрады.

	— Бізге майор мен оның адамдары немен айналысқанын ештеңе жасырмай егжей-тегжейлі айтып беруің керек, — деп тергеуші сөзін сабақтай түсті. — Олар саған өздерімен кездесуге, бір жаққа кітап апаруға, қала сыртына шығуға ешқашан ұсыныс білдірген жоқ па?

	— Жоқ.

	— Достарыңның бәрі — мемлекеттің қас дұшпаны. Мұны білетін бе едің?

	— Жоқ.

	— Олармен не жайында әңгімелесуші едің?

	— Жай әншейін ұсақ-түйек нәрселер төңірегінде.

	— Джулианелла оларға көмектескеніңді айтты. Сен фашистік партияның мүшесімісің?

	— Жоқ, мүшесі емеспін.

	Ол қарқылдап күліп жіберді. Жат қол иығымды жанға батардай етіп сығымдап қойды.

	— Алғаш рет шындықты айттың. Сені дер кезінде тұтқындаған екенбіз. Сен тек Джулианелламен ғана қойындастың ба әлде оған қоса Джинамен де жатып жүрдің бе? — Ол мені тағы бір мәрте періп жіберді. — Ал, Джулианелла майормен ашына болды ғой, оны білетін бе едің? Римге келуің үшін ақшаны саған сол қыз төледі ме?

	— Джулианелланың бұған қатысы қанша?

	— Оны басқадан гөрі сен жақсы білесің.

	Әбден сілесі қатқан олар сосын тергеу хаттамасын толтырды, оны маған оқып берді де: “Қолыңды қой”, деді.

	Хаттаманы шолып шықтым: онда тек бәленше-түгеншемен қай жерде танысқаным турасында ғана жазылыпты. Коммунист— жолдастарым жайында бір ауыз сөз жоқ. Қолымды қойдым.

	Мені машинаға отырғызып қайтадан түрмеге алып келді. Төмен түсіп келе жатқанда: “Жолшыбай жүргіншілерге, Римнің көшелері мен кафелеріне қарап отырам”, деп шешкем, бірақ бұл тек камерада ғана есіме түсті. “Мына мақұлықтардың жолдаста— рымның ешқайсысын қамауға алмағаны қандай жақсы болған”, деп түйдім.





XXII


	Абыржи бермеуін сұрап, кешікпей бәрі реттелетінін айтып Джинаға хат жаздым. Сосын: сорқайнаған достарымыздың да ешқандай айып-кінәсі жоқ, Дорина бекерден-бекер қайғырмасын, деп қосып қойдым. Жазықсыз адамды түрмеде ешкім ұзақ жатқызбайды.

	Кешкісін есіктердің салдыр-гүлдірі басталды, Карлетто мен оның достары есіме оралды. Кім біледі, бәлкім, олар да өз камераларында: “Паблоны тергеуге апара жатқан шығар”, деп ойлап отырған болар. Салдыр-гүлдір басталған бойда торға таялып тың тыңдайтынмын: бақылаушылар адымы біртін-біртін жақындай береді, бір камерадан кейін екіншісіне барады. “Қазір олар Карлеттоның камерасына кірді, енді міне Джулианеллаға келді”, дейтінмін өзіме-өзім. Бұл қызды да квестураға алып барғанын, ол жерде оны ұрып-соққанын көз алдыма елестете алмадым. “Олардың Скарпаға қандай қорлық көрсетерін болжаудың өзі қиын”, деп күбірледім іштей. Өзін ұрып-соққандарын Лучаноның неге айтқысы келмегені есіме оралды. Түсінгенім: мұндай нәрселерді ешкімге жария етуге болмайды екен.

	Бейшара Лучано, қайтадан түрмеге қамалу оңайға түсті деймісің оған. Түрмеде отыру дегеннің не екенін енді білгем. Күндіз-түні әлдене жайында ой кешесің және оны іске асыруға жүрегің дауаламайды. Тергеуде болып, тиісті сыбағамды жеп те үлгердім, енді мені не күтіп тұр екен?

	Ертеңгілік және кешкілік тордың алдында ұзақтан-ұзақ тұратынмын. Милоны, жүк машинасымен қалай сапар шеккенімізді еске алатынмын. Жол бойымен жүйткіту, көңілің қалаған жерге тоқтау — бұдан артық рақат бар деймісің. Ал маған шексіз де шетсіз әлемнен енсіз терезе арқылы аспанның титімдей бөлегі ғана аян беріп тұр. Кей-кейде: “Мені шамалы уақытқа босата тұрыңдаршы. Тибрге дейін барам да, қайтып келем. Шын айтам, қайтып келем”, деп ойлайтынмын. Шынымен-ақ қайтып оралар едім. Біз қандай өзімшілміз, дедім өзіме-өзім. Өйткені, жолдастарымның бостандықта жүргенін білем ғой, соның өзі де аз маған. Ал мен болсам, қамауда бар-жоғы бір ай ғана отырмын. Кешкісін жаным әсіресе қатты күйзелетін. Күнде таңертең өзіме— өзім: “Бүгін таңертең босатады”, дейтінмін.

	Алайда мені кешкісін, есік қайтадан салдыр-гүлдір еткен шақта босатты. Ішке бақылаушылар кіріп, темір таяқпен торды соққылап, әдеттегі құлақ тұндырар сонатасын орындады, сосын шені үлкен біреуі:

	— Жиналыңыз, — деді.

	Мен ештеңе түсінбедім.

	— Не айтып тұрмын, затыңызды жинастырыңыз. Сізді бостандыққа шығарады.

	Түрме кеңсесінде мені жай киім киген шенеунікке алып келді, — түр-келбетіне қарап, оның неапольдық екенін аңғаруға болатын, — ол маған: “Жүріңіз”, деді. Біз машинамен квестураға бардық.

	Сөйтіп, ақыры алаңға жалғыз шыққан кезімде күн әлі қараңғы тарта қоймаған. Жүргіншілерден жырақтау жерде жай адымдап жүріп келе жаттым, жұрттың дабырлаған дауысына құлақ тосумен болдым, мөлдір ауаны құныға жұттым, батар күннің алтын шапағына сүйсіне көз тіктім. Сосын жөнелтім қағазын қайтадан бір оқып шықтым. Екі күннен кейін туриндік квестураға төбе көрсетуім керек еді. Туринге дейінгі жол тегін болатын. Сөйтіп, енді мен бақылаудағы адаммын. Күн ұясына қонғаннан кейін үйден аттап басуыма болмайтын. Сөйткен соң, әлі уақыт барын пайдаланып, буыншағымды арқалаған күйімде остерияға кіріп сыра ішпекші болдым. Ол жерден шыққан кезімде, маған біреулер дауыстап үн қатты: ақша төлеуді ұмытып кетіппін.

	Мильвио көпірінде жоталарға көз жіберу үшін кідірдім. Иә, Римде зәредей өзгеріс жоқ екен. Өзен өз суын баяу ағызып әкетіп барады, аспан да сол бұрынғысынша көгілжімденіп тұр. Тибрдің арғы бетінен Сасси беткейлерінен аумай қалған жоталар басталады, оның бергі жағынан салынып жатқан көпір тіреулері бой созады, ал ауа жылы әрі тап-таза болатын. “Туринде осындай кешкілікте жоталар мен жақын тауларды тұмшалаған тұман қалаға қарай қозғалады”, деп ойладым. Сосын асықпай адымдап әрмен кеттім. Қуаныштың ұзаққа созылмайтынын жақсы білетінмін.

	Шеберхана табалдырығынан аттап:

	— Сәлеметсіз бе, ханым, — дедім.

	Джина жалт қарады. Үстіне комбинезон кимепті, көйлек киіпті. Бойжеткен қыздың қылығын жасап, маған қарай тұра жүгірді.

	Күн қараңғы тарта бастаған, кетуім керек болатын. Үйіме екеуіміз бірге кеттік. Кейуана Марина терезеден басын шығарып, атымды атап шақырды. Дорина екеуі дегбірі қалмай дебдіреп, бізді қарсы алмаққа баспалдаққа жүгіріп шықты. Сосын біз олармен бірге кешкі ас іштік. Доринаға білетінімнің бәрін айтып бердім. Оның көзіне жас үйірілді, алайда жылаған жоқ, тек “олар Карлеттоны босатуға тиіс” дегенді қайталап айта берді.

	— Қара да тұр, құныстығы оған қуаныш әкеледі, — деп жұбатты оны Марина, — өйткені, бір рет басын бәледен аман алып та қалды емес пе.

	— Сонда Карлетто мен оның достарына қандай кінә тағып жатыр? — деп сұрадым.

	Алайда Доринадан жөндем жауап ала алмадым. Карлеттоның жазықсыз деп танылуына ынтызар болғаны сонша, тіпті менің өзімді майормен ол ешқашан кездескен жоқ деп сендіріп бақты. Түнде Джина маған Карлеттодан тыйым салынған газеттер табылғанын, ал майордың іш киімшең балконнан секіріп кеткенін айтты.

	— Мұны саған Фабрицио хабарлады ма?

	Ол күліп жіберді.

	— Жоға, Джузеппе. Ол сенің жағдайыңды сұрамаққа келген. Коммунист-достарың бәрін біледі.

	Шыққан бойда мені Туринге, полиция бақылауына жіберетінін жолдастар оған бұдан екі күн бұрын айтыпты.

	— Бірақ бұған сенгім келмеді, — деді ол, — сені шынымен-ақ үйіңе, Туринге жөнелтпек пе?

	Таңертең Марина бізге соңғы рет кофе қайнатып берді. Ол бәлекей бейнені есіне алып, Джинаның көзінше маған:

	— Мадонна саған, күнәкарға, мейірімділік білдірді, — деді.

	— Сонда ол бұған қандай мейірімділік білдірген? — деп сұрады Джина.

	Марина көкке көзін тікті.

	— Үндеме, — деді ол, — сен де оның мейіріміне мұқтаждың бірісің.

	Джина екеуіміз заттарымды асығыс-үсігіс жинастырдық. Дорина бізді шығарып салды.

	— Көңілім сондай құлазып тұр. Сен кетесің ғой қазір, біз жападан-жалғыз қаламыз ғой, — деді ол.

	— Маған да сендермен қоштасу оңайға соқпай тұр, бірақ биылдың өзінде-ақ бәріңмен түгел “Маскеринода” кездесетініме сенем.

	— Бәрімізбен түгел кездесе қоймассың, — деді ол жабығыңқы үнмен. — Джулианелланы олар жазаға тартатын шығар.

	Джина екеуіміз шеберханаға қайтып оралдық. Пойыз кешкісін жүретін. Мен кіре беріс жанында темекі тартып тұрғам, кенет Пиппоның шеберханадан шығып, оқтай атылып жүгіре жөнелгенін көрдім.

	— Анау қайда кетті?

	— Джузеппені шақыруға, — деп жауап қатты Джина. — Оның сенімен сөйлескісі келген. — Мұны достардың әдеттегі кездесуі жайында әңгіме болып жатқандай самарқау кейіпте айтты.

	— Ол неғылғаның сенің!

	Джина иығын қозғады да қойды.

	— Ортақ істеріңізге керекті кездесу ғой.

	— Бұрын сен басқаша ойлайтынсың.

	— Тағдыр-талайым сондай шығар, сірә, — деді ол

	Сосын, Пиппо қайтып оралған соң, Джина үшеуіміз остерияға бардық.

	— Туринге келесің бе маған? — деп сұрадым.

	Ол басын көтермеген қалпы:

	— Барамын, — деп жауап қатты.

	Тамақ ішіп отырған кезде шеберхананы қайтетініміздің жайын сөз еттік.

	— Джузеппеден көмек сұра. Шеберхананы сатқан бойыңда маған кел.

	Джузеппе сағат бірде келді. Ол менен түрме жайында сұрап жатпады.

	— Сенің ізіңе сонда, ішімханада түскен шығар деп қорқып едік. Әрдайым осылай аяқталып отырғанына не жетсін. — Сосын ол маған Туринде жұмыс жүргізіп жатқан жолдастың есімін атады. — Саған онымен кездесу керек болады, бірақ тексеріп алу үшін әуелі оған бір адамды жібереміз. Сақтықта қорлық жоқ.

	Оған шеберхананы сатқымыз келетінін айттым. Ол:

	— Жарайды, көмектесермін, — деп жауап қатты.

	Майордың тобы түгел тұтқындалды ма, жоқ па — сұрағаны тек осы ғана болды.

	— Майордың тағы біреулермен байланыста болғаны кәміл, — деді Джузеппе. — Солармен жалғасқан жаман болмас еді.

	— Бұдан түсер пайда жоқ.

	— Қайдам, — деп қарсылық білдірді ол, — қанша дегенмен олардың да өзіндік қауқары бар.

	Нақ қоштасар кезде Джузеппе: “Скарпа қазір Тосканада” дегенді айтты да, асығыс кетіп қалды.

	Сол күні Джина шеберхананы ертерек жапқанды жөн көрді. Мен аздап гитара тарттым. Джина тыңдап отырды, сосын:

	— Жүр, өзіміздің ресторанға барайық, — деді.

	Ол қала сыртындағы ресторан жайында айтып отыр еді, оған бір күні кешкісін Карлетто мен достарының компаниясында барғанбыз. Оны қолтықтап алдым, сөйтіп екеуіміз Римді қақ ортасынан кесіп өттік. Қазір оның көшелері мен алаңдарына алабөтен сезіммен көз тігіп келе жатқам. Бір ай абақтыда отырдым, ал енді бүгін кешкісін кетуге тиіспін; бүгін қала маған мұздай жаңа, дүниедегі ең ажарлы қала секілді боп көрінді, мұнда ғұмыр кешіп жатқандар осындай қалада тұрудың қандай ғанибет екенін де хабарсыз. Жастық шақтың қызығына армансыз қана алмадық, деп жоқ жерден өкінішке бой алдырып, өзімізге өзіміз: “Егер соны білсем ғой! Басқаша ғұмыр кешер едім”, дейтін кезімізде дәп осындай күй кешетініміз бар. Ал, бізге біреу келіп: “Мә, саған жастық шағың, басқаша өмір сүр”, десе — біз тіпті неден бастарды да білмес едік. Иә, мен қазір басқа адаммын, енді Римге сырт көзбен қарайтын болдым. Әйтсе-дағы, жүрегімді шаттық кернеп тұрған-ды. Ресторандарға, қарауытқан ағаштарға, сарайларға, ежелгі тастарға, қаланың жаңа үйлеріне сүйсіне көз тіктім және мұндайдың ешқашан қайталанбайтынын сезіндім. Не қилы жеміс сатылмайды дейсің Римде! Жасыл, қызыл, сарғыш түсті жемістер күн сәулесіне шомылып сөрелерде сіресіп тұр. Туринде де жеміс жеймін және олардың хош иісі Римді есіме салып тұратын болады, деп ойладым.

	Сөйтіп ақыры ресторанға да жеттік.

	— Соншалықты көп нәрсе тындырмақ болғам, — деді Джина ақырын ғана.

	— Қашан да солай ғой, — дедім мен. — Уақытымыз жетпей аласұрамыз да жүреміз. Айталық, абақтыда жатасың, өзіңе-өзің: “Осыдан бостандыққа шықсам, бір күн тыныш отырмаймын. Тындырмайтын нәрсем болмайды”, дейсің. Сөйтіп ақыры шығасың, патша көңілің не қаласа соны істеуге қақың бар, бірақ қайтадан баяғы әуеніңе басасың.

	— Бұл күн біздің ең алғашқы, сен шеберханаға енді ғана келуге тиіс күнге айналса деп едім.

	— Тап сондай күн ертең туады.

	— Сұмдық-ай десеңші. Сен Римге кездейсоқ тап болдың емес пе.

	— Онда тұрған дәнеңе жоқ. Бәрін алдын-ала болжай алмайсың. Ең бастысы, нені мақсат тұтатыныңды білу.

	Біз күн нұрына шомылған бақта отырғанбыз.

	— Ал, қазір маған көп ештеңенің керегі жоқ, — деп қосып қойдым.

	— Тіпті бұрынғыдан да аз керек.

	— Түрме өлімнен де жаман, деп еді Скарпа, — деді Джина. — Бұл жайында ойлаудың өзі үрейіңді ұшырады.

	— Ал, сен ойлама.

	Аз-кем үнсіздіктен кейін мен:

	— Кейбіреулер тіпті жан пида ғып жатады. Бірақ, ең бастысы, табандылық таныту және осыған не үшін барып отырғаныңды білу, — дедім.

	Біз ресторанда әлі де біраз болдық, асықпай шарап іштік. Джина саусағын шарбақтың темір торын бойлата жүргізіп, күнге көзін сығырайта қарады. Құстар жер бетінен болар-болмас биікте ұшып жүрді. Білдірмей жақындап келген семіз мысық үстел үстіне қарғып шықты. Джина сәл құнысыңқырап, әлдене жайында ой кешіп үнсіз отыр еді. Сосын біз қайтадан Турин жайында, менің үйім жайында сөз ете бастадық. Ол менен Карлоттина жөнінде, шешем жөнінде сұрастырды.

	— Барған кезімде мені олармен таныстырасың ғой? — деп сұрады ол.

	Біз күн батарға қарай оралдық және келгенше жаяу жүрдік. Күн сәулесі гүлдерді, ағаштарды, тастарды алтынға шылап тұрды. Осы уақытта түрмеде кешкі тексеріс басталатын. Джинаға Амелио жөнінде айтып бердім. Ол қолымды қыса ұстап тұрған күйі мазасыздана құлақ салды.

	— Басқа жолдастардың жүрген жолымен ол да ұзамай Римге тап болады, — дедім мен.

	Біз шеберхана есігі жанында қоштастық. Римді түн қараңғылығы тұмшалай бастаған еді.





Notes


	[←1]

Ревю - жекелеген көріністерден, эпизодтар мен нөмірлерден тұратын театрлық қойылым. (Ауд.).





[←2]

Варъете — эстрадалық бағдарламалар театры. (Ауд.).





[←3]

Балилла - Муссолини диктатурасы тұсында пайда болған фашистік балалар ұйымы





[←4]

Финоккьо - зирснiң жеуге жарамды тамыры.





[←5]

Дуче - (итал: duce - көсем) - итальяндық фашистік диктатор Муссолиниге берілген атау. (Ауд.).





[←6]

Палаццо Венеция - Муссолинидің резиденциясы.





[←7]

Бьонда - итальянша “ақсары әйел” деген мағына береді.





[←8]

Сторнели - халық әндері.





[←9]

“Халық жаужүректері" - фашистік шапқын мен зорлық-зомбылыққа әскери тойтарыс беру мақсатында Италияда ұйымдастырылған жұмысшы жасақтары.





[←10]

Сквадрист - фашистік әскери отрядтардың мүшесі.





