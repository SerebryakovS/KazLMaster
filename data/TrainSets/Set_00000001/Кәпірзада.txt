	Қалаубек Тұрсынқұлов

	Кәпірзада





	Драмалық повесть





	Пролог



	Мүлгіп тұрған даланың тыныштығын бұзған – мотоцикл дауысы екен. Ол алғаш баяу естіліп еді, бірте-бірте өрши түсті. Анда-санда қырқ-қырқ етіп, шашалып қалады. Шамасы, моторға күш түсе бастаған болу керек – өрге ұмтылу оңай ма? Бір шеті сонау ақ сәлделі Қосмоладан басталған қыраттар сатылай-сатылай төмендеп, нақ осы тұсқа келгенде жақпар тасты төбеге айналған. Дегенмен бұл жер әжептәуір биік, атты-жаяулыға онша қиын емес шығар, ал жүрегі темірден жасалған машина атаулының көтерілуі оңайға түспейді. Мына келе жатқан мотоциклдің қақалып-шашалуы да сондықтан.

	Бұл маң – еңсесі биік таудың етегі. Қыраттар мен төбелер түгелдей жақпар тастан қаланып шыққан секілді – ойдақ-сойдақ. Ол тастарды сыналап өскен ағаштар да тырбық. Тікенегі көп болғанмен, бойы аласа. Таудың тастарын қойнына алғансығанмен, түгел жасыра алмай тұр. Кейбір тұстағы жақпар тастың сойдақ ұшы ағаштардан әлдеқайда биік. Бұл – таудың етегі. Осыдан сәл төменде бір кішкене алаңқай көрінеді. Бұл – биік таудан екпіндей құлап жатқан сарқыраманың оң жағасынан басталып, батысқа қарай созылып жатқан белдің асу берген бір тұсы. Алаңқайдың бір шетінде үйілген тас. Оның бір шеті ептеп мүжілген сияқты. Осы тасобаның түбінен жылыстап бұлақ ағып жатыр.

	Мотоцикл ентіге келіп, осы алаңқайға тоқтады. Ақырғы рет қатты бір күрсінгендей боп үні өшкенде үстінде отырған жігіт қарғып түсіп, бір қолымен мотоциклдің рулін ұстап тұрып, екінші қолымен артына міңгескен қызды сүйемелдей береді.

	Жігіт – сұңғақ бойлы, қара қасты, жанары жалын атқан өспірім. Көп болса жиырма екіден жаңа асқан. Үстіне кигені – комбинезон. Бірақ ол денесіне өте жарасып тұр – киіміне ұқыпты қарайтындығының белгісі. Қыз күрте киіпті. Оның етегін шалбарының ішіне салған. Шашы көмірдей қара, бет бейнесі қазаққа тән, тек жанарынан еуропалықтарға тән бір нышан байқалады.

	Қыз мотоциклден түскен соң жүгіріп алаңқайдың шетіне шықты. Батысқа көз салды. Сонау етекте жатқан кең далаға қанша тігілсе де, мейірін қандыра алмай тұрған секілді.

	– Неткен жазық кең дала, бақытқа енген ен дала! – деді қыз.

	– Келгеніміз тау емес пе, Задаш? Кең далам мен ен далаңа жол болсын! – деді мотоциклін тұяқтеміріне сүйеп қойған жігіт қыздың қасына келіп.

	– Ахат! – деді қыз көзін әлі де етектегі жазықтан алмай. –

	Осы тауға жеткенше қанша жүрдік. Жолдағы жайқалған егін, мыңғырған мал, көрікті ауыл елдіктің де, кеңдіктің де белгісі емес пе? Қайда барсаң, қызған еңбек, қайда барсаң, шат көңіл!

	– Ия, бақыт, Задаш! Тыңға бірге аттандық, шыңға бірге шықтық. Дәл қазір менің көңілім ана тұрған ақ сәлделі Алатаудан да биік. Табанымды жерден көтерсем, дәл төбесінен бір-ақ ырғуыма төтеп бере алмайтын сияқты көрініп, аласаланып тұр асқар тауым.

	Қыз осы кезде барып Ахатқа бұрылды. Үңіле қарап біраз тұрды. Жүзінде күлкі ойнады.

	– Абайла, абайла. Мығымырақ ырғып кетіп, біздің елден бірақ шығып жүрме. Дегенмен ойланып ал. Біздің Украинаға жеткенше біраз жол – аспан шарлап, суыққа ұрынғаның өз алдыңа бір сыбаға, тек қарның ашып жүрмесін деп қиналып тұрғанымды қарашы.

	Енді қыз бен жігіт қосыла күлді. Ахат қызды қолтығына алып, бауырына тартты. Қыз ұсынған ойнақы мінезді тез қабылдай қойды. Сондықтан жеңіл жауап берді.

	– Несі бар. Барсам, атам мен әжеме барармын. Онда да ел емес пе? Бірдеме етіп қарсы алар. Құшағын ашса – маңдайымды ұсынамын, қабағы қату болса – арқамды тосамын.

	– Үн қатпайсың ба?

	– Бір-ақ сөз айтам. «Папа» деймін Александр Павловичке.

	«Әже» деймін Күлдана апама. – «Біз тойымызды алыста, достарымыздың арасында өткізгеніміз үшін кешіріңіздер», – деймін де, қайта ораламын.

	– Сонда мені тастап, өзің бармақпысың?

	– Сен осында тұра тұрмаймысың.

	– Жо-жоқ. Онда мен керісінше сапар шегемін. Төбесі көкпен тілдескен асқаралы Алатаудың бауырына орналасқан әсем қала Алматыдан бір-ақ шығамын. Мен сенің үйіңе барып: «Назым әже, бұрынғы қызыңыз, қазіргі келініңіз Зада келіп тұр» деймін.

	– Сонда кері оралмайсың ба?

	– Несіне әуре боламын. Сен өзің-ақ келесің.

	– Онда мына бір телеграммасын ала кет. Құттықтағаны үшін рақмет айтарсың.

	– Ал кеттім.

	Зада Ахат ұсынған телеграмманы алып, теріс бұрылды. Қадамын бір-екі басқан соң ойланып тұрып қалды. Алдындағы үйіліп жатқан тас обадан көз айырмайды. Есіне бірдеңені түсіре алмай қиналып тұр.

	– Ахат, осы төбені жұрт «Кәпірзада» деп атайды емес пе?

	– Ия, солай. Оны неге сұрадың? – деді Ахат жалт бұрылып.

	Зада әлі ойланып тұр. Біраздан соң барып үн қатты. Даусы мұңлы, баяу шықты.

	– Бір оқиға есіме түсіп тұр. Өзің білесің, менің ес білгеннен бергі өмірімнің көбі Ресейде, атамның қолында өтті. Бірақ Қазақстан топырағын ең болмаса, екі апта баспаған жылым жоқ. Жас кезімде Павел атаммен бірге осы маңға бір келгеніміз бар. Мына үйіліп жатқан тастарды көрген соң есіме түсіп тұр. Бұл жерлерге мүлде келмеген шығармын деген ойым жаңсақ болып шықты. Келген екенмін. Ұмытып қалыппын. Дәл осы маңға атам әдейі ертіп келген болатын. Оны білетінім, мен біраз жүрген соң аяғым талып, қиқарлық жасағанымда, өмір бойы маңдайымнан шертіп көрмеген атам сол жолы қиқарлығыма көнбей, зорлап әкеліп еді. Талай жүріп, әрең жеткенбіз. Келген жеріміз үйіліп жатқан тас пен айдала болған соң мен ренжіп: «Бұл төбенің не қасиеті бар?» дегенімде, атам көзіне жас алып тұрып: «Әлі ертерек, есейгенде естірсің» деген сөзден басқа ештеңе айтпағантын. Сонда мен бірінші рет атамның көзінен тамған жасты көргенмін. Оған дейін мен атамның көзінде жас деген атымен болмайды деп ойлаушы едім. Жоқ, қарттардың да көзінде жас болады екен. Ал неге жылағанын осы кезге дейін білмеймін.

	– Иә, Задаш, – деді Ахат терең ойланып. – Осы жерге келгенде біздің Кәрім атамның да талай рет көзіне жас алғаны бар-тын.

	Осы кезде үйіліп жатқан тастың арғы бетінен: «Кәрім... Күлдана. Павел дей ме? Ахат пен Зада қайда?» – деген оқыс дауыс шықты. Мұны айтқан Ахаттар келерден бұрын-ақ осы маңда отырған қарт еді. Ол жастардың жайма-шуақ әңгімесіне кедергі жасаймын деп үн-түнсіз отырған. Бірақ олардың сөздері құлағына шалынған сайын елеңдей түсті. Ақыры оқыстан үн қатқанын өзі де сезбей қалды. Жастар оқыс шыққан дауысқа аң-таң болып, жалт қарады. Бір-екі қадам алға басып, қарттың қасына келді.

	– Армысыз, ата, – деді Ахат қарсы алдында отырған сақалы салаланып көкірегіне түскен, кеудесі кең, иықтары ұшатын бүркіттің қанатындай боп қомданып тұрған қартқа қарап. – Біздің атымызды атадыңыз ғой. Танымадық, ғафу етіңіз.

	– Бар болыңдар, балаларым, – деді қарт қыз бен жігітке кезек-кезек қарап алып. – Егер сендер Ахат пен Зада болсаңдар, мен таныдым. Менің де Ахат, Зада дейтін таныстарым болатын. Жүздеріңе қарасам – бақытты көрінесіңдер, көңілдерің көтеріңкі. Абайласам, айыптарың да бар ма, қалай...

	– Ғафу етіңіз, ата, – деді Ахат қарттың күлімсіреген жүзіне қарап тұрып. – Қызу еңбек кезінде бір шеті сонау Украинада, ал екінші шеті Алатаудың аясындағы астанада жатқан ауылдарымызды түгел аралап, ағайын-туғанның алдынан өтпей-ақ, бақытымызды тапқан осы далада некелескеніміз рас еді.

	– Өздерің бір-біріңді ұнатасыңдар ғой? Солай ма, қызым?

	– Солай, ата.

	– Солай болса, болды. – Қарттың жүзі өзгеріп сала берді. Әлгі күлімсіреу жоқ. Үні де салмақты. Ол қолындағы гүл мен үйіліп жатқан тас обаға алма-кезек қарап алды. Сонан соң сөзін жалғастырды. – Бақытты іздеп табудың өзі де бақыт емес пе? Бақытты болыңдар, балаларым. Менің құттықтауым мынау болсын. Тілегім: өмірлерің ұзақ, махаббаттарың Ахат пен Зададай таза да берік болсын!

	Зада қарт ұсынған гүл шоғын алып, Ахаттың бетіне қарады. Оның көз қарасынан «Түкті түсінсем бұйырмасын» деген жауап оқыды. Қарт орнынан көтеріліп, кетуге ыңғайланды. Зада тәуекелге басты.

	– Ататай, мазаласам, кешіре көріңіз. Біздің атымызды және атап тұрсыз. Таныдым дедіңіз де, түсіндіріп бермедіңіз. Менің атамның да атын атап едіңіз. Ол кісі соңғы жылдары ылғи: «Елімде достарым көп еді, соларды сағындым, жиі-жиі баруға қауқар қалмай барады» деп өкініш етуші еді. Әлде сол кісінің бірімісіз? Атама айтар сәлеміңіз болса, бұлжытпай жеткізуге дайынмын.

	Қарт сол орнында тапжылмай тұрып қалды. Сонан соң Ахаттың бетіне қарап:

	– Бұл – ұзақ тарих. Жалықпаймысыңдар, қарақтарым, – деді.

	– Айтыңыз, ата, тыңдайық.

	– Ескі заманның етегі болатын. Тепкіден еңсесі езілген ел ептеп елеңдей бастаған кез. Бірі айналып келсе, бірі байланып келіп, ел шетінде бірер үй болса да Ресейден келген жаңа қоңсылар пайда бола бастаған. Жаңа мен жақсының әсері әсте тимей қалған ба, ел ішінде, әсіресе жастар арасында, еркіншілікті аңсаған сарын кеңірек орын ала бастады. Міне, осы кезде Ахат пен Зада...

	* * *

	Көгі майса, шөбі шүйгін, топырағы торқа оңтүстіктің тау бауырына жақын орналасқан бір маңы. Алыста еңсесі биік Қосмола шоқысы көрініп тұр. Айнала ойлы-қырлы белуардан келеді. Осы төбелердің арасындағы алаңқайлар жерге төсеп тастаған кілем секілді – көздің нұрын алады. Біріне-бірі жалғасып, тізбектеліп жатқан төбелер онша биік емес, бәрі біркелкі. Бірінің төбесіне шықсаң, екіншісі биік көрінеді, ал етегіне түссең, осы төбеден биік еш нәрсе жоқ сияқты. Осындай төбелердің биіктеу біріне шықсаң, көз ұшында мұнартып көрінген Қазығұрт, басына ақ сәлде ораған Қосмола, ұзыннан-ұзақ созылып, қырқа болып жатқан Қаржан тауы түгел байқалады. Осы таулардың етегіне орналасқан ел – егін мен малдан басқа кәсібі жоқ момақан ел еді. Күн түстен ауып қалған мезгіл. Осы далада екі жолаушы келеді. Киген киімдері жинақы. Шаш қойған. Денелері шымыр, қимылдары ширақ. Қатар жүріп келеді. Дегенмен екеуінің қимылында екі түрлі екпін байқалады. Бірі – алып ұшып, ентігіп келеді. Екіншісі – селсоқ. Жолаушының бірі – Кәрім. Ол – осы далада туып-өскен жігіт. Қалада оқыды. Қазір еліне қайта оралған беті.

	Бір кезде Кәрім жылдам басып, алға қарай озыңқырап кетті. Сонан соң жүгіре жөнелді. Алдындағы төбеге шыққанда анадай жерде жатқан ауылдың төбесі көрінді. Жүгірген күйі төбенің белуарына дейін жетті. Сонан соң ауылға қарай қолын созып:

	– Неткен ыстық едің, туған жер! Сағындым ғой жұпар иісті ауаңды, мөлдір бұлақ суыңды! – деп біраз тұрда да отыра кетті. Сонан соң шөпті жұлып иіскеді, айқайлап еді – жаңғырық шықты. Ол орнынан көтеріліп, анадай жердегі жақпар тастардың бірінің үстіне шығып ән салды.



	Қосмола, қайта көрдім биігіңді

	Аңсатпас, алаңдатпас үйі кімді.

	Бір кезде бауырыңда бірге өскен,

	Күн ұзақ қызықтаушы ем киігіңді.



	Қабыл ал, сәлемімді, Қазығұртым,

	Қайда сол бал татыған қазы-құртың.

	Аңсарын алып қойған адамдардың,

	Қайран ел, қабырға жер, жазық жұртым.



	Тілдескен төбең көкпен Қаржан тауым,

	Жайқалған баурайыңда бақша-бауың...



	Кәрім әнін аяқтай алмай қалды. Нақ осы кезде бүгін кешкілік өтетін алтыбақанның орнын белгілейміз деп жүрген бір топ жас екінші бүйірден шыға келген болатын. Кәрім оларды байқаған жоқ. Ал жастар Кәрімнің әнін бұзғысы келмей біраз тұрды. Ақыры оны Ахат бұзды. Бұзғаны сол – Кәрімнің әнін жалғастыра жөнелді:



	Алыстан Кәрім шөлдеп келгенінде,

	Қоя сал алдына бір жарған қауын...



	Кәрім Ахаттың сөздеріне ду күлген жастардың даусын есіткенде барып жалт қарады. Қарсы алдында күлімсіреп тұрған сұңғақ бойлы, ат жақты, қасы қалың, қой көз, үстіндегі киімі жұпыны болса да, жинақы ғана жігітті көргенде Ахатты бірден таныды. Таныды да тұра ұмтылды.

	– Сағындым ғой, Ахат, келші бері! – құшақтап сүймек болды.

	– Тоқта, бауырым! – деді Ахат оны тоқтатып. – Немене, қыздарда кеткен өшіңді менен алмақпысың? Бізше сағынған былай болады! – деп қапсыра құшақтап, шыр айналдырды.

	– Кәрім аға, досыңыз екеуіңіз осылай құшақтасып тұра бересіздер ме, жоқ бізбен де сәлемдесесіз бе? Әлде басқа ешкімді сағынған жоқсыз ба? – деді жиналғандардың ішіндегі ең жасы Назым. Ол Ахаттың қарындасы болғандықтан, өзгелерден бұрын үн қатуға еркім бар деп шешіп тұр. Мұны басқалар да сезіп тұр.

	– Кешір, Назым, – деді Кәрім Ахаттың құшағынан әрең босап шығып. – Бәріңді де сағындым. Анау жатқан елді сағындым, мына айдын көлді сағындым, асқар биік тауды сағындым, саясында демалған бауды сағындым.

	– Қауынды ше? – деді Күлдана тұрған орнынан қозғалмай.

	– Оған қоса қарбызды да сағындым, – деген Кәрім Күлданаға қарай бір қадам ілгері баса бергенде баяғы екі жолаушының бірі Сапар келіп, араларына тұра қалды.

	– Сен... – деді Кәрім Сапардың өзімен бірге келе жатқаны енді ғана есіне түсіп. Ол сонау қаладан бірге шыққан жолдасын ауылының түтінін көре сала ұмытып кеткеніне қысылып қалды.

	– Иә, мен... Сен қарбызды сағынсаң, мен бар қызды сағындым...

	– Кешір, Сапар, – деді Кәрім. – Мен сені әбден қалжыратқан болармын.

	– Білгеніңді істеп келесің ғой, әйтеуір. Оған өкпелі емеспін.

	«Еліңе ертіп баршы» деп жата-жабысқан өзім болған соң, бәріне шыдамасқа амалым жоқ. Кілт бұрылып кете қоюға және мұршам жоқ, – деді Сапар әуелі мұңды дауыспен Кәрімге қарап. Сонан соң жастарға бір көз тастап алып, даусын өзгерте қойды. Шаршаған түк емес-ау, мына табан шатақ болды. Ауылыңның шеңгелі мен шөгірі аяқкиіміне жармасып, ұлтанын жалбыратып тастаған түріне қарамайсың ба?

	– Оқасы жоқ, ертең жаматып аларсыз, – деді Ахат әңгіменің бетін бұрғысы келіп.

	– Мұны жамайтын кім сонда? – деді Сапар Ахаттың жауабына бірден жармасып. Сонан соң мысқылдаған боп қарап тұрып: – Мына таудың түкпіріне тығылған ауылда шоқайдан басқа не жасау қолдан келер дейсің? – деді.

	Сапардың мына жастарға бейтаныс бола тұрып, келе сала еркінсіп кеткеніне, оның үстіне Ахатты әжуалай бастағанына шамдана қалған Күлдана сөзге араласты.

	– Ренжімеңіз, құрбым. Түк табылмаса, ертең уық баудың бір-екеуін әжемізден ұрлап алып, керегенің көкірегіне бірдеңе етерміз.

	– Тілің ащы-ау, Данаш, – деді Кәрім еріксіз күліп.

	– Оны сен қайдан біле қойдың? Дәмін татқан жоқ едің ғой.

	– Жеңілдім, жеңілдім, – деді Кәрім енді бұдан тереңге барудың қажеті жоқ екенін сезе қойып.

	Ол Сапардың мына мінезіне жиналған жастардың көңілі толмай тұрғанын түсінді. Оның үстіне Сапар келе салып, амандық жоқ, саулық жоқ, бірден жағаға жармасып, жастардың шамына өзі тиіп тұр. Енді бірдеме етіп баспаса, мына қауым араларына мүлде жолатпай қоюы мүмкін. Сондықтан Сапарға өзі бұрын үн қатты.

	– Ал, Сапар, танысып қой. Мына жастар – менің бірге өскен құрбы-құрдастарым. Кездеспегелі көп болды. Өзгеріп кеткендері сонша, кейбірін жыға тани алмай тұрмын. Өзің туралы не айтайын? Менің бірге оқыған, бірге қызмет істеген жолдасым. Біздің елге қонақ болып келеді.

	Сапар Кәрімге «Бар айтарың осы-ақ па?» дегендей бір көз салып алды да, жастармен танысуға көшті. Ол қала тәртібін сақтаған боп, жігіттерге қолын ұсынды да, қыздарға келгенде алдымен Назымның саусағын ұстап, қолын ерніне жақындатты. Назым не істерін білмей сасқалақтап, еріксіз қолын тартып қалды.

	– Оқыған жігіт, – деді осыны байқап тұрған Күлдана. – Бұл қалай өзі, сіздер жолдасыңыз екеуіңіз келмей жатып, істің басын еріндеріңізді жұмсаудан бастадыңыздар. Құдая тоба! Бірі ер адамның бетіне жармасса, екіншісі қыздың қолына жармасады.

	– Кешіріңіз, бикеш. Еуропада және басқа мәдениетті елдерде әйел затын осылай құрметтейді, – деді Сапар өзінше Күлданаға қыр көрсетіп.

	Күлдана мұны бірден түсінді. Мына мұрнын аспанға шүйірген, көкірегін көпсіткен жігіттің демін бір басып тастағысы келді. Оны әрі мына жастардың арасында жасамақ болды. Сондықтан Сапардың «бикеш» деген сөзінің шын мәніне түсіне бермесе де, соған жармасты.

	– Ал біздің елде, мырза жігіт, қыздарды «бикеш» деп «жеңге» деген атқа ие болған жандар ғана атайды. Менің ағам жоқ еді, мына Кәрім болмаса.

	Сапар сона шағып алғандай ыршып түсті. Дегбірі ұшып, ары-бері сенделіп жүре бастады. Мына қыздан өшін алуды ойластырған боп жүр, тек дегбірін баса алатын емес. Ақыры адырайып Кәрімге қарады. Бар пәле содан шығып тұрғандай көрінді. Шынында, солай сияқты. Немесе осы ауылдың белді адамдарының бірі, өзі оқыған зиялы жігіт бола тұрып, мына жастармен қоян-қолтық араласуына жол болсын? Бұларды еркінсітіп тұрған осы. Сондықтан ол сөзін Күлдана мен Кәрімге бірдей арнады.

	– Абайлаңыз, қарындас. Әзілдің де шегі бар, мазақтың да жөні бар. Карим, это же чистое оскорбление, – деді соңғы сөзін өз беделін көтеру үшін орысша айтып.

	Бұдан тереңдесе, мәселенің насырға шабатынын Ахат бірден сезе қойды. Сондықтан арашаға сол түсті.

	– Кешіріңіз, Сапар. Әзіл ғой. Көңілге алар түгі жоқ. Данаш өз басын ойлап тұрған болу керек. Өйткені «бикеш» деген сөзді түбінде бір айтатыны анық қой...

	– Жә, жә, жетер, Ахат, – деді Күлдана оның сөзін қайтарып тастады. – Енді үн қатпаспыз. Бұл кісі орысша біледі екен ғой... – деді бедел аламын деген Сапардың ойын жерге жаныштай түсіп.

	Енді әңгімеге Назым араласты.

	– Кәрім аға, – деді ол, – бүгін кешке екі ауылдың жастары осында «Алтыбақан» ұйымдастырмақ. Біз соның орнын белгілеуге шығып ек. Ойынға келіңіздер.

	– Қоғамдарыңа қабыл алсаңдар, құлдық, Наз. Келейік, – деп жауап берді Кәрім.

	– Тек сіздердің ойындарыңызға икеміміз келе қойса, – деді Кәрімге қосарланып Сапар.

	Мына сөзді есіткенде Күлдана мырс етіп күліп жіберді де, тез теріс айналып кетті. Сапар және ренжіп қалады екен деп қауіптенген Назым бұрын үн қатып үлгеруге тырысты.

	– Икемдеріңіз келмесе, үйретеміз...

	– Алтыбақанды білмейтін қазақ жоқ шығар, – деп Күлдана бәрібір тіл қатты.

	* * *

	Төбенің үстінде жүрелеп үш адам отыр. Үшеуінің түрі үш басқа. Біреуі – жауырыны қапсағай, ұзын бойлы, қас-қабағы қатулы қара кісі. Оның әжептәуір торсық қарнын бойының биіктігі байқатпай, сылаң көрсетіп тұр. Екіншісі – төртбақ келген сары кісі. Оның жүзінен еш нәрсені сезуге болмайды. Ал үшінші кісінің бет әлпеті осы екеуіне тәуелді екенін, қайсысының сөзін қолдап, қайсысына жағынарын білмей, әрі-сәрі болып тұрғанын бірден байқатады.

	– «Ел басына күн туса – ер көтерер, ер басына күн туса – ел көтерер» деген екен біздің бір атамыз, молдеке, – деді ұзын бойлы кісі – Дүйсебай әлгі абыржып тұрған шалға қарап. – Ел ұлымын дейтін ем, елімдікі еді еңбегім. Мен үшін де күн туды, ерін елер ер қайда? Кешегі бір әңгімеден шошынайын дедім. Егер осы сайлауда жеңілсек, қалың елім қаңлы қаңғырмаса не қылсын. Ақылдасуға сізді арнайы шақырып едім.

	– Елім дейтін еліңде, болыс болсам, – деп бастады сөзін молда Дүйсебайға қарап. – Ана шеті Қазығұрт, мына шеті Қосмола түгел білуші еді атыңды. Ел елдігін істер. Мына Бейсекең де келіп отыр. Атамыз қаңлы бір ғой, қолдар бізді. Намысты қолдан бермес.

	– Іргелес ел екеніміз де рас, атамыздың бір екені де рас. Біз де ағайыннан қашқан жан емеспіз, – деді төртбақ сары кісі. Бұл Бейсебай еді. Осы сөздерден соң бір тыныс алып алды да, сөзін қайта жалғады. – Алмақтың да салмағы бар. Болыс деп сыйлаушы ек жатқа қимаушы ек. Соңғы кезде болысекең біздің елге тізесін батырыңқырап жүр-ау деймін. Елді көндіре алар ма екенмін.

	– Бейсеке, кемістік болар кейде өткен. Ол үшін үзір-мәзір. Сезім өтсе тобырға, қамшым тисе қараға, ел жақсысы елер ме? Өздеріңіз сияқты ақсақалдар алдында айыбым жоқ сияқты еді ғой. Елім дегенде айтарым сіздер емес пе?

	Бейсебай біраз үнсіз отырып қалды. Молда мына екеуінің бетіне жалтақ-жалтақ қарайды. Бірақ ол мұны көзге бірден түсетіндей оғаш жасап отырған жоқ – байқатпай ғана жанарын жалт-жалт еткізеді.

	– Соңғы кезде елім дегендердің өзін де өкпелетіп жүр-ау сіздің ауыл. Әсте, біздің ағайынның сізді жақтай қоюы екіталай. Жоқ, мен көпке кепіл бола алмаймын, – деді әлден соң Бейсебай.

	– Бар тілегін орындайын ақсақалдардың. Тек сайлау өтсін. Әттең, бір мінер ме едім тағыма тағы да. Көрсетер ем сонда мен Дүйсебайдың кім екенін! – деді ол қиялданып.

	– Қар кеткен соң күректің қажеті не? Осы кезде керек қой сол қайратың, – деді Бейсебай.

	– Бар малымды сатсам да табайын көңілін. Керегі не?

	– Мал дегенің бізде де жетерлік. Керегі мал емес, жан, – деді Бейсебай өзінің де сорлы емес екенін сездірген боп, көкірегін бір көтеріп қойып.

	– Жан?

	– Дүйсеке, мен түсіндім ағайынның аужайын, – деп сөзге молда киліге кетті. – Бейсекеңдер жақында Елікбайдың қызына көз салса, көнбепті дейді. Іргелі елдің аузы дуалы ақсақалының інісіне тимегенде, аспандағы айды іздегені ме, шіркін.

	– Айтып отырғандарың әлгі өзіміздің Елікбай жаман ба? Оған қайдан пайда бопты мұндай күш. Рас па, Бейсеке?

	– Осылай да бір әңгіме болып еді, – деді Бейсебай өзін маңғаз ұстап. – Қартайды, тоқал болмаймын депті дейді.

	– Ой, сорлы бейбақ, – әңгімеге және молда араласып. – Қазақ елуінде екі қатын алады, ал Сейсенбай қырыққа жаңа келді емес пе? Тоқал болған жалғыз сол ма екен?

	– Бейсеке, анық түйін осы болса, алдым мойныма, – деді Дүйсебай батыл. – Келіспесе, мына қолыммен байлап берермін.

	Бәлем, құтырайын деген екен. Көрсетермін мен оларға билікті қызға бергенді. Өңкей сұмырай.

	– Ал, Бейсеке, – деді молда Дүйсебайдың сөзін жалғастырған болып. – Тұрысқан жер осы болсын. Қай адам бар елінде тыңдамайтын, қай жақсы бар сөзіңді сыйламайтын. «Болыстыққа сайласқан, алқа-шенін байласқан өзім едім» деп жүрудің өзі бір ғанибет емес пе.

	– Арызыңды тыңдамасам, ағайындығың қайда дерсіңдер, – деді Бейсебай қиналған боп. – Ел билігін бір рет аламын да мойныма. Көрерміз бізде тартысып қарсыласпен. Нар тәуекел!

	– Ризамын, Бейсеке! – деді Дүйсебай.

	– Құр аяққа бата жүрмейді! – деді молда.

	– Болыс болсам, боз қасқа! – деді Дүйсебай.

	* * *

	Көкмайсалы кең алқаптың қойнауындағы кішігірім алаң. Алаңда ірілі-уақ қойтастар жатыр. Соның бірінде Зада отыр. Орта бойлы, талдырмаш. Желкесіне төгіліп тұрған шаштары мақпал қара. Жүзі солғын тартқан, көзінде мұң бар сияқты. Ол айналаға бір көз тастап алды.

	– Шіркін, өмір, – деді сонан соң алысқа қарап отырып. – Қуанышың да мол, қайғың да толы қойныңда. Бай білгенін істеп, кедей күйбеңін істеп өте бермек пе осылай. Әлде ашылар күн бола ма?

	Заданың ту сыртынан баяу басып Күлдана келді. Ол құрбысының мына жападан-жалғыз отырғанына таңданып біраз тұрды. Әлдебіреу бар ма деп жан-жағына көз салды. Ешкім жоқ. Заданың жалғыз екеніне көзі жеткен соң, қолындағы алтыбақан үшін ала шыққан арқанын шиыра бастады. Сонан соң даусын өзгертіп: «Байлаңдар!» – деп айқай салды да, арқанды Задаға қарай лақтырып жіберді. Зада орнынан тұра бергенде сүрініп кетіп, етпетінен құлады. Құлап жатып айқай салды:

	– Ахат! Әкетті Сейсен...

	Күлдана алғашында әбіржіп қалды. Ол Заданы бұлайша омақаса құлайды деп ойламаған болатын. Оның үстіне мына аталған кісі аттары және бір әбіржітіп тастады. Дегенмен аз

	кідірістен соң жүгіріп барып, құлап жатқан Заданы құшақтай алды. Басын көтеріп, орнынан тұрғызды.

	– Тоқта, не дейсің?

	Зада үн қатқан жоқ. Өксіп жылап отыр.

	– Ойнаймын деп ойыңдағыны айтқызыпсың ғой, Задаш.

	Басылшы енді, көз жасыңды тыйшы.

	– Сен бе едің, Күлдана-ай, – деді Зада енді басын құрбысының көкірегіне қойып, әлі де өксігін баса алмай. – Абайласаң нетеді. Зәремді алдың ғой.

	Зада және үнсіз отырып қалды. Бірақ дәл осы жолы көкіректегі шерін ағытатын мезгіл жеткенін сезді. Бұдан ары жасырса, жалын боп, өзін шарпи беретінін түсінді. Сондықтан:

	– Мен дегенің екі оттың ортасында жүрген жан емеспін бе?



	Айтайын десем ойымды,

	Жөнін сілтер қай жан бар.

	Аулақ салсам бойымды

	Күресер қай қалжам бар.

	Шатысып жатқан қым-қиық

	Әйтеуір, бір тұңғиық...



	Сыймады ішке, ауырды жаным. Жасырсам аузымнан жалын боп шығады. Өзіңді іздеп шығып ем, тыңдашы мұңын құрбыңның... – деді.

	– Ой, Задаш-ай, – деді Күлдана бұдан ары тыңдауға дәті шыдамайтынын өз көзіне үйіріле қалған жастан байқап, бәрін күлкіге айналдырмақ боп. – Алатауды орнатпашы басыңа. Ол өз орнына қажет боп тұр ғой, ал сенің басың басқаға қажет...

	– Жасырғанмен белгілі болар іс емес пе? Ұнатушы ем Ахатты, оны өзің білесің.

	– Айналайын, Задаш-ау, мұның несі қайғы? Қуаныш емес пе қайта, қуаныш.

	– Қуанышым деуші едім өзім-дағы. Сол қуанышты бір қара дауыл көміп бара жатқандай көрінеді. Жарығым сөніп қалмаса игі еді деп тілеймін.

	– Ол не дауыл даусыз жүрмейтін?

	– Сейсенбай.

	– Қай Сейсенбай? Ана біздің есуас па?

	– Сол, Күлдана. Үйге сөз салыпты. Көкем көнбепті. Дегенмен қайта-қайта араға адам түсіп жатқан көрінеді.

	– Егер көкең көнбесе, не етер дейсің? Қамықпа, кіріссе маған қамқор болатын Ахаттың халі белгілі емес пе?

	Енді Күлдананың да көңіліне үрей орнай бастады. Ол бар жағдайды болжай қойды. Дегенмен Заданы жұбатудан таймады.

	– Сен де жоқтан өзгені қайғыра береді екенсің, – деді өзінің толқуын байқатпау үшін батыл сөйлеп. – Ел емес пе, зорлыққа көне қоймас. Ал Ахат туралы көкеңнің көңілі қалай?

	– Маңдайынан итере қоймас деп ойлаймын.

	– Негізгі түйін осы емес пе, Задаш-ау, қой уайымдама. Ал мен саған жаңалық айтайын. Әлгінде осында Кәрімге кездестім.

	Зада мына жаңалыққа елең ете түсті. «Суға кеткен тал қармайды» деген рас шығар – оның көз алдына Кәрім мен Ахаттың бейнелері қатар елестей қалды.

	– Кәрім келіп пе?

	– Иә. Алтыбақанға шақырдық. Қасында шікірейіп қалған бір жігіті бар. Тек тілі бар көрінеді, әйтпесе біздің Сейсенбайдан айырмасы шамалы, – дүңк-дүңк етеді... Ал енді бір ән салайықшы, көңіл көтерілсін.

	Зада үндеген жоқ. Күлдана да оның жауабын күтіп отырмады. Әнді сызылта жөнелді. Аздан соң әйгілі «Баянауылдың» ырғағына Зада да қосылды. Бұл кезде Дос келіп екеуінің ту сыртынан қарап тұрған. Әнді ұйып тыңдап тұр. Көзі Қосмола шоқысында. Қыздардың әні біте берген кезде ол сол әнді өзінше өзгерткен боп қайта бастады.



	Қосмоланың басынан бұлт кетпес,

	Қиядағы түлкіге құсым жетпес.

	Өстіп жүріп бір күні кетіп қалсаң,

	Ұялаған көңілден бейнең кетпес.



	– Әй, Дос-ай, – деді Зада алғашта елең ете қалғанмен Достың дауысын таныған соң әнін үнсіз тыңдап болып. – Жалындатқан жастарды осы жарқын мінезің кетер ме естен өмірде.

	– Сөйлейсің ғой, Задашжан, өкпең бардай өмірге?

	– Дос, – деп сөзге Күлдана араласты. – Осы қыздардың да бір құпия сыры болар-ау деген ой сенің көкейіңе келе ме әсте?

	Дос Күлданаға қарап біраз тұрды да, кері бұрылып жүре берді. Әлгі әнінің сөздерін және өзгертіп, қайта шырқап бара жатты. Қыздар соңынан қызыға қарап тұр.



	Қосмоланың басынан құс ұшпайды,

	Ебі келсе, қай жігіт қыз құшпайды?

	Өстіп жүріп бір күні кетіп қалсаң,

	Талай жігіт болады-ау босқа сарсаң...



	* * *

	Алтыбақан орнатылған алаңқай. Жастар жиналып жатыр. Бәрі көңілді. Біреу ән салып, екінші біреу домбыра шертуде. Күміс күлкі мен күмбірлеген үн даланы думандатып тұр. Ойынға жиналатын жастар түгелденген мезгіл. Және бірер адамды күтіп тұрған сияқты. Күлдана мен Дос жан-жағына алаңдап қарай береді. Зада сабырлы. Ахат бір шетте тұр. Заданың қасында Назым. Осы кезде соңына бір топ жігіт ерткен Сейсенбай келді. Аяқ басуы маңғаз. Мына жиналған жұртқа атүсті көз тастап тұр. Кигені ойыннан гөрі, тойға лайық. Жастардың күткені бұлар емес еді.

	– Орта толсын! – деді Сейсенбай топтан оқшаулау шығып, оң қолындағы қамшысын бүйіріне таяп тұрып.

	– Жолыңыз болсын!

	– Толмағаны сізбен толсын!

	Бұл – кейбір жігіттердің көрсетіп жатқан ілтипаты. Күлдана Сейсенбайға шала есіттіріп, өзінше жауап берді.

	– Сенсіз де тола едік, асып кетіп жүрмесе, не қылсын?!

	Сейсенбай бұл сөздерді анық аңғармаса да, ұзын-ырғасын шамалады. Күлданаға жалт қарады. Күлдананың сөзін анық есіткен Ахат бірер қадам жақын келді. Дос Сейсенбайдың қимылын аңдыды. Бірақ дәл осы мезгілде Назым бәрінің ойын бұзып жіберді.

	– Кәрім аға келе жатыр! – деді ол балаша мәз болып.

	Жұрт жапа-тармағай солай бұрылды. Кәрім мен Сапар келді.

	Сейсенбай Кәрімді көргенде бірден елпектей қалды.

	– Ау, Кәрім келген бе? Амансыз ба, мырза, шаршамай-шалдықпай келдіңіз бе? – деді Кәрімнің қолына жармасып.

	– Шүкіршілік, келіп қалдық, – деді Кәрім Сейсенбайдың қолын алғанмен, көпшілікке қарай сөйлеп.

	– Ал, жігіттер, енді ойынды бастайық, – деді Дос Сейсенбайдың бұдан арғы сөздеріне көңіл бөлмей.

	Жұрт дабыр-дұбыр.

	– Бастайық, бастайық!

	– Не ойнаймыз?

	– Кезекті қай ауылға береміз?

	– Ойынды біз бастаймыз. «Жүзік салу» ойнаймыз. Отырыңдар, жайғасып көк майсаға. Жүзікті Зада жасырады.

	Жастар жапа-тармағай орналасып жатыр. Күлдананың қасынан орын тиген Сейсенбай кілт көтеріліп, Кәрім мен Сапардың қасына барып отырды. Зада жүзікті жасыруға ыңғайланды. Ортаға шықты.

	– Ойынның шарты мынадай. Қазір бәріңіз алақандарыңызды бүгіп отырасыздар. Мен мына жүзікті бәріңіздің алақаныңызға салып шығамын. Әрине, жалғыз жүзік болған соң бір-ақ адамның алақанында қалатыны даусыз. Тек басқаларыңыз сыр білдірмеңіздер. Сонан соң: «Жүзік кімде?» деп оң алақандарыңызға мына орамалмен қатты соғамын. Мұқият болыңыздар, аямай соғамын. Қолына соққы тиген кісі өз болжауы бойынша, жүзіктің кімде екенін нұсқау керек. Егер жүзік сол адамда болып, оны өзі мойындаса, менің қолымнан «қамшыны» алып, ойынды өзі жалғастырады. Ал ол кісіде жүзік жоқ болса немесе мойындағысы келмесе, өз болжауын айтып, басқа адамды нұсқайды. Мен соның алақанына соққылап, жүзіктің кімде екенін айтуын талап етемін. Ойын осылай жалғаса береді. Түсінікті ме?

	– Түсінікті, түсінікті.

	– Онда, бастадым.

	Зада айнала отырған қыз бен жігіттің бәрінің алақанына жүзік салған болып шықты. Сонан соң өзі ширатып ескен орамалды қолына алып, айналасына бір көз тастап алды да, Сейсенбайдың қарсы алдына келіп тұрды. Сейсенбай оң алақанын жайды, Зада құлаштап тұрып салып қалды.

	– Жүзік кімде?

	– Ахатта.

	Зада Ахатқа барды. Енді Ахат алақанын жайды. Зада «қамшысын» жай сілтемек болып еді, бірақ мына айнала қадалып тұрған көздер еркіне көндірмеді. Амалсыз қатты соқты.

	– Жүзік кімде?

	– Сейсенбайда.

	Зада Сейсенбайға және келді. Ол бұл жолы Күлдананы нұсқады. Күлдана оны өзіне қайтарды. Сейсенбай Досты нұсқады. Дос Сейсенбайға қайта сілтеді. Бұдан кейін Сейсенбай кімді атаса да қамшы қайта оралып өз алақанына тие берді. Ол әркімді бір атайды, ал атаған адамдары түгелімен Заданы соның өзіне қайта жұмсайды. Бір кезде Сапар оқыс үн қатты.

	– Алақаныңыз тесілген шығар, мырза-ай!

	Сейсенбай түтігіп кетті. Мына сөз өзі әрең шыдап отырған адамның жанына қатты бататыны айдан анық. Ол орнынан қарғып тұрып, Заданың өзіне тап берді.

	– Жүзік сенде, сұлу қыз!

	– Абайлаңыз, мырза жігіт, ойынға ашуланбас болар, – деді Зада қолындағы орамалын Сейсенбайға беріп, Кәрімнің қасына отырып жатып.

	– Жүзік кімде? – деді Сейсенбай Сапардың алдына келіп.

	Әлгі сөздерді ұмытпағаны тұтыққан үн мен дірілдеген қолынан сезіліп тұр. Көздері Сапарды тесіп жеп барады.

	– Кәрімде, – деді Сапар сасқалақтап.

	Кәрім жігіттердің бірін нұсқады. Ол жігіт басқа біреуді нұсқады. Олар енді әркімді бір нұсқап, «қамшыны» Ахат пен Заданың алақанына жуытпады. Сейсенбай қанша қатты соққыласа да, ешкімнің Ахат пен Заданы нұсқамайтынына көзі жеткен соң, өзінше өнер көрсетті.

	– Ойнамаймыз бұл ойынды.

	– Ойнамасаң, зорламаймыз, – деді Ахат орнынан көтеріліп. – Жүзік менде еді. Бер қамшыны.

	Сейсенбай орамалдың бір шетін ұстаған Ахатқа алара қарап тұр.

	– Ойынның шартын бұзба, Сейсенбай. Жібер қамшыны, – деді Ахат сабырлы үнмен.

	– Таңдағаны сен бе едің сұлу қыздың? Тапқан екен арқасүйер адамын, – деді Сейсенбай әлі де орамалды бермей.

	– Орамалды маған беріңіз онда, – деді орнынан көтеріле келіп, орамалдың ортасынан ұстаған Күлдана.

	Сейсенбаймен бірге келген жігіттер елеңдей бастады. Сейсенбай Кәрімге қарады. Кәрім:

	– Қызбен ұстасқаныңа жол болсын, Сейсенбай. Жібер орамалды, – деді.

	– Есі дұрыс адамдар солай етеді, – деді Күлдана.

	Сейсенбай оған одырая бір қарап алды да, орамалды босатты.

	Сонан соң:

	– Қайта ойнаймыз ойынды, – деді.

	– Жоқ, ойнамаймыз, алтыбақан тебеміз. Алтыбақанға бір қыз, бір жігіттен шықсын. Кімді атайсыңдар?

	– Зада, Зада, – деді қыздар.

	– Біз жағынан Ахат шығады, – деді жігіттер. Дос бұл ұсынысқа қынжылды, бірақ көпшілікке қарсы тұра алмады.

	Зада мен Ахат алтыбақанға жете бергенде Сейсенбай келіп, Ахаттың жеңінен ұстай алды.

	– Мен тебемін.

	– Мырза, неге жолымыз түйісе береді?

	– Осы сен неменеңе сүйеніп менің алдымды орағыта бересің. Кет бұл жерден!

	– Ал менің жолымды кесетіндей сенің қай жерің артық? Рас, қорадағы қойың көп, жырадағы жылқың көп. Бірақ одан артып тұрған дымың жоқ. Егер сол малды көлденең тартқың келсе – кететін жол сенікі.

	– Мына жиналған жұрт мал емес, адамдар. Ал адамдардың ішінен сенің жыртысыңды жырта қоятындар табыла қоймас, – деді бұларға жақындап келген Дос.

	– Мына дау біздің де намысымызға тие бастаған сияқты ғой, – деді Сапар Кәрімге.

	– Сіз не дейсіз, сұлу қыз? – деді Сейсенбай енді Задаға қарап.

	– «Есің барда еліңді тап» деген бар ғой, мырза.

	– Солай ма? Кәрім мырза...

	Кәрімге қарай бет бұрған Сейсенбайға Сапар бұрын жауап берді:

	– Біздің арқасүйеріміз ел жақсылары ғой.

	– Ерегесті қойыңдар, жігіттер, – деді Кәрім Сапардың сөзіне мән бермеген сыңай байқатып.

	– Осы жолы алдымды орамашы, Кәрім, – деді Ахат.

	– Мықты бол, Ахат, арқаңа, – деді Сейсенбай. – Бақан тиіп, майырылып жүрмесін. Сіз де ойлаңыз, сұлу қыз. Бір күні сол малды ауылдың етегінде жүрмеңіз.

	– Бола қоймас, – деді Зада.

	– Абайлап сөйле, Сейсенбай. Сенің сүйенерің мал болса, менің сүйенерім ел. Екеуміз ағайын емеспіз бе? Көрерміз мал жеңерін әлде ар жеңерін, – деді Ахат Сейсенбайдың әлгі қоқан-лоқысын онша елең қылмағанын байқатып.

	– Мен дегендерің шығыңдар былай! – деп айқай салды енді Сейсенбай. Бір топ жігіт бөлініп солай кетті. Сапар соларға ілесе түсіп, қайта оралды.

	– Елге сұмырай келсе, жерге сұңғыла шығада деуші еді, біздің әжем. Әлгі мырза шырқымызды кетірді-ау. Ендігі ойынның қызығы болмас. Таралық, қыздар, – деді Күлдана.

	Жұрт әрі-сәрі. Біреулері тараймыз десе, біреулері тарамаймыз дейді. Кәрім жеке бөлініп шықты. Ол далаға қарап жалғыз кетіп барады. Анадай жерге барған соң алысқа қарап, бір орнында тапжылмай тұрып қалды.

	– Елім деп келген еңіреп, түсті ғой жара жүрекке. Не жетпейді бұл елге? Жайлауы бір, суы бір – ағайын боп жүрмей ме?

	Кәрімнің мына сөздерін қасына бір-екі жігіт ертіп осылай келе жатқан Павел есітіп қалды. Ол аз үнсіз тұрды да:

	– Сәлем бердік, Кәрім мырза, – деді.

	Кәрім Павелға сынай қарап біраз тұрды.

	– Өз тілімде сәлем беріп тұрған сіз кім болдыңыз?

	– Киген киіміңізге қарап мен де сізді Кәрім болар деп түйіп ем. Мен – Павелмін.

	– Танысалық. Сіз туралы Ахаттан қанық білуші ем. Оның арабша жазған хатының адресін әдетте басқа біреу жазатын. Ол сіз ғой.

	– Иә, мен. Жеке-дара неге жүрсіз? Бүгін осы маңға жастар жиналады деп еді. Бірақ көңілді кештің әні мен сәні байқалмайды.

	– Жастар жиналуын жиналды-ау, – деді Кәрім күрсініп. – Тек ерегіспен тарап жатыр.

	– Неге? Жүріңізші, солай барайық.

	Бұлар кері бұрылды. Кәрім баяу қимылдағанмен, Павел жылдамдау басып келеді. Тарап жатқан топқа қайта келді. Павел бірден үн қатты.

	– Біз көңілді кешке келдік пе десек, бұл қалай, достар-ау?

	– Кешіміз көңілді-ақ басталып еді, – деді кейін қарай мойын бұрған Күлдана. – Мырзалардың кесірінен кері кетті. Енді аманымызда ауылымызды табайық деп жатқанымыз ғой.

	– Оларға осыдан басқа ермек жоқ қой, – деді Павел шынымен өкініп. – Еріккендер...

	Бұл кезде Сейсенбайдың тобы қарасын көбейтіп қайта келген еді. Ол Павелдің мына сөзін анық есітті.

	– Ей, сенің нең бар біздің ойынымызда? Өз жолыңмен жүрмеймісің, сәуегейсімей, – деді Сейсенбай оған бірден жармасып.

	– Өкіреңдемеңіз, мырза, – деді Павел сабырлы. – Мен сіздің жалшыңыз емеспін. Едіреңдей бермей, есіңізді жиыңыз.

	– Сенің жалшыдан қай жерің артық еді? – деді Сейсенбай өршелене түсіп. – Шықшы бері, мен соны қағып тастайын!

	Сейсенбай қамшысын көтеріп Павелға тұра ұмтылды. Павел тапжылмай тұр. Әлгіден бері ызаға булығып, әрең шыдап тұрған Кәрім «Тоқтат!» деп айқай салды. Сейсенбай қамшысын көтерген күйі тұрып қалды. Павел әлі сол қалпы – сабырлы, тұрған орнынан қозғалған жоқ.

	* * *

	Жайлау. Алты қанатты ақ үйлер. Бай ауылы екені қатар тізілген сымбатынан-ақ байқалып тұр. Қыздардың мойнына тағылған моншақтай боп тізіле орналасқан. Солардың оқшаулау тігілген бірінде Кәрім мен Сапар отыр. Оның сырт көрінісі де өзгешелеу. Бұл – арнайы тігілген үй. Қонаққа тігілген үй.

	Төрде қос жастыққа шынтағын тіреп жатқан Кәрім қолындағы домбырасын баяу шертуде. Осының алдында ғана бір мұңлы күй тартқаны, әйтпесе ән салғаны байқалады. Әлі сол әуеннен арыла алмай, терең ойға кетіп отыр.

	– Неткен бақыттысың, Кәрім, – деді оны осы тұңғиықтан алып шықпақ болған Сапар өзі жастықтан басын көтермей, шаңыраққа қарап жатқан күйі. – Жер қайысқан мал, шіріген байлық. Нағашың – болыс. Мен сенің орныңда болсам, жатар едім нақ осылай шіреніп. Мына ел ашсаң алақаныңда, жұмсаң жұдырығыңда. Кисең киім, ішсең ас, қыз бен қымыз. Бұдан артық не керек?

	Кәрім қозғалған жоқ. Тек қолындағы домбырасын шертуін ғана тоқтатты. Өзі сол терең ойдан шыға алмай отыр.

	– Иә, Сапар, – деді ол Сапардың бетіне қарамай. – Мал мен дәулет жететін сияқты. Тек дүниеге адам болып келген соң елге де қызмет ету керек емес пе?

	– Сен осы «ел», «ел» дегенді қайдан шығарып алдың? – деді Сапар басын жастықтан жұлып алып. – Сонау жақта, алыста жүргенде мен мұныңды жалпы қазақ жерін сағынғаннан айтатын шығар деп түсінетінмін. Мұнда келгелі байқасам, сен кең байтақ қазақ даласын ғана емес, сол даланың тұрғындарын түгел ойлайтын сияқтысың. Бәріне қамқор болғың келеді, бәрін аяйсың. Жоқ. Ел – мына сенің нағашың, алақанын жайып, бетін сипап отырған молда, ана ауылдан Бейсебай мен Сейсенбайлар емес пе? Сенің есігіңді күзетіп, малыңды бағып жүрген ана Дос, Ахаттар да ел болып па? Жоқ. Айтпақшы, осы сенің Ахатпен қоян-қолтық араласуыңа жол болсын?

	– Ахатпен бірге өстім. Бала кезімде күн ұзақ солардың ортасында жүргенім үшін үйдегілерден зеку есіткен кездерім де болды. Ал маған солардың ортасы қызық көрінуші еді. Талай таяқ жесем де уақытымның көбін солармен өткізетінмін. Ал Ахат сол балалық дәуірімізде-ақ мен үшін жанын қиюға даяр тұратын.

	– Ой, қойшы, сен бай әулетінен болған соң жарбаңдағаны да алдыңда.

	– Олай болмаса керек, – деді Кәрім енді кеудесін бұрып, Сапарға тік қарап. – Олай болмаса керек, Сапар, Ахат нағыз дос. Рас, кедей, әттең, ауқатты үйдің ұлы болар ма еді...

	Сапар тереңірек кетіп қалғанын сезе қойды. Дегенмен Кәрімнің мына оғаш көрінген мінезі өзін де жегідей жейді екен деген қорытынды жасады. Сондықтан сөзін жұмсарта сөйлеуге ыңғайланды.

	– Олай болса, мен де қарсы болмас едім ғой, Кәрім-ау. Ертең ел билейтін адамсың. Ал қазір қысқасын айтқанда, тобыр үшін таяқ жеп, байғұс үшін беделден айырылмау керек. Осыған абай бол.

	Сапар қазірше бұдан артық сөз айтудың қажеті жоқ деп түйді. Орнынан тұрып, табалдырықтан аттай бергенде қарсы келе жатқан Павелмен соқтығысып қала жаздады.

	– Кәрім мырзаны көруге бола ма екен? – деп бірінші боп үн қатқан Павелға жол беріп:

	– Әбден болады, кіріңіз, – деді де, өзі сыртқа шығып кетті.

	– Сәлем бердік, Кәрім мырза, – деген Павел Кәрімнің сәлемін қабыл алған соң Сапардың соңынан қарап біраз тұрды да: – Мынауыңыз кім елпелектеп қалған? – деді.

	– Менімен бірге оқыған жігіт. Орысша сөйлеген адамды көрсе, омақаса құлайтын әдеті болушы еді, соған басып жатқаны болар. Оғаш айтсам, ғафу етіңіз, – деп жауап берді Кәрім Павелді қасына отырғызып.

	– Ол да бір ауылдың мырзасы болар? – деді Павел.

	– Жоқ. Өз елінде беделі онша болмаса керек. Сол беделді кісі елінен жинамақ секілді. Жүзтаныс боп бір қалада жүрген соң білуші едім. «Еліңе қонаққа барайын, ебі келсе, біржола қалып қоярмын», – деген соң бетін қайырған жоқ едім.

	– Ауыл жағдайымен таныстыңыз ба? Қалай, ұнай ма?

	– Әлі шым-шытырық. Түсінбеймін түгіне. Даңғыл жерден дау шығарып, болмасқа бас жарысады, екі ауыз сөзге келмей едіреңдейді.

	– Ал сіз не көрмек едіңіз?

	– Менің аңсағаным – елдің мәдениетті, жастардың еркіншілігі, ағайынның тату тұрмысы...

	– Мен де солай ойлаушы ем. Әкемді жер аударғанда өзімше ол кісіге сыртынан өкпелеп жүрдім. Кейін түсіндім, кеш түсіндім. Анамның бар беделін салып орналастырған оқуын тастап, әке соңынан осында келдім. Әттең, тек арман болды – оқудан онда айырылсам, әкеден мұнда айырылдым. Сөйтіп, әкеден үйренемін бе деген білімнен де құралақан қалдым.

	Павелдің мына сөздері Кәрімді ойландырып тастады. Ол біраз үнсіз отырып қалды.

	Сонан соң барып келесі сұрағын қойды:

	– Келгеніңізге өкініштісіз бе?

	– Жоқ, өкінбеймін. Мұнда да дос, мұнда да ағайын таптым. Тек менің тапқан ағайынымның көбі Ахат сияқты арманды, Зада секілді зарлы.

	– Сіз ең алдымен осыны түсіндіріңізші, – деді Кәрім Ахат пен

	Заданың есімдерін есіткенде бірден елең етіп. – Не қылған арман, не қылған зар?

	– Айтайын, – деді Павел. – Ахат пен Заданың сөздері бар.

	Бірін-бірі ұнатады.

	– Дұрыс-ақ.

	– Ал егер осыны дұрыс емес дейтін адамдар болса ше? Басы біздің нағашыңыз болып Заданы Бейсебайдың інісі Сейсенбайға бермек.

	– Не дедіңіз? Сейсенбайға?!..

	– Себебі, – деп сөзін жалғастыра берді Павел. – Жұрт өздерінше тон пішіп, биыл болыс сайлауы болады деп жүр. Осы сайлауда сіздің нағашыңызға жәрдемдесер күш керек. Ол күш Бейсебайдың қолында.

	– Түсіндім, – деді Кәрім Павелдің сөзін бөліп. – Сонда болыс болу үшін біреудің бақытын аяққа таптау керек пе?

	– Бай-болысқа өз мансабынан басқаның керегі не? Мал болған соң арды не етсін?

	Кәрім мына сөзді есіткенде бірден өзгеріп сала берді. Денесі ширықты. Жүзінде ызғар пайда болды.

	– Жоқ, дұрыс емес, Павел! – деді ол үні қатқыл шығып. – Ар – асыл қасиет. Оны қорлауға болмайды.

	– Кешіріңіз, Кәрім мырза. Әлгінде тек мәдениет, татулық деген жоқ па едіңіз?

	– Ар туралы айтқаным – ой түйінім.

	– Бірақ ертең Ахат пен Зада үшін ел екіге бөлінсе ше? – деді Павел не де болса Кәрімнің ойын біржола түсініп алмақ болып.

	– Жоқ, жолсыздыққа жол берілмес...

	– Бірақ сіз кедейді жақтай қоймайсыз ғой...

	– Мен елді жақтаймын, мен шындықты аңсаймын. Есіңізде болсын.

	Павел біраз үнсіз отырды. Сонан соң орнынан көтерілді.

	– Кешіріңіз, менің жұмысым болыста еді, сол кісіге жолығайын, – деді Павел есікке жақындап.

	Кәрім де орнынан тұрды. Үйден Павелмен ілесе шықты. Ол Павел екеуінің арасындағы әңгіменің аяқталмай қалғанына қынжылып тұр. Бірақ оның жолын бөгеуді де жөн көрмеді. Дәл осы кезде бұлардың тұсынан Дүйсебай өтіп бара жатыр еді. Павел қадамын жылдам басып, соған қарай жүрді. Оның ойынын төркінін анық болжай алмаса да, әйтеуір, бір өкінішті сыр барын сезген Кәрім баяу басып, соңына ерді.

	– Болыс ақсақал, мен сізге және арыз айта келдім, – деді Павел Дүйсебайға жақын келіп. – Сіздің нұсқауыңызбен малшыларыңыз біздің торымызды және қырқып, қайығымызды қиратып кетіпті. Тыйым қашан болар екен?

	– Көлді ластамаңдар, – деді Дүйсебай Павелге жүре жауап беріп. Оған тіпті көз қырын да салмады. – Менің малым су ішпей қалыпты. Сендер үшін малдан айырылар жайым жоқ. Ел де соны айтады.

	– Біздің малымыз сол судағы балық емес пе, – деді Павел салмақпен сөйлеп. – Торсыз оны қалай ұстаймыз? Елге салсаңыз, қалың бұқарада қарсы шығып жатқан ешкім жоқ. Тек сіздер...

	– Болды, бара бер. Ластамаңдар суды! – деді Дүйсебай Павелдің сөзін бөліп.

	– Оныңыз бола қоймас. Біздің де мұңымызды түсінетін адам табылар...

	– Табылмас, табылса да мен шабылмаспын! – деді Дүйсебай енді сөзді шорт кесіп.

	Кәрім әлгіден бері Дүйсебай мен Павелдің сөздерін үн-түнсіз тыңдады. Ол ақырын бағып, әңгімеге араласпай тұр еді. Араласқысы да жоқ еді, бірақ енді шеткері қала алмайтынын сезді. Сондықтан Дүйсебайға жақын келіп:

	– Нағашы-ау, құдайдың судағы балығын да аяйсың ба бұлардан? Оны ұстаудың өзі де бейнет емес пе? – деді.

	– Ей, сенің неғып ет жүрегің елжірей қалды? – деді ол Кәрімге жалт қарап. – Онда сенің ісің болмасын.

	Кәрім тосылып қалды. Бірақ мына қақтығысты бұлай қалдыруға болмайтынын түсінді. Павелге көмектесудің жолын қарастырды. Ойланып тұр. Бір кезде оқыс шешім тапқандай болды. Дүйсебайдың қасына жақын келді.

	– Бері жүріңізші, нағашы, – деді ол Дүйсебайдың қолынан ұстап, шетірек шығарып. Сонан соңғы сөздерін Павелден жасырған болып сыбырлап айтты. – Бұлардың сонау орталықта бір мықтысы бар екен. Менен сәлем айтып жіберген. Абайлаңыз.

	Енді Дүйсебай ойланып қалды. Кәрімнің мына сөзіне сенерін де, сенбесін де білмеді. Дегенмен күрт өзгеруді қажет деп таппады. Сондықтан:

	– Мықты болса тентіреп жүрер ме еді осылай әр қамыстың түбін түртіп. Дегенмен оны неге ертерек ескертпейсің? – Енді ол Павелға қарап, қолын сермей сөйледі. – Әй, мұжық, бара бер. Айтармын мен малшыларға.

	Дүйсебай осы сөздерді айтты да, аяғын маң-маң басып, шетірек тігілген үйге қарай бет алды. Павел үнсіз тұрып қалды. Ол Дүйсебайдың кеудесін көтеріп, менменсіп сөйлегеніне іштей ыза болып тұр. Жағасынан алмаса да бетін қайтарып тастайтын әрекет жасаудың жолын да қарастырып қойған еді. Тек оны тежеп қалған ойда жоқ жерден Кәрімнің араласып кеткені болды. Оның үстіне Кәрім қайдағы жоқ нәрсені ойлап шығарып тұр. Енді оның сөзін де жерге жықпау керек. Мұны Кәрім де сезді.

	– Ренжімеңіз, Павел, – деді ол орыс тілінде. – Мен сіздің жоғыңызды жоқтайын деген жоқпын, тек даудың басын қайырудың басқа амалын таппағанымнан істеген әрекетім. Немесе маған кездесіп, сәлем айтқан ешкім жоқ.

	– Оны түсіндім, Кәрім, – деді Павел. – Бірақ сіздің біздің дауымыздың түйінін шешемін деген ниетіңіз оны бұрыннан бетер шатастыра түсті.

	– Қалайша?!

	– Оның себебі... – деп үн қата берген Павел анадай жерде келе жатқан Сапарды көрді де, ойын күрт өзгертті. – Ана досыңыз келе жатыр екен және бірде сөйлесерміз...

	– Жоқ, – деді Кәрім Сапар келе жатқан жаққа жалт қарап. – Жүріңіз, біз былай кетейік. Ол қазір жалғыз қалса, тура ана кісінің қасына барады.

	Сапар шынында да Дүйсебайдың көзіне түсуге тырысып, жолын кес-кестеп келеді. Оны Дүйсебай да байқады. Қолымен ымдап, қасына шақырды. Үйге бірге ала кірді.

	– Қалың қалай, Сапар қарағым?

	– Өте жақсы, Дүйсеке, – деді Сапар үйдің босағасында тік тұрған күйі.

	– «Түсі жақсыдан түңілме» деген. Болыс болып сайлана қалсам, сені әрі песір, әрі тілмаш етіп алсам деген ойдамын.

	Сапар Дүйсебайдың алдына кеп, тізерлеп отыра қалып, қолын көкірегіне қусырды.

	– Мархабатыңызға құлдық, ақсақал.

	Үйге молда кірді. Бойы биік болғанмен беті шөкімдей, сақалы шоқша, көзі шүңірейген, қолында тасбиық.

	– Ал, Молдеке, не жаңалық бар? – деді Дүйсебай Сапардың тәжіміне көз қиығын да салмай, бірден молдаға үн қатып. – Елдің емеуріні қалай? Бейсебайлар не дейді?

	– Ел дейтін, елде не тұр дейсің, Дүйсеке, – деді молда Дүйсебайдың оң жағына жайғасып отырып. – Айдасаң ығыңда, байласаң жібіңде жүре береді емес пе? Мәселе ел жақсыларында ғой. Еңкелер ептеп едіреңдеген екен, Бейсекең: «Мұнымыз болмас, ағайын. Өз арамыздағы аздаған ашу-араздық үшін болыстықты аталасымыздан алып басқаға береміз бе?» – деген көрінеді. Сонан соң басы Қарамолда болып ақсақалдар келіссе керек. Бейсекең ептеп шығын да тартқан сияқты. Ал қалған тобыр қоқаңдағанмен қайда барар дейсіз? Арқасына бақан батқан соң басылмайтын ба еді?

	– Дұрыс, дұрыс, – деді көңілі бір көтеріліп қалған Дүйсебай. – Сенемін. Бейсекеңе, сенемін. (Тоқсан үйлі тобырдан, тоғыз үйлі тоқ артық) деген осы-ау. Айтпақшы, Елікбайдың қызы не болды? Сейсенбай көріп пе?

	– Көруін күнде көріп жүрген жоқ па?

	– Жоқ-ә, әлгі, не еді, ниет білдіріп пе дегенім ғой.

	– Білдірген көрінеді. Бірақ содан еш нәрсе шықпаған ба деп қорқам. Әлгі нағашы жұртындағы Сұлтанның жаман баласының сол қызбен әріптестігі бар деген сыбыс тараған көрінеді.

	Манадан бері әңгімеге қалай араласудың себебін таппай тыпыршып отырған Сапар нақ осы тұста бір саңлаудың көрінгенін сезе қойды.

	– Иә, иә, Ахат қой, – деді ол бір Дүйсебайға, бір молдаға қарап.

	– Мен білемін. Ана жолғы алтыбақанда солай болған.

	– Не болған? – деді Дүйсебай ызбарланып.

	– Ахат пен Зада бірге жүріп, бірге алтыбақан теуіп, Сейсенбайды келемеждеген.

	– Сапар қарағым, – деді Дүйсебай енді сабасына түсейін деп. –

	Сен соларға көз болшы. Анау-мынау болса, маған айт.

	Сапар орнынан қарғып тұрды.

	– Құп болады, болыс аға. Тіптен қазір кеттім.

	– Кетсең кет, – деді Дүйсебай. – Тек жолдан Елікбайдың үйіне соғып, маған жібере қойшы. Тез келсін.

	Молда сыртқа қарай тұра ұмтылған Сапардың сыртынан қарап біраз үнсіз отырды. Сонан соң Дүйсебайға бұрылып:

	– Бұл бала кім екен? – деді.

	– Кәріммен бірге оқыған көрінеді. Қызметте де бірге болған. Енді елге келіпті. Мен, құдай қалап, болыс бола қалсам, песір етіп аламын ба деп жүрмін.

	– Ыңғайы қалай? Бөтендігін істеп жүрмесе?

	– Жоқ, олай емес. Өзі орыстарға қарсы. «Қазақ даласынан солар кетіп, жеке билесек, заң-паң дегендер құрып, ел тынышталар еді. Кәпір боп кетеміз бе деп қорқамын», – деген сөздерін құлағым шалып қалған. Бөтен жерден болғаны тіптен дұрыс. «Ағайын еді, туған еді» деп қисақтамай, айтқаныңа көнгіш болады емес пе?

	– Еһ-е-е, – деп қарқылдай күлді молда. Сонан соң: – Қарғылы қара төбетім болады десеңізші, – деді.

	– Дәл таптыңыз. Ашқарақ кезінде нан тастап, үйір етіп алмақпын ғой. Ха-ха-ха!

	* * *

	Тік жүргенде Дүйсебайдың қарны онша байқалмайтын – сұңғақ бойы жасырып тұрады. Ал қазір жерге жайғасып отырғанда әжептәуір теңкиіп, күлген сайын бүлк-бүлк етеді. Сол бүлкіл басыла бергенде есіктің алдында Елікбай көрінді. Орта бойлы, жұпыны киінген кісі. Түрінен абыржудың ізі сезілмейді – өзін-өзі салмақты ұстайтыны, кімнен болса да онша сескене қоймайтыны байқалып тұр. Оның есік алдында бөгелуі имену емес, ізет сақтағаны еді.

	Елікбайды көрген молда орнынан жылдам көтерілді.

	– О-о... Елекең, қалай, малы-басың аман ба?

	– Жоғарылат, Елеке. Ахуалдарың қалай? – деді Дүйсебай да орнынан тұрмаса да бір қозғалақтап қойып.

	Елікбай мына екеуінің елпектей қалуына таңданды. Молданың қарсысына отырды. Молда да орнына қайта жайғасты.

	– Шүкір, – деді Елікбай екеуінің бетіне бір-бір көз тастап алып. – Қамын жейтін қорада малымыз жоқ, ал басымыз түгел аманшылықтамыз.

	– Құдай оңынан келтірсе, малдан да кенде болмайын деп тұрсың-ау, шамасы, – деді молда жымиған боп.

	– Елеке, – деді Дүйсебай, – халық қамын ойлаймыз деп ағайынның ахуалына қарауға да шама келмейді. Қалай, жағдайларың бақуат па? Қарындас, аман болса, бойжетіп қалды емес пе? Жеңгейдің орны онша білініп жатқан жоқ шығар.

	– Қайдан білінбесін? Алланың әміріне не шара. «Өлмегенге өлі балық кездесер» дегендей жүріп жатырмыз ғой, әйтеуір.

	– Елеке, – деді Дүйсебай сәл ғана орнай қалған үнсіздікті бұзып. – Мен сізді ісім түскен соң шақыртып едім. Бір тілек айтсам, қабыл аласыз ба?

	– Осы жасқа келгенше әлдінің әлсізден тілек тілегенін есіткен емес едім. Тілегенде де жарлының несін алады. Менің саған көрсетер көмегім де, қолымнан берерім де жоқ емес пе? Сондықтан айыпқа бұйырмассың – орындаймын ол тілегіңді.

	– Жеңдіңіз, Елеке, жеңдіңіз. Қойдым. Айтпақшы, қарындас бойжетті ғой?

	– Оны қайтейін деп ең? Құдай қос көрмесе, бой жеткен сияқты.

	– Иншалла, – деп сөзге молда араласа кетті. – Құтты жеріне қондыратын да мезгіл болған сияқты.

	– Бұрын келіскен жерлеріңіз бар ма еді? – деді Дүйсебай.

	– Жоқ. Кедейге құда түсіп, ат мінгізіп жататын хал қайдан келсін. Мезгілінде көрерміз деп қойғанбыз, – деді Елікбай мына сөзден денесі тіксініп.

	– Жаушы болды деп жек көрмеңіз, – деп Дүйсебай енді мәселеге тіке көшті. – Қарындасты Бейсебай ақсақалдың інісі айттырған көрінеді. Сіз ағайындарыммен ақылдасайын депті дейді. Оныңыз, әрине, дұрыс, бірақ мен өкпелімін сізге. Маған осы күнге дейін айтқан жоқсыз.

	– Айтқанда сен не дер едің?

	– Өзіңіз қартайдыңыз, басқа бала-шаға жоқ. Әлді жер қолқа салған соң ертеңгі күнді де ойлап, баланы тезек тергізіп, қой сауғызып, тентіретіп қойғанша, өз билігі өзінде болатын, кемтарлық көрмейтін жерге ұзату керек емес пе? Сондықтан мен өзі келген бақыттың маңдайынан теппеңдер дер едім.

	– Иә, иә. Мен де сенің осылай дейтініңді білгенмін.

	– Елеке, – деді әңгімеге қосылатын жерім осы тұс-ау деп шамалаған молда. – Дүйсекең жаны ашып айтып отыр. Бейсебаймен құда болсаңыз, мына шоқпытты тастап, ертең-ақ орта қатар болып шыға келеді емессіз бе? Есігіңнің алдына бие байлап, сары қымызды сапырып ішіп отырсаң. Па, шіркін!

	– Кедейдің зор байлығы – денсаулығы, – деді Елікбай Дүйсебай мен молда екеуіне бірдей жауап беріп. – Қарағымның дені сау болса – болды. Өзіне лайық теңі табылар. Қалған он күн өмірімді ойлап, көз жасын мойныма алмай-ақ қоямын. Ағайындығың рас болса, Бейсебайға солай деп айт.

	– Елеке, мен сізді бұлай жауап берер деп ойлаған жоқ едім, – деді Дүйсебай қиналған боп. – Олар да іргелі ел, азулы ағайын. Қолқа салған соң сіздің сыртыңыздан билік те жасап жібергенім рас. Атамыз қаңлы бір ғой. Ағайыннан араны алшақ салуға болмайды. Қабыл алайық бір тілегін. Аталас адамдармыз, араздасып қайтеміз.

	– Дүйсебай, – деді Елікбай әлі де баяғы сабырлы қалпында. – Сен екеуміздің аталас екеніміз де рас, ағайындықтан алшақтап, алауыз болмайық деуің де жөн. Мен сенің бар тілегіңді орындайын, бірақ осы қолқаңнан құтқар.

	– Елеке, қыз сіздікі болғанмен, ел біздікі, – деді молда. –

	Қыз билігі де елде болу керек емес пе? Дүйсекең сізге қолқаны ағайыным деп, сүрінгенде сүйеушім, қиналғанда қорғаушым деп айтып отыр. Қыз бала жат жұрттық деген, мұныңыз жарамайды.

	Елікбай терең ойға кетіп, қиналып отыр. Бір кезде еңсесін көтеріп алды:

	– Жоқ, қинамаңдар, буынсыз жерден ұрған пышақ сүйекке батпайды, ал батса – майып қылғаны. Болмайды, жылата алмаймын Задашымды.

	Дүйсебайдың түрі өзгеріп сала берді.

	– Бұл қай заманнан қалған дәстүр еді? Енді ағайын мен ата-ана далада қалып, қыздар байды өздері іздейтін болған ба? Бұл бола қоймас!

	– Дүйсебай, – деді Елікбай сабырлы. – Қалың елге қолыңнан келген билігіңді орната берерсің. Тек менің қызымда жұмысың болмасын.

	– Е, немене, сенің қызың қай әздегім еді? Болады менің айтқаным, бересің қызыңды Сейсенбайға.

	– Е, бәсе, – деді Елікбай орнынан көтеріліп. – Енді түсіндім түйінін. Неге маған ет жүрегі елжіреп, ағайын бола қалды деп едім? Мүмкін, әлі қалың малын да алып қойған боларсың? Жоқ, болмайды!

	Дүйсебай орнынан қарғып тұрды. Түтігіп тұр.

	– Болды! Биттерің семірейін деген екен қаратабан қу кедей.

	Егер...

	Осы кезде сыртта дабыр-дұбыр еткен дауыс шықты. Жастардың даусы. Молда орнынан қарғып тұрып, есікті жапты.

	– Оу, ағайын, қойыңыздар бұл ерегесті. Жай-ақ келісетін нәрсе емес пе, отырыңыздар орындарыңызға. Қане, қане...

	Сыртқа шықпақ болып ұмтылған Елікбайдың жеңіне жармасқан молда оны зорлап орнына қайта отырғызды. Дүйсебай түнерген күйі тік тұр. Молда Елікбайдың тізесін баса отырды.

	* * *

	Кәрім өзіне арнап тігілген үйге ентелей басып келеді. Көңілі көтеріңкі сияқты – түнерген қабақ жазылған. Даусы да өзгеріпті – бала кезіндегідей жылдам-жылдам сөйлеп келеді. Бірақ соңына ілесіп келе жатқан Дос пен Күлдананың жүрістері сылбыр. Мұрнынан жетелеген бота сияқты аяқтарын әрең басады.

	– Жалынамын, жүріңдерші. Егер осыдан келмей кетсеңдер, өкпелеймін. Ой, осы шеттеріңнен қызықсыңдар – кел десе, бірің жоламайсың.

	Кәрім үйге кірді. Дос пен Күлдана мына сөздерден аттап кете алмады – ілесе кірді. Кәрім төрді нұсқап еді. Дос пен Күлдана есіктің босағасына жақын отырды. Бетіне және тік қараған Кәрімге Дос жауап берді.

	– Жолауға еркіміз болса, біз бұл үйдің шаңырағын аспанға шығарар едік-ау.

	– Не болыпты келмейтін, тіптен маңайына жоламайтын. Бұл – болыстың үйі емес, мен үшін тігілген үй ғой. Менен неге тайсаласыңдар?

	– Кәрім, – деді Дос Кәрімге жауап берудің орнына өзі қиялға шомып. – Сен қалайша мейірімді болдың? Кейде біз болыс тұқымының бәрі Кәрімдей болса, не болар еді деп қиялдаймыз. Сонда қой үстіне бозторғай жұмыртқалайтын заман болар еді-ау.

	Күлдана күліп жіберді. Дос бетіне қарап еді:

	– Абайла, сенің төбеңе қарақұс жұмыртқалап жүрмесін, – деді.

	– Сенің тілің әсте жақсылыққа тартпайды-ау, Күлдана, – деді Кәрім.

	– Жетер, Данаш, – деді Дос бұдан терең кете беру жарамас деген ойын сездіріп. – Одан да, Кәрім, сен бізге қала туралы әңгіме айтып берші.

	– Не айтайын? Қалада мұндағы сияқты қатар-қатар тігілген киіз үйлер мен ұшы-қиырсыз созылып жатқан дала жоқ. Екі-үш қабат етіп салынған үйлер.

	– Ол туралы Павел де, кешегі «Керман соғысы» дейтін аласапыранда аттанып, бірді-екілі қайта оралған ағалар да біздің құлағымыздың құрышын қандырған, – деді Күлдана бұл әңгімең бізге әлдеқашан белгілі деген сыңай байқатып. – Сен мынаны айтшы: қалада қыздар мен жігіттер қайда барамын десе де ешкімнен қаймықпай-ақ жүре береді дейді. Сол рас па?

	– Әлгі өзің айтқан Павелдер ше? Олар бірге жүрмей ме? – деді Кәрім.

	– Олар бірге жүреді. Бірақ олар орыс қой. Мен қазақтарды айтамын.

	– Онда тұрған не бар? Орысы не, қазағы не? Бәрібір емес пе? Рас, бірге жүреді, көп қаймыға қоймайды. Театрға да, кештерге де бірге барады. Тек, есіңде болсын, алыстағы үлкен қалаларда қазақтардың өзін саусақпен санауға болады – өте аз.

	– Ал орыстардың арасында көп болған адам шоқынып кетеді дейді. Сен де шоқынып, орыстардың құранын оқыдың ба?

	Кәрім Күлдананың мына сұрағына не деп жауап берерін білмей тосылып қалды. Көмейіне күлкі оралды. Бірақ тез арада басқа шешімге келе қойды. Күлдананың қарсы алдына жетіп барып, екі саусағын шошайтып тұра қалды.

	– Әрине, солай еттім. Ал қазір сені шоқындырамын. Аз, Карим, раб божья, во имя отца и святого духа благославляю рабынью божью.

	Күлдана екі қолымен бетін басып, кейін шегініп барады. Дос үрпиіп есікке қарай ұмтылды.

	– Кет, кет, Кәрім, – деп шыр-шыр етеді Күлдана.

	– Әй, боз қойларым-ай, – деді Кәрім күліп. – Неден үріктіңдер сонша? Әзіл ғой. – Енді Дос пен Күлдана да күлген болды. – Жоқ, Дана, біз құран оқығанымыз жоқ. Жер бетіндегі тау мен өзен, қала мен дала байлықтарын зерттейтін ғалымдарды оқыдық. Орыстың қисса өлеңдерін оқыдық. Ұлы ақын Пушкиннің жырларын...

	– Пөшкін, Пөшкін... – деді Күлдана Кәрімнің сөзін бөліп.

	– Не дейсің, Дана?

	– Пөшкін деймін. Иә, енді есіме түсті ғой. Ол әлгі Павелдің пайғамбары ғой.

	Енді Кәрім аң-таң болды.

	– Не, не? Павелің не, пайғамбарың не?

	– Павел бар кітаптарды оқиды да жүреді. Сонда жиі атайтын кісісі – Пөшкін. «Пөшкінің кім? Сендердің пайғамбарың ба?» десең: «Иә, пайғамбар», – дейді. Мына, Данаш соны шатастырып, әңгімені бұзып жіберді ғой, – деп Дос жауап берді Кәрімге.

	Кәрім біраз ойланып отырды. Бірақ Пушкин жөнінде басқа әңгіме айтпады. Төрде ілулі тұрған домбыраны қолына алды. Досқа ұсынды.

	– Дос, бір ән салып жіберші.

	Осы кезде көрші үйден дабыр-дұбыр дауыс естілді. Артынша:

	«Құдай, бармысың, бар болсаң неге қорғамайсың мына біз сияқты пендеңді!» – деп қанға боялған басына алақанын басып Елікбай шықты. Мына оқыс дауысты есіткен Кәрім мен Дос сыртқа қарай атыла жөнелді. Күлдана не істерге білмей сарсаңға түсті. Кәрім Елікбайға бұрын жетті. Домбыра әлі қолында жүр.

	– Не болды, аға, не болды?

	Елікбай Кәрімнің қолындағы домбыраны көріп, өзіңше жорамал жасады. Кәрімнің әлем-тапырық болған жүзіне қарауға, үніндегі үрейді аңғаруға іштегі ыза мұрша бермеді. Сондықтан Кәрімге басын тосып:

	– Сен де келдің бе? – деді. – Мә, ұр! Құдай бар болса, ұрар сендерді де!

	Кәрім қолындағы домбыраны лақтырып жіберіп, состиып тұрып қалды. Осы кезде қайдан келгені белгісіз, табан астында пайда бола кеткен Ахат Елікбайды құшақтай алды. Әлгінде Елікбай қанға боялған үйден Дүйсебай мен молда шықты.

	– Ахатжан, – деді Елікбай. Сен де келіп пе едің? Мына бөлтіріктен аулақ жүр. Қасқыр ит болмайды, қырғауыл құс болмайды. Абайла, балам, абайла...

	– Жоқ, аға, мен болысқа арыз айта келіп ем.

	– А-а!.. – деді Ахатты енді байқаған Дүйсебай. – Қорғаушың келген екен ғой.

	– Бізді жат деп жағадан алушы еді, енді туысты таяққа жығу басталды ма? Ағайын деп арбау мен аядым деп алдау алыста қап, енді бас жарып, көз шығаруға көшті ме? Қорғанармыз, қорғаушы да бола алармыз, – деді Ахат ызаға булығып.

	– Сенің де тілің шығайын деген екен. Көрсетейін мен саған қорғаушыны, – деп Дүйсебай Ахатқа қамшысын алып ұмтыла бергенде араларына «Көке» деп Кәрім түсе кетті. – Кет былай, кес-кестемей жолымды!

	– Жоқ, көке, бұл заңсыз ғой!

	– Не қылған заң? Бұл жерде заң – мына менің қамшым!

	– Жібер, Кәрім, – деді Ахат сескенбей. – Білекке жүректі жұмсап қайтесің. Білекке білек керек.

	– Білек? Мә, білек!

	Дүйсебай қолын көтерген күйі қамшысын сілтей алмай тұрып қалды. Оны кілт тоқтатқан осы кезде «сөйлес» деп бір бүйірден келіп қалған Бейсебай, Сейсенбайлар тобының суыт жүрісі еді. Сапар солармен бірге жүр.

	– Сауға, болыс, сауға! – деді Бейсебай араға түскенсіп. – Апырым-ау, ағайынның әзілінің үстінен шыққанбыз ба? – Дүйсебай кейін шегінді. – Елеке, қане, үйге кірейік.

	– Мен сыбағамды жедім ғой деймін, – деді Елікбай. – Сізге табақтас болмай-ақ қояйын.

	– Ей, Жұматай, – деді Бейсебай өзіне ілесіп келген жігіттердің біріне. – Онда біздің құданы үйіне апарып сал.

	Жұрт екі жарыла бастады. Дүйсебай мен Бейсебай үйге кіруге бет алды. Елікбай: «Саған о дүниеде құда болармын», – деп бұрылып жүре берді. Ахат: «Дүйсеке!» – деп бастаған сөзін аяқтамай, қолын бір сілтеді де, кері бұрылды. «Арыз айтқанда көретін күнім осы болса» деп өзіне-өзі сөйлеп барады.

	– Ахат, тоқташы, – деді Кәрім оның жолын кес-кестеп. – Түсіндірші, бұл не пәле? Елекең маған неге өкпелейді? Мен не істедім ол кісіге?

	– Кәрім мырза, – деді әлгіден бері басқан ізіне ақы сұраған адамдай шіреніп тұрған Сейсенбай. – Қайтесіз бөгеп, бара берсін. Әлгі кісіні ата тұтынып жүрген көрінеді ғой. Жеген сыбағасынан бөліп берер.

	– Саған да тиер сыбаға асықпасаң. Сонда ана ағаңа бөліп беруді ұмытпа, – деді Ахат.

	– Тарт тіліңді!

	– Онша ашуланбасаңыз екен, мырза, – деді әлгіден бері әңгімеге араласпай тұрған Дос Сейсенбайға жақын келіп. – Сіз осы ауылға күйеу болсам деп ниет етіп жүрген жоқпысыз.

	Тыпыршуыңызды қоймасаңыз, қыздарға айтып, сақалыңызды бір талдап жұлғызсақ, бәйбішеңіз шошып жүрер.

	– Сен сұмырай қайдан жүрсің-ей, – деді Сейсенбай.

	– Мен сенің соңыңнан ілеспей-ақ қояр едім, тек сен де менің ізімді баспасаң еді. Өзіңнің далбасаңа жол болсын, қырыққа келген «бозбала».

	– Қысқарт!

	– Немене, қамшың ұзын ба еді, – деді Ахат.

	– Саған жетер.

	Сейсенбай қамшысын Ахатқа оқтала бергенде араларына Дос келіп тұра қалды. Сапар: «Сен де жалғыз емессің», – деген ниетін байқатып, жақтаса кетпек боп Сейсенбайға жақын келді. Осы кезде ғана үйден шыққан Күлдана оның ниетін дәл түсініп, Сапарға тіл қатты:

	– Оқыған жігіт, сіз шоқайыңыздың табанын көктеп алған боларсыз. Енді абайлаңыз, басы-көзіңіз жарылса, ол уықбаумен көктеуге келе қоймас.

	Сапар тартынып қалды. Сейсенбай үйге кіріп кетті.

	– Кәрім, әлгінде ән сал деп ең, есіткен боларсың, – деді Дос. Кәрім үн қатқан жоқ. Мең-зең боп тұр. Ойланып тұр.

	* * *

	Кеш. Кәрім қатар тігілген үйлердің сырт жағында жалғыз отыр... Бір тұстан баяу басталған зарлы әннің үні бірте-бірте даланы күңірентіп барады. «Ей, зарлаған бұл кім?» деген Дүйсебай-дың даусы шықты. Екінші тұстан: «Зарлаған көп. Зарлатқан кім деп сұрайтын адам табылмай-ақ кетер ме екен өмірден», – деген Достың даусы естіледі. Мұның бәрі Кәрімге елес болып қана байқалуда. Ол өз ойымен өзі әлек. «Бұл не шым-шытырық? Не боп барады дүние? Ахат не деді? Дос не деп кетті? Павелдің халі анау, Заданы зарлатпақ. Елікбайды көзімше еңіретті. Маған не деді? «Сен де ұр» деді-ау. Айтуға қақысы бар. Мен кіммін сонда? Неге оқыдым, не бермекпін еліме? Менің беремін деген ілімімнің тоз-тозы шыққан жоқ па? Бүгінгі тартыс – жай тартыс емес, бұл мансап, билік, абырой үшін талас емес. Бұл өмір үшін күрес қой. «Менің орным қайда, не істеуім керек?».

	Кәрім әлі ой үстінде.

	Дүйсебай, Сейсенбай, молда үйде отыр. Сапар да осында.

	Олар өздерінше жоспар құруда.

	– Неткен ынжық, боркемік ең, Сейсенбай! Қыз көнбеді дегенді қайдан шығардың? Қызға үйге кіргенше білектің күші мен бойдың қаруын жұмсамайтын ба еді қазақ? Үйге кірген соң – қамшы. Бір қызға әлің келмеді ме? Қасқыр тартқан тоқтыдай етіп бір мінбейсің бе кеудесіне қонжиып. Болды емес пе, сонан соң, – деді Дүйсебай.





– Солай етейін бе? Қап бәлем, енді алтыбақан болсын, сонда көрер сұлу қыз қайдан барып шыққанын сопаң етіп, – деді Сейсенбай.

	– Сапаржан, алтыбақанды сен ұйымдастыр. Сейсенбай сонда әрекет етсін, – деді Дүйсебай.

	– Әрекет етемін мен, былайша әрекет етемін! – деді Сейсенбай көздері аларып, саусақтарын шеңгелдеп, аузынан түкірігі шашырап.

	* * *

	Алыста мұнартып тау көрініп тұр. Сол таудан баспалдақ секілденіп бірте-бірте төмендей түскен төбелер мына жазыққа келгенде тіптен аласаланып, ойлы-қырлы жота жерге айналған. Осы жазықтықта айдын көл. Көлдің бір шеті жарқабақтанып барып, әлгі баспалдақ секілденген төбелер мен қыраттарға тіреліп жатыр. Екінші жағасы жазық даланың еншісіне тиіпті. Көлдің бойын жағалай ағаш өскен. Олар да түрлі-түрлі. Жазықтың жағындағы жағада тал мен жиде, ал тау жағында – ұшқат пен доланадан басталып, аршамен бітеді. Осы көлдің жағасында Зада мен Назым отыр. Мезгіл ымырт. Заданың жүзінен еш нәрсе аңғаруға болмайды – сабырлы, ал Назымның іштей толқып отырғаны көзінен де, жүзінен де көрініп тұр. Ақыры шыдамады, тіл қатты:

	– Зада, мен сенен бір нәрсе сұрасам, ренжімейсің бе? – деп бір

	тоқталды Назым. Сонан соң Заданың жауабын күтпей өз сөзін өзі және нығыздай түсті. – Ренжімейсің, ә?

	Зада Назымның сөзіне көп көңіл бөле қойған жоқ. Әлгі қалпынан өзгермеген күйі:

	– Неге ренжиін, Наз, айта ғой, – деді.

	– Сен ше... сен, – деді Назым даусын созып. Айтар сөзін қайта-қайта ойша жұптап отырғаны қарлыққан үнінен сезіліп тұр. – Сен ертең... бір күні... біздің ауылға барғанда мені осылай атайсың ба?

	Зада әлі де Назымның сөзінің байыбына бара алмай отыр.

	Сондықтан:

	– Енді қалай атаймын? Мен сені әр ауылда әр түрлі атап жүр ме едім, – деді.

	– Жоқ, мен басқаны айтамын, – деді Назым өз ойын жеткізіп айта алмағанына өзі қысылып. – Сен маған жеңге болғанда деймін...

	– Қойшы... – Зада селк ете қалды. Назымның бетіне жалт қарады да және көзін тайдырып кетті. Сонан соң барып салмақпен сөзін қайта жалғады. – Әйтсе де несіне қысыламын. Бұл тағдырдың заңы ғой. Тек бұлай атауға болмас. Ата салтын қайтіп аттап өтеміз.

	Назым төмен қарап, біраз үнсіз отырды. Сонан соң өз шешімін жайып салды:

	– Ал «бикеш» деген сөз маған ұнамайды. Несі жақсы оның?

	«Наз»дегенің қандай жақсы, қандай әсем... Айтпақшы, сәлем де жасаймысың?

	– Солай болар.

	Назым және ойланып қалды. Заданың жауабына көңілі толған жоқ, қарсы дау айтқысы келді. Тек көкірегіне ұялаған басқа бір ой оны айтқызбай тастады. Енді сол ойын жайып салмақ болды, бірақ алыстан орағытты.

	– Задаш, және бір нәрсе сұрайын ба? Тек күлмесең ғана айтамын.

	– Айта ғой, Наз, күлмеймін.

	– Задаш деймін, осы Кәрім қандай жігіт?

	Заданың жүзі енді ғана өзгеріп сала берді. Ол Назымның бетіне тесіле қарады. Назым төмен үңілді. Зада оны аялай құшақтады.

	– Оны неге сұрадың? Өзің де көріп жүрген жоқсың ба? Әлде басқа бір сыры бар ма?

	Назым қысылып отыр. Осы бір әңгіменің шетін шығарғанына енді өзі ренжіп отырған сияқты.

	– Қойшы, – деді ол төмен қараған күйі. – Әншейін сұраймын да көкемнің жолдасы болған соң.

	Зада сабырлана қалды. Өзі де алып-ұшып, балбырап тұрған көңілді одан ары елжірете бергісі келмеді. Бірақ оның бетін қайтарғысы да келмеді. Сондықтан салмақпен жауап берді.

	– Мен де әзілге айтып отырмын ғой, Наз. Кәрім – жақсы жігіт, тіптен өте жақсы жігіт. Бар адамды бауырындай көреді. Жұрттан бөлінгісі келмейді...

	Зада сөзінің аяғын Назымнан гөрі өзіне арнап айтқандай болды. Ол және қиялға шома бастап еді. Бұлардың ту сыртынан жақындап келе жатқан Дос Заданың соңғы сөзін естіп қалды. Сол себеп болды ма, әлде басқа себебі бар ма, әйтеуір, айналасына жалтақ-жалтақ қарап алып, бірден Назымға үн қатты.

	– Назым, осы кезге дейін Күлдана көрінбейді. Үй жағына барып қайтсақ қайтеді.

	– Мақұл, – деді Наз.

	– Мен ше, – деді Зада. – Мен жалғыз қаламын ба?

	– Сені қасқыр жер деймісің? – деді Дос сөзін қуақыландырып. – Оған да жан керек шығар – қаймығар азуынан Ахаттың. Жүр кеттік, Назым.

	Дос басқа сөз айтуға мұршасын келтірмей, Назымның қолынан жетектеп, сүйрелей жөнелді. Орнынан Назыммен қосыла түрегелген Зада талға сүйеніп тұрып қалды. Ойланып тұр.

	– Иә, қасқыр, қасқыр. Қасқыр дейтін аңдып жүр, – деді ол әлгіндегі Достың сөзіне жармасып. – Не екенсің өмірім. Апам өлерінде: «Қарағым, енді өз тағдырыңды өзің ойла. Сенің қорғаушың да, қолдаушың да жалғыз әкең», – деп еді. Мені қорғаймын деп басын жарғызды. Ендігі күні не болар екен? Кім қорғайды біздің бақытымызды?

	Зада өз ойымен өзі болып тұрып, қасына келіп қалған Ахатты байқаған жоқ еді. Ал Ахат болса Заданың зарлы шыққан соңғы сөздерін анық есітті. Сондықтан дем бере сөйледі.

	– Өзіміз қорғаймыз, Задаш. Біздің қолдаушымыз – білегіміз, қорғаушымыз – жүрегіміз. Неге сонша қамықтың?

	– Қамықпауға не хал бар, Ахат, – деді Зада Ахаттың иығына қолын қойып. Айналаңа қарашы. Болыстың да, байдың да, молданың да, бидің де көзіне шыққан сүйел болдым ғой мен. Қайда барсам – жау, қайда барсам – дау. Осы бір соңғы күндері бізге орнай қалған мамыршылықтың өзі қазылып жатқан ор ма деп қорқамын. Олар құтырған қасқыр ғой, бір соқтықпай басылуы қисынсыз... Тек түбі қайырлы болғай.

	– Жоқ, Задаш, сен түгел көрмепсің, айналаңа қайта қарашы. Ана асқар шың бізге басын иіп тұр. Мына айдын көл де қол бұлғап тұрғандай. Аспандағы ай ажарланып, бізге жымың қағады. Сонау қалың орман бізге қойнын ашып тұрғандай. Әсем табиғат тербетіп, өмір бізді өзіне шақырады. Қара дауыл қайта соқса қарсы қояр күшіміз – адал махаббатымыз бен жалынды жүрегіміз болсын. Жүрекке әмір жүрмейді. Қамықпа, Задашым! Ал олар болса, әбес басқанын түсінген болар, олар да адам ғой, – деді Ахат.

	– Адам ба? Қайдам? – деп біраз үнсіз тұрды Зада. – Не десең де айтқаныңа көнген жанмын, Ахат. Мен қайтпаймын сертімнен. Жар болсам, саған жар болам, болмаса маған қабір анау түпсіз құз немесе мына терең ор болар.

	Заданың мына сөздері Ахаттың жүрегін балқытып жіберді. Әлгінде ғана қаталданып, өжеттеніп тұрған денесі балбырап кеткендей болды. Ол құшырланып Заданы құшақтай алды. Тіптен қастарына жақын келіп қалған Досты байқаған да жоқ.

	– Өмірді айтшы, Задаш, өмірді! – деді ол Заданы аймалап.

	– Оу, сүйер көбейсін! – деді Дос оқыстан.

	Зада Ахаттың құшағынан сытылып шығып, ыршып түсті.

	Досты даусынан таныған Ахат:

	– Дос-ай, зәремізді алдың ғой, – деді.

	– Е, немене, – деді Дос бұл әлі саған аз деген сыңай байқатып. – Зада менің нағашы қарындасым емес пе? Бұл сенен алған қыз көрсетерім болсын. Әлі асықпа, ірге басар, шаш сипатар, ошақ қазар, боза пұл дейтіндер толып жатыр. Егер жүгіріп барып, бір жеңгемнен сұрап келе қойсам, одан да көп болады.

	– Соның бәрін бір-ақ ала қойсаң қайтеді, – деді Ахат күлімсіреп.

	– Тапқан екенсің, – деді Дос мысқылдай күлген боп. – Онан соң жеткізе алмай, ата жолын бұздың дегізіп, қай жеңгеммен итше ырылдасып жатайын. Қайта мен мұртымды шиырып, сырттарыңнан қызығына қарап тұрмаймын ба? Әсіресе шашу шашқан кезде көрсең... Дәнге таласқан балапан секілді...

	Зада бұдан ары шыдай алмады – мырс етіп күліп жіберді. Дос Задаға жалт бұрылды. Көзі ойнақшып, жүзі күлімсіреп тұр. Заданың көңіл хошы өзгеріп қалғанын байқай қойды. Араларында орнай қалған осы бір сәтті соза түсу үшін ол енді мысқылын Заданың өзіне қадады.

	– Сен де асықпа. Саған да табылады, – деді ол. – Білезік-сақина сұрағандарға үлестіру үшін үсті-басыңа бір батпан күміс артып береміз. Басыңа алты шаршы ала орамал жабамыз. Қыздар құдіреті, бір қыздың қойнына жатуға бір төбе қыз келеді. Қайсысына жетеді бір қойың. Тіптен май қайнатымнан жатқанның өзінде апта керек шығар...

	– Қойшы, Дос, ата салтына қарсы ауыз ашпашы, – деді Зада жүзі күрең тартып. – «Павелдің тамыры, Павелдің тамыры» деген сөзді есіткен сайын жоның көтеріліп, жүгенің сыпырылып барады ғой, жүдә.

	Дос ойланып қалды. Әлгіндегі ойнақы көңілі басылып, сабасына түсейін деді. Задаға салмақпен жауап берді.

	– Салттан аттап мені құдай ұрды дейсің бе? – деді ол. – Тек әзілге айтып жатқаным ғой. Әйтпесе тойларың болған күні сол салттың бәрін өз қолыммен атқарамын.

	– Ай, Дос, Дос-ай, – деді Ахат. – Сенің атыңды Дос деп бекер қоймаған ғой.

	– Е, немене, мені бір әулие болсын депті деймісің.

	– Задаш, – деді Ахат енді Задаға бұрылып. – Сен мұның атының қалай қойылғанын білемісің?

	– Білмеймін.

	– Онда тыңда. Бір кезде Достың әкесіне бір жақсы ат бітіпті... Дос шыдап тұра алмады. Ойнақы мінезіне қайта басты.

	Ахаттың сөзін бір бөліп қалды.

	– Ол кез менің дүниеге келу-келмеуім әлі шешілмеген мезгіл...

	– Иә, ертеректе, – деді Ахат өз сөзін жалғастырып. – Соған қызыққан бір би Достың әкесімен дос болғысы келгенін сездіреді. Келіп-кетіп қоймайды, атыңды бермесең де дос боламын деп өзеурейді. Және бір жолы келгенде Дос туылған күн екен. Қуанғаннан есі кеткен әке аттың шылбырын әлгі биге ұстатады да, ұлым сол досымдай би болсын деп сәбидің атын Дос қояды.

	– Сонан соң? – деп сұрады мына әңгімені ұйып тыңдап тұрған Зада.

	– Сонан саң не болушы еді, – деп жауапты Ахаттың орнына Достың өзі береді. – Шамасы, бір үйге бір Дос жетер деген болу керек, өйткені сол күннен бастап әлгі би-дос біздің үйге ат ізін салмай кетіпті.

	– Ал сен ше? – деді Зада.

	– Мен бе? Мен шынымен-ақ «би» болдым. Тек менің билігім екі аяқ пен тілге ғана жүреді. Билікті қалай айтсам, солай қимылдайды. Алға десем алға жүреді, артқа десем артқа тартады. Дегенмен талатын болу керек сорлылар – кейде титықтап орындарынан қозғала алмай қалады...

	– Рахмет, Дос. Көңілді сергіттің ғой, ептеп, – деді Ахат Достың мінезіне шынымен риза болып, қолын иығына салып.

	– Тасып бара жатқан көңілдерің сабасына түсейін деді ме, әйтеуір, – деді Дос екеуіне кезек қарап. – Жаңа бірің айға мініп, бірің жұлдыз құшып жүргенде махаббаттың буына елітіп, жерге құлап түсіп, бір жерлеріңді майып етіп алмасаңдар игі еді деп қорқып едім. Құдайға шүкір, ол азаптан құтылдыңдар білем.

	Зада Достың алдына бір тосқауыл қоймаса, ол және бірдемені шығарар деп қауіптенді. Сондықтан:

	– Күлдананы таптыңдар ма? – деді әңгімені басқа жаққа аудармақ боп.

	– Ол қайда кетіпті? – деді Дос елеңдеп.

	– Әлгінде ғана соны іздеуге Назымды ертіп кетпеп пе едің?

	– Е, ұмытып барады екенмін ғой, – деді Дос енді сабасына түсіп. – Мен Ахаттың осылай қарай келе жатқанын байқап, Күлдананы желеу етіп едім ғой жай.

	– Назым қайда?

	– Осында. Әлгінде Кәрім келіп, ойынға қатыса алмайтынын айтып, кешірім сұрап кетті. Назым бірге болатын. Ойынның өзі әлгі Кәріммен бірге келген Сапар дейтін жігіттің өтініші бойынша ұйымдасып жатса керек.

	– Кәрім қатыспайды?! – деді Ахат бірден әбіржіп, басқа сөзге көңіл бөлмей. – Неге олай етті екен, ә? Әлде, сырқаттанып қалды ма екен? Өкінішті, өкінішті...

	* * *

	Алтыбақан орнатылған алаң. Ымырт. Жастар ду-думан. Көпшіліктің ішінде Зада, Ахат, Күлдана, Назым, Дос, Сапарлар жүр. Жастар алаңдап, тұс-тұсына жиі-жиі қарай береді. Бұлардың және біреулерді күтіп тұрғаны сезіледі. Әсіресе жан-жағына алаңдап, бір орнында тұра алмай, тыпыршып жүрген – Сапар. Осыны байқаған Күлдана оқыстан:

	– Өзіміз-ақ бастай берейік. Несіне күтеміз? – деді.

	Сапар Күлданаға жалт бұрылды. Бірақ үн қатып үлгермеді. Сейсенбай бастаған бір топ жігіт келіп қалып еді. Солардың ішінен бір жігіт қамшысын көкірегіне көлденең ұстап, басын иіп:

	– Рұқсат болса, топтарыңызға бізді де алсаңыздар, – деді.

	Сапарға тіл қатпақ болып оқтала берген Күлдана мына жігіттің мінезін көрген соң күрт өзгерді. Сөзін соған арнады.

	– Әдеттеріңізге баспасаңыздар, рұқсат.

	– Өткенімізге өкініштіміз, келешекте келісті болармыз, – деді әлгі жігіт.

	– Көрерміз, – деді Дос.

	Сапарға мына сөз жарыстыру ұнамай тұр. Ол және бір нәрсенің ұшқыны шығып кете ме деп сескенуде. Сондықтан тезірек сөзге араласуды жөн көрді.

	– Құрметті достар! Біздерге деген құрметтеріңізге құлдық. Бүгіннен бастап мына Сейсекеңдер де достық жүрегін ұсынады. Сіздердің өмірлеріңіз жарасты болуына себім тисе, өзімді өмір бойы бақытты санап өтемін.

	– Қарсы болмасаңыздар, бүгін ойын билігін осы Сапар мырза жүргізсе қайтеді, – деді әлгі кешірім сұраған жігіт.

	– Бастасын: құптаймыз, – деді көпшіліктің ішінен бірнеше адам.

	– Онда менің өз ұсынысым бар, – деді Сапар. – Бүгінгі кешке Кәрім қатыспайтын болды. Осы кезге дейін Павелдер да жоқ. Бірінші ұсынысым: қалайда Павелді шақыртсақ. Сөйтіп, өткендегі ренішті біржола жойсақ. Ол үшін ең жақын досы Ахат барып ертіп келсін.

	– Келсін Павел, келсін, – деді бір жігіт. – Тек басқа біреуміз барсақ қайтеді.

	– Жоқ, мен өзім барамын, – деді Ахат топтан бөлініп кетіп бара жатып. Оның айтқанынан қайтпайтынын білетін жастар қайтып үн қатқан жоқ.

	– Екінші ұсынысым, – деді Сапар кетіп бара жатқан Ахаттың соңынан қарап тұрып, – ең алдымен жасырынбақ ойнайық.

	– Іздеуші сіз болыңыз, – деді Күлдана.

	– Құп болады, – деді Сапар. – Тек маған қыздардан серік қалсын. Оны өзім айтайын – Зада.

	Өз атын есіткенде Зада селк ете қалды. Қасында тұрған Дос баяу білегінен ұстап, «қорықпа, бара бер» деген сыңай байқатты. Зада амалсыз Сапардың қасына келіп тұрды.

	– Ал, жасырыныңыздар, – деді Сапар. – Тек алысырақ кетіңдер. Әйтпесе ес жидырмай қоярсыңдар.

	Жастар жапа-тармағай тарап жатыр. Дос Сейсенбайға жақын келіп, қолынан алып, шетке қарай сүйреп еді, анау тартыншақтап жүрмей қойды. Дос сәл бөгеліп тұрды да жеке кетті. Дегенмен мәреден онша ұзамай, бір төмпешіктің панасына жасырына қойды. Осы тұстан мәре анық көрініп тұр.

	– Ал іздеуді бастадық, – деді Сапар дауыстап. Сонан соң Задаға қарап: – Сіз мәреде болыңыз, мен жасырынғандарды іздейін, – деді.

	Сапар мәреден ұзай бастады. Ол Сейсенбай жатқан тұстан өтіп кетті. Осы кезде Сейсенбаймен бірге келген жігіттердің бірі мәреге ұмтылған боп Заданың қарсы алдына келді. Зада ол жігітті ұстай алды. «Тұтқынға» түскен жігіт ойын шартына мойын ұсынған боп жерге жайғасып отырды. Қолын қойнына салды. Осының бәрін байқап жатқан Сейсенбай орнынан жылдам көтерілді де, мәреге қарай тұра жүгірді. Зада оны ұстамақ болып қолына жармаса бергенде анау өзіне бас салды. Әлгінде ұсталған жігіт қарғып тұрып, Сейсенбайға болыса кетті. Және бір жігіт жүгіріп келді. Олар Заданың қолын қайырып, аузына шүберек тығып, сүйрелей жөнелді. Орнынан оқша атылған Дос келіп, Сейсенбай жігіттерінің бірін ұрып жықты. Бірақ өзі де соққыдан құлады. Дегенмен ол: «Ахат, айырылдық!» – деп дауыстап үлгерді. Ащы шыққан дауысты есітіп, айналадан мәреге қарай жүгіріп келе жатқан жастарды байқаған Сапар жұрттан бұрын келіп, Досты құшақтады. Қараңғыдан: «Ахат!» – деген Заданың даусы бір естіліп қалды. Жігіттер солай қарай жүгірді. Қыздар Достың қасында қалды.

	– Сапар мырза, сіз де барсаңызшы ана жаққа, – деді Күлдана.

	Сапар айналасына жалтаң-жалтаң қарады да:

	– Қайда? А... Солай ма? Ай, Дос, бауырым-ай, қайда кетіп еді әлгі сұм? – деп жүгіре жөнелді.

	Қыздардың бәрі үрейлі. Әсіресе дегбірсізденіп жүрген – Назым. Ол Достың о жағына бір, бұ жағына бір шығып, безек қақты.

	– Ағатайым, ағатайым...

	– Жетер, Наз. Су әкеліңдерші одан да, – деп Күлдана басу айтты.

	Біреу су әкеліп, Достың бетіне шашты. Жақын жерден дабыр-дұбыр дауыс естіле бастады. Заданы көтеріп жігіттер келді. Ол сұлық жатыр. Оның да бетіне су шашты. Зада терең дем алды.

	– Қап, әлгі Сейсенбай итті қолдан шығарып алғанымызды қарашы, – деді Заданы көтеріп келген жігіттердің бірі. – Соны іздеймін деп жүріп, басқаларынан да айырылып қалдық.

	– Жоқ, ол кеткен жоқ. Міне, Сейсенбай, – деген Павелдің даусын есіткенде жұрт түгелімен солай бұрылды. Олар қолына балта ұстаған Павелдің алдында сүмірейіп тұрған Сейсенбайды көргенде, бір сәт алдарында жатқан Дос пен Заданы ұмытып, үн-түнсіз тұрып қалды. Әлгінде өкініш білдірген жігіт Сейсенбайға тұра ұмтылғанда барып, естерін жаңа жиғандай легімен қозғалып, солай қарай бір-екі қадам басты. Бірақ Павел топ бастаған жігіттің алдына көлденең тұра қалып және үн қатты. – Тоқта, бауырым, бұл мырза сыбағасын алды. Қайтесің қол тигізіп бәлеге, ертең өзіңе күйе болып жағылып жүрер.

	Өзінше қатуланған боп, әлі де Достың қасында отырған Сапар орнынан көтерілді.

	– Онда маған жібер!

	– Болмас, Сапар мырза, – деді оның да алдын кес-кестеп Павел. – Екі мырзаның ерегесіне де, түбінде айыпты біз болып шығамыз ғой. Кейін жеке сөйлесерсіздер. Қазірше, құдай үшін, тие көрмеңіз.

	Осы кезде өзіне-өзі келіп қалған Дос басын көтеріп, қасында сұлық жатқан Заданы байқап, соның бетіне үңілді.

	– Зада... Не болды?

	– Ағатайым, еш жеріңіз майып болған жоқ па? Задаш, Задаш, тұршы... – деп Назым әлі әбіржіп жүр.

	Зада ақырын басын көтеріп, айналасына көз салды.

	– Ахат, Дос, бармысыңдар... Уһ, басыма қара түнек орнағандай болып еді... Құтқарған қайсың?.. Рақмет, бәріңе.

	Павелдің алдында басын төмен салбыратып, кірпіктерін жыпылықтатып, сүмірейіп тұрған Сейсенбайды Дос әлгінде байқаған. Енді шап беріп қолынан ұстай алды да, сілке тартып қалып, Заданың алдына етпетінен жықты.

	– Саған керегі Зада еді ғой. Міне, ол, алдыңда отыр. Тәжім ет, аяғына!

	Зада Сейсенбайды енді байқады. Шошып кетті. Екі қолын жерге таяп, бір қадам кейін ысырылды.

	– Ойбай!.. Бұл сұмырай әлі жүр ме еді мұнда?! – деді де, бетіне түкіріп жіберді. – Кет, малғұн, жоғал! Құртыңдар мынаны, Дос...

	– Қазір, – деді орнынан көтерілген Дос Павелдің қолынан балтасын алып. – Ал, мырза, иманыңды үйіре бер.

	Сейсенбай Достың қолындағы балтаны көргенде зәресі ұшты. Жан-жағына жалтақ-жалтақ қарайды. Демеу болар ешкімді таппаған соң, жалбарына бастады.

	– Ойбай, бауырым, кешіре көріңдер, жанымды қиыңдар...

	– Ей, тоқтат, қыңсылауыңды, – деді Дос зекіріп. – Қайтала менің сөзімді. Әйтпесе арашашың Павел болмақ түгілі, пері болса да көзіңді жер бетінен құртам. Ал баста: «Мен – Бейсебай озбырдың інісі есалаң Сейсенбай. – Сейсенбай оның сөзін дауысы қырылдап, амалсыз қайталады. – Алланың... Тоқта, сенің құдайың бар деймісің мал тұрғанда? Былай де: Қорадағы қойыммен, жырадағы жылқыммен ант етемін. – Сейсенбай қайталауда. – Ендігәрі Заданың атын атасам, тілім кесілсін, Досты көрсем, көзім ақсын, жастарға жаманшылық ойласам, жаным шықсын. – Сейсенбай қайталауда. – Ендігәрі Заданың атын атасам, тілім кесілсін, Досты көрсем, көзім ақсын, жастарға жаманшылық ойласам, жаным шықсын. – Сейсенбай қайталауда. – Ал мен аумин дейін. – Сейсенбай Достың соңғы сөздерінің байыбына бармай, мұны да қайталай бастады. – Жетеді. Сенің иманыңды үйіріп жатқан мен ғой. Өлер адам өзіне бата оқушы ма еді?

	Әлгіден бері Достың сөзін бұлжытпай қайталап тұрған Сейсенбай «өлім» деген сөзді есіткенде есеңгіреп қалды. Алғашында онша байыбына бара қоймаса керек. Сондықтан:

	– Өлер адам? – деді. Сонан соң барып: – Ойбай! – деп айқай салды.

	Дос жиіркеніп кетті. Көкіректегі ашу тарап, денесі селсоқ тартты. Дегенмен Сейсенбайға өктем сөйледі.

	– Тұр орныңнан! Жоғал! Сені өлтірудің өзі де жиіркенішті шығар.

	– Мырза, орныңыздан тұрыңыз, – деп сөзге Павел араласты. – Жеке кездескенде сіз мықты болсаңыз да, біріккенде біз мықтымыз. Осыны есіңізге мықтап ұстаңыз. Қайта ұрынушы болмаңыз. Қалаға хабаршы кеткен. Ол жақта не болып жатқанын анық біліп алсақ, халіңіз бұдан да мүшкіл болар. Қазірше қалт-құлт етіп жүре тұрыңыз.

	– Құлдық, құлдық! – деді екі қолын кеудесіне қусырып, орнынан көтерілген Сейсенбай. – Құриын ба? Қарамды батырайын ба? Құп болады.

	– Солай етіңіз. Ал маған өзіңіз ұрындыңыз. Өкпелемессіз, бармағым батып кетсе. Мына Сапар мырза апарып салсын. Әйтпесе және таяқ жеп жүрерсіз.

	Сейсенбай топтан бөліне бастады. Сапарға жалтақ-жалтақ қарайды. Оның кеткісі жоқ. Бірақ Павелдің сөзін екі етуден қаймықты. Әп-сәтте екеуі қараңғыға сүңгіп жоқ болды.

	– Саған да тиісті ме бұл сұмырай? – деді кеткендердің соңынан қарап тұрған Дос енді Павелге бұрылып.

	– Ие, мен көл жағасынан келе жатқанмын. Сендердің бірің деп ойласа керек, тұра ұмтылды. Байқаусызда мен де бармағымды батырып-батырып алдым-ау деймін. Сонан соң сендердің дауыстарыңды естіп, бір жанжалдың болғанын сездім де, осында айдап келдім...

	Павелдің сөзін алқына жүгіріп келген Ахат бөліп жіберді. Ол анық-қанығын білмесе де, әйтеуір, бір топалаңның болғанын сезсе керек – екі иығынан дем алып тұр.

	– Не болды, Задаш? Бұл не, Дос? – деді ол Заданың қасына отыра кетіп.

	– Көке, – деді өксігін баса алмай отырған Назым Ахатты құшақтап. – Жаңа неге кетіп қалдың бұл жерден? Зададан айырылып қала жаздадық қой... Сейсенбайлар алып қашып кете жаздады. Дос ағатайымды таяққа жығып кетті... Енді кетпеші...

	Ахат бар жағдайға бірден түсінді. Сондықтан қайтып еш нәрсе сұраған жоқ. Өзгелер де үн қатпады. Назымның айтқаны жеткілікті болар деп шамалады. Бір сәт орнай қалған тыныштықты Дос бұзды:

	– Жігіттер, маған бір ой келіп тұр. Жар-жар айтсақ қайтеді.

	– Саған бірдеменің салқыны тиген болар, – деді Күлдана Достың мінезіне қанша қанықпын десе де, мына сөзіне таңданып. Әлде жаңағы тиген жұдырық басыңды айналдырып, миыңды шайқап кетті ме?

	– Данаш-ау, неге түсінбейсің? – деді Дос. – Қайта сол жұдырық менің есімді орнына келтірген жоқ па? Мен білсем. бұл тек тойдың боладысы. Ал той енді басталады. Ал ол бір басталса, тоқтату қиынға түсіп жүрмесе деп тұрмын ғой. Менің айтарым: мына қауышқан құшақ қайта жазылмаса!

	– Оның дұрыс, Дос, – деді Павел. – Олар өз мақсаттарынан қайтпайды. Құрылған тор сол қалпы құрулы тұр. Біз оны ыдырата алғанымыз жоқ. Қазылған ор сол күйі – көмілген жоқ.

	– Сондықтан емес пе, менің зар қақсап тұрғаным. Сол торды талқандау керек. Талқандағанда дәл бүгін талқандау керек. Ол үшін той жасайық.

	– Ол қандай той? – деді Назым.

	– Сенің ағаң мен жеңгеңнің тойы.

	– Қойшы, Дос!... – деді Зада.

	– Е, не болып қапты сонша шошитын? Жеңге болмай өтермін дейсің бе бұл өмірден? – деді Дос.

	Жастар ду күлді. Зада именіп төмен қарады. Ахат ойланып тұр. Ешкімге тіктеп көз салмайды. Өзімен-өзі сырласып тұр. Аздан соң ол сөзін салмақпен бастады:

	– Рахмет, достар. Несін жасырайық, түбінде жария болмай қалмайтын іс болған соң. Тек тойды мына топалаңда қалай жасаймыз?

	Ахаттың ойын Павел бірден түсіне қойды.

	– Той жасау қашпас, – деді ол. – Уақытша көзтаса бола тұрғандарың дұрыс. Менің тілегімді қабыл етсеңдер, біздікіне жүріңдер...

	– Жо-жоқ, – деді Павелдің сөзін аяқтатпай, өз ойын кесіп айтып. – Өз дауымыз аз болғандай, «кәпір болды» дегенді қосып алармыз.

	– Мен біздікі деп өз үйімді айтып тұрғаным жоқ, Дос, – деді Павел Достың ойын түсініп. – Ана тау неге тұр бізге қалқан болмаса, мына орман несіне бітті бізді қойнына алмаса?! Үйде де, түзде де бола тұрарсыңдар. Аз күнде басылар айқай-сүрең аласапыран, сонан соң келерсіңдер үйлеріңе. Қаладан менің інім келген. Ол да біраз жақсылықтың нышанын айтты... Павел ағзамның артынан енді бай-болыс түгел тайып тұратын күн жақын дейді.

	– Осы шешім дұрыс, – деді жігіттердің бірі. – Ал, Дос, айта бер беташарыңды.

	Дос бұл ұсынысты екі еткен жоқ. Павел ұстап келген таяқты қолына ала салып, сыпырта жөнелді.



	Ау, келін, келін, келіп тұр,

	Қойнына таудың еніп тұр.

	Қосылдым деп теңіме

	Айнымасқа сертінен

	Құрбы менен құрдасқа,

	Мұңын айтып сырласқа

	Уәдесін беріп тұр.

	Ау, келін, келін, келіңіз,

	Елге сәлем беріңіз,

	Жақсысы мен нашарын,

	Ілгері қадам басарын,

	Таудан да биік асарын,

	Қорашсынбай, қомсынбай,

	Бауырындай көріңіз...

	Ескертемін, келінжан:

	Датқаға көзді салмағын,

	Болыстың тілін алмағын.

	Ұялдым деп, көндім деп,

	Қатардан кейін қалмағын.

	Жаман іске өлсең де

	Жаның үшін бармағын...



	Дос осы сөздерден соң даусын құбылтып, біраз тұрды. Айналасына көз салып алды. Сонан соң:



	Сен үшін сәлем жасайын,

	Түсіп тұр маған салмағың!



	– деп оң қолын көкірегіне қусырып, көпшілікке қарап тәжім етті. Жұрт ду күлді. Ерніне күлкі үйірілмеген – жалғыз ғана Күлдана. Оның құрбысына деген қуанышы көкірегіне сыймай, өзі толқып тұрған. Сондықтан жастарға қарап:

	– Құрбыларым-ай, өміріміз осылай қуанышта, көңіліміз әр кезде жұбанышта өтсінші! – деген сөзді даусы дірілдеп әрең айтты.

	* * *

	Дүйсебайдың үйі. Үй ішіндегі жиһаз мол болғанмен бей-берекет. Төрде үй иесі жастыққа жантайып жатыр. Оң жағында – молда отыр. Одан төменіректе, босағаға жақын жерде және біреу отыр. Сырттан Сапар жүгіре кірді.

	– Дүйсеке-ау, сұмдық болды, сұмдық. Ахат пен Зада қашып кетті.

	Дүйсебай басын жастықтан жұлып алды. Қос құлағы едірейіп, көзі шарасынан шығып барады. Молда ары-бері қозғалақтап, не істерін білмей аласұрды. Дегенмен алдымен үн қатқан сол болды.

	– Не дейді? Зада?.. Ахат? Қалайша?.. Қашан?

	Дүйсебай кеудесін көтерген күйі үн-түнсіз мелшиіп отыр.

	Соның бетіне жалтақ-жалтақ қараған молда және үн қатты.

	– Енді қайттік? Анықтап айтшы, анықтап.

	Сапар шаңырақтарын шарт сындырған суық хабарын бірден жайып салғанмен, молданың қимылын жіті бақылап отырған. Мына түрін көргенде өзіне-өзі риза болып ішінен: «Әдетте ақылшы болып шыға келуші едің, тұйыққа тірелген жерің осы болар, бәлем!» – деп қойды. Бірақ алып келген хабары есіне түскенде өзі де қипақтай бастады. Сөзін қысқа қайырып, үзіп-үзіп айтты.

	– Ойын ойнадық. Сейсенбай келді. Заданы алып қашпақ болған жерде ұсталып қалды...

	– Ақымақ! – деді Дүйсебай әлгіден бері үнсіз отырғанда тілінің ұшына жиған заһарын осы сөзге түгел құйып.

	– Хайуан! – деді молда одан қалыспай, бетіне жалтақтап.

	– Иә, иә, ақымақ, – деді Сапар Дүйсебайға қарап. – Хайуан! – деді содан соң молдаға қарап. – Жігіттер де өзін тойдырды-ай топыраққа. Мен бәрін тәп-тәуір-ақ ұйымдастырып едім, өзі қорбаңдап қолға түсіп жүрген.

	Дүйсебай іргеде отырған нөкеріне белгі берді, ол «бәрін түсіндім» дегендей қолын қусырып, сыртқа шығып кетті. Сонан соң Сапарға қарап:

	– Олар кімдер? – деді.

	– Дос, Павел...

	– Дос? – деді Дүйсебай.

	– Павел? – деді молда. – Мен сол кәпірден қорқамын. Осылар жүрген жерде тыныштық жоқ.

	Дүйсебай түтігіп орнынан тұрды да, Сапарға қарай бір қадам басты.

	– Сендер қайда болдыңдар? Дос... Павел... Өңкей жалаңаяқтардан таяқ жеп жүрген сұмырайлар. – Сапар үрейленіп кейін шегінді. – Қайда кетті ол қашқындар?

	– Білмеймін, ақсақал, – деді Сапар. – Мен араларында жалғыз қалуға батылым жетпеді. Шетірек болдым. Соңынан жігіттердің бірінен сұрап білгенім: – Зада Ахатқа ілесіп кетіпті.

	– Батылым жетпеді, – деді Дүйсебай Сапардың сөзін мысқылдай қайталап. Дегенмен сабасына түсейін деді. – Неге батылың жетпейді сенің? Жалаңаяқтардан жасқанып, әлден бас сауғалап жүрсең, маған қалай песір боласың?

	– Ақсақал-ау, мен әлі писарь емеспін ғой. Әуелі белгілеп таңба басыңызшы. Сонда көрсетейін мен Сапардың кім екенін. Қолға бір билік тиер ме еді, сонда мен алтыбақанның арқанын мойындарына қыл шылбыр қып салар ем.

	Осы кезде сырттан «Аттан!» деген дауыс шықты. Дүйсебай қалт тұра қалып, Сапарға зекіді.

	– Тоқтат де анаған. Жар салмай іздесін. – Өзі де шыжбалақтап әрең тұрған Сапар үйден атыла шығып кетті. – Енді не істедік, молдеке, ақыл қоссаңызшы, – деді Дүйсебай.

	– Саспайықшы, болыс, – деді ә дегендегі әбіржуі басылып, өзіне-өзі келіп қалған молда. – Әлгі «аттан» салғандар алысқа ұзатпай-ақ ұстап әкелер. Кәрім келмеді ғой, Кәрім. Сол анығын білер еді.

	– Кәрімге де түсінбей барамын, – деді Дүйсебай. – Ел билігін қайта қолыма алсам, сойылымды сілтеушім бола ма десем, ол теріс жайылып барады. «Мен мына қайыршылыққа төзе алатын емеспін, кетемін қайта қалаға», – дейді.

	– Әсте баланы осы кәпірдің оқуына бергеннің пайдасы жоқ. Хат біліп, орысша оқымай-ақ қазақ қазақ болып келе жатқан жоқ па еді? Бекер етеміз. Өзіміздің мұсылманша оқу да аздық етпес еді ғой, болысеке, – деді молда сәуегейситін әдетіне және басып.

	Дүйсебай үнсіз отыр. Молда мұны өз ақылын ұйып тыңдағанға жорыды. Сондықтан ішкі сырын және біраз ақтарып тастамақ болды.

	– Әлгі бір Әлексей дегеннің ықпалына ауыл-аймағымызбен жығылып, мектеп ашқыздық. Сол мектепке ер балалар аз болғандай, қыздарды да оқытпақ болды-ау. «Әл-ек-сей мектебі». Әне, енді сол Әлексей мектебінің әлегі. Әй, қу маңдай, сол кезде шалу керек еді тобықтан. Оның үстіне әнебір жылы: «майданға бармаймыз» деп, қиғылық салғандардан күйіп едік, енді сол майданнан аман қайтқандардан бәлеге қалдық. Патша ағзамды тақтан қуып, орыстардың қалада салып жатқан ойранын далаға таратып жүргендер де осы орыс мектебінде оқып, молданың алдын көрмеген берекесіздер ғой...

	Дүйсебайдың бұдан ары шыдауға дәті жетпеді. Молданың сөзін шорт кесті:

	– Кім сол молданың оқуын оқытатын? – деді ол қатал, молдаға тесіле қарап. – Бүкіл ауылдағы жалғыз молда сенің өзің әліпті таяқ деп білмейсің!

	Молда сасып қалды. Тонын теріс айналдырып, тез күйбеңге түсе қойды.

	– Дүйсеке-ау, мен, әшейін, сөз ыңғайына қарап айтып едім ғой. Кешірерсіз. Ойлағаным – Кәрім жайы. Алысқа барып оқуы бекер болды ма деп жүрмін, – деді Дүйсебай сабасына түсіп.

	Дәл осы кезде сырттан дабыр-дүбір дауыс естілді.

	– Әкелді әлгілерді, – деді Дүйсебай керегеге қыстырулы тұрған қамшысын жұлып алып, есікке ұмтыла. – Атаңа нәлет, иттің баласы, есірейін деген екенсің. Көрсетейін мен саған...

	Дүйсебай қамшысын көтере бергенде соңына бір топ адамды ертіп Бейсебай кіріп келді. Дүйсебай қамшысын көтерген күйі мелшиіп тұрып қалды. Бейсебай болса әлгі сөзді өзіне айтты деп түсінді. Сондықтан беліне қыстырған қамшысын жұлып алып, Дүйсебайдың қарсы алдына барып:

	– Есірген есі кірмеген бала ма десем, сізден басталып па еді мырза. Абайла, қамшы қан таңдамайды! – деді жүзі сұрланып.

	Молда мына кездейсоқ орнай қалған қауіпті жағдайды бірден түсіне қойды да, шыр-пыры шығып араға түсе кетті.

	– Тоқтаңдар, ойбай, тоқтаңдар! Түсініссеңдерші әуелі. Үн қатсайшы, Дүйсеке.

	– Кешіріңіз, Бейсеке, – деді Дүйсебай молданың сөзінен кейін өзіне-өзі келіп. – Менің қамшым сізге сілтенген жоқ еді. Келген сіз екеніңізді білгенім жоқ.

	– Немене, мен болмай басқа келсе, сабамақ па ең? – деді Бейсебай әлі де ашуы тарқамай.

	– Күткеніміз Ахат еді, – деді молда.

	– Солай ма? – деді Бейсебай енді түсінгендей боп. – Олай болса, мен ашуымды біржола қайтып алдым.

	Молданың қолқалауымен жаңа келген кісілер төрге жайғасты. Дүйсебай оң жаққа орналасты. Молда Дүйсебайдың қасына отырып жатып, әлгі сөзін жалғастыруда.

	– Солай еді. Сіздің де келген шаруаңызды біліп отырмыз. Елміз деуші ек, ел елеуші еді. «А» деп дауыс көтерсең, жым болушы еді. Білмеймін не боп бара жатқанын. Кеше Елікбай айтқанымызға көнбей көлгірсіп кетіп еді, бүгін мына Ахат дейтін сұмырай және шықты. Ақ батасын беретін елдің салты былай тұрсын, тіптен молданың алдын көрмей, өз бетімен бас қосу деген не сұмдық? Антұрған! Ақырзаман!

	– Анықтап айтшы, не дедің, молдеке? – деді Бейсебай елең етіп.

	Дүйсебай молдаға көзін алартып бір қарады. Ол өзінің артық кеткенін түсіне қойды да, үн қатпай отыра берді.

	– Жәй, әшейін, – деді Дүйсебай ол үшін жауап беріп.

	Бірақ Дүйсебайдың бұл амалы және іске аспады. Сырттан бағанағы нөкер жігіт жүгіре кірді де, ешкімнің бетіне тік қарамай, алып келген хабарын лақ еткізіп бір-ақ төге салды:

	– Болысеке, Ахат жоқ, Зада да жоқ үйінде... Қайда кеткенін ешкім білмейді. Іздеушілер тауға кетті...

	Бейсебайдың түсі өзгеріп сала берді. Енді оның сөздері тісінің арасынан сызаттана шықты.

	– Бәсе, қойыртпасы мұнда екен ғой, – деді ол. – Інімді көк ала қойдай етіп сабайсыңдар. Сонан соң қыздарыңды қашырып жібересіңдер. Тапқан екенсіңдер ақымақты. Жоқ, бұл бола қоймас, – деді. Сонан соң соңына еріп келгендерге қарап: – Тұрыңдар, жігіттер, елге барып шешерміз ендігісін, – деді.

	– Бейсеке, кешіре гөр, – деді Дүйсебай амалсыздан жалбарына. – Мұны істеген мен емес... Іздеуші кетті, алып келер. Өз қолыммен апарып берейін есігіңе. Бірдеме десеңізші, молдеке.

	Дүйсебай молдаға қарап еміренгенмен ештеме шықпады. Өйткені Бейсебай оның аузын ашуға мұршасын келтірмеді. Бойындағы бар зәрін тіліне жинап, алдындағы әбіржіп тұрған екі адамға бірдей шашты.

	– Менің шартым біреу-ақ: қызды табыңдар! Інімнің есігіне бір барсын. Қатын болмаса қараң қалар, екі-үш күннен соң кетер қаңғыған жағына...

	– Бейсеке, – деп енді молда шырылдады. – Біз қызды аяп тұрғанымыз жоқ. Керек болса, дәл қазір-ақ айтқаның орындалар.

	– Ал таппайтын болсаңдар, – деді Бейсебай әлгіндегі сөзін жалғастырып. – Олар жер басып жүрмесін!

	– Ойпыр-ай, адам өмірі... – деді Бейсебайдың өзіне ілесіп келген кісілердің бірі.

	– Немене, екі кедейдің өмірі менің намысымнан артық болып па? – деді Бейсебай әлгі сөзді айтқан кісіге жалт қарап.

	* * *

	Алты қанат ақ үйдің іші толған адам. Қақ төрде қабаттап қойылған төрт жастықты орындық етіп чиновник отыр. Төңірегінде – Дүйсебай, Бейсебай, молда, Сапар. Одан төменіректегі орындарды басына сәлде ораған үш-төрт шал иемденген. Чиновниктің кекшиген түріне қарағанда мына жиналған жұрттың онымен іргелес жайғасуы жаңа ғана болса керек – бәрі соның бетіне үңіле қарап қалыпты. Өзін еркін ұстап отырған адам екеу-ақ. Оның бірі – Сапар, екіншісі – чиновниктің өзі.

	– Мен бәрін білген. Сапар айтқан маған. Енді не болады? – деді чиновник менменси сөйлеп.

	Мына сөзді есіткенде молда Сапар жаққа бір көз тастап алды.

	«Мына сұм мұның да алдын орағытып алған ба?» – деген сөз көкейіне орала кетті. Бірақ төңірегінде отырған адамдар есіне түсіп, ол басқаша сөйледі.

	– Тақсыр мырза, біз былай түйдік. Ел жақсылары ірге бұзылмау үшін қаспан қаңлы мен құмырсқа қаңлы ағайын болады деп келісті. Енді қыз алыспаймыз. Бауыр болдық. Сонда Ахат пен Зада аға-қарындас болады. Өздері қайтып келеді.

	Чиновник өзі қазақша сөйлегенде қақалып-шашалғанмен, өзгенің сөзін еркін түсінетін. Оның үстіне молда ойын келте қайырып, үзіп-үзіп айтқандықтан, аудармашылыққа дайын отырған Сапардың қолғабысын қажет еткен жоқ. Сапарға қолын бір-ақ сілтеді де, әңгімеге тікелей өзі кірісті.

	– Сен и қатын қандай қаңлы?

	– Мен қаспан, ол құмырсқа, – деп жауап берді молда.

	– Тогда сендер тоже ағайын, да? Катын кетеді, да?

	– Жо-жоқ, мырза, – деді молда сасқалақтап. – Бұрынғылар қалады. Бүгіннен бастап, батадан соң ешкім қосылмайды.

	– Бейсенбай тоже ағайын болады?

	– Жоқ. Ол басқа қаңлы, ол еңке қаңлы...

	– А эти, как их, кашкандар келеді, да? Олар әлі, как это, үй болған жоқ, да?

	– Келеді, қосылған жоқ.

	– Нет, – деді чиновник саусағын шошайтып. – Мен сенбейді. Жігіт... Кыз... Кругом тау, көл и бос жүреді... Нет, сен қатын и мен жіберші тауға... Көресін не болды. Баранчук болады, понимаешь, баранчук... Вот что!

	Қатты айтуға сескенген молда ішінен: «Тілің тасқа, кәпір» деп қойды.

	– Мырза, бізде неке қиылмай қыз бен жігіт қосылмайды. Неке әлі қиылған жоқ. Некені молда қияды. Мына мен қиямын.

	– Неке?! Вот дураки эти степные, – деді чиновник өзінше бұрқан-тарқан боп. – Жақсы қыз... тау и ждут какого-то неке. Тьфу, черт. Вот неке! – деді ол беліндегі қылышын бір соғып. – А, олар келмесе?

	– Онда кәпір болады, – деді молда. – Онда оларды өлтіреміз.

	– Что?! Кәпір?! – деді чиновник орнынан қарғып тұрып, тапаншасын қынабынан суырып ап.

	– Жоқ, ойбай, бетпақ, – деді молда мүлт кеткенін енді сезіп. – Иә, иә, бетпақ болады! – деді ол жылдам-жылдам қайталап, «бетпақ» деген сөздің аузына бірден түсе қалғанына қуанып.

	– Мырза, – деп сөзге Дүйсебай араласты. – Ел осылай шешті. Қазір халық жиналады. Сіз бізді қолдаңыз, есесімен қайтар. Сонда елде тыныштық орнайды.

	– Тыныштық? Вот тыныштық! – деді чиновник тапаншасымен қылышының сабын соғып. Сонан соң Сапарға қарап: – Мы в городе пушкой не могли остановить этих голодранцев, а они хотят успокоить кораном, – деді.

	Чиновник қанша шамданғанмен, өзі де алдында отырған адамдарға тәуелді болатын. Оның бұл ауылға келуге ешқандай өкілеттігі жоқ еді. Өзі сияқты сыбайластарына көлік жинау үшін келген. Сол міндетті қалай атқарудың жолын таппай жүргенде мынадай оқиғаның үстінен дәл түсті. Іздегені алдынан шықты. Сондықтан ол бас иіп сөйлеудің орнына, бастырмалатып сөйлеп отыр. Іргелес жатқан екі ауылдан біраз жылқы жинап беруге дайын екенін «ел жақсылары» Сапар арқылы құлағына салып қойған. Сондықтан ол саудасын пістіге санап, енді өз тарапынан жасалатын «жақсылығын» жарияламақ болды.

	– Ну, хорошо, – деді ол. – Мен сендерді қолдайды.

	* * *

	Мешіттің алды. Жасы-кәрісі болып біраз халық жиналған. Бәрі елеңдеп жүр. Көпшілік неге шақырылғанын анық білмейді. Біразы аты аталып, ен тағылған соң амалсыз келсе, енді бір тобы дүрмектен қалмау үшін өздері келген. Дегенмен бәрінің де құлақтары түрулі, топ-топ боп күбірлесіп тұрғандардың қасына жақындай түседі. Жалпы көпшіліктің ішінде қарасын көрсетіп Дос пен Павел жүр. Бір төбе боп өз алдына жиналған әйелдердің арасында Күлдана көрінеді. Осынша абыр-сабыр боп жатқан жұрттың арасында өзінше жүрген бір адам бар. Ол – Кәрім. Кәрім ешкіммен шүйіркелесіп сөйлеспейді, ат төбеліндей боп шоғырлана қалған топтардың ешқайсысына қосылмайды. Басын төмен салып, өз ойымен өзі болып, жиналғандардың сыртын орағытып, жалғыз жүр.

	Мешіттің ішінен молда бастаған бір топ шықты. Көпшілігі – екі ауылдың азулы ақсақалдары мен басына сәлде ораған зиялылары. Мешіттен молдаға ілесіп чиновник шыққанда көпшілік бір дүрлігіп қалды. «Масқара, мешіттен кәпір шығып келеді», «Бұл не сұмдық? Ана қылыш асынған қызыл орысты мешітке неге кіргізеді?» деген сөздер естіле бастады. Чиновник айналасына оқырайып бір көз салып қойды. Молда мына гу-гудің өрби берсе, өрге шауып кететінін сезе қойды. Тез шідерлеу керек. Шұғыл кірісу керек.

	– Халайық, – деп бастады сондықтан молда даусын азаншының нәшіне келтіре созып. – Ел жақсылары жиналып ақылға салды.

	Біздің қаңлы руға бөлгенде бір тайпа ел болғанмен, атаға бөлгенде ат төбеліндей ғана жеке-жеке топпыз. Аздықтан, әлсіздіктен көріп жүрген жәбір аз емес. Оның үстіне жазмышта аталас елде азғындық туса, ағайын болсын деген. Бізде азғындық деген аз емес екен. Оңайбалдың қатынының, Сарыбайдың қызының, Жаңбырбайдың келінінің құрсақ көтермеуінің де себебі осыдан көрінеді. Батыр мен Жайдақ осылай ағайын болыпты. Біз кітап аштық. Тағдырға қаспан қаңлы мен құмырсқа қаңлы ағайын болуы керек екен. Қыз алысу – күнә. Сіздерді ел жақсыларының шешімін естіртуге шақырып едік. Құдайыға боз қасқа атадық. Осы шешімге қалай қарайсыздар?

	Жиналған жұрт дауылды күнгі теңіздің бетіндей толқып кетті. Біреулер мына шешімнің байыбына бара алмай сарсаңға түссе, екінші біреулер қыза-қыза келіп молданы жағадан алмақ болды. Кей тұстан өксіген дауыс естіліп жатыр. Гу-гу күшейе келе «лағнат», «жер жұтсын сендерді» деген сөздерге ұласты. Манадан бері өзімен-өзі болып жүрген Кәрім молданың алдына жетіп барды.

	– Жоқ, жоқ, дұрыс емес бұл, – деді ол. – Егер қаңлының бәрін қыз алыспайтын етсең, қазақтың қақ жартысы қаңлы. Біз өсетін ел емеспіз бе? Бұл өшу ғой, құру ғой. Келіспеңдер, ағайындар...

	– Біздің бұл шешімімізді үкімет те қолдауда. Міне, тақсыр мырза айтсын, – деді молда асып-сасып Кәрімнің сөзіне құлақ салмай.

	– Да, да, молда дұрыс айтады, – деді чиновник қолын қылышының сабына тіреп, шіреніп тұрып. – Каспан и... как его... а ну черт с ним, қаңлы ағайын. Қыз алмайды. Ясно? Вот так!

	– Мырза, – деді чиновникке бір қадам жақындап келген Павел. – Қазақтың руының бәрін қыз алыспайтын ағайын ете берсеңіз, Россиядағы Ивановтың бәрі ағайын, Петровтың бәрі бауыр, Толстовтың бәрі туыс болып шығады. Екеуміздің де фамилиямыз Иванов, сонда біз де ағайын болдық па?

	– Отставить! – деді чиновник жер тепсініп. – Россияны дикарлармен салыстырма.

	– Сіз де онда «тағылық» шешімді Россия атынан бекітіп, ұлы елге кір келтірмеңіз.

	– Ей, сен қайдан пайда болғансың? – деді чиновник Павелді жеп қоятындай тесіле қарап. – Россияның намысын неге ойламайсың? Біз Россияның ұлымыз. Дикарлардың сөзін сөйлеуге арланбаймысың? Орыстық намысың қайда?

	– Мен мұнда сіз сияқты қылыштың жүзімен, найзаның ұшымен бағындыратын тәртіп орнатуға келгенім жоқ. Мен де осы «дикарлардың» бірімін. Бізге едіреңдемеңіз, – деді Павел чиновниктен тайсалмай тік жауап беріп. Содан соң бұл екеуінің тайталасына құлақ түріп, жым бола қалған көпшілікке бұрылды. – Тыңдаңыздар, ағайындар. Мұндай заң жоқ. Бұл мырза жоқты шатып тұр. Россияда ондай тәртіп жоқ. Өздеріңіз шешіңіздер.

	Павел мен чиновниктің шекісуін пайдаланған молда өзінің әрекетін біраз сарапқа салып үлгеріп еді. Ол енді елдің емеурінін тыңдап тұрудың қажеті жоқ екенін жақсы түсінді. Ойға алған мақсатты іске асыру үшін шұғыл қимылдау керек.

	– Бүгіннен бастап ағайын болдық. Тартыңдар, боз қасқаны! – деді ол айқай салып.

	Ел күңіреніп кетті. Кімнің кімге не айтып жатқанын пайымдау қиынға айналды. Мешіттің сырт жағынан қолына қанға боялған орамал ұстаған біреу шыға келді. Қолындағы орамалды молдаға берді. Ол және айқай салды:

	– Антты бұзғанды ант атсын. Тас боран ғып өлтірілсін. Мына қанды орамал антымыздың айғағы ретінде мешітте сақталсын!

	Молда сөзін аяқтай бергенде нақ аяғының астына бір шеттен лақтырған тас келіп түсті. Ол бір сермеуі кем болған тастың сырын тез пайымдай қойды. Бұл жерден бастың аманында аулақ кету қажет екенін сезді.

	– Ал, жүріңіздер, – деді ол асыға-аптыға қасындағы зиялыларына қарап. – Енді барып құдайының етін жейік!

	Молда бұл сөздерді айқайлап айтқанмен, өзі мешіттің есігіне қарай ұмтылды. Молданың сөзін қолпаштап тұрған топ соның соңына ерді. Енді бұлардың қимылында жаңа бір әзірдегі маңғаздану жоқ – аяқтарын маймаңдатып, жылдам-жылдам басуда. Ал көпшілік әлі толқып тұр.

	* * *

	Жақпар тасты таудың іргесі. Тастың арасына өскен ағаштар сидаң. Төменде жазық дала жатыр. Таудың етегінен басталған көл сол даламен шектескен. Көл жағасына жақындаған сайын ағаштардың жапырағы салаланып, ауқымы үлкейе түскен. Осы тау мен жазықтықтың түйіскен жеріндегі кішкентай ғана алаңқайда шайла секілді бірдеме тұр. Бұл күннің көзінен қорғану үшін жасалған әрекет болса керек, немесе баспана болуға қауқары жоқ.

	Сол шайланың қасында Зада жүр. Ол тау ағаштарының қураған бұтағын сындырып, бір жерге үйді. Бұл – отын жинап жүрген сыңайы. Ол аздан соң анадай жердегі бір тасқа сүйеніп ән салды.



	Ту басы Қосмоланың заңғар ма екен,

	Заңғардан арман қолын бұлғар ма екен?

	Бізге де еркін басып жүретұғын,

	Дариға-ай, күн бар ма екен, күн бар ма екен?



	Жас өмір қандай сұлу, қандай көркем?

	Жарлының оты неге жанбайды екен?

	Зар-мұңы ала құйын замананың

	Ілесіп көлеңкедей қалмайды екен...



	Бұл кезде әлгінде Зада сүйенген үлкен жақпар тастың панасынан шыға келген Ахат әннің әсеріне үйіріліп тұра қалып еді. Зада әнінің осы бір қайырмасында ол қасына келіп, қолын қыздың иығына салды.

	– Сағындың ба ауылды, сәулем?

	– Сағынғаным сен ғой, жаным. Сен қасымнан кетсең, елегіземін. Таудың биік құзына, көлдің қиыр шетіне қарай берем.

	Сен кетсең, есіме ел түседі. Күлдана келеді ойыма, ақыр заман болса да абыржымас Дос кетпейді көңілден. Көп ойлайтыным – Наз. Аңсадым білем ауылды, Ахатжан...

	– Иә, не халде екен олар, – деді Ахат салмақпен. Сонан соң

	біраз үнсіз отырды. – Абыржыма, асылым. Азапты жол алыс болмас, бұрқ етер де басылар. Кездесерміз қайта достармен, қауышармыз құрбы-құрдастармен.

	Дәл осы кезде алыстан бір әннің сарыны естілді. Мақамына қарағанда орыстың халық әні. Әннің ырғағын Ахат пен Зада бірден байқады. Сондықтан Ахат:

	– Павел келді, Задаш, – деді.

	– Басқа болып жүрмесе... – деді Зада.

	– Жоқ, жоқ, нақ өзі. Орыс әнін мұнда Павелдан басқа кім салушы еді? Павел, біз мұндамыз! – деп айқайлады Ахат.

	Келе жатқан шынында да Павел еді. Ол Ахат пен Заданың мекендерін анық білмейтін. Ән салып, белгі берген. Ахаттың даусын есіткен соң төтелей тартты.

	– Сәлем бердік, жас отауға, – деді ол бұлардың қасына жақын келіп. Зада орнынан тұрып, Павелді құшақтай алды. – Мені сағынып-ақ қалғансыңдар ма? Міне, Задаш үй болдыңдар. Неткен бақыт! Ау, Ахат, сендер қонақ қарсы алудың жөнін мүлде ұмытқанбысыңдар? Төрге шық деу қайда? Айтпаймысың мына жұбайыңа, ас қамына кіріс деп. Тым болмаса сусын ұсынбаймысыңдар?

	Ахат табан астында түсін суытқан бола қойды.

	– Зада, жедел қазан көтер! – деді.

	Зада күлімсіреп тұрды да, Павелді босатып, теріс бұрыла берді. Ол шайлаға қарап бір-екі қадам басқанда Ахат пен Павел қасына жетіп барды. Павел екеуін де құшақтай алды.

	– Қандым, қандым сусындарыңа, рахмет!

	– Ахат, Павелді төрге шығарайық! – деді Зада. Ахат Задаға жауап беріп жатпады. Павелді белінен құшақтап көтерді де, жақпар тастың біріне қарай жүрді. Зада көмектескен болып жүр. Олар Павелді жақпар тасқа мінгізді. – Ас дайын болғанша осында отыра тұрыңыз, сыйлы қонақ! – деді Зада.

	– Ойбай, мына төрлеріңде ас қайнатым отырсам, өзім де омақаса құлармын, – деді Павел тастан түсіп жатып. – Сонан соң сабырмен: – Ал мұнда қашан келдіңдер? – деп сұрады.

	– Кеше Иван әкеліп салды. Оның үйінде жата беруге жүрексіндік. Әрі өздеріне де кесіріміз тиіп кете ме деп сескендік. Тіптен үйден шықпай отыра берудің өзі азап екен ғой. Әлгі сенің пәленбай жыл абақтыда отырады дейтін адамдарыңның нағыз қажырлы жандар екенін енді сезгендеймін. Біз бірер күнге әрең шыдадық. Ең болмаса бірер күн бой жазайық деп едік, – деп жауап берді Ахат.

	– Солай де. Бекер болған екен, – деді Павел. – Ол үйде сендерге ешкім тие алмас еді. Аздап бой жазған соң қайта оралғандарың жөн. Иван солай деп інісінен айтып жіберіпті.

	– Елде не жаңалық бар, Павел? Иван да бізге айналшықтап үйінен шықпай қойды. Біз бейхабар қалдық.

	– Елде жаңалық көп-ақ. Әнәукүнгі чиновник және келді. Дүйсебайдың түрткісі болса керек. «Ел ағасының айтқаны заң, сендер ағайын болдыңдар, қашқынды табыңдар», – деп дікіреңдеді. Батыл сөйлеген бір-екі жігітті атамын-құртамын деп қорқытқан болды. Дегенмен ел емеурінінен сескенді білем, енді бүліншілік жасасаңдар, каторгаға жіберемін деп тайып тұрды. Ал Иванның шықпағаны сендерді жалғыз қалдырмаймын дегені ғой.

	– Дүйсебайлар не әрекет етіп жүр? – деп сұрады Ахат.

	– Оның мақсаты біреу-ақ: әкесін құрбандыққа шалса да болыс болу. Соңғы күндері сендерді іздегендер саябырсиын деді. Дегенмен тыныштықтың өзінен де сақтанған жөн.

	– Ел не дейді, Павел? – деді сөзге Зада араласып.

	– Ел сол «бауырласқан» күні-ақ «лағнет» деп тарасқан. Әлі де гу-гу. Әттең, түсінбейді, басына сәлде орап, екі ауыз араб сөзін айтқандардан сескенуін қоймайды. Қазандай қайнаса да мешітке жалтақтай береді, тайсалады.

	– Сол сескенуден арылып, тайсалудан тазарып, еркіндік туар күн бар ма, Павел? – деді Зада әрі мұңайып, әрі қамығып.

	– Бар, Зада, бар. Ел басына еркіндік туар күн де жақын. Басына жамылғы жамылған молданы да, қолына таяқ ұстаған бақсыны да серпіп тастап, қара тұман торынан құтылар күн туады. Ол кезде біз тау мен тасты тасалап, орман мен суды жағалап, өз бақытымыз үшін елден-елге қашып, бас сауғалап жүрмейміз. Қайта «Мен – бақыттымын!» деп қалың елдің қақ ортасында жүретін боламыз.

	– Қашан атады сол таң, қашан туады сол күн? – деп сұрады

	Зада күрсініп.

	– Қашан деймісің? – деді Павел сөзін қайталап. – Иә, Задаш, қашан атады армансыз таң? Білмеймін қашан екенін. Тек атады.

	Атады әлемнің арайлы таңы. Келеді бақыт. Россияда болып жатқан өзгеріс бізден де шет кете қоймас. Біздің аймақтағы итжығыс та бітеді. Біздің жеңісімізбен бітеді. Оған сенімдімін. Інім солай деп кетті. Кешегі келген чиновниктің де қылышын қанға суармай, жай шікіреңдеуі содан.

	– Не істеу керек ол үшін? – деді Ахат.

	– Мына сен екеуіңдей болу керек. Етектен тартқан енжарлықты, қолыңды қаққан шырмауды бұзу керек. Бұқпау керек, жығу керек. Байларға бас имеу керек, ебі келсе, тас үю керек төбесіне.

	– Дұрыс, Павел, дұрыс, – деді Павелдің соңғы сөздері көкейіне қона кеткен Ахат. – Байға бас исең – төбеңе шығады, батыл болсаң – басын бұғады. Тек елге соны түсіндірудің өзі қиын.

	– Павел, біздің Наз қалай, Дос қайда? – деді Зада бір сәтке орнай қалған тыныштықты бұзып.

	– Назымның қайғысына Кәрім ортақ болды білем. Соңғы күндері жүзі жадырайын деді. Дос баяғы әзілі мен әнін, күлкісі мен күйін төгілтіп жүр. Ол сендер туралы жыр да шығарып қойыпты. Тек сол жырдың қос қаһарманы сендер болғанмен, көп тұстары Дүйсебай, Сейсенбайларды сайқымазақ етуге бағышталған секілді. «Ән сал» десең болды, сол термесін төгілте жөнеледі.

	– Кәрім, қалай? – деді Ахат.

	– Кәрім қаладан келген чиновникпен де ептеп шекісіп қалыпты. Ол соңғы күндері адам танымастай өзгерген. Көп сөйлемейді, жауабы келте, екі сөзінің бірі: «Бұл елді құрту ғой, бұл сұмдық қой», – деу. Үйіне де көп бармай қойғанға ұқсайды – ел аралап кетіп қалады. Жастармен де сирек кездеседі. Бір-екі рет тілге келейін десем, болмашы себепті айтып кетіп қалды. Дүйсебайдың бар әрекетін өзі істегендей болып жүр.

	– Кәрім, Кәрім! – деді Ахат ойға шомып. – Неткен адал жанды жігіт еді. Бір күні ол да қамшысын ойнатып шыға келеді-ау деген ойға қиғым келмейді.

	– Жоқ, Кәрім оған бармаса керек. Оның адал жаны арсыздықты көтере алмайтын сияқты. – деді Павел да ойланып. Сонан соң: – Ал, достарым, мен қайтайын, – деді. – Ел сендерді «келсін, бермейміз қорлауға» дейтін көрінеді. Дегенмен аялдаңдар. Мен соңырақ бір соғармын. Көріскенше қош болыңдар!

	Павел жақпар тасты айналып, көзден таса болып кеткенше Ахат пен Зада соңынан қарап тұрды. Ол әбден ұзаған соң бұлар шайланың маңына қайта оралды. Бұл кезде жақпар тастың екінші жағынан иығына мылтық асынған Сапар келді. Жүзі солғын. Ол жақпар тасқа арқасын сүйеп отырды да, өзіне-өзі күбірлеп, ішкі сырын сыртқа шығарды: «Ал, тілмаш мырза, осымен мансабыңыз бітті. Дүйсебай болыс та болмайды, сен мырза да болмайсың. Ана алатопалаң да жақындап келеді. Барлығы бір Заданың кесірі. Анада тауда жеке кездескенде неге ғана Ахатты атып тастамадым екен. Мен екенімді кім біліпті. Кәрім де сөйлеуді қойды. Егер Ахаттар ұсталса, ол тіптен нағашысынан да безетін түрі бар. Мейлі, безсе, безе берсін. Керек болса Ахатымен қосып онысын да жайратамын. Маған бәрі бір. Бақыттан қашқан өз соры өзіне. Әттең, бір кездесер ме еді сол «Қозы Көрпеш – Баян Сұлу». Сонда бәрі де орнына келер еді. Туса еді сондай күн», – деп Сапар аспандағы күнге қарап, көзін жыпылықтап біраз үнсіз отырды. Сонан соң алыста жатқан ауылдың шамасына қарай отырып, орыстың бір халық әнін бастады. Ыңылдап соның ырғағын салып отыр. Бұл әннің ызыңы шайланың маңында жүрген Ахат пен Заданың да құлағына шалынды.

	– Мынау Павел ғой, Задаш, – деді Ахат әннің ырғағын мұқият тыңдап тұрып.

	– Даусы бөтен сияқты, – деп жауап берді Зада. – Басқа біреу болар, паналай тұрсақ қайтеді.

	– Жоқ, Задаш, сол. Одан басқа орысша әнді кім салушы еді, нақ сол болу керек.

	– Әлгінде ғана кетті ғой қасымыздан. Қайта неге оралады? Ән салмай-ақ оралса болмай ма?

	– Соңырақ қайта соғамын дегенді өзі де айтып кеткен жоқ па?

	Ал ән салғаны бізді сақтандырғаны болар. Сол. Па-ве-л!

	Сапар елең ете қалды. «Павелді іздеген кім болды екен?» деп ойлады. Орнынан қарғып тұрып, айналасындағы мылтығын қолына алып, Ахатқа кезеніп, қарауылға ала бастады. Бірақ дәл осы сәтте Ахаттың өзіне қарай бет бұрғанын байқап қалып, мылтықты иығына асына қойды. Сасқанынан:

	– Ахат... Ахат... – деп дауыстап жіберді.

	Ахат Сапарды енді байқады. Жерде жатқан таяқты қолына алды. Түсі суып кетті.

	– Тоқта! Не істеп жүрсің мұнда? – деді ол.

	– Ахат, не болған саған? – деді Сапар мүләйімсіп сөйлеп. Мен сендерді құттықтайын деп жүрсем, сен таяқ алып ұмтыласың. Төбелес іздеп келген болсам, қару мына менде де бар. Жаныңа келмей-ақ алыстан төпей беруіме болатын еді ғой. Қазақ қонақ келсе, қойнын ашушы еді, өзі аш қалса да асын беруші еді. Сендердің меймандостықтарың қызық екен. Әлде сескенгенің мынау болса, құрысыншы, – деді Сапар қолындағы мылтығын анадай жерге тастап.

	– Кешірерсіз, Сапар мырза, тау жайылып, тағыға айналғанымыз ғой, шамасы, – деді Ахат сөзін жұмсартқанмен, түсін жұмсартпай.

	– Оқасы жоқ, Ахат, – деді Сапар. – «Сақтықта қорлық жоқ» деген. Сендерді іздеу әлі басылған жоқ. Дүйсебай болыстықтан айырылдым деп сақалын жұлып жүр. Қолға түссеңдер, аяйтын түрі жоқ. Жағдай қалай, жас келін? – деді енді Сапар Ахаттың қасына келіп тұрған Задаға қарап.

	– Шүкіршілік, жүріп жатырмыз. Өзіңіз қалайсыз? – деді Зада.

	– Е, біздің хал белгілі емес пе? – деді Сапар ауыр күрсінген боп. – Ішкеннің аузына, күлгеннің көзіне қарап жүруді жазыпты ғой бізге тағдыр. Ебелекше елпеңдейміз де жүреміз. Аз уақытта қайтатын болармын еліме... Ел дейтін менде ел де жоқ қой. Жүремін де тентіреп.

	– Сапар мырза, сізге қояр бір сауалым бар еді, – деді Ахат Сапардың бетіне тік қарап. – Ана жолы Сейсенбайлар бүлік шығаратын күні, сіз неге серіктікке Заданы алып қалдыңыз?

	Сапар тосылып қалды. Ойланып тұр. Ішінен: «Жоқ, қателескен жоқ едім ғой» деп тұр. Бірақ Ахат Сапардың бұл бөгелісін басқаға жорыды. Жауабын тік қайырмай, жанамалап жеткізудің амалын қарастырып тұр деп ойлады.

	– Шынын айтайын, – деді Сапар әлден соң. – Дүйсебай мырза мені шақырып алды да: «Сапаржан, соңғы күндері Кәрімнің мазасы болмай жүр. Жастарға барып, ақсүйек ойнап қайтсаңдаршы», – деді. Дос дегенде жүрегін жұлып алатын Сапар: «Құп болады», – деп іске кірісіп кетті. Ойын басталғанда Сейсенбайдан секем алдым, бірақ сендерге айтуға бәрібір сенбейді ғой дедім. Шыныңды айтшы, сенер ме едің?

	– Өкпелемеңіз, жоқ! – деді Ахат жауабын шорт кесіп.

	– Әне, мен де осыны сезгенмін. Ал Заданы алып қалғаным, сіз ренжімеңіз, Задаш, жақсы қыздың жанында жүргенді кім жек көрсін – әркім де абырой санайды емес пе? Соңынан кетіп қалғаным да баяғы маған деген сенімсіздіктеріңіздің салқыны. Сендер менің көзімше бәрібір сырларыңды айтпас едіңдер ғой!

	– Кешіріңіз, мырза, – деді Ахат біраз ойланып тұрып. Біздің төріміз – тау, қабырғамыз – қалың орман, іргеміз – көл, ошағымыз – ой, тағамымыз – табиғат. Қонақ болыңыз!

	– Рахмет, достар! – деді Сапар көңілі енді орнына түсіп. – Мен әлі үйлеріңнің қақ төрінде жамбастап жатып қонақ болармын. Қазірше кетейін. Сендерді іздеуші көп, кесір болып жүрмейін. Ахат, мә, мына мылтықты алып қал. Әлгі таяғыңнан гөрі, бұл әлдірек болар. Сендерге қазірше менің қолымнан келер көмегім осы. Сау болыңдар. Тек жүректеріңнен маған деген сенімсіздікті жойсаңдар болды.

	Сапар Ахатқа мылтыққа қосып оқ-дәрі берді. Өзі бұлардың қош айтуына да қарамай, әлгінде келген жағына қарай жылдам басып кетіп қалды. Ахат пен Зада түс көргендей боп әлі тұр.

	– Ахат, мен осы Сапарға сенбеймін, – деді Зада бір кезде.

	– Мен де сенбеуші едім, Задаш. Қазір қалай жорырымды білмей отырмын. Мынаны неге беріп кетті? – деді мылтықты қолына алып.

	Мылтық беріп кеткен Сапардың да өз есебі болатын. Ол осы кезде жақпар тасты айналып өтіп, алаңқайдың екінші тұсынан қайта келген еді. Бұл жолы қасына ерткен және бір жігіт бар. Екеуі де Ахаттардың көзіне түспейтін тасаға тығылды.

	– Сен елге тез жет, – деді Сапар қасындағы көзін жыпылықтатып, алқынып тұрған жігітке өктем сөйлеп. – Дүйсебайға хабар бер. Мен осында тосып жатамын. Мылтығыңды маған тастап кет. Шыңға шығар жолды көрдің ғой, сол жақтан айналып келіңдер. Бол, қане, зыт енді. Мұны менің бұйрығым деп біл.

	Әлгі жігіт мылтығын Сапарға тастап, өзі тасты паналап, ылдиға түсіп кетті. Сапардың бұл әрекетінен мүлде бейхабар Ахат пен Зада әлі де өз әңгімелерін жалғастырып тұрған-ды.

	– Қару берді. Қайтқаны болар райдан. Ол да адам баласы ғой, – деді Зада.

	– Иә, Задаш, адамның баласы... Адамның баласының да аласы көп-ау. Әсіресе бай-болыстың тұқымы...

	– Кәрім ше? – деді Зада.

	– Жоқ, Задаш, мен қателессем керек. Түбі мәселе кімнің баласы екендігінде болмай, кім екендігінде болса керек.

	Бұл сөздерді естіп жатқан Сапар жұдырығын түйіп, іштей кіжінуде.

	– Дұрыс, қазақтан шыққан Ромео-сымақ, – деді ол баяу. – Мәселе кімнің кім екендігінде. Көрсетермін мен саған адамның баласын!

	– Задаш, – деді Ахат Сапардың бұл әрекетін сезбей. – Жаңағы Сапар мылтық беріп кетті ғой. Мен байқап келсем қайтеді төңіректі. Енді Иванның үйіне бармай-ақ қоя тұрайық. Павел келген соң бұл орыннан басқа жаққа ауысармыз. Не дегенмен жат көз байқап қалды ғой. Кеш түспей, бәрібір, Павелдерге өзіміз бара алмаймыз.

	– Мейлің, Ахат. – Қасыңда бірге болайын десем, ертпейсің ғой мені.

	Сапардың денесі дір етті. Абыржығаны сонша, көз таса етіп жатқанын ұмытып, орнынан қарғып тұрды. Артынша қайта құлады. Өзіне-өзі күбірлеп жатыр: «Ойпыр-ай, мына сұмдар тасаға түсіп, іздерінен адастырып кетер ме екен? Сұмдық-ау бұл, өздері келіп дайын торға түсіп тұрғанда. Не істедім?..»

	– Неге, Задаш, – деді Ахат. – Барам десең, жүр. – Зада соңынан ілесуге ыңғайлана бастады. Сапар аласұруда. «Не істедім, не істедім?» деп жатыр. Ахаттар жүре бергенде ол бар даусымен «Ахат!» – деп айқай салды. Ахат жалт қарағанда Сапардың қолындағы мылтықтың пілтесі басылып, «гүрс» етіп шыққан еді. Ахат «Аһ!» деп жүрек тұсын ұстады. Зәресі ұшқан Зада «Ахат!» деп құшақтай алды. Сапар тым-тырыс жатыр. Ахат Заданың қолына сүйеніп, тәлтіректеп тұр.

	– Задаш, Задашым!.. Тығыл тасқа. Қаш бұл жерден, – деді Ахат үні әрең шығып.

	– Ахат... Ахат... – деді Зада Ахатты жайғастырып жатқызып жатып. – Не болды? Қай жерің?

	– Задаш, тез қаш бұл жерден, – деді Ахат Задаға жалбарына үн қатып. – Маған оқ атқан жау сені де аямас...

	– Жоқ, Ахат, кетпеймін. Келер жау болса мені де алсын, атсын мені де. Құдай, бармысың, алсайшы мені де!..

	Сапар өзі жатқан тұстан үн қатты. Бұл жолы даусы батылдау шықты, дегенмен Задаға естілген жоқ.

	– Қоя тұр, бикеш, асықпай. Сен әлі Сейсенбайдың төсегіне керексің.

	Зада басын Ахаттың көкірегіне бір сүйеп, бір көтеріп, еңіреп отыр.

	– О, тәңір, берген өмірің өксік пе еді, бақыт дегенің бату ма еді? Менен әлі алмаған өшің бар ма еді? О, жауыз! Ахатты атқанша мені атсаң болмай ма?

	Осы кезде Сапар тығылып жатқан жақтан алқынған Павел шықты. Оның түрі әлем-тапырық. Әлгіндегі гүрс еткен мылтық даусы көкейіне қайғының ізін тіліп түссе керек. Оның үстіне Заданың соңғы сөздерін анық есітті. Павел жүгіріп келе жатып, тасты паналап жатқан Сапардың аяғына сүрініп, етпетінен құлай жаздады. Сапар орнынан қарғып тұрды.

	– Мен емес, Павел, атқан... Мен ешнәрсе білмеймін... Мен... Мен...

	Павел болған оқиғаны бірден түсіне қойды. Денесін үрей билеп, бойынан әлі кетіп, дірілдеп тұрған Сапарды алқымынан алып, құздың жиегіне алып барды. Қарсылық көрсетуге мұршасын келтірмеді.

	– О, жауыз, қалай қолың барды білтені басуға? Сендегі жүрек тас па еді? Дүниеде бір жауыз кем болса, әлем аударылмас. Мә!

	Павел Сапарды бар пәрменімен қойып жібергенде ол құзға құлады. Ойбай салған даусы бірте-бірте ұзап барады. Павел Ахат пен Заданың қасына келді.

	– Не болды, Задаш? Ахат... Ахат... Павел көзінен жас сорғалап жүр. Ахат ыңырсып әрең үн қатты:

	– Павел... Мен... Мен... – Ол Задаға қарады.

	– Задаш, су әкелші, – деп Ахаттың ойын бірден түсіне қойған Павел Заданы суға жұмсады. Сонан соң Ахатқа қарап: – Не болды, досым? Қалайсың? – деді.

	– Павел, халім нашар, – деді Ахат әрең сөйлеп. – Заданы сендерге тапсырдым. Кәрімге айт. Назға қамқор болсын... Дос, Дана... Аһ, дүние, неткен шырын едің? Аспан да әсем екен ғой, Павел... Бұрын байқамаппын... Қош, досым... Задашты Сейсенбайға қор етпеңдер... Әттең, қапы қалдым-ау...

	– Жоқты айтпашы, Ахатжан... Әлі-ақ жазыласың. Зада да

	келеді екен. Сапардың тағдырына осы тау арасында ит пен құсқа жем болу жазылса керек. Ана құзбен қауышты...

	– Дос болдым деп келіп еді, арам ойын кім білген? – деді су алып келген Зада жыламсырап.

	– Сабыр етші, Задаш, – деді Ахат.

	– Мақұл, мақұл...

	Павел Ахатты жайластырып жатқызып, жарасын таңды. Зада әкелген сумен қолын жуды. Өзі көкіректегі өксігін басып, сабырлы қалыпқа түсті. Содан соң Задаға қарап үн қатты:

	– Задаш, әлгі әзірде мылтық даусын естіп, маған еріп келе жатқан қарындасымды қыстаққа қайта жүгіртіп ем. Иванға хабар айтуға. Мен барып соларды ертіп келейін. Жол таба алмас. Елге хабар бергізейік, енді тау арасында қалуға болмас. Келген жалғыз Сапар болса, одан құтылдық қой. Басқа ешкім келе қоймас.

	Павел сұлық жатқан Ахаттың басынан бір сипап, соның қасында мұңайып отырған Заданың арқасынан қағып, жақпар тасты айналып, ойға қарай кетті. Зада аздан соң алысқа қарап отырып бір зарлы әнге басты.



	Қайда барсам қайғыдан арылмадым,

	Неге құдай қайғымен жарылқадың?

	Жалған-ай, өтті-ау өмірім арманда-ай,

	Енді атты ма дегенде бақыт күнім,

	Қайта әкеліп орнатты-ау қара түнін.

	Жалған-ай, өтті-ау өмірім арманда-ай,

	Кеше ғана өмірге еніп едім.

	Жалған-ай, өтті-ау өмірім арманда-ай.

	Жанбай жатып бақытым – шам-шырағым,

	Жауыздардың қолынан қансырадың.

	Арман-ай, өтті-ау өмірім зарлауда-ай.



	– Зарықпашы, Задаш, – деді Ахат Задаға басын бұрып. – Зарланудан замана өзгеретін күн болса келмеді ме мезгілі. Адам түгілі, ана жатқан кең дала түгел зарлайды емес пе? Зардан зармен құтылу жоқ болды ғой әлемде. «Қайғыдан гөрі қайрат ет» деп, Павел айтқан жоқ па еді. Қайраттаншы қайғырмай... Қабағыңды ашшы...

	Осы кезде тау арасында айқай-сүрең салған дауыстар естілді. Жақпар тастың сыртынан: «Мұнда, былай жүріңдер», – деген біреудің үні шықты. Мына дауысқа елеңдеген Ахат орнынан тұрмақ болып әрекет жасады. Кеудесін көтеріп, орнынан тұра берді де, қайта құлады. Зада анадай жерде жатқан мылтықты қолына алды.

	– Қиналмашы, Ахатжан, – деді ол. – Келген жау болса, мен тұрайын көлденең. Ер болмасам да есемді ала кетейін.

	Зада бір қойтасты паналады. Әлгінде Сапар келген жақтан Дүйсебай, Сейсенбай, молда, тағы басқалар көрінді. Олар топтанып келгенмен, Ахаттарға жақындай алмай сескеніп тұр. Алдымен молда үн қатты:

	– Ахат, шырағым, шығыңдар бері. Жазмыштың ұйғаруымен сендер ағайын болдыңдар. Бірің аға, бірің қарындассыңдар.

	– Әттең, халдің жоғын-ай! – деді Ахат қиналып. – Сен сияқты ағаның алқымынан алар ем.

	– Кетіңіз мұннан, жақсы аға, – деді Зада дауыстап. – Бұл арбауыңыз ақылға сыймайды.

	– Сен Ахатқа қарындассың ғой, түсінсейші, – деді молда.

	– Мен Ахаттың әйелімін, – деп жауап қайырды Зада.

	– Не?! – деп Сейсенбай бір қадам алға басты.

	– Қалайша? – деді молда бірден гу ете қалған серіктеріне қолын сермеп, «үндеріңді өшіріңдер» деген белгі беріп. – Сендер әлі некелескен жоқсыңдар ғой. Некеге дейін үй болу – харам.

	– Біз өз некемізді өзіміз қиып қойғанбыз. Кетіңіздер, – деді Зада.

	Молда соңына ілескендерге белгі берді. Бір-екі адам Елікбайды молданың қасына сүйреп келді.

	– Елікбай, – деді молда. – Мына қарабет қызың елдің антын бұзды, салтын аяққа таптады. Теріс батаңды бер!

	– Задашым, менің Задашым! Бармысың, қалқам? Жіберіңдер, мені қызыма, – деді жұлқынып Елікбай.

	– Бер теріс батаңды, кәпір болған қызыңа! – деп айқай салды Дүйсебай. – Қысқарт, сөзіңді!

	– Жоқ, жоқ! – деді Елікбай. – Ақ батамды беремін. Бақытты болыңдар, қарақтарым!

	– Жоғалтыңдар, мынаның көзін! – деді Дүйсебай.

	Елікбайды ұстап тұрғандар оны кейін қарай сүйрей жөнелді. Дүйсебайлар тобының ішінен біреу: «Не бұларды ақылға шақырып тұрғандарың. Шашынан сүйреп шығу керек қарабетті!» – деп әкіреңдей алға ұмтылғанда Зада бар дауысымен:

	«Жоғал!» – деп айқай салды. Әлгі адам ілгері қарай жүре берді. Зада мылтықтың білтесін басып қалды. Өкіреңдеген кісі ойбайлай құлады. Заданың өзі де жылады.

	– Кетіңдер, Ахатты оққа жыққандарың да жетер. Атамын бәріңді де. Кешір, көке, айыбымды кешіре көріңіз, көкешім.

	Дүйсебайлар тобы кейін қарай серпіліп кетті. Молда соларға көз салып алды да, даусын кернеп үн қатты:

	– Құранда ағайынды адам неке құрса, тасборан ғып өлтіруге жазған. Сөйтсек, тағдырдың бұйрығын орындаған боламыз. Кәпірлер тасборан болсын!

	Дүйсебай бірінші боп тас атты. Ол Ахатқа тиді. Ызаланған Зада мылтықты және қолына алып ұмтыла бергенде көкірек тұсынан тас тиіп, етпеттей құлады. Ол орнынан бір тұрып, бір жығылып Ахатқа жақындады. Ахат орнынан қинала көтеріліп келіп, өз денесімен Заданың денесін бүркемеледі. «Лағнет атсын сендерді! Қарғыс тисін, тас жүректер!» деген сөзі молданың уағызына ілесіп, тас лақтырып жатқандардың у-шуынан естілмейді. Ахат пен Заданың денесі бірте-бірте тастың панасында қалды. Олардың даусы әлі шығып жатыр. Дүйсебайлар тірі дененің үстіне үйілген тас молаға жақындады. Осы кезде бұлардың қасына Күлдана мен Дос құшақтаған Ахаттың анасы мен солардың соңына ерген бір топ кісі жетіп еді.

	– Қайдасың, құлыным, қайдасың? – деді Ахаттың анасы жан-жағына қарап ұлын байқай алмай.

	– Аңырама, – деді Дүйсебай. – Кәпірлер тасборан болды!

	Ахаттың анасы алдында үйіліп жатқан тастың не екенін енді байқап, соны құшақтай құлады.



	Ойбай-ау, күнім, не болды күнің?

	Келгенде неге шықпайды үнің?

	Келді ғой анаң қасыңа қалқам,

	Қаныңды сенің кімдерге артам...



	Осы кезде бұлардың қасына аяғын әлтек-тәлтек басып, әрең жеткен Елікбай тас алып Дүйсебайға тұра ұмтылды. Оны молданың соңына ерген топтан бір-екі адам ұстап қалды. Және бір топ ел келді. Павел мен Кәрім осылардың ішінде жүр. Дүйсебайлар тобы ептеп кейін серпілді. Мына көпшілікті айтқанына көндіре алмайтынын сезген молда да үнсіз тұр. Жаңа келген топтың ішінен жарыла шыққан Назым үйілген тасты құша құлап, айқай салды.

	– Ағатайым қайда, ағатайым?!

	Павел бас киімін алып, үйілген тастың қасына отыра қалып, еңіреп жіберді.

	– Кешір, Ахат, кешіктім... Білмедім ғой сұмдардың адуынды айласын... Өмірде өкінішің кетер ме естен. Өз қолыммен өлімге аттандырғандай болдым ба? Неге кеттім қасыңнан, неге кеттім?

	Соңғы келген топ Ахат пен Заданың денесін тастан аршып алған. Ахат сұлық жатыр, Зада ептеп дем алуда.

	– Көтерші басыңды, Задаш, – деді көзі жаспен бұлауланып отырған Күлдана. – Мен ғой келген, Күлданаң ғой...

	– Ахат, Ахат, жан досым, – деді Кәрім.

	– Данаш, Наз қайда?.. – деді тілі әрең күрмеліп Зада. – Кәрім, Ахат Назды саған тапсырып еді... Қамқор бол. Қош бол, жарық дүние... Қош болыңдар, адамдар... Бақытты бол, Дана...

	Зада сұлық түсті. Елікбай Дүйсебайға қарап және ұмтыла бергенде анау халықтың екпінінен қаймықса да қайрат көрсеткен боп қамшысын оқтады. Осыны байқап қалған Кәрім орнынан қарғып тұрып, қамшыны жұлып алды.

	– Ел намысы дегенің қара бастың қамы ма еді? Ата салты дегендері мал мен мансап екен ғой хайуандардың. Ең болмаса қамшыңды бүгін қойсаң болмас па еді. Адал жандардың қанын мойныңа жүк қылғанша, сені де аттандырайық о дүниеге!

	Дүйсебайға қарай ұмтыла берген Кәрімді Павел ұстап қалды.

	– Қызба, Кәрім. Бояма, арам қанға қолыңды. Бір Дүйсебайда тұрған еш нәрсе жоқ. Бұл болмаса Бейсебай бар, сәлде ораған ана молда бар. Бұларды түбірімен құрту керек, түбірімен. Ағайын! Көз алдарыңда мына екі жасты қанға бояды, жазықсыз жазалады, ант деп сендерді алдады. Қашанғы шыдаймыз осыған? Батқан жоқ па қабырғаға қамшысы малғұндардың?

	Жұрт қозғалып кетті. Дүйсебайлар тобы кейін шегініп барады.

	Көпшілік Ахат пен Заданың қасында.





	Эпилог



	Баяғы тасобаның қасында кездескен үш адам: Қарт, Зада мен Ахат. Зада тауға қарап тұр. Ахат әлгінде өзіне қарт ұсынған гүлді молаға апарып қойды. Терең ойда. Қарт әңгімесін аяқтады.

	– Неткен тағылық, – деді Зада. – Махаббат үшін қанға бояу.

	Ар үшін аяққа таптау... Бұдан артық хайуандық болмас.

	– Иә, хайуандық, Задаш... – деді Ахат.

	– Мен бұрын білмеуші ем, Ахат, байқамаушы ем. Нақ қазір мына дала басқа түрге бөленгендей. Әрбір талдың қимылы, әрбір шөптің сыбдыры «Ахат, Зада» деп үн қатқандай. Тыңдашы, әне, тыңдашы, – деді Зада даланың үніне құлақ салып. Содан соң қартқа бұрылды. – Ата, сонда жер атының «Кәпірзада» аталуы неліктен? Соны түсіндіріңізші!

	– Е, қызым, – деді қарт сақалын салалап. – Аталы жау алыспай беріспейді деген сөз бар емес пе? Сол өзің айтқан тағылық бір сермеумен жоқ болушы ма еді. Ол алысып-жұлысып өтпеді ме? Сол тартыстың үстінде тағылықтың бір жеңгені – осы жердің «Кәпірзада» аталуы...

	Осы кезде тасобаның тұсына бір топ жас келіп еді. Олар әңгімелесіп отырған мына үш кісіні байқаған жоқ. Өздерімен өздері болып, мәз-мейрам.

	– Кезінде: «Осы жерден өткен әрбір адам кәпірлердің моласына бір-бір тас лақтырып өтсін!» – деген діндарлардың сөзіне ерген кейбіреулер тас атып өтеді екен. Біз соны аршып тастайық, – деді жастардың ішінен бір жігіт.

	– Соңғы кездері тасобаның түбінен мына бұлақтың көзі ашылып, су аға бастағанда: «Олардың күнәсі кешірілді. Енді тасты кейін қарай лақтырайық», – деп ана кертілген мүйістің орнындағы тастарды кейін лақтырғандар да болыпты, – деді екінші жігіт. – Біз солардың ісін жалғастырамыз ба?

	– Жоқ, ол қалсын солай, – деді бір қыз қарсы пікір айтып. – Бұл – тағылықтың ескерткіші. Біз басқа ескерткіш орнатайық.

	– Ескерткіш орнататындай не ерлік жасапты олар? – деді жігіт.

	– Ескерткіш? Иә, ескерткіш орнату керек, жолдастар! – деді Зада. Әлгі келген топ бұларды енді байқады. Заданың сөзіне аң-таң боп тұрып қалды. Зада өз ойын жалғастыра берді. – Ол махаббат ескерткіші болмақ. Ант деп алданған талай жұрттың бақыты үшін, бүкіл қазақ даласын шырмаған қара торға қарсы шығып, ел үшін өз өмірін қиған жоқ па ол екеуі? Бұл ерлік емес пе?

	– Сіз кімсіз? – деді жігіт Задаға.

	– Мен – Задамын.

	– Онда... Мына кісі... Ахат болар... – деді қыз.

	– Иә, иә. Мен – Задамын, бұл – Ахат. Біз бұрын білмеуші едік, жаңа түсіндік. Біздің махаббатымыз бен бақытымызды бастап берген осы кісілер екен. Біз үшін өмірлерін қиған екен. Ахат ата, Зада әже! Біз сіздердің махаббаттарыңызға бас иеміз, біз сіздердің махаббаттарыңызды әлемге паш етеміз.

	– Қызық екен... – деді әбіржіп қалған жігіт.

	– Онда, онда... – деп қыз қолындағы гүлін Ахат пен Задаға ұсынды.

	– Апатай, – деді келгендердің ішіндегі ең жас қыз. – Орнатамыз ескерткіш, орнатамыз... Мен көріп те тұрмын. Ол ескерткіш әсем болу керек, тәкаппар болу керек.

	– Сіз не дейсіз, ата? – деді Зада.

	– Өркендерің өссін, қарақтарым, тілеулеріңе жетіңдер. Ал нағыз ескерткіш – мына Ахат екеуің. Олар сендер сияқты бақыт нұрына бөленген Ахат пен Задалардың көп болуы үшін өмірлерін қиған. Сендер бақытты болсаңдар, олар да бақытты.





	https://t.me/kzkitap





