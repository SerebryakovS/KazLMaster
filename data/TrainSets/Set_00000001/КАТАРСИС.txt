	АЯЗ БИ

	КАТАРСИС

	КЕДЕЙ БОЛУҒА МҮМКІНДІК ЖОҚ





	1-БАСЫЛЫМ





	«Катарсис» кітабында автор басынан өткерген сан қилы шытырман оқиғаларын еш бүкпесіз баяндайды. Күнделікті тұрмыста туындайтын кикілжіңдерге ерекше тоқталып, ұрымтал сәтте ұтымды қадам жасаудың жолдарын ұсынады.

	Кітап оқырманның моральдық және материалдық мәселесін шешуге септігін тигізетіні анық.





	facebook http://facebook.com/Ayazbiayazby



	Telegram https://t.me/zhuldyz_erkynbekkyzy





Кіріспе




	Шөлейт жерде өсетін өсімдіктің тамыры, ылғалды жердегі өсімдіктің тамырына қарағанда тереңде болатыны сияқты, кез келген кісінің дүниетанымы өскен ортасына қарай қалыптасатыны анық. Жүре келе өмірдегі кездейсоқтық пен себеп-салдар түрткі болып, тағдыры жақсы-жаманды жаққа қарай бет бұрады. Мәселен, әл-Фараби қазы болып жүрген шағында бір жақыны әкеліп берген көп кітаптың ішінен кездейсоқ Аристотельдің философиялық трактатымен танысып, ғылымға деген құштарлығы артқан екен. Сол құштарлық сонау бір замандағы Отырар қаласын тастап, ілім іздеп, Таяу Шығысқа кетуіне негіз болады. Ақырында әл-Фараби үздіксіз ізденістің нәтижесінде Аристотельден кейін әлемдегі екінші ұстаз атанады...

	Кейіннен әл-Фарабидің «Әріп кітабы» деген еңбегі медицинаның дамуына өлшеусіз үлес қосқан Ибн Синаның философиялық ой түюіне септігін тигізеді. Медицинаның атасы ол турасында: «... Кездейсоқ кітап базарында бір философиялық кітапты үш дирхемге сатып алдым. Бұл әл-Фарабидің «Метафизика» жайында еңбегі болатын. Бұл кітап қолыма тиісімен оқуға кірістім. Оқи отырып кітаптағы әр сөз жадымда жатталып, көкірек көзім ашыла түсті» – дейді. Мұның бәрі бүгінде хаос теориясында* айтылып жүрген: «Ғаламның бір шетіндегі көбелектің қанат қағысы, ғаламның келесі бір шетінде тайфун тууына сеп болады» деген қағидаға саяды. Бұл кітап тонның ішкі бауындай сабақтасқан дүниеде сіздің өміріңізге өзгеріс әкелмесіне кім кепіл?!...





Хатико


	2013 жыл



	Бәрі бізге белгілі еді. Белгілі...

	Менен гөрі жақсы білдің сен мұны.

	Күйдім, сүйдім деп жылайтын жар салып,

	Кімге керек қу жүректің ерлігі?

	Қалқаман Сарин



	...Ақшаң болса аялайтын, ақшаң болмаса аямайтын алып шаһар Алматыда тағдырдың таяғымен, бәлкім өз аяғыммен далада қалдым. Барар жер, басар тауым болғанмен күнімді кісіге қаратып, туған-туыс, дос-жаранның есігін қаққанға намысым жібермеді. Ал, ауыл баласы үшін туған жеріне құр алақан бару – аңға шығып, олжасыз оралған аңшының жағдайымен пара-пар. Көңіл шіркін осыдан бірер сағат бұрын пәтер ақы төлей алмай, босатып берген үйімнің ауласынан алысқа ұзағысы келмейді?! Қас қарайған сәтте қандай шешім қабылдарымды білмей, ойым сан жаққа жүгіріп отырғанмын. Бір мезетте:

	– Мазалай бермеші, онсыз да шаршап жүрмін..., – деп бір қыз қатарласа отыра кетті. Ол телефонмен сөйлесіп болғанша көзбен сүзіп, сымбатына тамсанып үлгердім де:

	– Алматы кімді болмасын шаршатады?!, – деп жаныма жайғасқан аруды сөзге тарттым.

	– Менікі хроникалық шаршау?!

	– Қандай?

	– Өмір бойы шаршап жүретін адамдар, – деді де:

	– Бұл дертке көбіне жетістіктің соңынан жүгірген қалалықтар шалдығады екен. Адам ағзасында ешқандай ақау болмаса да, арман-мақсаттарын жүзеге асыра алмағандықтан өзін жайсыз сезінеді. Бүгін осы туралы деректі фильм көріп, өзімнің диагнозымды анықтағандай болдым, – деп түк түсінбегінімді сезгендей, түсіндіре кетуді жөн көрді.

	– Неде болса менің проблемамды сізге бермесін. Өмірден түңіліп кетер едіңіз?!, – дедім бейтаныс қызға астарлап, қиын жағдайда екенімді айта кетуді жөн көрдім. Ол болса менің қайғыма бас ауыртқысы келмейтінін аңғартып:

	– Сіз бен біздің проблемамыздың формасы басқа болғанмен, бір деңгейде уайымдаймыз. Дұрыс емес пе?!, – деп менің жауабымды күтпей:

	– Алайда, ер адамға өмірден өз орнын табу қиын, иә?! Әйел адамның орны – белгілі, – деді де сәл үнсіз отырып:

	– Әйел адамның орны – ас үй, өмірге ұрпақ әкелу. Бірақ қазір заман басқа... Әйелдердің де тауқыметі аз емес, – деп сөзін аяқтады. Тақырыптан ауытқып:

	– Есіміңіз кім болады? Мерей, – деп жылы шырай танытқан қызбен танысып алуды жөн көрдім.

	– Сая, – деді ізетпен қолымды алып:

	– Менің Мерей деген сіңілім бар, – деп қызға тән қылық танытып, жымиып қойды. Сәл езу тартып:

	– Олай болса менің әпкем болыңыз, – дегенім сол еді:

	– Әпкеңіз болуға қарсы емеспін. Бірақ түріңізге қарасам менен кемі екі жасқа үлкен сияқтысыз?. Таныса келе мен емес, керісінше Сая менен екі жасқа үлкен болып шықты. Сая жиырма бесте болғанмен, өз жасынан жас көрінетінін жасыра алмай:

	– Мен сізді студент екен десем?

	– Студент... ЕҺ?! Алматыға ұлы мақсатпен келіп, ол мақсатымызды ұмытқалы қашан?!, – терең күрсініп:

	– Студенттер – бақытты халық! «Ертең емтихан» деп қобалжып, «ішерге ас жоқ» деп жатақханада ашыққан күндері қаншама жанға – арман?! Тіпті, біреулер үшін мүлдем орындалмас – арман..., – деп зілді дауыспен үн қатты да:

	– Бізге студент атану бақыты бұйырмапты?!, – деді. Бұл айтқандарынан өкініштің сарыны анық байқалып тұр.

	– Оқысаңыз әлі...

	Менің сөзімнің соңын күтпей:

	– Иә..., – деді ауыр күрсініп:

	– Оқымай қалғаныма еш өкінбеймін. Әр нәрсенің қайтымы бар! Сондықтан сіз де көп уайымдай бермеңіз!, – дегені сол еді, Саяның телефоны шырылдап қоя берді:

	– Келдім, келдім, – деді де орнынан тұрып, кетуге ыңғайланды. Қоштасар сәтте Саяның телефон номерін алып, ертеңгі кешкі асқа шақырдым.

	– Хабарласып уақытын айтарсыз, – деп жылы қоштасып, подъездге кіріп кетті. Бір аулада тұрсақ та, бұрын-соңды бұл қызды көрмеппін…Сая кетісімен қызды қонақ қылмақ түгілі, қонатын жер таппай тұрып, кездесуге шақырғаныма өкініп қалдым. Бірақ жүрек құрғырдың қылықты қызға назары ауып, қалтамның тесіктігіне қарайтын түрі жоқ. Ұят та болса сыныптасым, әрі досым Ерланға қоңырау шалып, қарызға ақша сұрауға бекіндім. Сөзімді жерде қалдырмай, бұйымтайымды өзі әкеліп беретін болды. Ерлан бір сағатта келем десе, кемі екі сағаттан кейін келеді. «Міне, келе жатырмын, жетіп қалдым» деп кісіні күттіріп қою – қанына сіңген әдет. Келген күннің өзінде кемі екі қап ақылын арқалай келеді. Әр кездескен сайын жеке өміріңе араласып, ақыл айтпаса көңілі көншімейтін – жан. Сол себепті жайшылықта Ерланнан алыс жүруге тырысамын. Бала күннен жұлдызымыз – қарсы. Бекер обалға не?! Қолы ашық, бір қарызыңды төлемей жатып, тағы қарыз сұрасаң ақшасы болса бетіңді қайтармайды... Досымның қазір келемі ұзаққа созылатынын білгендіктен отыра бермей, жүріп қайтуды жөн көрдім. Қайта-қайта ауланы бір айналып шығып, Сая кіріп кеткен подъездге телміремін. Телмірген сайын Саяның: «студенттер – бақытты халық» дегені ойыма орала берді. Бір заманда сол бақытты халықтың қатарынан қалай шығып қалып едім?! Университет табалдырығын аттағаныма бір ай өтпей жатып, әлімжеттік басталып кеткен-ді. Жатақханада маза жоқ. Ауылда артыңнан теуіп, арақ пен темекіге жұмсайтын Тайсондар қалада да бар екенін кім біліпті?! Туған жердің мәдениетті қайыршылары сұрағанын алғанға мәз болса, бұлар –ынсапсыз. Қолыңдағы жылтырдың бәріне жармасып, қалтаңдағы соңғы тиыныңа дейін қағып алуға дайын – қаніпезерлер. Топ болып бірігіп алған тобырға қарсы тұрар қайрат жоқ. Құзырлы органға хабарласу дала баласына – жат, жігіттігіне орасан нұсқан келеді. Ақырында жатақхананы тастап, жылы қабақ танытқан туысымның үйіне көшіп барғанмын. Бірақ үйін паналатқан ағайынның әр ісіңнен мін іздеп, түртпектеген сөздері оқу орнындағы жоғарғы курстың балаларының соққысынан ауыр тиетін. Әдетте қалалықтар ауылдан келген туысының көңіліне қарап: «біздің үйде тұрмайсың» деп ашып айтуға ыңғайсызданады. Тек іс-әрекетімен белгі береді. Мұндай қадамға жақынын жек көргендіктен бармайды, шаһардағы күнкөріс мәжбүрлейді. Бір сөзбен айтқанда өз отбасының тауқыметімен қоса, туысқанның тауқыметін арқалауға дайын емес. Сырттан келген тамыры сол ишараны дер кезінде түсініп, түтінін бөлек түтетуі тиіс. Әйтпесе, бұл істің арты үлкен жанжалға ұласуы әбден мүмкін. Сондай-ақ, үйін паналатқан жанашырына алғыс ретінде туысқаны сөз тасып, ұсақ-түйек кемшіліктерін жұртқа жария қылып кетітіні тағы бар?! Менің де осы үрдіске сай ағайынның үйінен кетіп, өзім сияқты бейбақтармен бірге пәтер жалдап тұруыма тура келген. Алып шаһардағы нағыз өмір мен үшін осы сәттен бастау алады. Үйден жіберген ақшаны пәтерге төлесең, тамаққа, жолға ақша жоқ. Дер кезінде қосымша жұмыс табуың мұң?! Студенттерді ешкім жұмысқа алғысы келмейді. Оның үстіне қорқақтықтан сабаққа бір барып, бір бармаймын. Ешкім тиіспеген күннің өзінде көрсе қызарлықпен түсе салған оқуыңды оқуға құлшынысың да шамалы. Олай болмаса күнде кешкісін жатарда өзім оқитын мекеменің өртеніп кетуін тілемес едім-ау. Ақыр соңында оқудан қуылдым. Ауылға қайтқым келмей кесе көлденең кездескен жұмысқа орналысып, Алматыда қалып қойғанмын. «Оқимын» деген арманым орта жолда осылай опат болып еді?! Неде болса Сая айтқан-ақ: «әр нәрсенің қайтымы бар». Бостан-бос табан тоздырмай оқуды тастап кеткенім де жөн болған шығар?! Оқығандардың да бітіріп жатқаны шамалы. Қолында дипломы бола тұра қара жұмыста сенделіп жүргендер көп. Олар уақытын бос өткізген болып тұр. Оқу оқымай уақыт үнемдеген аралықта өзім не істеппін?!... Күн жылы болғанмен, көктемдегі түннің салқыны бойымнан өтіп барады. Сағат он екіге таяу қалса да Ерланның қарасы көрінер емес. Қоңырау шалу негізсіз. Әдеттегідей, «міне-міне, жетім қалдым» деп қатырады... Тағатсызданған көңілге жұбаныш сыйлап, автокөліктің жарығы көзіме шағылысты. Ерлан екен. Көліктен түсе сала:

	– Мынау далада жүр ғой?! Адам деген үйде ет асып күтіп отырмай ма?!, – деп амандаса сала қолымды қысып жіберді. Ауырсынып ирелеңдеп кеттім. Ес білгелі қара жұмыс істеп, қатпар-қатпар болып қатып қалған қолға қарсыласатын менің шамам жоқ. Қол алысқан сайын өзінің маған қарағанда қарулы екенін сездіріп қоймаса болмайды. Жұмыстан енді шыққанын айтып, кешігуінің себебін түсіндірді. Ерлан демалыссыз жұмыс істейді. Ара-тұра болмаса демалысы аз. Бірден іске көшіп, бұйымтайымды сұрадым. Ол болса:

	– Мені ақша керек кезде ғана іздейсің-ау?!, – күліп:

	– Кешкі ас ішпедім. Жүрсеңші, үйге кіріп, шай ішіп алайық, – деді.

	– Үйде қонақтар бар, – деп өтірік айттым. Ерлан үйсіз қалғанымды естісе ақылын лек-легімен төгіп, жүйкемді жұқартып жіберетіні анық. Менің қазіргі жағдайым оған ақыл айтуға таптырмас –мүмкіндік. Ішіне сөз сыймай,үйсіз қалғанымды ауылдықтардың біріне айтып қойса біттім. Желдей ескен сөз әкеме жетеді. Әкем айғайға басып, ауылға қайтарады. Ауыл мен үшін қарауылы жоқ – абақты. Аш-құрсақ жүрсем де, өзімді Алматыда бақытты сезінемін. Сол себепті үйсіз-күйсіз жүргенімді білмегені жөн. Мыжыма досым үйде кім бар екенін тергеп, білгісі келген сұрағына:

	– Дос баланың нағашы туыстары келген, – деп сөзіме сендіргендей болдым. Менімен бірге тұрып жатқан бейбақтың өзі нағашыларын жағалап кеткенін қайдан білсін?! Ерлан оны танығанмен, араласпайды. Енді екеуінің кездесіп қалуы да екіталай. Кездескеннің күннің өзінде «пәлен күні нағашыларың келгені рас па» деп бір-бірінен есеп алып жатпас... Ерлан үзіліп қалған диалогты қайта жағап:

	– Не болды, жұмыс таптың ба?

	– Бүгін бір жерге сөйлесіп кеттім, ертең хабарласады.

	Тағы өтірік айтып, әрекетсіз емес екенімді көрсеткім келді.

	– Екі айдан бері хабарласса хабарласатын еді ғой. Жұмыс бар. Өзің ғой істемей жүрген?! Алдынан бері істесең осы уақытта ақшаңды алатын едің?

	– Ерлан, айта бермеші?! Мен құрылыс істемеймін. Құрылыс менікі емес.

	– Енді?! Қазір жұмысты сен таңдамайсың, жұмыс сені таңдайды.

	Досымның жүзінен жаңағы күлкі жоғалып, қабағы түйілді. Сәл үнсіз отырып:

	– Құрылыс істемесең, неге Мақсаттың жанына кіріп алмайсың?

	Мақсат бізден бір жас үлкен – ауылдас. Қалаға келгелі кәсібі – күзетші. Алматыда ол күзетпеген кафе, ресторан, түнгі клуб кемде-кем.

	– Білдей бір журналист бола тұра, мейрамхана күзетіп жүргенімді көрген таныстар не ойлайды? Есің дұрыс па?

	– Сен, ыдыс жу. Сонда ешкімнің көзіне түспейсің!

	Екеуміз де күліп жібердік. Ерлан лезде күлкісін тиып:

	– Қазір дұрыс жерге жұмысқа орналасу қиын. Оның үстіне сенің не танысың, қолда дипломың жоқ. Мақала жазып, баюға болатын болса, баяғыда байып кетер едің.

	– Беретініңді бер де, кетші! Сенен ақыл емес, ақша сұраған сияқты едім?, – деп артық сөз тыңдағым келмейтінін ашық білдірдім. Тай-құлындай тебісіп өскендіктен бір-бірімізге еркін сөйлейміз.

	– Ол ақшаны не істейсің?!

	– Бір тірліктерге керек болып тұр.

	– Бойдақ болғасын істейтін тірліктерің көп. Үйленсең, мен сияқты бала-шаға асыраудан басқа тірлігің болмас еді, – деп сұраған сомамды қолыма ұстатты. Алғысымды айтып, шығарып салдым. Ерлан: «қазір жұмысты сен таңдамайсың, жұмыс сені таңдайды» дегенімен өзі жұмыс іздемейді. Құрылыстың қыр-сырын жақсы білгендіктен әр кез сұраныста. Бәлкім – жолы болғыш. Ол қай жерге барып құрылыс істесе, сол үйдің көршісі немесе туысқаны құрылыс істеткісі келіп қалады. Таяқ лақтырсаң құрылысшыға тигенмен, Ерланның босағанын айлап күтетіндер бар. Сан жылдан бері осылай жалғасып келеді. Өз арамызда мылжың болғанмен сырт кісілерге келгенде – мінезі жайлы, артық сөзі жоқ. «Мылжың» деймін-ау?! Негізі Ерлан есті сөзді көп айтады. Әр айтқаны жан жарасын тырнайтындықтан жақтырмаймын. Тістеп сөйлеп, көп нәрсені түсіндіргісі келгенмен, жан-дүнием айлығы аз болса да редакцияны аңсайтынын қайдан білсін?! Екі айдан бері сол айлығы аз, көңілімнің хошын келтіретін жұмысқа зар болып жүрмін. Үш жылдан бері ара-тұра жұмыссыз қалу мен үшін үйреншікті жағдай. Сары басылымның ашылуынан, жабылуы тез. Қысқартуға ілініп кетуің де оңай. Бейнеті көп, сенімсіз жұмыс екенін білсем де қоғам алдында «журналист» деген статусымды жоғалтқым келмейді. Қыстан аман шығып, көкке ілінген төрт түліктей бір айлыққа ілініп алсаң болды. Ары қарай өлмейсің... Қолға ақша түсісімен жақын маңдағы асханадан жеңіл-желпі ас ішіп, көңіліме жақпаса да хостелге келдім. Хостел – батыс елдерінде жүз жыл бұрын пайда болған бизнестің түрі. Қонақ үйден артықшылығы бағасы арзан, кемшілігі он шақты адаммен бірге бір бөлмеде түнеуіңе тура келеді. Жылы төсекке жайғаса сала, Саямен ертеңгі кездесуді уайымдаумен болдым. Бүгін таныса салған қыз бар қайғымды ұмыттырып жіберген сияқты. Одан кейінгі жағдайымның қалай боларын ойлап жатқан мен жоқ...

	Түске таяу бүгіндікке хостелге хош айтысып,есіктен шыға бере Саяны кездестіріп қалып:

	– Cіз не істеп жүрсіз?!, – дедім таңқалысымды жасыра алмай. Ол абдырап қалып:

	– Сәлем! Сіз не істеп жүрсіз?

	Мен де өзі сияқты сұраққа сұрақпен жауап беруді жөн көріп:

	– Хостелде не істеуші еді?!...

	 Ары қарай үнсіздік орнап, бір-бірімізді айтпай түсіністік. Ол да, мен де осы жерде түнеп шыққан болып тұрмыз. Саяны орайы келіп қалғасын кешкі ас емес, түскі асқа шақырдым. Қарсылық білдірмеді... Дастархан басына жайғаса сала ел-жер сұрасып, анкеталық сұрақтармен алмастық. Екі айдан бері редакцияның бетін көрмесем де, міз бақпай өзімді «журналист» деп таныстырдым. Сұрамаса да хостелде түнеуімнің себебін бір пәтерден басқа пәтерге көшуіммен байланыстырдым. Сая айтуынша даяшы, сатушы сияқты қызметтер атқарыпты. Бірақ қазір – жұмыссыз. Сөз арасында:

	– ...Кеше құрбымның үйіне бір жұмыстармен барғанмын, – деп көз алдымда подъездге кіріп кетіп, хостелде төбе көрсетуінің себебін түсіндіре кетті. Жай-күйіміз ұқсас болғандықтан екеумізге де ортақ тақырып қозғағым келіп:

	– Жайшылықта бәрі – дос. Басыңа іс түссе бәрі теріс айналып кетеді, иә?

	– Баяғыда Сократтан бір кісі: «әйеліңнің адам төзгісіз мінезіне қалай шыдайсың» – деп сұрапты. Сократ: «мен оған үйреніп кеткенмін. Бар болғаны оның ерсі мінезі дөңгелектің сықырындай естіледі. Сен қаздың қарқылына қалай шыдайсың» – деп қарсы сұрақ қояды.Сұрақ қойған кісі: «қаз қарқылдағанмен мен оның жұмыртқасы мен балапанын алам ғой» – дейді. Ұлы ойшыл: «ал, менің әйелім маған бала туып береді» – деген екен, – деді де мырс ете қалып:

	– Мен де бұрын солай ойлайтынмын. Негізі айналамыздағы адамдардың жақсылығын байқай алмаймыз. Байқағымыз да келмейді..., – деп сөзін аяқтады. Сая мені қостай жөнелмей, сөзіме қарсы шықты. Күтпеген қарсылыққа тап болып:

	– Жасаған жақсылығыңды ұмытып кететіндері жаман?!, – дедім.

	– Сіз жасаған жақсылығыңыздың қайтымын күтпеңіз. Сонда көңіліңіз тоқ жүреді, – деп тағы қарсылық көрсетті.

	– Өз басым сыйға сый болғанын қалаймын. Жақсылықты түсінбейтін жандардан алыс жүремін, – дедім зілді дауыспен.

	– Жақсылық жасау, жасамау сіздің еркіңіздегі дүние. Сізді ешкім мәжбүрлей алмайды ғой. Көп жағдайда адамдар қоғам алдында қадірін арттыру үшін қайырымды іс істеп, кейіннен өзі ойлағандай қайтымын ала алмай күйзеліске түседі... Әлбетте, қайырымсыз жандар да жоқ емес, – деп сөз соңында менің сөзімнің жаны бар екенін растады. Ол Сократты айтса, мен Абайды айтып, білімсіз емес екенімді көрсеткім келіп:



	– Бірақ: «...сенбе жұртқа, тұрса да қанша мақтап,

	Әуре етеді ішінде қулық сақтап.

	Өзіңе сен, өзіңді алып шығар

	Еңбегің мен ақылың екі жақтап»



	деп Абай бекер айтпаса керек, – «солай» дегендей ернімді тістеп, басымды изедім де:

	– Ешкімге сенуге болмайды. Бәрі өз пайдасын ойлайды, – деп ауыр күрсіндім.

	– Енді... Өз пайдасын ойламағанда кімнің пайдасын ойлайды?! Адам болмысынан аз беріп, көп алғысы келеді. Бергенге бесеу көп, алғанға алтау аз болатыны содан емес пе? Барлығы біздің ығымызға жығыла беруге міндетті емес шығар?!, –деп менің айтқанымды жоққа шығарды. Бұл сөздерден кейін өзімді жайсыз сезініп, қып-қызыл боп кеттім. Расымен айналамдағылар не себепті менің пайдамды ойлауы керек? Құдды бір олар үшін күйіп-пісіп жүрсем, бір сәрі?! Сыр алдырмай «тағы не айтасың» дегендей Саяға тесіле қарадым. Қазіргі айтқандары маған ауыр тигенін іші сезгендей:

	– Қазір... Қазіргі қоғам... Қазіргі қоғам емес, адамдар баяғыдан ксенофобиямен ауырады. Бірақ өзің ойлап қарашы. «Пәлен сатып кетеді», «пәлен өлсең аузыңа су тамызбайды», «пәленнің дымы ішінде» деп әркімнен бір күдіктеніп өмір сүру... Жоқ жерден өзіңе дұшпан тауып алу...Түсіне алмаймын, – деп көтерілген тақырыпқа терең бойлап, түсіндіруге тырысты. Мен еріксіз күліп жібердім. Себебі жүрегімнің түкпірінде не жатқанын бетіме басып, айтып тастағандай болды. Ойлап қарасам кіммен аралассам да күдіктенумен жүреді екенмін. Әр кез бір бармағым – бүгулі. Ешкімге сенбегендіктен не сырлас, не мұңдасым жоқ. Адамдар арасында өмір сүрсем де – жалғызбын. Мұндай күйге түсуіме не себеп?! Мені ешкім түсінгісі келмейді, қарымтасына мен де ешкімді түсінгім келмейді. Бар болғаны – сол, басқа ештеңе емес... «Түсіне алмаймын» деп шала-бүлінгеніне қарағанда Сая да мен сияқты жалғыздықта ғұмыр кешіп жатқан біреу ғой деген оймен:

	– Сая, сізді түсінетін сырлас досыңыз бар ма? Сіздің сырласыңыз болуға қарсы емес едім, – деп оған деген сәл де болса көңілімнің бар екенін білдіртпек болған ниетіме:

	– Өзін түсінбеген адамды кім түсінеді?!, – қысқа қайырды да:

	– Ғалымдар бір итті толықтай айнамен қапталған бөлмеге қамап қояды. Айнадан өзінің бейнесін көрген жануар абалап үріп, ақырында талықсып өліп қалған екен... Өмір – айна! Адам бөлмеге қамалған ит сияқты өз ойымен алысады. Бізді түсінетін де, түсінбейтін де құдірет – санамызда. Өзімізді түсіне алсақ, өзгелер бізді оңай түсінер еді, – деп менің ықыласыма мүлдем басқаша жауап берді. Өз ойымдағы жауапты ала алмағандықтан назданып:

	– Сен, өзіңді тым ақылды санайды екенсің?, – деп сізден сенге өтіп, еркін сөйлеспек болдым.

	– Сіз солай ойлайсыз? Мен сіздің ойыңызға жауап бере алмаймын. – деді де сәл езу тартты. Күлкісімен сөз таластырғысы келмейтінін аңғартып тұр.

	– Бірақ солай ой қалыптастыруға мүмкіндік берген өзіңіз емес пе?, – деп мырс ете қалдым. «Үнсіздік – келісімнің белгісі» деп үндемеді ме, әлде «үндемеген үйдей пәледен құтылады» деді ме?! Ол жағы белгісіз, әйтеуір, үнсіз қалды. Неде болса бағанадан бері жақ аштырмай, арбасып отырған қу қызды сөзбен жыққандай болдым... Ішкен асымыздың ақысын төлейтін сәт келді. Қарсыласқаныма қарамай, Сая дастархан құнының жартысын өзі төледі. Бұл жағдайға қатты ыңғайсызданып, ойым сан жаққа жүгірді. «Сыйға – сый» деген сөзіммен таныса салған қызды ренжітіп алдым ба деп уайымдаумен болдым. Сая да бастапқыдай емес, жүзі – салқын. Ақырында көңілге тыныштық бермей тұрған сұрақтың жауабын білмек болып:

	– Сізден ұялып отырмын. Өзім түстенуге шақырып, жартысын сізге төлетіп... Сізді ренжітіп алдым ба? Түріңізге қарасам маған ренжіп қалған сияқтысыз?, – деп сұрақты төтесін қойып, жауап күттім. Ол болса ішек-сілесі қатқанша күліп:

	– Баяғыда бір кісі қыстың күні балтасын жоғалтып алыпты. «Кінәлы біреу болу керек» демекші, жоғалған мүлкін көршісінен көреді. Бірақ көзбен көріп, ұрлық үстінде ұстап алмағасын көршісіне ештеңе деп айта алмайды. Дегенмен, көршісі кездесіп қалғанда ұялатындай көрінеді. «Е` істеген опасыздығы үшін ұялып жүр-ау» деп пайымдайды. Көп ұзамай күн жылынып көктем шығады. Жоғалған балтасы қар астынан табылып, көршісін жазықсыз кінәлағаны үшін қатты ұялады. Бар мәселе мұнымен бітпейді. Көршісі көрген сайын «сен маған жала жапқансың» деп айтып салатындай күй кешкен екен, – деді де:

	– Сіз де сол сияқты өз ойыңызбен алысып отырсыз-ау?! Мен жай ғана ешкімге қарыздар болғым келмейді. Сол себепті олай ойламаңыз. Қайта түскі асқа шақырған көңіліңізге рақмет, – деп тағы күлді. Саяның жүзінен риясыз күлкіні байқап:

	– Қыздардың бәрі, сен, сияқты болса..., – деп әзілдеп, езу тартқаным сол еді:

	– Қыздардың бәрі мен сияқты болса, сен, баяғыда байып кетер едің-ау?! Тапқаныңның бәрін кездескен қызды қонақ қылып, құртасың-ау?, – деп Сая да қалыс қалмай, қағыта сөйледі. Мен қызарақтап:

	– «Сіз, сіз» деп отыр едің? Күле-күле «сен» дей бастадың ғой?, – деп әңгімені одан әрмен жандандыра түстім. Ол күлкісін тия алмай:

	– «Сіз» деп сызылғанша, «сен» деп сыйласа берейікші, Мерей! Шыныңды айтшы, бір айда қыздарды шайға шақырып, қанша шығынға батасың?

	– Ғұмырымда сенен басқа ешқандай қызды шайға шақырып көрмеппін.Сен де шығындалуға мүмкіндік бермей, ішкен асыңды өзің төлеп тастадың, – деп күлкім келсе де, салмақты кейіппен жауап бердім.

	– Қоймадың-ау?! Кешкі ас алып берерсің онда, – деп күліп, кешкісін тағы кездесуге қарсы емес екенін білдірді...

	Асханадан шыға сала кешкісін кездесуге уәделесіп, екі жаққа кеттік. Бар қайғымды ұмытып, кешкі кездесудің қамына кірісіп кеттім. Ноутбук – мен үшін балықшының қармағы. Қолда бар құралымнан айырылсам күнім қараң?! Бірақ елпеңдеген көңіл еркіме көнбей, асыл қазынамды ломбардқа өткізіп тынды. Ломбард – қолдағы бұйымыңды бүгін сенен бес теңгеге сатып алып, ертесінде еш ұялмастан он теңгеге өзіңе қайта сататын заңдастырылған дүкен. Ешкім мәжбүрлемейді, өз еркіңмен келісесің, әрине. Ақшаны қалтаға басып, кеш батуын тағатсыздана күттім. Бүгінгі кешті Саямен өткізсем кенеттен ғажайып орнап, өмірім әрлене түсетін сыңайлы. Бейне бір емтиханға дайылғандай не жайында сөйлесерімді ойластырдым. Ол үшін екеу ара қандай сұхбат құрғанымызды еске түсіруіме тура келді. Оның әр айтқаны жадымда сақталғанмен, бірақ «...ешкімге қарыздар болғым келмейді» деген сөзіне қайта-қайта тоқталумен болдым. Бұл ойдан кейін Ерланға қарыз екенімді ескеріп,алған ақшамды қайтарып беруді жөн көрдім. Әрі кешке дейін уақыт өткізу керек... Досымды іздеп, жұмысына келдім. Құрылысшы болғандықтан шаң-шаң болып, қызу жұмыс үстінде екен. Қандай мәселемен келгенімнен хабардар болып:

	– Мәссаған?! Саған ес кіріпті. Қарызды сұратпай қайтаратындай түлен түртті ме?! Ши емес, ағаш сындыру керек қой, – деп Ерлан жерде жатқан жұқа тақтайды тізесіне бір ұрып, сындырып тастады. Бұл қылығына еріксіз езу тартып:

	– Мен, сен, сияқты емеспін ғой. Сен, ғой, қарыз алсаң, қырық жылсыз қайтармайтын?!, – деп тек мен емес, ол да менен қарыз алса қайтармай созып жүріп алатынын еске салдым. Ерлан да, мен де бір-бірімізді жолда тастамағанмен, қарыз алсақ уақытында қайтаруымыз мұң?! Кейде еркелеп, әдейі істесек, кейде тұрмыстағы қалыптасқан жағдай мәжбүрлейді. Қалаға келгелі араласатын ортамыз бөлек болса да, басыма іс түссе бірінші болып Ерлан келетін білсем, ол да менің қандай жағдай болмасын қарымта ықылас қайтара алатынымды жақсы біледі. Сол себепті сырт көзге ара-қатынасымыз мысық пен тышқан сияқты көрінгенмен, ұсақ-түйек кемшіліктерімізге көз жұма қараймыз... Әдеттегідей кездесе сала ұрыспай, осы жолы ашылып ұзақ әңгімелестік. Ол балалық шақтағы қызықтарымызды айтса, мен ішіме сыймай қайта-қайта Саяны тілге тиек етумен болдым. Әр сөзімнен құштарлықтың иісін байқаған досым:

	– Таңдаған тазға жолығады. Жүре бермей, осы қызға үйлен, – деп қайткен күнде Саядан айырылуыма кеңес берді. Бұл сөзден кейін әлі танып, білмеген қызға құмарым арта түспесе, кемімеді. Қас қарайып, кеш батысымен Ерланмен қоштасып, Саямен кездесуге тарттым...

	Ерланның айтқан кеңесімен қолыма гүлімді алып, уәделескен уақытта мейрамханаға келдім. Көп күттірмей Сая да келді... Өкінішке қарай күні бойы жұмыс іздеп, таба алмапты?! Соған қапаланса керек, жүзінде мұң бар. Тамаққа тәбетінің жоқтығын айтып, шайдан артық ештеңеге тапсырыс бермеді. Мен оны жігерлендіріп, әрі білімді екенімді көрсеткім келіп:

	– Жарық әлемге қол-аяқсыз туылған белгілі оратор, әрі жазушы Ник Вуйчичті білетін шығарсың?

	– Оны бүкіл әлем біледі ғой?, – деді де:

	– Иә, ол мүгедек! Оған қарағанда біздің деніміз сау, – деп менің не айтпақ болғанымды менен бұрын айтып тастады.

	– Ник Вуйчичті мүгедек деп айтуға аузым бармайды. Оның жанында біз мүгедек сияқтымыз. Ол әлемге мүгедектігінің арқасында емес, қайтпас қайсарлығының арқасында танылды. Ол бір сөзінде: «...нәтиже шыққанша талпынуды тоқтатпаңыз. Ата-анам менің спикер болам деген арманыма сенбейтін. Мен оларға оратор болғым келетінін айтқанда, олар маған бухгалтерлік бойынша білім алу керектігін айтты. Мен ол салада оқи жүріп өз арманымды жүзеге асырдым. Бірақ оратор ретінде мені бірінші мектеп шақырмай тұрып, елу екі оқу орны менің ұсынысымды қабылдамаған болатын. Елу екі рет сәтсіздікке тап болдым. Мақсатыңыз болса сәтсіздікке дайын болыңыз» – дейді . Елу екі рет ұмтылу... Біз өз ойлаған мақсатымызға қанша рет ұмтылдық екен?! Кейде талпынбай жатып сағымыз сынады. Дамылсыз балталай берсең алып бәйтерек те құлайды. Таудай талап болса, талпына бергенге не жетсін?!, – деп әңгіменің орайына қарай әйгілі мотиватордың мүгедектігіне емес, қайсарлығына баса мән бердім.

	– Солайы солай!... Жак Фреско деген футуролог жылан мен тышқанды бір жәшікке қамап ортасын әйнекпен бөліп қояды. Осылай біраз уақыт эксперимент жүргізеді. Ашыққан жылан тышқанды жұтпақ болады. Бірақ әйнекке соғылып қалады. Бауырымен жорғалаушы жыртқыш бұл әрекетін 12-13рет қайталайды. Одан кейін тышқанға мән бермейді. Артынша зерттеуші ортадағы әйнекті алып тастайды. Бірақ жылан жемтікті жұтуға мүлдем талпынбаған екен. Себебі жыланның миында қайта-қайта қайталанған сәтсіздектен үрей пайда болған. Адам да сол сияқты мақсатына «жетем» деп ұмтылған сайын дауыл соғып құлатып кете берсе, санада қорқыныш пайда болады. Ол үрейден арылу қиын... – деп пессимистік көзқарасын жасырмады да:

	– Жұмыссыз жүрген жағдайымыздан жаһандық мәселе жасамай-ақ қояйықшы?! Екі қолға бір күрек табылар, – деп бастапқыдай емес, езуіне күлкі үйірілді. Бұл сөзден кейін кішкентай мәселені ұлғайтып жібергенімді түсініп, ыңғайсызданып қалдым. Менің қызарақтап, аузыма сөз түспей отырғанын байқап:

	– Мерей, көңіліңе рақмет, – деді де сәл үнсіз отырып:

	– Мен үшін шығындалғаныңды қаламаймын. Жеңіл-желпі тапсырыс бергенім де сол... Екеуміз бірігіп, тәуліктік пәтер алсақ қайтеді?! Бәрібір хостелге де сол ақша шығады емес пе?, – деп жайлап қолымнан ұстады. Қыздан мынадай ұсынысты күтпегендіктен абдырап қалдым. Сая менің қолымнан ұстаса, мен қиялымда төс пен төс түйістіріп үлгердім де:

	– Әрине, болады. Хостелдегідей емес...

	– Дұрыс жағынан түсінерсің... Кір-қоңымызды жуып, ыстық тамақ жасап, ішетін едік. Үйдің тамағын ішпегелі қай заман?!, – деп көзіне түскелі тұрған кекілін бір қайырып тастады...

	Кешкісін уәделескендей Сая екеуіміз кешкі ас жасауға қажетті азық-түлік алып, тәуліктік пәтерге беттедік. Үйге жақындай бере ауладағы орындыққа отыра кеттім де:

	– Ух?! Қайран жастық шағым-ай.., – дедім әзілдеп. Қылығым ерсілеу болса керек, Сая күліп жіберді. Сыңғырлаған күлкісін телефонның шырылы бұзды. Тұтқаны көтере бере сұқ саусағын ерніне басып, «тыныш» деген ишара танытты. Ыңғайсызданған түріне қарап, басында қоңырау шалған адам «жігіті» деген арам ой қылаң берді. Бірақ:

	– Мама, бәрі дұрыс алаңдай бермесеңші! Кішкентай бала емеспін ғой, –деген сөзінен кейін қызғаныштың ызғары сейіліп, көңілім орнына түсті. Кенет қайдан шыққаны белгісіз аяғыма кішкентай бір мысық оратылды. Иесіз мысық екені кір қожалақ болған түрінен анық көрініп тұр. Байғұстың қарны да ашқан секілді. Сая екеуміздің үй-күйсіз жүрген жағдайымызды осы бір мысыққа ұқсатып, ауыр күрсіндім. Бала кезімнен жан-жануар атаулысын жақсы көргендіктен мұңдасымды тапқандай сипамақ болып, қолымды соза бергенім сол еді:

	– Тиме, ұстама, – деген Саяның саңқ ете қалған даусы бұл әрекетімді тоқтатты. Дым түсінбей сұраулы жүзбен қарап тұрып қалдым. Ол болса әдемі жүзінен ызғар шашып:

	– Бұл мысықты бәрібір үйіңе әкете алмайсың ғой... Сол себепті бір сәттік жан ашыған сезім үшін мына тіршілік иесіне зор үміт сыйлап не қажеті бар?!, – деді қатқыл дауыспен. Дәл сол сәтте аулада ойнап жүрген бір топ баланың ішінен бір балақай келіп, әлгі мысықты алып кетті. Күні бойы бала-шағаның ойыншығы болып, түні бойы далада жалғыз қалатын кішкентай үй жануарына жаным ашып:

	– Менен жылулық іздеп, аяғыма оратылып еді.., – дедім ауыр ойдың орамынан шыға алмай.

	– Негізі мысық мейірім іздеп келмеді... Сенің үстіңде иісін қалдырып, өз территориясын белгілеп кетті. Мысықтар адамдарға өзінің территориясы ретінде қарайды дейтін деректер бар, – деп Сая сәл ғана езу тартты.

	– Тым көп білесің, – дедім күліп.

	– Сенбесең қойшы?! Рас айтам, – деп өз айтқанын дәлелдеуге тырысып бақты...

	Жылы жайға кірісімен арам ой қылаң беріп, аңдығаным Сая болды. Оның менімен мүлдем ісі жоқ. Душқа бір шайынып алып, ас дайындауға кірісті. Көз алдымда жүрген сұлуға қай қырынан жақындарымды білмей, әуреге түстім. Сырт киімін шешіп тастап, қысқа щорты киіп алғандықтан аппақ сандары еріксіз көз тартады. Жеңіл кеудешеден қос анары да дірілдеп, мен мұндалап тұрғандай... Неде болса реакциясын тексеріп көрмек болып:

	– Сая, ер адаммен бірге пәтерге келгенге қорықпайсың ба?, – деп әңгімені алыстан бастауды жөн көрдім. Бұл сөзді ести сала, аяғын басымнан асырып жіберіп:

	– Мен өзімді қорғай аламын. Тектен-тек таэквондомен екі жыл бекер айналыспаған шығармын, – деп маған сес көрсеткендей болды. Күтпеген қимыл болғандықтан сәл артқа шегініп:

	– Ер адамның қолына түссең қиын, – деп қапсыра құшақтап, ақ төсекке алып ұрдым. Көзбен көз түйістіріп қалдық. Демім жиілеп, енді ернінен сүймек болып едім. Бұл әрекетіме мүлдем мән берместен:

	– Дзюдодан спорт шебері екенімді де еске салайын, – деп тыпыршып, әдіс қолданбақ болды. Бірақ мен жібере қоймадым. Қанша қарсылысса да еш нәтиже шығара алмай:

	– Жаңа құшақтаған кезде лақтырып жіберуім керек еді... аядым ғой, сен, баланы... Тамақ күйіп кететін болды..., – деп езуі жиылмай, жіберуімді өтінді. Амалсыз орнымнан тұрып кеттім. Сая тұра сала, менің қолымнан ұстап, жұлқып қалды. Ойлаған әдісін істеуге мүмкіндік бермей, көтеріп алдым.

	– Жынды, жібер, жібер, – деп күлді де, тағы тамақты сылтауратып, жіберуін өтінді. Қылықты қызды жібергім келмей, ас үйге көтеріп әкелдім...

	– Қарулы екенсің! Бірақ тепсем құлатып тастайтын едім, – деп Сая сықылықтап күліп, әлі де жеңілгенін мойындағысы жоқ. «Сен мықтысың» – деп дем беріп қойдым. Ас дайын болып, дастарханға жайғастық. Саяның басқан палауы дәмді болыпты. Ол жайында өзіне мақтау сөз айтуды да ұмытпадым...

	Сая тамақ ішіп болысымен қарсыласқаныма қарамай, кір киімдерімді жуып берді. Бұл әрекетінен шынайы бауырмашылықты сезініп, көңілім жайланып қалды... Душқа кіріп, шайынып алдым. Үстіме орамал жамылып, жатын бөлмеге келгенім сол еді:

	– Тұршы, тұршы?! – күліп:

	– Аяқ киімімді шешсем, сенімен бойым бірдей екен, – деп жас бала сияқты жаныма тұра қалып, бой өлшестірді. Өзім тапал болғандықтан бой туралы тақырып мүлдем ұнамайтын. Бұл қылығын жақтырмай:

	– Ой?! Ұзынсыңдар барлықтарың менен! Осы адамдар менің бойыммен алыспаса басы ауыра ма?! – деп ызаланып, зілді дауыспен жауап бердім.

	– Бәленің бәрі тапал адамдардан шығады, – қарқылдап, күлді де:

	– Ренжіме! Бәрі қалжың ғой. Сен, жалпы бойым тапал дегенді қайдан шығардың?! Тапал түгі жоқ! Орташа бой ғой, – деп иығымнан қақты. Мені ренжіп қалды деп ойласа керек.

	– Бәленің бәрі бізден шықпай енді кімнен шығады?!..., – еріксіз езу тартып:

	– Психологияда «Наполеон комплексі» деген болады. Жастайымыздан мазақ қылып, кемсіте бергендіктен ерегескенде биікке ұмтыламыз. Қай жағынан болмасын бәрінен биік болуға тырысамыз, – дедім.

	– Қойшы?! Өзіңді мүсәпір санамай... Киім сыртынан байқалмағанмен денеңнің формаса күшті ғой, – күлімдеп:

	– Сенің денеңе қарап, «мені мазақ қылды» дегеніңе сене алар емеспін?! Мен сияқты ерке қыздар болмаса, – деп нәзік қолдарымен иығымнан мыжып-мыжып қойды.

	 – Ол қазір ғой... «Қорқақты ұра берсең батыр болады» демекші, қоғамда өзімді мойындату үшін көп тер төгіп, шынығуыма тура келді. Тірі болсам әлі де мойындатамын, – дедім.

	– Кімге? Таныстарыңа ма?! Кім екеніңді мойындатқанда олардың сенімен мүлдем ісі болмаса ше? Әлде, таныстарыңның сені ойлағаннан басқа жұмысы жоқ па?!, – деп Сая сұрақ артынан сұрақ қойды.

	– Кек қайтару, бәсекелестік деген болады, – деп ішкі сырымнан хабардар еттім. Ол ішек-сілесі қатқанша күліп:

	– Осы кек қайтару десе, бір анекдот есіме түсіп, күле беремін. Айтып берейінші, –деп өтініп, күлкісін тия алмады. Менің жауабымды күтпестен:

	– Бір күні құмырсқа теледидар көріп отырса, байқамай алдына піл келіп отырып алыпты. Бұған құмырсқа іштей кек сақтап қалған ғой. Орайы келгенде кек қайтаруды ойлап, піл теледидар көріп отырғанда, алдына отыра қалып: «саған осылай істесе жақсы ма» – депті, – деп тағы күлді. Екеуміз бейне бір мас адамдай бір-бірімізге қайта-қайта қол беріп, көзімізден жас аққанша күлдік. Бұл әзілді қандай оймен айтқанын анық білмесем де, маған қарата айтылғандай болды. Тез арада салмақты кейіп танытып:

	– Бәсекелестік туралы анекдот білмейсің бе?, – дедім мысқылдап.

	– Жоқ, жоқ. Бірақ әжем айтып отыратын бір аңызды білем..., – деп күлкісін тиып:

	– Баяғыда бір данышпан кішкентай тастан асып, өте алмай жатқан құмырсқаны көреді. Құмырсқа ұзақ уақыт қиналып, әзер дегенде өтеді. Бағанадан бақылап отырған данышпан: «бұл құмырсқа – ұлы» – дейді. Жанында отырған шәкірті: «ұлы деген құмырсқаңыздың ұлылығы кішкентай тастан әзер өтуге жетті ғой» – деп мырс ете қалады. Данышпан «бұл құмырсқа – өз әлемінде ұлы» дейді. ЕҺ?! Әжем марқұм: «ешкіммен бақталаспай, өз әлемдеріңде ұлы болыңдар» – деп айтып, отырушы еді, қайдам?! Әжем айтқандай өз әлемім де ұлы болмай, қайда жүрсем де өзіме бақталас тауып аламын, –деп мұңайып қалды.

	– Әжеңіз ақылды кісі болған екен. Сонда сіз де бақталасасыз ба?, – деп Саяның ақжарқын мінезіне қарап, дұшпаны жоқтай көрінген таңқалысымды жасырмадым.

	– Бақталастық қызғаныштан туындайды ғой. Әйел адам болғасын ішімде қызғаныш жоқ емес. Әсіресе өзіңнен кем жүрген қыздар жақсы жерге тұрмысқа шығып жатқанын көргенде ішім ашып кетеді, – деді де:

	– Құдды бір олар өмір бойы менен кем жүруге міндетті сияқты... Күйіп кетем ғой, күйіп, – деп санын ұрғылап, езуі жиылмады. Саяның әрекеті маған қызық көрініп, қосылып мен де күлдім.

	– Әй қыз! Күлкіміз көбейіп кетті. Ертеңгі күнді де ойлайық, – деп «ұйықтайық» дегендей ишара таныттым. Саяны не жын ұрғанын білмеймін?! Күлкісін тияр емес. Пәтерде бір-ақ төсек болғандықтан бірге жатуымызға тура келді. Ол аз болғандай бір көрпе жамылдық... Жанымда жатқан арудың демін сезген сайын, менің де демім жиілеп, құшағыма қыстым. Ол қарсылық көрсетпей, құшағыма тығыла түсіп:

	– Мерей, Мерей... Кез келген нәрсенің дәмін көрген соң, қызығы болмай қалады... – ентігіп:

	– Кейін, кейін..., – деп артық қимыл істеуіме мүмкіндік бермей, тек ернімнен сүйе берді... Таңға сырласып, ол да, мен де, бір-бірімізден еш құпия жасырмадық. Жұмысымның жоқтығынан хабардар болып, қазіргі қиындықтардан өтіп кеткенше, қандай жұмыс болмасын істей беруіме кеңес берді...

	Таңертең мен ұйқымнан тұрғанша Сая таңғы ас дайындап қойыпты. Ерінбей дүкенге барып келсе керек. Дастархан кешегідей жұтаң емес, жайнап тұр. Ыстық шайдан ұрттап, жайбарақат әр дәмдіге қол созып отырғанмын:

	– Қызды күтуді білмейсің, иә?!... Шағып бер, тез, – деп Сая басын иығыма қойып, қолыма грек жаңғағын ұстата салды. Екі жаңғақты алақаныммен қысып, шағып бердім де:

	– Таңғы позитив! Жаңғақты көріп, есіме түсіп кетті, – күліп:

	– Бір күні Қожанасыр жаңғақ ағашын көлеңкелеп жатып: «неге жаңғақтың діңгегі – жуан, жемісі – кішкентай, асқабақтың діңгегі – жіп-жіңішке, жемісі –үлкен» – деп ойланып ұйықтап кетеді. Сол мезетте бір жаңғақ үзіліп, басына түседі. Қожекең ұйқысынан оянып: «себебін енді түсіндім» деген екен..., – дедім. Сая сәл жымиып:

	– Мағынасы бар әзіл екен. Жаңғақ ағашының жемісі асқабақтай болса Қожанасырдың басын жарар еді... Өмірде көп дүниенің себебін басқаша ойлап, бас қатыратын сияқтымыз... Бәрі бабында..., – деп, иығымнан басын алып, еркелеп маған қарады...

	Тәуліктік пәтерді өткізіп, Сая жұмыс іздеуге, мен Ерланға кеттім. Кешке хабарласатын болып, уәделестік... Саяның: «әлде, таныстарыңның сені ойлағаннан басқа жұмысы жоқ па?!» деген сөзі көңілге арқау болып, бұрынғыдай құрылыс істеуге арланбай, Ерланның жанына жұмысқа шығуды жөн көрдім...

	Сол күні Сая да мейрамханаға даяшы болып жұмысқа орналасты. Бара сала жұмысындағы бір қызбен бірігіп пәтерге шықты. Қалтамда ақшам болмағандықтан көңіл қаламаса да уақытша Ерланның үйін паналай тұруыма тура келді... Күнде болмаса да, екі күнде бір кездесіп тұрамыз. Арада екі ай өтісімен жұмысқа даяшы болып кірген Саяның лауазымы директорға дейін көтерілді. Болашақ қалыңдығымның лауазымы менен жоғарылап кеткені жігіттік намысыма тиіп, бұл жағдай мені қатты қуанта қоймады.. Себебі Саямен кездескелі бері жеткен жетістігім өз алдыма бөлек пәтерге шығуым болатын. Маған қарағанда табысы көп болғандықтан әр кездесудің шығынын ол төлейді. Ер жігіт үшін қыздың қолына қарағаннан асқан қасірет жоқ. Оның үстіне Сая бұрынғыдай емес, үйлену туралы жиі айтады. Тіпті, қанша баламыз болатынын жоспарлап, аттарын қалай қоятынымызға дейін талқылайды. Үйлену туралы сөз қозғалса мен өмірден түңіліп кетемін. Той шығыны, болашақтағы отбасы тауқыметін ойлаған сайын:

	– Еркектің жақсысы күн сайын жұмыста болады. Біздің үйдің еркегі бір күн жұмысқа барса, екі күн ауырады. Еркек болып, менің тапқанымның жартысын да таппайды, ағаң, – деп долданып отыратын жеңгемнің бейнесі көз алдыма елестейді. Сондай-ақ соңғы уақытта Саяның да болмысы долы жеңгеме ұқсап бара жатқан сияқты. Ұсақ-түйектердің бәрін есепке алатын болған.

	– Бүгін мен киноға билет алдым ғой, сен ертең ипподромға алып баршы, – деген сөздерді жиі айтады. Оның өтінішін орындау үшін мен байғұс әркімнен қарыз сұрап, жалынып жүргенім?! Сол себепті әр түрлі сылтау айтып, кездесуден қашатын болдым. Тіпті жылт еткен сезімнің соңынан еріп, ғашық болып қалғаныма өкіне бастадым. Саяны да, өзімді де әурелемей, себеп тауып ұрысып қалғым келеді. Бірақ қылықты қызды көңілім қияр емес... Бастапқыда ақшамның жоқтығын айтуға ұялсам, кейіннен ашық айтатын болдым. Ол болса:

	– Сенде үнемі ақша жоқ... Менде бар ғой, келсеңші кісі болмай?! Ешкім сенен ақша сұрап жатқан жоқ, – деп алғашқы айтып қалған ауыр сөзін жылы лебізімен жуып-шайып, дегеніме қоймай шақырып алатын... Сол кездесудің бірінде саябақта әңгімелесіп отырмыз...

	– Мерей! Келесі апта Алматыға мамам келеді. Сені таныстырамын. Қазірден бастап болашақ күйеу баласына көзі үйрене берсін, – деп менің түсіме кірмеген сөзді айтып қалды.

	– Не дейсің?! Осы мен үшін шешім қабылдағанды қашан қоясың? Мен келесі апта Алматыда болмаймын. Жұмыстармен Өскемен... Жоқ... Астанаға кетемін, – деп кездесуден қашып, табан асты өтірік айттым.

	– Маған неге айтпағансың?! Қашан келесің?

	– Саған есеп беруге міндетті емес шығармын?! Нақты кететін кезде айтатын едім ғой?!

	– Бопты, жарайды. Астанадан қашан келесің?

	–Екі аптадан кейін келемін. Мамаңмен кездесудің сәті түспейін деп тұр, ренжіме?!

	– Онда мамам екі аптадан кейін келеді...

	– Сонда мамаңды менімен таныстыру үшін шақырайын деп тұрсың ба?!, – деп түрім бозарып кетті.

	– Иә... Енді не үшін?!, – деп басын иығыма қойды. Кездесуден қашатын сылтау таппай, үнсіз келісімімді бердім... Арада біраз уақыт өткеннен кейін:

	– Тамақ ішпеген шығарсың?! Жүр, кешкі ас ішіп алайық, – деп Сая қолымнан сүйрелеп, орнымнан тұрғызбақ болды.

	– Ақша жоқ! Ерікпеші, – дедім зілді дауыспен. Бұлай деуімнің негізгі себебі уақытша болса да ұрысып, мамасымен кездесуді кейінге шегеру болатын.

	– Менде бар ғой... Жүр. Тым болмаса дөнер алайық!

	– Қойшы! Ертең "донер алып бергенмін" деп қырық жыл бойы айтасың! Білем ғой сені!

	– Қумашы! Қашан айттым?!

	– Өткен жолы такси төлегеніңді, киноға билет алғаныңды әлі айтасың ғой, міндет қылып...

	– Қалжыңдап айтамын ғой... Бәсе неменеге шытынап отыр десем?!

	– Әр қалжыңда бір шындық бар!

	– Жүрші, мыжымай донер алайық, – деп бұйыра сөйледі. Неге екенін білмеймін?! Сая сәл ашуланса мысым басылып, қалай елпеңдеп кететінімді өзім де түсінбей қаламын. Амалсыз айтқанына көніп, соңынан ердім. Көп ұзамай дөнер дүңгіршегіне де жеттік. Бір-бір донерді айранымен алып, қолымызға ұстағанымыз сол еді:

	– Бауырым, қалдыршы?! Үш күннен бері тамақ ішпеп едім, – деп үсті-басы кір-кір, арақтың иісі мүңкіген отыздан асқан бір жігіт қарап тұр. Басын дәкемен таңып алыпты. Қолдары, бет-аузы жара-жара. Түрі адам көргісіз... Не істерімді білмей қалдым. Тістелген фастфудты қаңғыбасқа ұсына беріп, қолымды қайта тартып алып:

	– Сен де ақша бар ғой! Бір донер алып бере салшы. Обал ғой, – деп Саяға қарадым.

	– Пфффф! Сені жарылқағаным аздай?! Маған енді қайдағы бір қаңғыбасты тамақтандыру қалыпты?! Мен үшін ішпей жүр ме екен? Ішсе кім қой депті? Кетіңіз, мазаны алмай! Араққа ақшаларың бар! Тамаққа жоқ, – деп қаңғыбасқа айғайлап тастады.

	– Мен саған ал дедім бе? Біліп едім міндет қылатыныңды?!, – деп тістелген донерді айранымен ашыққан жанға ұстата салдым.

	– Не болды сонша? Мен міндет қылып тұрған жоқпын! Қайдағы біреу үшін өліп қала жаздадың ғой? Бауырың болса бір жөн!

	– Адам сияқты "тамақ ішпедім" деп айтып тұр ғой. Алып бере салсаң нең кетеді?!

	– Қаңғыбас бауырыңның жанында қалшы?!, – деп қолындағы донер мен айранды қоқыс жәшігіне тастай салды да, кетіп барды...

	– Сая, Сая! Не болды саған?! Тоқта!

	– Топас, – деп артына қарамастан ортаңғы саусағын шошайтты. Осы уақыт аралығында қаңғыбас мен берген донерді тауысып, тоймай қалса керек қоқыс жәшігінде жатқан фастфудты (Сая тастай салған) алуға ыңғайланып жатыр екен. Менің көз жазбай тұрғанымды байқап, бірден жаныма келді де:

	– Рақмет, бауырым! Қызыңмен мен үшін ұрысып қалғаныңа ыңғайсызданып тұрмын...

	– Ештеңе етпес... Түріңе қарасам көпті көрген жігіт сияқтысың?,– деп қаңғыбасты мысқылдап сөзбен қағытып қалдым.

	– Інім! Әңгіме жоқ! Әдемі қыз! Бірақ ол сен сияқты түсінігі мол жігітке қатын болмайды, –деп дөнерден бір тістеді. "Көпті көрген" деген сөзім әсер етті ме бейшара өзінің пікірін еркін білдіріп:

	– Шешем қайтыс болып кеткен. Әкем екінші әйел алған. Сол қатын үйге сыйғызбады ғой. Соған ашуланып, ауылды тастап Алматыда қаңғып жүрмін, – деп сұрамасам да өгей шешесін тілдей бастады. Әбіржіген түріне қарап:

	– Жасың қаншада?

	– Отыз үш! Жоқ, отыз төрттемін! Сол қатынның кесірінен үйленбедім ғой! Мені сыйғызбай жатқанда алған әйелімді де сыйғызбас – деп тағы да бар кінәны көз көрмеген өгей шешесіне жапты.

	– Бөлек тұруға болмай ма?

	– Мен не үшін бөлек тұрады екенмін? Үйдің кенжесімін! Әкемнің үйі маған қалу керек. Ана қатын сол үйге жармасып жүр. Соны шалға айтсақ түсінбейді.Оның үстіне бөлек тұратындай менде жағдай жоқ! Маған кім көмектеседі?! Дос та, бауыр да қарайласайын демейді. Бәрі алғанға шебер, – деп аянышты көзбен бір қарап, дөнерді тауысты. Ары қарай сөйлескім келмей, кетуге ыңғайланып едім:

	– Бауырым, алтыным! Түсінші... Басым ауырып тұр. Сәл жетпей тұр еді, – деп қалтасындағы тиындарын сылдырлатып алып шықты. Сая айтқандай-ақ расымен араққа ақшасы бар екен.

	– Сен, түсін, мені... Менің осылай жүргеніме сол сұрқия қатын кінәлі! Әкем де баласының қаңғып жүргенін естіп, ол албастыға кет дейтін шығар... Бәрібір үй маған қалады. Олар заңды түрде тіркелмеген, – деп сөзін аяқтады.

	– Бопты! Жарайды, – дедім де ары қарай сөзін тыңдағым келмей, саябаққа қарай беттедім. Саяны кетіп қалған шығар десем қаз-қатар тізілген көп орындықтардың бірінде отыр екен. Үнсіз бардым да, жанына жайғасып:

	– Ренжіме! Кешір... бірақ сенікі де дұрыс болмады..., – деп ағаттық тек менен емес, одан да бар екенін ескерттім.

	– Ренжітіп алып, кешірім сұрамай-ақ қойшы, – деді еркелей қолымнан ұстап. Қол ұстасқан күйі орнымыздан тұрып, үнсіз Саяның үйіне қарай бет алдық. Шамалы жер жүріп, жолға шыққасын Сая такси тоқтатпақ болды.

	– Қойшы! Жаяу-ақ шығарып саламын, – деп қарсы болдым.

	– Маған бәрібір жүре берем. Сен шаршамасаң болды, – деді де әдеттегідей әзілдеп, нәзік қолымен иығымнан жұдырықпен бір түйіп қалды. Көңіл-күйім болмай тұрғандықтан бұл қылығын елеусіз қалдырдым.. Ол да, мен де бір-бірімізге үн қатпастан біраз жер жүріп тастадық. Біздің қабағымызға қарай ма, кім білсін күн тұтылып, жаңбыр тамшылады:

	– Такси ұстаймыз ба?, – деп Сая маған қарады.

	– Қажеті жоқ! Жүре берейікші, – дедім. Жаңбыр құя бастады. Қарсылық білдіргеніне қарамай, жолсерігіме үстімдегі күртемді шешіп бердім. Ол екеумізде "су болмайық" деп күртені басына жамылып, маған жақын жүруге тырысты. Бір сағатқа жуық жол жүріп, малмандай су болып Саяның үйіне де жеттік. Жаңбыр бастапқыдағыдай емес саябырсыған. Сая қолымды қатты қысып:

	– Сенің жүрегің жұмсақ! Бірақ маған келгенде...

	– Саған келгенде не болыпты?, – деп көзіме ұзақ қарап тұрып қалған қыздың ернінен сүйдім.

	– Шыныңды айтшы! Сен мені сүймейсің ғой?!, – деп көзіме тік қарады. Көзі өңменімнен өтіп барады. Мен не дерімді білмей, үнсіз тұрып қалдым. Жүрегімнің не деп жауап беретінін өзі де білетін сияқты...

	– Сая, түсінесің бе?!...

	– Бәрін түсінемін, бәрін..., – деп көзі жасаурап бетімнен шапалақпен тартып жіберді де подъездге кіріп кетті... Малмандай су болып, қақиған қалпы орнымда үнсіз тұрып қалдым. Мен білетін Сая сүймейтінімді емес, менің әлі үлкен өмірге дайын емес екенімді түсінді...

	...Сол күйі Сая да, мен де хабарласпадық. Ақыл кеш келетіні сияқты, адам жанында жүрген жақынының да қадірін кеш түсінеді екен. Күн өткен сайын Саяның жоқтығы жаныма қатты батты. Сан мәрте қоңырау шалмақ болып оқталып, райымнан қайттым. Саясыз қалай үш айды өткергеніме таңқаламын?!.. Кейіннен ортақ таныстардан бір құрбысының шақыртуымен Саяның Аляскаға келісімшартпен жұмысқа кеткенін естідім. Менен алыстағанынан хабардар болып, тіптен, түңіліп кеттім. Енді жолымыздың түйісуі екіталай?! Махаббаттың күйігі әлекке салып, ішкілікке салынып бара жатқанымды сезсем де, тоқтайтын мен жоқ. Жан жарасын ащы сумен аластасам, көңілім жайланып, қиялымда Саямен бақытты күй кешемін... Өзге қыздарға назар аудару жоғынан. Кездейсоқ кездескен сұлуға көз салсам, ғайыптан Сая пайда болып: «Мерей, сенің маған деген адалдығың қайда» – деп бетіме басатын сияқты. Сол себепті өзімді әйел затынан аулақ ұстауға тырысамын... Екі сөзімнің бірі – Сая. Әр кез ғашымның атын атай берген сайын:

	– Тух?! Ол қызбен жүз жыл жүрген сияқтысың ғой?!, – деп Ерлан шамданады.

	– «Жақсымен өткен бір күнің – жаманның өтіп кеткен ғұмырындай», – деп адамға бауыр басу үшін бір жыл емес, бір күн де жететінін түсіндіруге тырысамын. Түсіне қоятын ол жоқ. Оны ұмытып жаңа өмір бастауыма кеңес береді. Ал, мен болашақты Саясыз елестеткім келмейді...

	Бір күні әдеттегідей жұмыстан кейін сырамды ішіп отырғанмын. Көптен хабарласпай кеткен Мақсат досым келді. Ол Ерлан сияқты: «ішпесеңші» – деп ешқашан ақыл айтпайды, менімен бірге ішеді. Осы жолы да маған ішімдік ішуге серік болды. Сау кезімізде әңгімеміз жараспаса да, бір-бір бөтелкеден сыра ішсек сырлас болып кететініміз бар. Қыза-қыза әңгіме Сая жайлы өрбіп:

	– Досым, бауырым, саған қарап түңіліп кеттім... Уды у жазады. Басқа қызға көңіліңді аударсаң... Оны ұмытар едің?, – деп Мақсат бас пен бас түйістірді.

	– Мен оны ұмытқым келмейді... Сен, түсінбейсің?!, – дедім мастықпен көзіме жас алып. Қанша ішкенімізді білмеймін. Бір мезетте:

	– Тұршы, бауырым, алтыным! Бұрын қанша ішсең де мас болмаушы едің?! Не болды, саған?, – деп Мақсат жұлқылап, мені орнымнан тұрғыза алмай жатыр. Айналаға көз жүгіртсем далада жүрміз. Қай уақытта, қашан шығып кеткенімізді білмеймін?!...

	– Сая, Сая... Сен, оны көрсең..., – деп құлап қала жаздап, қабырғаға сүйеніп, тұрып қалдым.

	– Келдік қой, Саяға, – деп досым күлімдеп, көзі сығырайып қарап тұр. Жан-жағыма барлай қарасам не Мақсаттың үйіне, не менің үйіме ұқсамайды...

	– Массаж керек пе, Мерей?, – деп бір қыз кеудемді сипалап, ұйқымнан оятып жібергендей болды.

	 – Ұйықтаймын. Массаж..., –деп сөзімнің аяғын жұтып, қай жақта жатқанымды түсіне алмадым. Көзім кірбиіп, ұйқыға тартып барады. Жанымдағы жалаңаш сұлу өзінің Аида екенін еске салып, шылым тұтатты. Ала көлеңке бөлмеде сары шашты, тал мүсінді екенін аңғардым. Кенеттен «Сая бөтен қызбен жатқанымды білсе...» деген ой мазалап, жүрегім дүрсілдеп кетті. Сол сәтте Аида шылымның күлін алақынына түсіріп, артынша сұқ саусағын сілекейлеп, үстіңгі ерніне күйені жаға бастады. Таңырқай қарап қалған маған:

	– Ерніме ұшық шығыпты. Ылғи темекінің күлін жағып жазып аламын. Баяғыда атам... Бала күнімізде денемізге бір жара шықса... Бөрткен ше? Атамызға жүгіріп баратынбыз. Атам темекінің күлін жаға салатын. Ертесінде-ақ жазылып кететін, – деп түсініксіз әрекетін түсіндірді.

	– Ұшықтың бірден бір емі жиіркенбеу керек, – деп өз білгенімді айтып қалдым.

	– Жиіркенбеу?! Күніне кемі 3-4 адаммен төсектес боласың... Қалай жиіркенбейсің?, – деп кекесін күлді. Менің сөзім мазақ қылғандай естілсе керек. Аиданың жезөкше екенін енді аңғарып:

	– Аида, былай келісейік! Мен тек жатып ұйықтап алайын. Болды, басқасы керек емес, деп шалқайып жата кеттім. Есіл-дертім Сая болғандықтан бұл қызға назар аударғым да келмеді.Ұйқымды қандырып, есімді жинап алсам тайып тұрмақпын. Аида күліп:

	– Онда не үшін келдің?

	– Білмеймін, – дедім де сөйлесуге құлықсыз екенімді білдірдім... Бұл жерге қалай тап болғаным еміс-еміс есіме түсе бастады. Аида шылымын күлсалғышқа тастап:

	– Ұйықтау үшін келетін жігітті бірінші рет көріп тұрмын...

	– Мен ұйықтау үшін келсем, тарихта жезөкшемен әңгімелесу үшін келетін жігіттер болған, – деп осыдан бір жыл бұрын Ганс Христиан Андерсон туралы жазған мақалам есіме түсті.

	– Кім?

	– Ганс Христиан Андерсон!

	– «Ұсқынсыз үйрек» деген ертегінің авторы емес пе? Мен мектепте жақсы оқығанмын, негізі... Бірақ сіз айтқан мәліметті білмейді екенмін, – деп Аида даусы жарқын шықты.

	– Мектепте жақсы оқысаң неге жезөкше болып жүрсің?, – деп көңілге ауыр тиетін сұрақ қойғанымды байқамай қалдым.

	– Сізге қызық па?! Ұзақ әңгіме..., – деді де:

	– Сіз өте ақкөңіл жан екенсіз! Адамның жан-дүниесін түсіне аласыз. Саяны табатыныңызға сенемін, – деп Аида қалбыр шөлмектегі сыраға қол созып, ұрттап қойды. Мен мас болсам, жанымдағы сұлудың қызу екенін сол сәтте байқадым. Ақкөңіл болатындай қандай жақсылық жасағанымды түсіне алмасам да, есімді білмей Сая туралы бұл қызға сыр ашқанымды түсіндім. Мақтау сөз жүрекке жылы тиіп, ұйқым ашыла бастады. Сәл үнсіз отырып:

	– Мектепте жақсы оқыдым... Жақсы емес, өте жақсы!, – деді де Аида әңгімесін бастап кетті:

	– Бірақ өте кедей отбасында өстім. Өзім өскен ортада, кішкентай ауыл ғой... «Қазіргі заманда оқығаныңның түкке де пайдасы жоқ. Ақшаң болса болды бәрін сатып аласың! Тірейтін тіреуің болмаса ештеңеге қол жеткізе алмайсың» дегенді жиі еститінмін. Ондай әңгімелер үйде дастархан басында да айтылатын. Ақыр соңында бұл сөздердің санама сіңіп қалғаны соншалық... Маған жоғарғы оқуға түсу қол ұшындағы армандай елестеп, грантқа түсетініме қатты күмәнданып, ақырында жұмыс істеуіме тура келді. Ата-анам қуанбаса, қарсы болмады. Әсіресе әкем: «қызым, жағдайды білесің. Мен де, шешең де жұмыссыз. Грантқа түскен күннің өзінде біз сенің шығыныңды көтере алмайтын едік. Оның өзінде түссең?! Ақшасы барлар сенің орныңа өзінің балаларын тығып жібермесіне кепіл жоқ» –десе, анам «қыз балаға оқу не керек? Ертең күйеуге тиіп кетесің, бәрібір. Одан да бай жігіт ізде, сен қыз! Өзіміз оқымасақ та біреуден кем болып отырғанымыз шамалы» – деп әзілдеп көңілімді аулайтын... Аудан орталығындағы асхананың бірінде еңбек жолымды бастадым. Ауыр жұмыстан қашатын мен емес... Тек менен әлдеқайда білім деңгейі төмен қыздар үлкен қалада колледж, университеттерде оқып жатқанда, арзан асханада ыдыс жуып жүргеніме іштей қатты күйінетінмін. Тіпті, айтуға ұялатынмын, – деп даусы ызаланып, кектеніп шықты. Сол сәтте:

	– Негізі, сенің, оқуға мүмкіндігің бар еді. Жолын тапсаң шетелдеде тегін оқуға мүмкіндіктер бар ғой... Қазір білім аламын деген адамға шектеу жоқ, – деп өз күшімен шетелде оқып жатқан сыныптасымды мысалға алдым.

	– Қараңғылығымнан соны білмегенмін ғой... Бәрін ақшаға, танысқа тірей бергенбіз! Жол көрсетіп жіберетін де ешкім болмады, – деді де:

	– Іштей өзімді қатарымнан кем санай бастадым. Қайткен күнде өзгелермен терезе теңестіргім келді. Оның үстіне елдің: «сен жақсы оқыдың емес пе? Неге оқуға түспедің» – деген сөздері жүйкемді жұқартып жіберді. Осы сұрақтарды естіген сайын мектепте жақсы оқығаныма қатты өкінетінмін. Нашар оқысам ешкім мені қисынсыз сұрақтармен мазаламайтын еді ғой?! Оқымасам да қатарларымнан асып түсіп, бай болғым келді. Бірақ қалай ақша таппақпын?!... Есіме бірден көрші ауылдағы Гүлім түсті. Оны бүкіл аудан таниды. Жеңіл жүрісімен атағы шыққан. Кейіннен Алматыға кетіп «жеңгетайлықпен» айналысып жүргенін бәрі біледі. Бірақ жасы алпыстан асқан шешесіне де, өзіне де ешкім бетіне басып айта алмайды. Қалай айтсын?! «Мен» деген ауқаттылардың өзі Гүлімнің шешесінен өсімге ақша алады. Бәрі құрметтеп той-томалақта төрден орын береді. Гүлімнің ауылға келгеннен, кеткені тез. Қымбат көлікпен жүреді. Елдің айтуынша үй-ішін Алматыға көшіріп алайын десе, жылдар бойы төсек тартып жатқан әкесі көнбейді екен. Ол кісі қызының бұл қылығынан бейхабар. Әйтпесе, көшуге қарсылық көрсетпейтін еді-ау... Жұбайы Зағираның: «қызымыз Алматыдан дүкен ашқан» – деген ертегісіне сеніп жүрсе керек... «Тәуекел» деп Гүлімді іздеп тауып, кіріспе сөзсіз ойымды ашық айттым. «Ақылың бар қыз екенсің! Біраз жыл жұмыс істейсің де жағдайыңды жасап алатын болатын болдың. Елдің сөзін тыңдама! Ел оттай береді. Қазір бәрін ақша шешеді. «Жаман Әлидің (ауылда аттас екі Әли болғандықтан менің әкемді неге екенін білмеймін «жаман Әли» дейтін) осындай әдемі қызы бар екенін білмеппін» – деп арқамнан қағып, қуана келісті. Мен де қуанып кеттім. Көп сөзге келмей сол күні-ақ Алматыға алып кетті. Ата-анама ескертусіз кетіп қалдым. Жігіт атаулысымен жатып көрмек түгілі, сүйісіп көрместен жезөкшелік күндерім басталып кетті..., – деп Аида маған қарады да, босап қалған сыраның қалбырын саңғырлатып мыжып-мыжып жіберді. Бұл әрекетінен тағдырының түзу болмағанына қатты күйінгені байқалып тұрды... Табысы туралы сұрағым келіп, көңіліне тиер деп тоқтап қалдым. Бірақ Аида ойымды оқып қойғандай:

	– Ақша қалай келеді, солай кетеді. Пәтер-ақы, тамақ, дәрі-дәрмек. Тағысы-тағы... Айта берсең шығын көп. Бұл жүрісімді ұзынқұлақтан естіген үйдегілер де қазір менімен араласпайды. Тек сіңіліммен хабарласып тұрамын, –деп көзіне жас алды.

	– Сіңлің қайда?, – деп қол созым жерде тұрған шылымның бір талын алып, ерніме қыстырдым.

	– Көрші ауылда – мұғалім. Күйеуі, кішкентай ұлы бар. Биыл босанды. Менен екі жас кіші. Оның тағдыры басқаша болды, шүкір, – деді де:

	– Оған ешкім көмектеспеді. Өз күшімен оқыды. Тірейтін ешкімі болмаса да университетті қызыл дипломмен бітірді. Несиеге болса да үй алды. Мен өзімше төте жол іздеп адасып кеттім. Бірақ қанша жезөкше болсам да, мені қатты сыйлайды. Мені сіңілімнен басқа ешкім түсінбейді, – деп тағы да көз жасына ерік берді. Аиданың болашағына алаңдаушылық білдіріп:

	– Өзің үшін болмаса да, сіңлің үшін бұл жолдан неге кетпейсің?!

	– Сөйлескен сайын сіңлім де айтады. Өзім де кеткім келеді. Бірақ... Басқа жұмыс істей алмайтын сияқтымын..., – деп тоқтап қалды. Ары қарай не айтпақ болғанын күтпестен:

	– Комфорт зонадан шыға алмай жүрмін деші?!

	– Қалай сонда?

	– Мәселен, қолтырауынның өзі өмір сүріп жатқан көлшігінің суы тартылғанда екі таңдауы болады. Бірінші, сол көлшікте қалып өлу; екінші, келесі көлшікке көшу. Бірінші нұсқа тек трагедиямен аяқталады. Ал екінші нұсқада тіршілігін жалғастыруға мүмкіндік басым. Қауіп те жоқ емес. Алайда қолтырауын жемтігі мол көлшікке жету үшін сусыз, нәр татпай ұзақ жол жүреді. Күндіз кездескен көлеңкені паналап, түнде жортады. Діттеген жеріне жетпей, шөлден қурап қалуы әбден мүмкін. Сонда да басын қатерге тігіп, жайлы жерге ұмтылады. Адам да қолтырауын сияқты. Өзі өмір сүріп жатқан көлшіктің тарылғанын жақсы біледі. Бірақ келесі бір көлшікте жайлы екенін біле тұра, көшуге қамданбайды, – деп түсіндіруге тырыстым. Жанына ауыр тиетін тақырыпта сөйлескескісі келмейтіні жүзінен байқалып:

	– Білмеймін. Бір мәнісі болар... Бірақ кетемін. Басқа жұмыс іздеймін, – деп сөмкесінен шарфты алып щықты да:

	– Мынаны өзім тоқыдым. Қалай?, – деп «бағасын бер» дегендей маған ұстата салды. Шарфты қолыма ала бере, латын харпімен кестелеп жазылған «JANAR» деген жазуға көзім түсті.

	– Әдемі екен. Бірақ «ZHANAR» деп жазғаның дұрыс, – деп қолыммен сызып көрсеттім де:

	– Сенің шын есімің Жанар ма?, – дедім.

	– Жоқ. Осы айдың аяғында сіңілімнің туған күні. Соған сыйламақпын, – деп даусының ырғағы өзгеріп:

	– Ол сондай принципшіл! Қанша қиналса да «сенің ақшаңды алмаймын» деп үнемі бас тартады. Себебін өзіңде түсінген шығарсың, – деп көңілі босап, тағы егіліп жылады. Қалай жұбатырымды білмей:

	– Сіңліңнің принципшілдігіне риза болдым!

	– Иә, иә. Мен ол сияқты бола алмадым... Саған көп-көп рақмет! Сенімен танысқаныма қуаныштымын! Бір түрлі жеңілдеп қалдым, – деп көзінің жасын сүртті. Ары қарай үнсіздік орнап, шалқалай төсекке жата кеттім.

	– Сая – бақытты жан! Мені де сіз сияқты сүйе алатын адамым болса..., – деп даусы баяу шығып, қатарласа жайғаса кетті. Бұл сөзден кейін мастықпен Аидаға Сая туралы көп айтпасам, аз айтпағанымды білдім. Жанымда жатқан бұрымдының аянышты тағдырын білгендіктен, дәрменсіздігін пайдаланып, артық қимыл істеуге құлқым болмады. Көп ұзамай-ақ Аида менен жылулық іздегендей құшағыма тығыла түсіп, ұйықтап кетті. Ұйқым келгенмен, ойым сан жаққа жүгіріп, ұйықтай алмадым... Жезөкше қыздың: «іштей өзімді қатарымнан кем санай бастадым. Қайткен күнде өзгелермен терезе теңестіргім келді» – дегені көңіліме қатты әсер етті. Осы сөзді есту үшін тағдыр мені Аидамен кездестірген сыңайлы?! Саяның: «Әжем айтқандай өз әлемім де ұлы болмай, қайда жүрсем де өзіме бақталас тауып аламын» –деп мұңайғаны көз алдыма келді. Егер, Аида ешкіммен бақталаспай, өз әлемінде ұлы болуға талпынса, тағдыры басқаша болар ма еді?! Бірақ осы сөзді айтқан Саяның өзі қызғаншақтығын жасыра алмай: «күйіп кетем ғой, күйіп кетем» – деп қызарақтап отырғанда, Аида оның жанында кім?! Өзін кем санаудың артында аянышты тағдыр тәлкегі жатқандай көрінді...

	– Кеттік, – деп бір мезетте Мақсат ақырын ғана есік қақты. Тәтті ұйқыда жатқан Аиданы оятқым келмей, бөлмеден шығып кеттім...

	Бұл жағдай Саяны ұмыттырмақ түгілі, оған деген құрметімді арттырып, құштарлығымды еселей түсті. Сырт көзге күлкілі көрінгенмен күнде болмаса да, екі күннің бірінде Саямен алғаш кездескен аулаға келіп, оны күтетін әдет шығардым. Қолым қалт етсе маңызды бір шаруға асыққан кісідей сол жаққа қарай құстай ұшамын. Бейне бір мұхит асып кеткен Сая келіп, қайтадан таныстық орнап, жаңа өмір басталатын сияқты... Кейіннен бұл қылығымнан хабардар болған достарым мазақ қылып, күлетін-ді... Бір рет түн жарымда Ерлан мені сол ауладан алып кететін болды. Тапжылмай баяғы сол орнымда отырғанымды көріп:

	– Хатико1, әлі отырсың ба?! Кейін әкім болсам табандылығың үшін ескерткіш қояр едім, – деп Ерлан ішек-сілесі қатқанша күлді... Құрдастар арасында кез келген ұтымды әзіл желден жылдам тарайтыны анық. Сол күннен бастап, дос-жаранның арасында «Хатико» атанып кеткен жайым бар...





Сен керексің




	Өзгелер өмір сүру үшін жұмыс істесе,

	мен жұмыс істеу үшін өмір сүремін

	Маргарет Тэтчер



	Адамның жеке өмірінен мән кетсе, қоғамнан сән кетеді екен... Есіл-дертім Сая болғандықтан, айналамдағы болып жатқан жағдайдың бәрі мен үшін –қызықсыз, жақындарымның қуанышына да, қайғысына да ортақтасуым мұң?! Бәрін елеусіз қалдырамын... Түн ұйқым бұзылып, не істесем де салғырт қимылдап, күндіз маужырап әрең жүремін. Ұйқысы қанбаған кісі – ашушаң. Сол себепті дос-жаран, туған-туыспен тіл табысуым қиын. Көңіліме жан баласы жақпай, ұсақ-түйекке бола ұрысып қаламын. Бұл фактордың бәрі мені қоғамнан алыстатпаса, жақындатпайтыны анық. Ақыр соңында бауырымнан жақын болып кеткен досым Ерланмен де ұрысып тындым. Жан-жалдың соңы Ерланның құрылыста көмекшісі болып, уақытылы алып тұратын бірден-бір табыс көзінен қағылуыма әкеліп соқты. Моральдық проблемама, материалдық проблема қосылды. Ішім-жемнен бөлек, пәтер-ақы төлеуім қиынға түсіп, өзім тұрып жатқан жайды босатып беруіме тура келді... Жағдайымды түсініп, қол ұшын берер – ешкім жоқ. Өзім – жақсы, олар жаман болып бәрімен араздасқалы қашан?! Аш қалсам да басымды иіп, біреуден көмек сұрауға тәкәппар кеудем жібермейді?!... Ескі әуеніме басып, Саямен кездескен аулаға келдім. Менің мұңымды жоқтағандай себелеп ақ жауын жауып тұр.Осы уақытқа дейін келмейтініне көзім жетсе де, кеудемде үміт оты сөнер емес... Бұл жолы істерге– ісім, барар жерім болмағандықтан ұзақ отырдым... Бір мезетте ит жетектеген кісі жанымнан өте шықты. Не құдірет түрткенін білмеймін, әлгі кісінің соңынан ердім. Қаңғыбас екен. Ол маған мүлдем мән бермей, маңайдағы жәшіктерді ақтарып шықты. Қаңғыбасқа аяушылықпен қарап, үнсіз бақылаумен болдым. Бірақ қанша аяушылықпен қарасам да, жүзінен ешқандай мұң байқалмайды. Керісінше оның жанында мен дәрменсіз сияқтымын. Соңынан бір елі қалмай келе жатқанымды байқап:

	– Саған менен не керек?, – деп қабақ шытты. Маған не керек екенін өзім де білмегендіктен жауап қатпадым. Менің дәрменсіз түріме ұзақ қарап тұрды да, өзін «Асыл» деп таныстырды. Айтуынша – ақын, түнгі қалада серуендеп, шабыт шақырып жүр... Қырықтың қырынан асып, елуге таяп қалыпты. Менің жағдайымнан хабардар болып:

	– Қаласаң менің жанымда жүре бер. Мен бірақ арақ ішемін. Арақ ішуші ме едің?, – деп мені жат көрмей, өзіне серік қылғысы келді. Бұл ұсынысына ішім жылып, басымды изедім. Жаяулатып бір сағаттай жол жүріп, Асылдың тоғай ішіндегі панасына келдік. Басымыздың бағы бар екен. Біз жеткенде жаңбыр тоқтап қалды. Тіскебасарсыз арзан арақтан бір-бір стаканнан тартып жібердік. Қатты лоқсысам да пласмасса бөтелкеден жасалған стаканды түбіне дейін төңкеріп салдым. Қолда барымен бөлісіп, жанашырлық көрсеткен Асылға сырымды ақтарып айтып беруді жөн көрдім. Әңгімені Ерланмен қалай сөзге келіп қалғанымнан бастадым. Асыл сөзімді соңына дейін тыңдап:

	– Мен қыран құс айрылған қанатынан,

	Жан едім заманында дара туған, – деп бір дауыстап айтты да:

	– Енді менен не сұрайсың, бала?! Сенімен бірге көз көргемеген Ерланыңды қосылып жамандайын ба?! Адам сияқты жақсылық істеген екенсің, ол саған адам сияқты қиянат істепті. Оның несі жаңалық?! Екі кісі жұдырықтасса, үшінші кісі шапалақ ұрады. Шапалақ ұрғаннан басқа көмегім жоқ, – деп қатты-қатты шапалақтап, көңіліме қарамай айтып салды. Мұндайды күтпегендіктен өзім ыңғайсыз жағдайда қалдым. Ерланды әңгіме қылғаныма қатты өкініп, басқа да туыстарым мен достарымның қандай жаман адам екенін баяндамақ болған ойымнан бірден айныдым. Асыл сәл үнсіз отырып:

	– Сөзіңе қарасам қоғамға өкпелісің. Бәрінен кек алғың келеді. Әй` қайдам?! Сен баяғыда жеңіліп қалғансың! Олар сені ұрмай соқпай қаңғытып жіберді. Сенің тәнің еркіндікте болғанмен, жаның – кісендеулі. Ол кісеннің кілтін өзгелерге өз қолыңмен тапсырып бергенсің, – деп Асыл өз-өзінен күйініп кетті... Арада біраз уақыт өтісімен Саяны сағынатынымды айтып, мұңымды шақтым. Бұл жолы да әр сөзімді байыппен тыңдап:

	– Сенің эмоцияңды өзгелер билеп алған. Ал, эмоцияңды билетуге жол берген сен барып тұрған – бос белбеусің! Білесің бе?!, – айғайлап:

	– МДП... Маниакальды депрессивті психоз деген ауру бар..., – даусы бәсеңдеп:

	– Қателеспесем солай болу керек... Адам белгілі бір проблеманы ғана ойлап, тұйықталып қалады. Одан басқа ештеңені көрмейді, – деп «бір нәрсе түсіндің бе» дегендей маған қарады. «Тыңдап отырмын» дегендей басымды изеп ишара жасағаным сол еді:

	– Ертеректе мейірбан патша болыпты. Оның халқы уайым дегенді білмесе керек. Оған дүйім жұрттың алғыстан басқа айтары жоқ екен. Күндердің күнінде уәзірі: «ел ішінде өмірге көңілі толмай, өзін бақытсыз санайтын бір жанды таптық. Бірақ қанша сыйлық жасап, көңілін аулауға тырысқанымызбен жүзінен күлкі көре алмадық» – деп мәлімдейді. Өзінен бұрын халқын ойлайтын патша бақытсыз жанды өзіне шақыртып бар қайғысын біледі. Сөйтсе, ол жігіттің әйелі көз жұмып, сол уайымнан жүдеп жүр екен. Әлгі жігітке патша қасыққа су құйып беріп, төкпей сарайды айналып шығуын бұйырады. Суды төгетін болса қатаң жазаланатынын ескертеді. Бақытсыз кісі бұйрықты бұлжытпай орындап қайтып келеді. Келе салысымен патша «сарайдан не көрдің» деп сұрайды. Ол қасықтағы судан басқа ештеңеге қарамағанын айтады. Бұл жолы патша зәулім сарайды қасықтағы сусыз аралап келуін өтінеді. Аралап жүріп сарайдың көз тартар кереметтілігін көріп таң-тамаша болады. Патша «енді не көрдің» деп сұрағанда алған әсерін жасыра алмайды. Патша «Сен қара басыңды ғана ойлағандықтан, өзгенің қуанышын көре алмай, өзіңді бақытсыз сезінесің. Бұл сенің сараңдығың» деп сарайдан шығарып салыпты. Бұл жағдайдан әлгі жігіт ғибрат алып, жүзі жадырай бастапты... Біздің басымыздағы бар қайғымыз қасықтағы сумен пара-пар. Бар зейініміз сол қасықтағы суда болғандықтан аңыздағы бақытсыз кісідей өмір деген зәулім сарайдың ғажайыптарын көре алмаймыз. Эгоистігіміз соншалық тек өзімізді ғана көреміз, бала, – деп үнсіз отырып қалды да:

	– Мен қыран құс айрылған қанатынан,

	Жан едім заманында дара туған… Әкем марқұм ақын болатын. Әкеме еліктеп өлең жазайын десем шабыт келер емес. Мен қыран құс айрылған қанатынан,

	Жан едім заманында дара туған..., – деп күбірлеп қайталай берді. Асыл айтқан аңыздағы ««...сен қара басыңды ғана ойлағандықтан, өзгенің қуанышын көре алмай, өзіңді бақытсыз сезінесің. Бұл сенің – сараңдығың» деген сөз жадымда жатталып тұрып алды. Расымен соңғы уақытта «байтал түгіл бас қайғы» демекші, жақындарымның қуанышына ортақтаспақ түгілі, хабар алмаспаппын. Табан асты көңілім босап, көпшілігімен араз болсам да, көз көрген таныс, жақындарымның бәрін қатты сағындым. Асыл бір нәрсе дегендей болды. Анық естімедім. Толқыған көңілдің ләззатынан айырылғым келмей: «ұйықтаймын» – деген сыңай таныттым.

	– Жаны жайсыз адамға, ұйқының көмегі шамалы... Өзіңе жүк арқалап қайтесің, бала?! Ешқашан, ешқашан өткен күннің өкпесін арқалама. Эмоцияңды өзің емес, өзгелер билейтін болса, басымнан бағым тайды дей бер... Тәнің қамалса да, жаныңды кісендеуге жол берме... Мен қыран құс айрылған қанатынан,

	Жан едім заманында дара туған..., – деп тағы да ұйқас іздеп жатты да:

	– Саған тағы бір аңыз айтып берейін... Жассың ғой, көрерің алда... Баяғыда екі дос жолға шығыпты. Жолай керуеннен түсіп қалған бір дорбаны көздері шалады. Көре сала біреуі жалма-жан жүгіріп барып, дорбаға жармасады. Лезде ашып қараса, іші тола алтын-күміс екен. Қуанып кетіп: «о`бір дорба қазына тауып алдым» – деп мәз болыпты. Жанындағы досы ренжіп: ««тауып алдым» демей, «тауып алдық» десеңші?! Екеуміз дос емеспіз бе?!» – деп дауласа кетеді. Олжалы болғаны: «досым болсаң қайтейін?! Қазынаны тауып алған мен! Оған сенің қандай қатысың бар?!» – деп уәж айтады. Екеуі осылай ұзақ дауласып тұрғанда бір топ сарбаздардың қарасы көрінеді. Қазынаны тауып алған дос: «досым, біз ұсталдық» – дейді. Сөйтсе,қазынаға таласқан досы: ««біз ұсталдық» деме, «мен ұсталдым» де, қазынаны тауып алған сен ғой» – деп қаша жөнеліпті. Көп жағдайда достық осылай аяқталады. Жалпы адам қай жерде жүрсе де өз мүддесін іздейтіні заңдылық. Бірақ адал дос жоқ деуге келмейді. Өзгелерден адалдықты талап етпестен бұрын, адамның өзі адал болмақ керек. Достыққа мен де, сен де, ол да адал емес. Тек Ақтөс қана адал, – деп жанында жатқан итін шыбықпен аямай тартып-тартып жіберді. «Қаңқ» етті де қаша жөнелді. Артынша: «Ақтөс, Ақтөс» – деп шақырып еді, құйрығын бұлғаңдатып қайтып келді. Сол мезетте Асыл:

	– Көрдің бе?! Ұрып жатсаң ренжімейді... Әй` Ақтөсім, ренжімеші! Мен саған сен сияқты адал емеспін. Басыма іс түссе сені тастап кететінімді өзің де білесің?! Өткен жолы араққа айырбастап жіберіп едім. Бәрібір мені іздеп тауып алдың. Сенен басқа мені түсінетін кім бар?!, – деп итін құшақтап еңкілдеп жылай бастады. Көңілін басқа жаққа аудармақ болып, өткені жайлы сұрап, әңгімеге тартпақ болып едім:

	– Енді, сен, басыма қайғы болып жармасайын дедің бе?! Қайғыма қайғы жамама! Менен ештеңе сұрама! Ешкім ештеңе сұрамасын, – деп қайта-қайта шыбықпен жерді сабап, айғайлап түн тыныштығын бұзды. Біраз уақыт өксігін баса алмай:

	– Адам неге түңіледі?! Неге?! – маған қарап:

	– Білмейсің ғой, жассың, жассың! Біліп жүр, саған айтып берейін... «Ертеде бір диқаншы соқамен жер жыртып жатып, құмыра тауып алады. Табылған олжаны сол елдегі ғұламаға көрсетеді. Ғұлама құмыраға ұзақ қарап: «Бұл құмыраның ішінде кез келген тілегіңді орындайтын жын бар екен. Бірақ ол жұмыссыз қалса өзіңді жұтады. Ақылымды тыңдасаң қайта көміп таста» – дейді. Диқаншы: «жұмыссыз қалдырмаспын» – деп ғұламаның сөзіне құлақ аспай, жынды құмырадан шығарып жібереді. Жынға жерін жыртқызып, егінін еккізеді. Зәулім сарай үйін салғызады. Айтылған бұйрықты қас пен көздің арасында орындап тастайды. «Тағы не бұйырасың» – деп диқаншыдан сұрайды. Диқаншы қандай іс тапсырарын білмей ғұламаға қарай қаша жөнеледі. Келе сала құтқаруын өтінеді. Ғұлама жынға иттің құйрығын түзетуін бұйырады. Жын бәрібір осы күнге дейін түзете алмай әлекке түсуде-міс. Негізінде барлық тілекті орындайтын жынның құмырадан шығуға һаухары жетпейді дейсің бе?! Бұл – аңыз! Айтпағым, адамға айналысатын іс керек. «Істейтін іс қалмады» деп өресі тар диқаншының кейпін кешпеген абзал. Істейтін іс көп болғанмен нақты істейтін жұмысын таппай қалғанда адам адаса бастайды. Ақырында жын емес, өзін өзі жұтады, – деді де күрк-күрк жөтеліп, бүк түсіп жатып қалды. Жарты сағаттай жатты да:

	– Әй`бала! Жаңағы қалып пе еді?! Суық тиіп қалған ба?! Жаурай бастадым, – деп орнынан тұрды. «Жаңағысы» арақ екені айтпаса да түсінікті. Екіге бөліп қағып салды да:

	– Мен қыран құс айрылған қанатынан,

	Жан едім заманында дара туған... Қанша күннен бері осыған оңтайлы ұйқас таппай жүрмін, – деп басын шайқап езу тартты. Асылдың сөзіне қарасаң далада жатқанына емес, өлең шумағын ойдағыдай аяқтай алмай жүргені жанына қатты бататын сияқты. Жатып-жатып:

	– Қатырып тұрып бір өлең жазсам, халыққа танылуыма соның өзің жетеді, –қарқылдап күліп:

	– Балам, ойымда тұрғанда айтып қалайын... Ертең ұмытып қаламын, – деп жүзіндегі күлкі бір сәтте мұңға айналып:

	– Белгілі ғалым Дарвиннің: «тіршілігін ең мықты, ең ақылдылар емес, өзгерістерге дер кезінде бейімделе алатындар жалғастырады» деген сөзі бар. Қайық суға кіргеннен емес, ішіне су кіргеннен батады. Біздің айналымызда не болып жатқаны маңызды емес, ішімізде не болып жатқаны маңызды, – кеудесін ұрғылап:

	– Тесік қайық болма, айналайын, – деп арқамнан қақты.

	– Әрине, аға, – деп даусым дірілдеп, көзім жасаурап кетті. Еркімнен тыс көзіме жас келіп, дүниеден баз кешіп кеткім келді. Ащы судың буы басыма шығып:

	– Уа`Құдай! Маған көмектесе гөр! Мені қаңғытып, далада қондырғанша жанымды ала гөр, – деп қолымды көкке көкке көтеріп, тізерлеп отыра қалдым да, бар даусыммен аңырап қоя бердім. Асыл аға бұл қарекетіме қарап, қарқылдап күліп:

	– Баяғыда бір батыр жекпе-жекке шығып бара жатып: «дұға оқысам көмегі бола ма» – деп абыздан сұрапты. Абыз: «соғыса алмасаң дұғаңнан қайыр жоқ» – деген екен. Сол сияқты өзің өмір сүре алмасаң, сенің өміріңе Құдай ықпал ете алмайды, бала, – деп әдеттегідей әңгімесін мысалмен аяқтап:

	– Мен жатып ұйықтайын! Ертең азанмен бір жұмыс бар. Менімен барасың ба?, – деді. Бірден келісімімді бердім. Бүгін көре салған адам болса да, Асылдан сондай жылы леп есіп тұрды... Әр нәрсені бір қиялдап жатып, көзім ілініп кетіпті. Күн шықпай оянып, Асыл ағаны ояттым. Ашық аспан астында ұйықтасам да, ұйқыдан тұрғанда сергек тұрдым. Құдды бір әлем маған құшағын жайып, күлімдеп тұрғандай-ау?!... Жаялаутып бір сағаттан артық жол жүріп, арзан қол асханаға келдік. Біз келсек әлі ашыла қоймапты. Амалсыз күте тұруға тура келді. Көп күтуге шыдамым жетпей, мазасыздана бастағанымды байқап:

	– Бұрынғы кісілер: «күте білгенге бәрі уақытында келеді» – дейді, – деп күлімдеп, сабырға шақырды да:

	– Мен қыран құс айрылған қанатынан,

	Жан едім заманында дара туған... Тегі бір ұйқас келер емес. Әттең осы өлеңімді жазсам... Одан кейін тағы да бірнеше өлең жазып, кітап қылып шығарып жіберсем арманым болмас еді-ау?!, – деп әдеттегідей өлеңімен әуреге түсіп отырды. Асыл ағаның өзі қаңғып жүріп, кітап шығарам деген сөзіне күлкім келді. Бірақ үндемедім... Бір мезетте:

	– Сен де ұйқас іздеп көрші, – деп өтінді. Өлеңді оқығаным болмаса, бірақ жазып көрген емеспін. Қарсы болмадым. Мен екі-үш нұсқа ұсынып едім буын саны келмегендіктен жақтырмады. Сол кезде Асыл ағадан өлеңнің буынға бөлініп жазылатынын білдім. Екеуміз екі жақтап, өлеңіне ұйқас іздеп жатқанда асхана да ашылды. Асылдың: «жұмыс» – дегені тамақ қалдықтары толтырылған төрт бөшкені сыртқа шығарып, жүк көлікке тиеп жіберу екен. Тез-ақ істеп тастадық. Еңбек ақымызды Құралайдың (асхананың иесі) өзі келгесін беретін болды. Ал, оған дейін асхана қызметкерлері таңғы ас ішіп алуымызды өтінді. Ас ішіп отырғанда Асыл бұл асхана қарындасынікі екенін айтты. Ішімнен қарындасының жағдайы бола тұра, ағасының қаңғып жүргеніне күйіндім. Бір шетінен Асылдың сөзіне илана қоймадым.Тамақтанып сыртқа шыққанымызда Құралай да келді. Еңбек ақымызды мен ойлағаннан артық беріп:

	– Асыл, тағы жұмыс бар... Бір бөлменің кафельін ауыстыру керек еді. Ақшасын төлеймін, – деп ұсыныс айтты.. Асыл шала бүлініп:

	– Онсыз да жұмысым жетеді...Өлең жазғанға да уақыт керек!

	Мүмкіндікті жібергім келмей:

	– Қаласаңыз, мен істеп берейін, апай! Аға, сіз менің жанымда жүрсеңіз болды, өзім істеймін, – деп Асылға қарадым.

	– Ақшасын өзің аларсың онда! Ақшаңа ортақтаспаймын. Көмектесуін көмектесем. Бірақ жалықсам кетіп қаламын. Кешелі бері көріп жүсің ғой... Өлең жазғанға да уақыт керек, – деп менің көңілімді қимай келісімін берді.

	Құрылысшы досым Ерланның жанында көмекші болғаным болмаса, өз бетімше кафель салып көрмеппін.Істі неден, қалай бастарымды білмеймін. Таңдауым болмағасын білмейтін істі амалсыз «білем» деп жауапкершілік алуға мәжбүр болдым. Дегенмен, іштей Асыл ағаны арқа тұтып тұрмын. Бөлменің ауданы кең-ақ екен... Жұмыс орнын артық заттардан босатып жатқанда, мені Құралай шақырып:

	– Кафель салудың қажеті жоқ. Асыл ешқайда кетіп қалмасын. «Кетем» десе, жібермеудің амалын істе. Қазір қызы келеді. Бірақ Асылға ештеңе айтпа. Ол менің – ағам, – деп психикалық ауруы бар екенін айтты. «Кафель салу керек» – деп Асылды әдейі жібермей алдап ұстағысы келгенін түсіндім. Асылдың ауру екеніне сенгім келмеді. Мен қайтып келгенше Асыл қабырғадағы біз ауыстырмақ болған кафельді әр-әр жерінен жаман балтамен балталап тастапты. Қара терге түсіп, тоқтайтын түрі жоқ. Мәнсіз іс істеп жатқанына жаным ашып кетті. Сөзге айналдырмақ болып:

	– Асыл аға! Құрылыста досымның көмекшісі болғаным болмаса, өз бетімше істеп көрмеппін. Үйренуге ниет болмапты,– деп өткен күнді еске түсірдім. Қолындағы балтаны тастай салып:

	– Айтам ғой, саған – баласың... Білмейтінің көп, – күйгелектеніп:

	– Баяғыда бір қарт ұста болыпты. Оған бір көрші байдың баласы күнде келіп, әр түрлі бұйымдар жасағанын қызықтайды екен. Бір күні ұста: «Құр қызықтап жүргенше, тым болмаса, шеге соғуды үйренсеңші, кім біледі, бір күндері сол өнердің де керегі болар» – деп әлгі баланы өнерге баулығысы келетінін айтады. Бала ермек қылып, бірнеше күнде шеге соғуды үйреніп алады... Біраз жыл өткеннен кейін елде жаугершілік басталып, әлгі байдың мал-жаны таланып, бала-шағасымен басқа шаһарға көшіп барады. Ішерге ас, киерге киім таппай, жұтаң ғұмыр кешеді. Бір күні қала әкімінің: «әскерге көп етік керек, етіктің табанын шегелегенге көп шеге керек. Ел ішінен шеге соғатын ұсталарды табыңдар» – деген бұйрығын естиді. Баланың ермекке үйренген өнері есіне түсіп: «Мен – ұстамын» – деп шеге соғуға даяр екенін айтып, бірден іске кіріседі. Сол өнерінің арқасында өмірінің соңына дейін кемдік көрмей өткен екен, – деді де:

	– Сол кезде досыңның жанында құр жүрмей, үйреніп алсаң, қазір... «Жігітке жетпіс өнер де аз». Өнерді үйрене беру керек, үйрене беру керек..., – деп өкінгендей басын шайқады. Сол сәтте жиырмадан жаңа асқан сондай көрікті қыз бөлмеге кіріп келіп:

	– Әке, қаңғып не істеп жүрсің?! Жүрген жүрісіңнен ұялмайсың ба? Үйден неге қашасың? Сені ешкім қуып жатқан жоқ қой, – деп жылап, айғайға басты.

	– Менен ештеңе сұрама! Ешкім ештеңе сұрамасын, – деп қолындағы балтаны қабырғаға жіберіп ұрды. Қызы тұрмақ мен өзім шошып кеттім. Артынша еңзердей екі жігіт келіп, қолын қайырып, жерге жатқызып алды. Қобдишасын арқалаған медбикенің де қарасы көрінді. Асыл жұлқынып, қарсыласқанымен еш нәтиже шықпады. Болмағасын менен айғайлап көмек сұрады. Әрекет етпей тұра бергенімді көріп:

	– Мен айттым ғой! Достыққа мен де, сен де, ол да адал емес. Тек Ақтөс қана – адал! Ақтөс, Ақтөс, – деп айғайлаған жан даусы шықты. Сыртта байлауда тұрған Ақтөстің арты-артынан үргені ішке естілді. Аяқ-асты ішім алай-дүлей болып, бұл көрініс көзіме сондай аянышты көрінді. Асылға сатқындық істегендей ішім өртеніп барады. Бірақ қанша күйсем де, үнсіз бақылауға ғана шамам жетті... Медбике тек тексеруден өткізетінін, ауруханаға жатқызбайтынын айтып жатты да, лезде жамбасқа ине шаншып үлгерді. Асыл бұрынғыдан бетер айғайлап, жұлқынды. Тіпті, жігіттер жіберіп ала жаздады. Қызы жылап:

	– Әке, саған жаманшылық істемейміз ғой. Бізді ойласаңшы, әке, – деп сабырға шақырды. Көп уақыт өтпей-ақ былқ-сылқ еткен Асылды жедел жәрдеммен алып кетті. Қызы да жеңіл машинаға отырып, медициналық көліктің артынан ілесіп кете барды... Байлауда тұрған Ақтөске қарап тұрдым да, босатып жібердім. Айналсоқтап жерді иіскелеп, ары-бері жүрді де жедел жәрдем кеткен жаққа қарай жүгіре жөнелді...

	Кете салысымен Құралай бөлмедегі автоматпен атқылап тасғандайдай кафельді көріп қатты мұңайды да:

	– Анау Асылды қайтіп ұстап тұрарымды білмей айта салып едім... Қап! Қашып кетсе таппай қаласың?! Жарайды, бопты, – деп қолын бір сілтеді де, менің кім екенімді, Асылды қайдан танитынымды сұрады. Қалай танысқанымды жасырмай айтып бердім. Мені мұқият тыңдап:

	– Енді не істейсің? Қайда барасың?, – деді. Мен үндемедім. Нақты не істейтінімді білмегесін не айтпақпын?! Сәл ойланып отырды да:

	– Шыныңды айтшы?! Психикалық орталықта тіркеуде барсың ба?, – деп сұсты көзбен қарады. Менің жауабымды күтпестен:

	– «Тіркеуде жоқ жындымын» дейсің ғой! Анау кафельді амалын тауып ретке келтіруге болмай ма?, – деп сұрады да:

	– Жарайды! Жаңадан салсаң салып шықшы! Саған да жұмыс болсын. Бірақ не керек екенін жазып бер, – деп бөлмеден шығып кетті. Қандай шешім қабылдарымды білмей тұрып қалдым. Не керек екенін айтпақ түгілі елестете алмадым. Білмейтін іске Асыл ағаны арқа тұтып, ұмтылып едім... «Бір мәнісі болар» деп жаман балтамен қабырғадағы ескі кафельді балталап, тазалай бастадым. Не істеп жатқанымды өзім де білмедім. Бұрындары:«сенің істегеніңді бәрі істей алады. Қолыңа балға ұстағаныңды абырой көрмеші» – деп Ерланмен көп сөз таластыратынмын. Енді, сол бәрі істей алатын жұмысты өзім істеуіме тура келіп тұр. Бірақ істің жөнін білмей, басым қатты. Басым қатқан сайын Ерлан есіме түседі... Арадағы ренішті ұмытып, оған хабарласып, көмекке шақырайын десем: «бәрі істей алатын жұмысты неге істей алмай жатырсың» – деп кекесін күліп, мазақ қылатын сияқты... Бір кезде алдына шалғыш байлаған аспаз жігіт:

	– Бауырым, қаншадан салып жатырсың?! О` баяғыда кафельді салуындай салдық қой. Қазір құрылысқа белім жарамайды, – деп әңгімеге тартты. Бірден танысып алдық. Есімі – Қанат. Қанаттың жүзінен жылулықты байқап, жасырмай бірінші рет істегелі жатқанымды айттым. Ол болса:

	– Оқуы бар дейсің бе?! Қорықпа! Жүзіп үйрену үшін суға түсу керек. Жүре үйренесің. Болмаса кешкісін екеуміз салайық. Екі-ақ күнде бітіріп тастаймыз да ақшасын бөліп аламыз, – деп жігерлендіріп, бірігіп істеуге шақырды. Сол мезетте қолына ақ парағын көтеріп Құралай да келіп қалды. Қанат Құралайдың қолынан парақты алып, керек заттардың тізімін жаза бастады да:

	– Құралай әпке, бағасына келіссек, екі күнде бітіріп береміз ғой...

	– Жұмысты кім істейді, жұмысты? Сен жағаласпай жұмысыңды істе, – деп Құралай күліп, аспаз жігітке қарады.

	– Өзі айтып тұр ғой! Жалғыз өзіме ауыр деп. Жұмыс істеледі. Бауырым екеуміз жұмыстан кейін түнделетіп істей береміз. Солай ма, бауыр?!, – деп маған көзін қысып, арқамнан қағып қойды. Құралай «істелсе болды» дегендей басын изеп кетіп бара жатыр еді:

	– Құралай әпке, машинамен өзім-ақ зыр етіп, барып келе салайын да?! Мен өзім таңдап алғаным дұрыс қой, – деп Қанат (аспаз жігіт) ұсыныс айта кетті.

	– Әйтеуір жұмыстан қашуды ойла! Өзім-ақ әкелемін. Жұмысыңды істе, – деп Құралай бірден қарсы болды.

	– Жұмыс болғанда не жұмыс екен?! Турайтынын турап, пісіретінін пісіріп қойдым ғой. Бәрі дайын тұр. Тапсырыс болса Ақмарал (Қанаттың әріптесі екенін кейін білдім) дайын тамақты жылытып бере береді ғой, –деді. Құралай келісімін берді. Құралай кете салысымен Қанат мені ертіп, ас үйге кірді де:

	– Ақмарал, Құралай әпке мені базарға жіберді. Бармасыма қоймады, – деп амалдың жоқтығынан кетіп бара жатқан кісінің кейпіне енді. Сондай-ақ: «ананы турай сал», «ананы пісіре сал» – деп бұйырып кетті. Қанаттың«бәрі дайын тұр» дегені бос әңгіме екен. Құралайдан ақша алып, Қанаттың көлігімен базарға бет алдық. Жолда Қанат бір досына кафельді қалай салу керектігін сұрап, уақыты болса кешкісін келіп, көрсетіп беруін қайта-қайта өтінді. Бұл сөздерден кейін менің еңсем түсіп:

	– Қанат, сенің істей аламын дегенің қайда?! Енді қайтіп істейміз?!

	– Істегем ғой! Тек Құралайдың талғамы жоғары. Дұрыстап істемесең басың бәлеге қалады. Жүзіп үйрену үшін суға түсу керек. Бұл өмірде «білмеймін» десең аш қаласың! Істейсің, үйренесің. Қорықпа, бауырым, – деп Қанат еш уайымдамастан музыканың даусын айғайлатып, қосыла шырқап кетті. Базарға да жеттік. Алатын заттарымызды саудаласып, алып қайттық. Жолда аз-кем ақша жымқырып қалғаны жайлы Құралайға жақ ашпауымды ескертті. Жұмысқа жете бергенімізде:

	– Айтпақшы, Асыл ағаңды қайдан танисың?! Оның тілін қалай тауып алдың? Қызының машинасын көрдің бе? Сол қызды байлап алсаң өмірің бал болады, бал, – деп жұдырығын түйіп, өз-өзінен мәз болды. Келе сала мен бұзатынын бұзып, іске кірісіп кеттім. Қанат кешке көмектесетін айтты. Кешкісін үйге барып, жұмыс киім алып келуге кетіп қалды. Бір сағат өтпей істің жөнін білетін досын ертіп қайтып келді. Досы басын бастап көрсетіп берді де, Қанатқа қайта апарып тастауын өтінді.

	– Сен істей бер! Мен қазір барам да қайтамын, – деп Қанат кетіп қалды. Қолымның икемі келмей әбден әбігерге түстім. Жұмысқа берілгенім соншалық Қанатты ұмытып кетіппін. Арада қанша уақыт өткенін білмеймін бір кезде:

	– Бағанадан бері істегенің осы-ақ па?! Сол қалпы тұр ғой, – деп Қанат кіріп келді де:

	– Бағана келетін едім. Бір жұмыстар шығып қалды. Қазір екі жақтап жартысын істеп тастайық. Ертең қалғанын бітіреміз де ақшасын аламыз, – деді. «..Ертең қалғанын бітіреміз де ақшасын аламыз» деген сөз қанша шаршасам да, құлшынысымды арттырып жіберді. Жұмыс барысында: «Асыл бұрын дәрігер болған. Ойламаған жерден істі болып, тергеу изоляторында жазықсыз жарты жыл отырады. Ақталып шыққанымен белгісіз біреулер соққыға жығып, есін жоғалтыпты. Ақырында еңбекке жарамсыз болып қалған екен» – деп Қанат ұзынқұлақтан естігенін маған баяндап берді... Қанат сөзбен тау қопаратындай болғанмен, ол да істің ыңғайын таппады. Арада жарты сағат өтпей жатып:

	– Үйге қайтайық! Енді бір сағаттан кейін таң атады, – деп жинала бастады. Өзім әрең тұрғасын бұл сөзін бірден қолдадым. Асхананы кілттеп, сыртқа шықтық. Көлікке отыра бере:

	– Сен қайда тұрасың?

	– Қанат, сен қайта бер. Мен осында қаламын. Тек кілтті тастап кетсең болды..., – деп сол сәтте барар жерім жоқ екені есіме түсті.

	– Жындысың ба?! Болмайды олай. Ертең: «танымайтын адамға кілт бергенің не» – деп Құралай шашын жұлады. Одан да үйіңе қайт! Өзім апарып тастаймын ғой, – деп Қанат күйгелектеніп кетті. Ұятта болса үйімнің жоқ екенін айттым.

	– Бағанадан бері солай демейсің бе?! Менікіне қона сал, – деп «отырсаңшы» дегендей есікті жартылай ашып, тұрып қалған маған қарады. Қанаттың қонақжайлылығына риза болып, алғысымды айттым. Балалармен бірігіп тұрады екен. Бара сала душқа шайынып, ыстық шәй іштік. Бойыма жылу барып, отырған жерде көзім ілініп, ұйқыға тарта бастады. Қанаттың бір сөзін естісем, бір сөзін естімедім. Тек:

	– Сен, шешім қабылдауға қорқады екенсің?! Жалғыз сен емес, адамдардың көбі шешім қабылдағанда таразыдай теңселіп кетеді. Неге?! «Ұтымды шешім қабылдай алмай қаламын ба» деп қорқады. Қорқатын несі бар?! Өзіңе тиімді деп санасаң тәуекелге бар. Ұсыныс түсті ме, бас тартпа! Нәтижесін кейін көре жатарсың. Сен тәуекелге барсаң «болады, болмайды» деген екі нұсқа болады. Тәуекелге бармасаң «болмайды» деген бір ғана нұсқа, – деп ортаңғы саусағын маған қарата шошайтты. Еріксіз күліп жібердім де, ұйқымның келгенін айттым. Төсек салып, жатып қалдық. Жатқаным сол сияқты еді Қанаттың телефоны безілдеп қоя берді. Жұмысқа баратын уақыт болыпты. Ұйқылы ояу киініп жұмысқа тарттық. Жол бойы аз да болса мызғып алдым. Асхананы келісімен ішінен кілттеп, орындақтарды қаз қатар тізіп, төсек қылып, көздің шырымын алып алуды жөн көрдік. Көп ұзамай асхананың қызметкерлері келді. Ұйқыдан тұрып, іске кірісуге тура келді. Қанат өзінің аспаздық жұмысына кетті. Кешегідей емес, қолым жаттығып қалыпты. Кешке дейін бір қабырғаға кафельді жапсырып тастадым. Еденді айтпағанда, әлі үш қабырға бар. Осылай жалғастыра берсем үш күнде бітіреді екенмін деген ойға келдім. Істеген жұмысым кешкісін Қанатқа ұнағанымен, Құралайға мүлдем ұнамады. Тіпті ұрыс естідім.Қанат қанша мақтап жұмысымызды өткізуге тырысқанымен түк шықпады. Расымен Қанат айтқандай-ақ Құралайдың талғамы жоғары екен. Жабыстырылған қыш тақтайшаларды қайтадан алуға тура келді. Тастап кетіп қалғым келді. Бірақ Саямен кездескенде белгілі оратор Ник Вуйчичтің өмірін мысалға алып: «...Елу екі рет ұмтылу... Біз өз ойлаған мақсатымызға қанша рет ұмтылдық екен?!» – деген сөзім есіме түсіп, жұмысты жалғастыруды жөн санадым. Ертесінде Қанат түк істемесе де: «белім ауырды» – деп істемейтінін айтты. «Ақшаңды алғанда пәтер ақы берерсің» – деп Қанат өзімен бірге тұра беруіне қарсы болмады. Бірақ бірге тұратын балаларға «пәтер ақы» жайында ештеңе айтпауымды қатаң ескертті. Оларға мені: «туысым» – деп таныстырған болатын. Қанаттың «екі күнде бітіреміз» деген жұмысы екі аптаға созылды. Мен үшін екі апта екі айдан ұзақ болып кеткендей болды. Екі аптада бірнеше рет Құралайдан ұрыс естіп, бірнеше рет істеген жұмысымды қайта істедім. Неде болса соңына дейін шыдап бақтым. «Үздіксіз жаттығу кісіні шебер етеді» демекші, есесіне осы істің маманы болып шықтым. Әбден біткен кезде Қанаттың белі жазылып: «көмегім болсын» – деп бөлмені тап-таза қылып жуып шықты. Езуі құлағына жетіп, Құралайды шақырып келді де:

	– Әпке, көріңіз! Қалай, сән бе? Қабылдап алыңыз!

	– Сенің істегеніңді көрген жоқпын ғой. Жоқ жерден абырой жинап кететінің-ай, сенің?!

	– Неге?! Айтқанымдай кешкісін істеп жүрдім ғой. Бәрінен сұраңыз, – деп Қанат күле қарады. Құралай үндемей бөлмені көзімен шолып шықты да, қолыма сол жерде ақшасын санап берді де:

	– Дұрыс па?, – деп алғысын айтты. Басымды изеп ақшаны санамастан қалтама сала салдым. Қанаттың қаншаға келіскенін білмеймін. Есім ауып, тіпті ол жағын сұрамаппын. Жүзіп жайнап, сыртқа шығып, ақшаны санап үлгердім. Қанат артымнан келіп:

	– Әне көрдің бе?! Екі аптада менің бір айлығыман артық ақшаны ойланбай шығарып алдық! Уәделескендей ақшаның жартысын сұрамаймын. 30% сұрасам ренжімейтін шығарсың, – деп қарап тұр. Қанаттың түк істемей түскен табыстан үлес сұрағанына шырт ете қалдым. Қабағым түйіліп кетті. Мұны бірден байқап:

	– Басында, аяғында көмектестім ғой. Жолың тегін болды, – деп тез-тез сөйлеп, басын сипап, тұрып қалды. Кенеттен Саяның Сократтың өмірін мысалға алып: «...біздің көзіміз тек айналамыздағы адамдардың бізге тигізетін зиянды жақтарын көруге негізделген...» деген сөзі есіме түсті. «Қанат болмаса бұл жұмысты істеуім де екіталай еді ғой» деп іштей ой түйіп:

	– 30% бере алмаймын, ренжіме! Уәделескендей болмаса да 40% беремін, – деп қолына сұрағанын артығымен ұстата салдым. Жаңа ғана сараңданып тұрып, сұрағынын артық бере салғаныма іштей таң қалдым. Қанат мәз болып кетті. «Көрсеткен көмегім болсын» – деп пәтер ақының ақшасын алмайтын болды. Екеуміз сыртта өткен-кеткенді әңгіме қылып тұрғанда Асылдың қызы келді. Көлігінен түсе бергенде Қанат амандасып:

	– Әкеңіздің хәлі қалай?

	– Жақсы, – деп Асылдың қызы «мыналар кім» дегендей бізге жақтырмай қарады. Жақтырмағаны анық көзге көрініп тұрған болатын.

	– Жақтырмайсыз ғой, тегі?! Міне мына жігіт болмаса әкеңіз... Қайта рақмет айтпайсыз ба?! Әкеңіздің мінезіне шыдап, қанша күн жанынан тастамай осында ертіп келген осы жігіт қой, – деп Қанат ашуға булығып кетті. Асылдың қызы қызарақтап:

	– А`сіз бе ертіп келген?! Рақмет, сізге...

	– «Рақмет» деген валюта болмайды! Қазір бұл жігіт ақшадан қиналып жүр. Тұратын үйі жоқ. Қаржылай көмектесіп жіберсеңіз дұрыс болатын еді, – деп Қанат мүлдем мен күтпеген сөзді айтып салды. Асылдың қызы сасқалақтап сөмкесін ақтара бастады. Ұялғанымнан кірерге тесік таппадым. Ыңғайсыз жағдайға қалдырған Қанатқа қабақ түйе қарап:

	– Жоға да! Ешқандай көмектің қажеті жоқ. Бәрі дұрыс. Асыл аға қалай?! Өлеңін жазып бітті ме?, – деп күлкім келмесе де, келбетті қызға күлімдей қарадым.

	– Екі жолдан тұратын өлеңін сізге де оқып берген екен ғой. Ой?! Ол өлеңді жазып жатқанына үш жыл болды ғой. Алдағы он жылдықта бір шумағын жазып бітірсе рақмет, – деп жүзі жылып, езуіне күлкі үйірілді.

	– Ол кісіге құрметім шексіз! Әкеңіз өте ақылды кісі, – дедім.

	– Білем, білем.... Рақмет, сізге, – деп көзі жасаурап кетті. Дереу қалтамнан бет орамалымды алып бердім. Бетін сүртіп, орамалымды қайтып берді де:

	– Кейін бір кездескенде сізге бәрін айтып берермін, – деп ішке кіріп кетті. Асылдың қызы ішке кірісімен Қанат:

	– Қаңғып жүргенің өтірік емес қой. Ол қызды қатын қылатындай ұялып қалғаның не?! Ақшасын алып алмадың ба? Олар бізді менсінбейді, менсінбейді. Асылдың өзі жынды екені ойында жоқ... Кейде амандассаң, амандаспайды. Құралайды да білесің?! Тырнақ астынан кір іздеп қалған – қатын, – деп ызаланып, жұдырығын түйіп, қолын сермеп қалды. Мен бұл сөздерге шамданып:

	– Есің дұрыс па? Ұят емес пе?! Мен Асылды емес, Асыл мені осында ертіп келді ғой...

	– Ұят емес пе?! Қалтаңда ақшаң болмаса, сенің ұятың кімге керек? Асылдың сөзіне кім сенеді? Мен ертіп келдім дей салмайсың ба? «Ұят» деп жүріп бір күні аштан қатасың, – деп Қанат тістеніп, басын шайқады. Мен үндемедім. Қолымды қалтама салдым да күліп:

	– Ұят болды. Ұят-ай?! Асылдың қызына байқамай аяқ киім сүртіп жүрген бет орамалды беріп жіберіппін, – деп таза бет орамалды қолыма ұстаған күйі қызарақтап тұрып қалдым. Қанат ішегі қатқанша күлді. Күлкісін тия алмай, маған қайта-қайта қол беріп, жерге отыра қалады да, қайтадан тұрады. Қанатқа қарап, көзімнен жас аққанша мен де күлдім. Бір кезде:

	– Қап-қара болғасын байқамай қалды?! Өлтірдің, өлтірдің! Сен машинада отыра тұр. Мен қазір жарты сағатта шығамын, – деп езуі жиылмай, кілтті қолыма ұстатты да, ішке кіріп кетті. Кеш батып қалған болатын. Қалтама ақша түскесін дүкеннен темекі, энергетикалық су алып келдім. Өз өзінен көңілім жайсызданып темекіні бірінен кейін бірін тартып тұрғанмын:

	– Өкпеңізден өкпе қалмаған шығар, ә?! Шылымды көп шегеді екенсіз, – деп Асылдың қызы қарап тұр. Сасқалақтап қолымдағы жаңа ғана тұтатқан темекімді тастай салдым да:

	– Жоға. Негізі көп шекпеуге тырысамын...

	– Қайдам?! Он минут болмай төрт тал темекі тартып тастадыңыз ғой! Сәбина, – деп күліп, қолын созды.

	– Мерей! Танысқаныма қуаныштымын!

	– Мен де, – деп Сәбина қолын иіскеді де:

	– Темекі көп шекпеңіз! Сіздің қолыңыздан менің қолыма да шылымның иісі сіңіп қалды, фуу, – деп тағы қолын иіскеді. Мен қатты ыңғайсызданып, қолымды шалбарыма қайта-қайта сүртіп, қып-қызыл болып кеттім.

	– Ұялмаңыз! Не болды сонша?! Әзілдеп жатқаным ғой. Қайда тұрасыз? Жеткізіп салайын?

	– Жә`жарайды, рақмет! Жаңа Қанаттың айтқанына...

	– Қиналып жүрсеңіз, жасырмай айтыңыз! Ұялатын түгі жоқ. Адамның күні адаммен, – деді де ақша ұсынды. Қолым темірге тартылған магнит сияқты созылып барады. Бірақ ұятым жібермей, қайта тартып алдым. Сәбина: «керегі жоқ» – дегеніме көнбей, қалтама салып жіберді. Қанша қажетсініп тұрсам да алмай қойдым.

	– Біреу ақша берсе алғысы келмейтін адамдар да бар екен ғой. Сау болыңыз, – деп әзілдеп, кетіп қалды... Көп ұзамай Қанат та шықты. Бір шылым шегіп алып, жүрейік деп тұрғанымызда Сәбина қайтып келді. Көліктен түсіп:

	- Тух?! Тағы темекі тартып тұрсыз ба?! Мен сізге телефон номерімді қалдырмаппын ғой. Қиналып жатсаңыз хабарласыңыз! Міндетті түрде көмектесемін, – деп визиткасын берді.

	– Жоға... Жарайды! Асыл ағаға сәлем айтыңыз!

	– Әрине, сау болыңыз, – деп Сәбина күлімдеп кете барды. Қанат менің қолымдағы визитканы ала сала:

	– Базарда бутигі бар екен ғой. Киім керек болса осы қызға хабарласатын болдық. Жақсы болды, – деп қолыма қайта ұстата салды. Қанат екеуміз кештетіп, үйге келдік... Ертесінде Қанатпен бірге тұрғым келмей, қаланың сыртынан пәтер жалдап, бөлек шығып кеттім. Оның үстіне үйдегі балалар да менің тегін тұрып жатқаныма оң көзбен қарай қоймаған болатын. Кететін кезде дастархан жайып, алғысымды айттым. Қанат достарынан ыдыс-аяқ, темір төсек тауып, жаңа қонысыма жеткізіп берді...

	«Өз үйім – өлең төсегім» демекші, пәтерімнің жағдайы мәз болмаса да, аяқты созып, бір апта жаттым. Бұрынғыдай Саяны аңсауды қойдым. Асыл аға айтқандай эмоциямды ешкімге билеткім келмеді... Төрт қабырғаға телміріп жатқаннан басқа ештеңе бітірмедім. Орнымнан қозғалуым мұң. Өмірім мәнсізденіп, ешкіммен сөйлескім келмейді. Бір нәрсе істеуге зауқым жоқ. Күндіз ұйықтап, түнде ұйықтамаймын. Асыл айтқандай-ақ жаны жайсыз адамға ұйқының көмегі шамалы екен. Уақыттың қалай өтіп жатқанын өзім де білмеймін. Құр жатып, ақырында зеріге бастадым. Көңілімді аулап, арақ та ішіп көрдім. Бір сәтке ләззат сыйлап, өміріме әр кіргендей болады. Бірақ есімді жиған соң қайтадан мең-зең күй кешемін. Ақырында арақ ішуді жиілете бастадым. Соңғы ішкенімде шу шықты. Қызулықпен көршіммен төбелестім. Қақпадан шығып бара жатқанда, ол кіріп келе жатып, жол бөлісе алмай қалдық... Жан-жалдың шығуына осы жағдай түрткі болды. Абырой болғанда өзара түсінісіп, мәмілеге келдік. Одан кейін біреуге зияным тиіп кетпесін деп мүлдем ішпейтін болдым. Бұл жағдай сәл де болса мең-зең күйден арылтқандай болды. Темір төсекте шалқалай жатып «не істеп, не бітіріп жүргенімді» ойлана бастадым. Құр жатқанымнан еш нәтиже көрмей, бар уақытым бос өтіп жатқанына қатты күйініп, өлгім келді. Суицид туралы ой келісімен Асылдың диқаншы мен жын туралы аңыз айтып: «...адамға айналысатын іс керек. «Істейтін іс қалмады» деп өресі тар диқаншының кейпін кешпеген абзал. Істейтін іс көп болғанмен нақты істейтін жұмысын таппай қалғанда адам адаса бастайды. Ақырында жын емес, өзін өзі жұтады» дегені есіме түсті. Істерге іс таппай жұтылып бара жатқанымды ішім сезді. Сәбинаға хабарласып, Асыл ағамен кездесуді құп көрдім. Бірақ Сәбина әкесі дәрігердің қатаң бақылауында екенін айтып, кездестіргісі келмеді...

	Бір күні Асылдың:

	«Мен қыран құс айрылған қанатынан, Жан едім заманында дара туған... Тегі бір ұйқас келер емес. Әттең осы өлеңімді жазсам... Одан кейін тағы да бірнеше өлең жазып, кітап қылып шығарып жіберсем арманым болмас еді-ау?!» – деп жүзі күлімдеп, тәтті қиялға берілгенін көз алдыма елестетіп, істейтін іс тапқандай болдым... «Кітап жазу» деген идеясы қатты ұнады. Дереу орнымнан атып тұрып, дүкенге барып дәптер, қалам алып келдім. Өлсем де артымда қалған жақындарым мені сағынғанда өлеңдерімді оқып жүрер деген ойда болдым. Бұл ой қалай келгенін білмеймін «Мені мәңгі ұмытпа, бір өтініш...» деп болашақ кітабымның атауын беріп қойдым...

	Асылдың:

	«Мен қыран құс айрылған қанатынан,

	Жан едім заманында дара туған...»



	– деген екі жол өлеңін өзімнің поэзиядағы образым ретінде қалыптастырып алдым. Шабыт келіп, екі өлең жазып тастадым. Қуанышымда шек жоқ. Үлкен іс бітіргендей мәзбін... Сол күннен бастап, таңға көз ілмей, ұйқас іздеу әдетке айналды. Бар дертім – өлең:



	«Білгің келсе, адамзат, мен жайында,

	Туылғанмын, жаңбырлы, күз айында.

	Жалаң аяқ жүргендей күй кешемін,

	Өмір деген тайғанақ мұз айдында...

	...

	Көргенім аз, әлі де, дегеніммен,

	Айрылсам да сан мәрте керегімнен.

	Істеп жатқан ісіме көңіл толмай,

	Ұяламын кей кезде өз-өзімнен...

	....

	Ісін істеп, бейнебір жас баланың,

	Кеуде қағып несіне мақтанамын?!

	Ыстық күнде көлеңке сая таппай,

	Неменеге жетісіп шаттанамын?!...»



	деген бір сарынды шумақтарды бірінен кейін бірін тізбектеп, жаза бердім, жаза бердім... Не үшін өмірден түңіліп жүргенім өзге тұрмақ, өзіме беймәлім?!...

	Өлеңге елігіп жатқан күндерімнің бірінде Қанат хабарласып, жұмысқа шақырды. «Өлең жазып жатырмын, уақытым жоқ» деп қолымның тимейтінін айттым... Бірақ бір сағат өтпей жатып, Қанат үйге іздеп келді. Оған өлеңдерімді оқып бердім. Мақтайтын шығар десем, керісінше қарқылдап күліп, әбден мазақтады... «Өлең – пұл болмас» – деп ұрсып, қарсыласқаныма қарамай, өзімен ертіп кетті. Жұмыс дегені тағы кафель салу керек екен. Осы жолы пәтерде. Сол күні-ақ жұмысқа кірісіп кеттік. Қанат Құралаймен ұрысып, жұмысынан кетіп қалыпты. Бір рет болса да істеп қолым жаттығып қалғандықтан аса қатты қиналмадым. Қанат та белсенділік көрсетті. Тағы да қосалқы жұмыстар істеп, бір айға жуық жүріп, ойдағыдай бітіріп бердік. Біткен күні тапсырыс беруші ерлі-зайыптылар алғысын айтып, дастархан жайды. Ас ішіп отырғанда үйдің отанасы:

	– Бойдақсыңдар ма?

	– Иә. Қайдан?! Құрылыста істегендіктен бізге ешкім қарамай жүр, – деп Қанат күліп, әдеттегідей қойылған сұраққа менен бұрын жауап берді.

	– Құрылыста істегендеріңе емес, сапасыз құрылысшы болғандарыңа ұялмайсыңдар ма?, – деп мырс ете қалды. Бұл сөзден кейін «істеген жұмысымыздан бүлік шықты ма» деп селк ете қалып, жалт қарадым. Мұны байқап:

	– Жоға да... Жалпы айтайын дегенім адам нан тауып отырған мамандығынан емес, кәсіби біліктілігінің төмендігінен ұялу керек. Сондай-ақ, адами фактор деген болады... Мен Ғалыммен (күйеуі) танысқанда ол таксист болатын. Қазір де такси жүргізушісі ғой... Бір күні құрбымның үйінен кеш шығып, такси шақырдым. Ғалым келді. Үйге келе жатқанымызда көліктен түскен шамның жарығы қарсы келе жатқан жаяу жүргіншінің көзіне шағылысып, бетін қолымен көлегейлеп тұрып қалды. Зу етіп, өте шыққанымызбен Ғалым автокөліктің жарығынан жүре алмай қалған жүргіншіге аяушылығын білдірді. Ғалымның бұл қылығына қарап, жүрегінің жұмсақтығына қатты таңқалдым. Сол күннен бастап такси қажет болса, Ғалымды шақыратын болдым..., – дегені сол еді:

	– Ақыры күнде-күнде өтірік шақырып жүріп, басымды айналдырып алдың ғой, – деп Ғалым әзілдеп күліп жіберді де:

	– Жеңгелерің мұғалім. Мораль оқығанды жақсы көреді, – деді. Отанасы қызарақтап:

	– Жоға да... Жалпы адамды адаммен көп жағдайда адамгершілігі байланыстыратын айтқым келген, – деп еріксіз күліп, «шәй іш» дегендей Қанаттың босап қалған кесесіне қолын созды. Ас ішіп болысымен келісім бойынша еңбек ақымызды санап берді. Алғысымызды айтып, қайтпақ болғанда:

	– Ренжімесеңіздер, бір жұмыс аяқталмай қалып еді. Ұмытып бара жатырмын, – деп Қанат өзіміз істеген жуынатын бөлмеге кіріп кетті. Артынан ілесе мен де кірдім. Қанат кіре сала жұмыстың соңына таман салынған екі кафельді оп-оңай жұлып алды. (әдетте оңайшылықпен алынбайды) Болар-болмас жағылған желімді тазалап жатып:

	– Мерей, жаңа апайдың: «құрылыста істегендеріңе емес, сапасыз құрылысшы болғандарыңа ұялмайсыңдар ма» деген сөзінен ұялып кеттім. Дұрыстап істеп кетейікші. Ұят болмасын, – деп сыбырлап, желім езіп жіберуімді өтінді. Жайшылықта ұятсыз болуға шақыратын досымның «ұят» дегені маған күлкілі естілді. Әр кез қулығын асырып кетуді ойлайтын Қанаттың бұл қылығына қайран қалдым. Оған деген құрметім бұрынғыдан бетер артып кетті. Барынша жылдам қимылдап, қыш тақтайшайларды қайта жапсырып, шығып кеттік...

	 ...Жұмыс бітісімен қайтадан ескі әуеніме бастым. Қолдан күйзеліс жасап, шығармашылығымды жалғастырдым. Қалың дәптерді бір сарынды шумақтармен толтырып тастадым. Кәдімгідей марқайып қалдым. Дереу таныстарымның бәріне қоңырау шалып (ұрысып қалғандарымен қайта достасып), өзімді «ақын» деп жарияладым. Бірін үйге шақырып, енді бірін өзім іздеп барып, өлеңдерімді оқып бердім. Арқамнан қағып мақтағандардан келемеж қылғандар көп болды. Бірақ:

	– Не істеп жүрсің?, – дегендерге жауабым дайын:

	– Өлең жазып жатырмын, – деймін. Рахат! Бұрынғыдай өзің не істеріңді білмей жүргенде ақыл айтып:

	– Бүйтсең болады ғой, сүйтсең болады ғой, – деп мазалайтындардың саны күрт азайды. Қайда барсам да, қол жазбамды өзіммен бірге алып жүремін. «Хатико» деген атым ұмытылып, енді, «Омар Хаям» болдым...

	Кейіннен қанат қайдан тапқанын білмеймін?! Көтерме бағамен реализацияға ірі көлемде киім-кешек алыпты. Бұл істе мен – атқосшы. Базарға, сауда орталықтарына өз тауарымызды ұсындық. Оң нәтиже бере қоймады. Қанат Сәбинаға хабарласуымды өтінді. Бастапқыда қарсы болғаныммен, бәрібір Қанат дегеніне көндірмей қоймады. Көзбе-көз кездесуге базарға шақырды. Сатып жүрген киімдерімізді көлікке тиеп, Сәбинаға бардық. Киімдеріміздің сапасы төмен екендігін, оның үстіне сәннен қалып қалғанын айтты да:

	– Мен көмектесе алмаймын. Жігітіме айтып көрейінші. Ол амалын тауып өткізіп берер, – деп сол мезетте жігітіне қоңырау шалды. Сәбинаның «жігітім» деген сөзін естіп, ол қызға ешқандай сезімім болмаса да бір түрлі болып қалдым... Жарты сағат өтісімен жігіті келді. Өзін «Қуат» деп таныстырды. Киімдерімізді көрді де тым төмен бағамен ғана алатынын айтты. Қуаттың айтқан бағасына бере салсақ өзіміз ұтылып қалатын болғандықтан келіспедік. Сәбина өзің алмасаң да: «амалын тауып өткізіп бер» – деп Қуатты қыспаққа алды. Ақырында екеуі біз үшін ұрысып тынды. Қанатты білмеймін, өзім қатты ыңғайсыздандым. Болған оқиға кешірім сұрап кетпек болғанымызда:

	– «Етікші етікке жарымайды» деген сөз сізге арналған-ау?! Аяғыңыз қалай жаураған жоқ па?!, – деп Сәбина аяғыма қарап көзінен жас аққанша күлді. Сол кезде жаздың жазында қыстық етікпен жүргеніме өзімде таңқалдым?! Жаздық аяқ киім алайын деп мүлдем ойламаппын. Әйтпесe, қалтамда ақшам жоқ емес, бар. Қатты ұялғанымнан терлеп кеттім. Сол сәтте Қанат:

	– Ақын ғой. Ақындарға не кисе де жараса береді!

	– О` маған арнап, бір өлең жазып берсеңізші, – деп Сәбина жүзі жайнап, күле қарады.

	– Кейін, кейін, – деп өз-өзімнен ұялып, жерге кірердей болып кеттім. Қанат жығылғанға жұдырық жасап:

	– Бір тақпағыңды айтып бермедің бе? Сәбина мүмкін ақша беретін шығар?! Бұрын кішкентай кезімізде үлкендер тақпақ айтқанымыз үшін ақша беретін еді ғой?!

	Қанаттың бұл сөзіне Сәбина ішегі қатқанша күліп, өлең оқып беруімді өтінді. Жайшылықта ешкімнен ұялмасам да, бірақ осы жолы Сәбинаның алдында өлең оқуға қатты ұялдым. Екеуі екі жақтап, бәрібір көндіре алмады... Сәбина жағымды жаңалық болса хабарласатынын айтып, шығарып салды. Екі күн өтісімен Сәбина қоңырау шалды. Киімдеріміздің бәрін көтерме бағамен алатын жер тауыпты. Алып-ұшып жетіп бардық. Сәбина мені көре сала езуі жиылмай:

	– О`сәлем! Қалайсың?, – деді де:

	– Сені көрсем күлкім келеді, ренжіме. Бір клоунсың ғой, – деп бетімнен шымшып-шымшып жіберді. Сәбинаның бұл қылығынан қатты ұялып, әңгімені басқа жаққа бұрғым келіп:

	– Клиент тауып бергеніңізге, рақмет!

	– «Клиент тауып бергеніңізге, рақмет» дейді өзі... Әміріңізге құлдық қой! Сіздің барлық өтінішіңізді орындауға дайынбыз, – деп тағы да күлді. Сәбина күлген сайын өзімді ыңғайсыз сезінемін. Ішек-сілесі қатқан Сәбинаға қарап, еріксіз Қанат екеуміз қосыла күлеміз... Көп уақыт өтпестен қабағы түйіліп, Қуат та келді. Амандаспастан уақытының аз екенін айтып, бірден соңынан еруімізді бұйырды.

	– Мерей менің жанымда қала берсін. Көмегі керек, – деп Сәбина Қуатқа Қанатты қосып жіберді. Олар кетісімен киімдерді реттеп жинап, қорапқа сала бастады. Енді бірін әдемілеп маникендерге кигізді. Мен көмектеспек болып едім, ебедейсіз қимылыма қарап тағы да күліп:

	– Отыра бер, – деп жолатқысы келмеді. Қанат пен Қуат кешіге бастады. Осы сәтті пайдаланып, әкесі Асылмен қалай танысқанымды жасырмай баяндап бердім. Мені мұқият тыңдап, санын ұрғылап:

	– Саған..., – деп сөзін аяқсыз қалдырып күле берді. Бір кезде қабағым түйіліп:

	– Не үшін күле бересің, Сәбина?!

	– Ренжімеші?! Маған сенің әр қимылың, сөйлеген сөзің күлкілі көрінеді, – деп күлкісін тиып:

	– Сен неге театрға бармайсың?! Немесе бір комедия кино түсірсеңші, рас айтам!

	– Бұйыртса, көре жатармыз..., – деп әкесі Асылмен кездескім келетінін айттым. Сәбинаның жүзінде жаңағы күлкінің ізі де қалмай:

	– Мерей?! Әлгінде айттым ғой... Емделіп жатыр! Оған тыныштық керек, – деп ол жайында мүлдем әңгіме қозғамауымды өтінді. Сол арада Қанат пен Қуат та келді. Бәрін ойдағыдай өткізіп келіпті. Тек ақшаның жартысын келесі аптада алатын болыпты. Қуат та, Сәбина да енді мұндай сапасыз тауар алмай-ақ қоюмызды ескертті. Сөз арасында бұл тауарды өткізу оңайға түспегенін де айта кетті. Алғысымызды жаудырып үйге қайттық...

	Уәделескен уақытта ақшамызды алып берді. Қанат екеуміз өз деңгейімізде бір байып қалдық. Бос уақытты пайдаланып, өмірден түңіліп, өлең жазайын десем шабыт келер емес... Түк шықпағасын Сәбинаның «кино түсірсеңші» деген идеясына қызығушылығым оянды. Сценарийін қиялымда жазып, ертең түсіргелі жатқандай ерінбей шала-шарпы өз білгенімше қағазға түсіріп қойдым. Енді өлеңді ұмытып, қолым қалт етсе киноға сценарий жазатын болдым. Қиялға берілгенім соншалық күйбең тірліктің тауқыметін ұмытып, қиялымдағы киноның әр эпизодтарын ойластырамын. Кинодағы кейіпкерлерім әр түрлі мамандық иелері болғандықтан образын шынайы шығару үшін жиырмадан астам жерде (жоғары-төменгі статустағы) жұмыс ауыстырып тастадым. Іс-тәжірибеден өтіп, кетіп қалған жерлерім қаншама?! Есімде жоқ. Бір қызығы қай саладан жұмыс іздесем еш қиындықсыз оңай табыла кетеді. Барған жерде мақтанып, өзімнің жақында кино түсіріп, кітап шығарайын деп жүргенімді айтамын. Жасыратыны жоқ, санамды қиял билеп алғаны соншалық өмір маған кино сияқты көрінетін. Абсурд қадамдарға баратынды шығардым. Болашағым үшін тиімді ұсыныстардан да еш ойланбай бас тарта саламын. Айналамда не болып жатқаны мен үшін маңызды емес.Тек әр түрлі ситуацияларда кинодағы кейіпкерлерімнің образын ойдағыдай сомдап шықсам болды. Соған төбем көкке жетіп, мәз боламын. Ақырында киноның сценарийін толық жазып біттім. Сандырақтап жүріп, демеуші де таптым. Арманым орындалуға шақ қалып, өз қателігімнен басталмай жатып, тоқтап қалды... Өлең жазғанда жалғыз өзің жұмыс істесең, кино түсіру үшін бірнеше адаммен бірыңғай механизмде қозғалу керек. Ол маған ұнамады. «Мен білемдікке салынып» ешкіммен санасқым келмеді. Не өзім білмей, не білетіндерге жол бермей, қит етсе идеямды міндет қылатынмын. Ақырында ұрыс шығып, бетіме шала-шарпы жазылған сценарийімді лақтырып жіберді. Сондай-ақ, бұл фильмді түсіріп, жарыққа шығару үшін кемі екі жылдай уақыт кетеді екен. Уақыт қысқа?! Ал маған жақында өлу керек. Сол себепті не болса да өлеңдерімді жазып бітіп, тезірек бақилық болуды жөн көрдім... Биттің қабығындай болса да, кітабым баспаға дайын болды. Өлеңімді оқыған кісі:

	– Е` Мерей жақында өзінің өмірден өтетінін біліпті ғой?!..., – деп әсер алатындай, көп шумақтарды өзгерттім:



	«Бәріміз де бұл өмірден өтеміз,

	Қалар, бәлкім, артымызда жүрген із.

	Шынымен-ақ қонақпыз ғой өмірде,

	Бүгін келіп, ертең қайта кетеміз...

	...

	Шаршап жүрмін, бауырым, бұл өмірден,

	Шықпай жүр ғой – әр ісім, кең көңілден.

	Қорықпадым, аурумын ба, кім білсін,

	Табан асты келетін – бір өлімнен....

	...

	Не білесің, өмір жайлы сен бүгін,

	Білмейсің ғой, бұл өмірдің кеңдігін.

	Түтін болып, ұшамыз да кетеміз,

	Ашуланып, ашар болса – түңдігін...»



	...Мені ойлап, сағынып отырған адамдарды көзіме елестетіп, бір түрлі жаным жай тауып, ерекше күй кешемін... Шығармашылығыма өзгелер сияқты күле қарамай, құрметпен қарайтын бір таныс жігіт қайтарымсыз қаржыландырып жіберді. Дереу баспа тауып, аз ғана тиражбен еш жерде ресми тіркелмеген кітабымды «Мені мәңгі ұмытпа, бір өтініш...» деген атпен жарыққа шығардым. Бар болғаны бір аптаның ішінде жақындарым мен таныстарымның бәріне тегін таратып тастадым. Бірі көрімдік беріп құттықтаса, енді бірі еш эмоция білдірмеді. Расын айтқанда «кітап жазып шыққаным үшін мені бәрі мақтап, өлер алдында құрметке қарқ болатын шығармын» деп ойлағанмын... Бірақ үмітім ақталмады. Түптеп келгенде «ақын» екенімді өзімнен басқа ешкім мойындамады. Сая айтқандай-ақ мен өзімнің кім екенімді дәлелдемек болғанда, қоғамның менімен мүлдем ісі болмады. Неде болса өз ойлағанымдай бұл өмірдегі миссиямды орындап, енді о`дүниелік болу қалды. Үйге келіп өлер алдында жарық әлеммен қоштасып, «ақын» деген атыма сай бір өлең жазып кетуді жөн санадым:



	«Өмір сүрдім ширек ғасыр, қанағат,

	Қош болыңдар, жалпақ әлем, жамағат!

	Кетерімде, айтар болсам, соңғы сөз,

	Жазған жырым өздеріңе – аманат...» ,



	– деп басын бастағаныммен ары қарай ойыма ойыма ұйқас келер емес?! Темір төсекте жатып, темекіні бірінен соң бірін шегемін.Үйдің іші көк түтін болды (Әдетте үйде шылым шекпеймін). Ұйқас таппай, биік ғимараттан енді секірейін деп жатқанымда «Мерей, Мерей, өлме! Сен әлі керексің» – деп баяғыда ұмыт болған Сая қолына кітап ұстап, жүгіріп келе жатыр. Аппақ көйлек киіп алған. Жүгіріп келіп, кітапты қолыма ұстатқаны сол еді, бейне бір фильмдегідей аяғым тайып, құлап кеттім. Сая көмекке ұмтылып, қолымнан ұстап үлгерді... Сол сәтте дүрс-дүрс етіп есік қағылды, оянып кеттім. Бәрі түсім екен. Есікті ашқаным сол еді:

	– Не болды, көрші?! Бәрі дұрыс па? Қатты айғайладың ғой, – деп қарап тұр. Менің айғайымнан шошып ояныпты. Бәрі дұрыс екенін, алаңдаушылық білдіргеніне алғыс айтып, шығарып салдым. Түсімде құлап бара жатып, айғайласам керек. Бұл түстен кейін өлгім келмей қалды. Түн жарым болса да ұйқым келмеді. Құдды бір қоныс аудармақ болып желігіп, көшпей қалған кісідей болдым... Саяның алғаш кездескенде: «...Әр нәрсенің қайтымы бар! Сондықтан сіз де көп уайымдай бермеңіз» – дегені есіме түсті...Мен не үшін уайымдап жүрмін?! Ол сұраққа өзімде жауап бере алмадым. Кедейлігімді желеу етейін десем, қисынға келмейді. Әйтпесе, кедейліктен құтылудың амалын іздейтін едім. Жаратылыс жолын іздеп жүрсем баяғыда тәубеме келіп, дінге, яки ғылымға бет бұрар едім... Жан дүниемді өзге тұрмақ өзім түсіне алмадым. Таңға жуық өздігінен шабыт келіп:



	«Ширек ғасыр өмір сүрдім, қанағат,

	Қош болыңдар, жалпақ әлем, жамағат!

	Кетерімде, айтар болсам, соңғы сөз,

	Жазған жырым, өздеріңе – аманат...»



	деп басталып, аяқталмай қалған өлең жолдарын:



	«Жоқ,өлмеймін,мен әлі тірі болам,

	Керегімді өмірден сылып алам.

	Мына өмір бермесе сол бір бағын,

	Қайткен күнде бәрібір жұлып алам...»



	деп аяқтап қойдым....

	Бұл жағдайдан кейін не істерімді білмесем де, әлемге әлі керек екенімді білдім. Мен не үшін керекпін?! Сіз ше?! Осы орайда заманында темір леди атанған Маргарет Тэтчердің: «өзгелер өмір сүру үшін жұмыс істесе, мен жұмыс істеу үшін өмір сүремін» деген сөзі еске түседі... Менің де, сіздің де әлі істейтін ісіміз бар, маған сеніңіз!...





Кедей болуға мүмкіндік жоқ


	2017 жыл



	Қабілетіңді ақшаға айналдырмай,

	сенің қабілетті екеніңді ешкім мойындамайды

	Айдын Бекмұхамет





	...Әлемге керек екенімді білгенмен, нақты не үшін керек екенімді сезіне алмай, көзді ашып-жұмғанша төрт жыл өтті. Қалыптасқан жағдайға бейімделіп, бүгінде – құрылысшымын. Қара жұмыста жүргендіктен әмияным – жеңіл, жаным–ауыр. Тұрақты жұмысым жоқ. Тұрақты жұмыс істеуге өзім де құлықсызбын. Хабарландыру беріп, қоңырау күтуді құп көремін...

	...Бір күні әдеттегідей құрылыс істетінін айтып, бір кісі хабарласты (жарнама арқылы). Уақыттың ыңғайына қарай түс ауа бардым. Ақысына келісіп сол күні-ақ іске кіріспек болдым.

	– Сіз ертең істесеңіз қайтеді?! Қазір 15 минуттан кейін сабағым басталады, – деп кеңсе қожайыны өтінішін айтты.

	– Жақсы! Бірақ кілтіңізді маған тастап кетсеңіз де болады. Сіз сабағыңызға барып келгенше мен бітіріп тастаймын, – деп өз ұсынысымды айттым.

	– Сабақ осы жерде өтеді ғой...

	– Қалай сонда?, – деп түк түсінбей абдырап қалдым.

	– Онлайн өтеді. Бағанадан бері өзімді таныстырмаппын ғой. Мен бизнес-тренер Айдын Бекмұхамет боламын, – деп қолын созды.

	– Танысқаныма қуаныштымын! Мерей, – қолымды соза бере:

	– Жер домалақ деген осы! Сізді білемін, p.h.d доктор Қазақстанда алғашқылардың бірі болып менталды арифметиканы қолға алған сіз емессіз бе? Мен фейсбуктегі досыңыз Аяз би боламын. Бәсе сізді қайдан көрдім десем..., –деп тұрып қалдым.

	– Аяз би деген сіз екенсіз ғой..., Жарайды ертең асықпай сөйлесейік! Сіз бір кілтті ала кетіңіз. Мен кешігіп жатсам жұмысыңызды істей бересіз, – деп қолыма кілтті ұстатып шығарып салды.

	Таңертең келсем Айдын мырза кеңсеге келмепті. Ол кісіні күтіп жатпай-ақ іске кірісіп кеттім. Айтарлықтай көп жұмыс болмағандықтан түске таяу бітіріп тастадым. Құрал-саймандарымды жинастырып жатқанда Айдын мырза келді. Есіктен кіре сала:

	– Аяз Би әулие өзі әмбебап екен ғой. Қолынан бәрі келеді, – күлді де:

	– Кеше парақшаңызды көріп шықтым. Негізі ақылдан кенде емес екенсіз, әулие, –деп күліп, істеген жұмысымды қабылдап алды. Уәделескендей ақшамды берді. Фейсбук әлеуметтік желісінде әулиемін деп әзілдейтінмін. Соны меңзесе керек... Ұтымды сәтті пайдаланып:

	– Сізден бизнес жайлы білгім келеді. Жалпы қазір қандай іспен айналысса болады?, – деп мысқылдап кеңес сұрадым. Мысқалдауыма да негіз бар-тын.

	Менің түсінігімде бизнес-тренер деген – құр ақылдың жаршысы. «Арманда, қиялда» деп жұрттың қалтасын қаққаннан басқа бітіріп жатқандары шамалы?!

	– Тиімдісі интернет бизнес қой, –деді де:

	– Қазір бизнес істеу үшін денсаулық, елде тыныштық, интернет болса болды, – деп сөзін нақтылады.

	– Бірақ интернет арқылы сауда жасайтындар аз шығар? Мәселен мен өзім дәстүрлі сауданы құп көремін. Бірде-бір рет интернеттен зат алып көрмеппін, – деп интернет бизнеске күмәнмен қарайтынымды жасырмадым.

	– Қалай айтсам екен?!, –деп жерде жатқан перфораторды қолына алып:

	– Мәселен мен өмірімде перфоратор сатып алып көрмеппін. Бірақ перфоратор сатып алып жатқандар көп. Сол сияқты әр тауардың өз тұтынушысы болады, – деп ұтымды аргумент айтты да:

	– Мен өзім интернет қолданушыларды екі-ақ топқа бөлемін. Актив және пассив. Яғни, интернетте отырып ақша табатындар мен ақша таппайтындар. Жалпы интернет күннің нұры сияқты байға да, кедейге қол жетімді ресурс. Тек сол ресурсты ұтымды пайдалана білу керек!

	– Ол ресурсты қалай тиімді пайдалана аламыз?!, – дедім мысқылдап.

	– Қабілетіңе қарай. Келесі курс басталғанда айтайын. Онлайн оқып, бизнестің қыр-сырымен және кәсіпкер психологиясынан дәріс аласың..., – деп сөзін аяқсыз қалдырды.

	– Бизнестің қыр-сырын және кәсіпкер психологиясын жүре қалыптастырса болмас па екен?! Мен сіздердің не айтатындарыңызды білемін, негізі. Арманда, алдыңа мақсат қой... – деп оқуға құлықсыз екенімді ашық көрсеттім.

	– Әлбетте болады. Конфуций даналыққа жетудің үш жолын ұсынады. Ең ізгі жол – санамен саралау, ең оңай жол – еліктеу, ең қиын жол – тәжірибеден тәлім алу. Бизнестеде сол сияқты қай жолды тиімді деп санасаң сол жолмен жүруге құқың бар ғой, – деп күлді. Мен сәл үнсіз қалдым да:

	– Биылдыққа бизнес бастайтындай жоспар жоқ. Келесі жылы болмаса, – кетуге ыңғайлана бастап:

	– Әрине сіз сияқты ағалар қаржылай дем беріп жіберсе биыл бастап кетер едім, – деп әзілдеп еріксіз езу тарттым.

	– Қанша керек? Сенің қайтаратыныңа сенемін, – деп Айдын мырза қолын алға қарай созып, қайта жинап алды. Бизнеске қатысты ешқандай жоспарым болмаса да ойыма келген соманы айтып қалмақ болдым да райымнан қайтып:

	– Расымен маған қарызға ақша бересіз бе?, – дедім нақтылап алуды жөн көріп.

	– Әрине, бермеймін. Қанша сұрасаң да беруге мүмкіндігім бола тұра бермеймін, – күліп:

	– Бизнес бастаймын дейтіндердің бірінші білім емес, ақша іздейтіндері қатты жаныма батады. Қай іс болмасын бірінші білім, тәжірибе керек емес пе? Қарыз сұрауға негізделген сананың кәсіпті дөңгелетіп кетуі қиын. Бостан босқа ақшаны ретсіз жұмсап күйдіріп жібереді. Жасыратыны жоқ ақша табуға қабілетті екеніңді дәлелдемей ешкім саған инвестиция жасамайды. Бірінші дәлелдеу керек, дәлелдеу керек, – деп орындыққа отыра кетті. Айдын мырзаның бұл сөзінен өзімді қатты ыңғайсыз сезініп:

	– Бүйту керек, сүйту керек деп бәрі айта алады. Әлемдегі бірден-бір тәлімгер Дейл Карнегидің өзі жұртқа ақыл айтып, ақырында жалғыздықта өз-өзіне қол жұмсап өлген соң не сұрайсыз?, – деп тұлғалық өсудің түкке тұрғысыз дүние екенін дәлелдемек болдым.

	– Дейл Карнегидің не себепті жалғыздықта өлгенін білесің бе?! Интернет кеңістігінде желдей ескен мәліметке сене бермей, себебін анықтап көрсең бұлай айтпас едің?! Дейл Карнеги лимфогранулемотоз деген аурудан көз жұмған. (Ішкі органдары қысылып, жөтел пайда болып, адам терісі іріңдейді). Сол бойындағы дерті қоғамнан алыстауына түрткі болады. Тресслер деген біреу Карнегидің кітабын мазақ қылып «How to Lose Friends and Alienate Peeople» деп кітап шығарады. (Достарыңды жоғалтып және Адамдардан қалай алыстауға болады) Бұл қаңқу сөз сол сәттен бастау алады. Негізінде Дейл Карнеги емес, міне, осы кітаптың авторы өз-өзіне қол жұмсап қайтыс болған, – деп басын шайқады.

	– Қай жағынан алып қарасаң да бәрі ақшаға, тамыр-танысқа келіп тіреледі. Әлемдегі 99% проблеманың шешімі ақша, – деп не айтарымды білмей, бастапқы тақырыпқа қайта оралдым.

	– Әлбетте солай! Сенімен 100% келісемін. Бірақ танысты да, ақшаны да қолдан жасауға болады. Кәсіпкер жоқтан бар жасай алатындығымен кәсіпкер емес пе?!, – деп маған қарады. «Тағы не айтасыз» дегендей мен үнсіз қарап тұрып қалғаным сол еді:

	– Танысқа келетін болсақ бизнесте «нетворкинг» деген ұғым бар. Ағылшын тілінен аударғанда: «net – желі + work – жұмыс істеу» дегенді білдіреді. Яғни, белгілі бір мәселенің шешімін дос-жаран, тамыр-таныс арқылы оңай шешімін табу. Бұл нетворкинг жүйесі өте қарапайым. Жүйелі нетворкинг – имидж және коммуникациядан тұрады. Осы екеуіне жеке-жеке тоқталатын болсақ:

	Коммуникация... Байланыс. Бір жағамен екінші жағаны көпір байланыстырса, адамды адаммен сөз байланыстырады. Ең өтімді тауар – сөз. Сол себепті бірінші кезекте сөздің түзулігі маңызды. Адам санасы губка сияқты. Губканы майға салып сықсаң май, суға салып сықсаң су шығады. Сол сияқты кісінің санасы қандай ақпаратқа толы болса, аузынан сондай сөз шығады. Бір сөзбен айтқанда әркім көргенін айтады. Бірақ сол көргенін айтып, қоғамды қызықтыра ала ма?! Мәселе сонда?!, – деп жанында тұрған тақтаға сұрақ белгісін бейнелеп қойды да маған қарады. Менің орындыққа жайғасып мұқият тыңдап отырғанымды байқап:

	– Жоқтан бар жасап мықты кәсіпкер боламын деген кісі Бөлтірік шешеннің қанатты сөзін жадынан шығармағаны абзал: «Не сөйлейтініңді біл. Кімге сөйлейтініңді біл. Қай жерде сөйлейтініңді біл. Қай кезде сөйлейтініңді біл. Қалай сөйлейтініңді біл. Оны білмесең, сара сөзің шала болады, арты жала болады, әкең қапа болады», – деп тақтадағы сұрақ белгісін өшіріп тастап, «имидж» деп жазды да:

	– Имидж... Бедел. Имидж киім-киістен басталып, жүріс-тұрыстан аяқталады. «Адам көркі – шүберек» екенін бәріміз білеміз. Дұрыс киіну, жалпы жарасымды киіну... Ол жағы айтпаса да түсінікті болғанмен бірақ көптеген азаматтар ескере бермейді. Қырлы шалбар киіп баратын жерге шортимен, трикомен барып өзі туралы жағымсыз әсер қалыптастырады. Айта кетсек, бизнесте алғашқы әсер өте маңызды. Себебі бүгін кездескен кісімен ертең кездесіп, өзіңді жақсы жағыңнан көрсету мүмкіндігі аз. Жоқ десе де болады. Шүберекке бола клиент жоғалтып алуың мүмкін. Я болмаса келіссөздер сәтсіз аяқталады. Әсіресе иерархиялық комплекс басым қоғамда өмір сүріп жатқандықтан бұл мәселеге бей-жай қарауға болмааайды, – деп жалғастыра берейін бе дегендей маған бір қарап қойды. Мен басымды изеп үнсіз ишара таныттым:

	– Имидж. Имидж... Жалпы нетворкинг жеңіл болып көрінгенімен ұзақ талқылауды қажет ететін тақырып... Түс болып қалыпты. Түстенбеген шығарсың? Асығыс болмасаң түстеніп қайтайық, –деп Айдын мырза ұсыныс жасады. Мен қуана-қуана келістім. Кеңседен шыға сала көлікке жайғастық. Орнымыздан қозғалған сәтте:

	– Аяз би! Арманың бар ма? Болашаққа қандай жоспарың бар? Құпия болмаса?, – деп Айдын мырза сұрақты төтесінен қойды.

	– Шынымды айтсам менде арман да, мақсат та жоқ. Тек өмірдің ағысымен аға беруді құп көремін, – деп ағымнан жарылдым.

	– Ағысқа қарсы тек тірі балық қана қарсы жүзеді. Тірі балық болғың келмей ме?, –деп мырс ете қалды.

	– Ағысқа қарсы жүзіп энергиямды сарп қылғанша бұйыртқан жемтігімді қанағат қылып жүре бермеймін бе? Бәрібір бұйрықтан асып ешкім ешқайда бармас, – деп қарсы уәж айттым.

	– Қызық… Сенің өмір сүру образың жауын жауса су ішетін, болмаса біреудің су құйғанын күтетін ағашқа ұқсайды екен. Алайда ағаштың өзі бойына керекті нәр алу үшін тамырын тереңге жібереді емес пе?! Ағаштан қай жерің кем, Аяз би? , –деп күліп жіберді. Сәл үнсіз отырып:

	– Абай бірінші қара сөзінде мал бағу, ел бағу, ғылым бағудың бәрін жоққа шығарып ойға келгенін қағаз бетіне түсіре беруді құп көреді ғой, білетін шығарсыз?, – деп сөзімді аяқсыз қалдырдым.

	– Иә... білем ғой, – деп Айдын мырза ары қарай дегендей ишара танытты.

	– Менің де жағдайым осыған ұқсас. Тек өмірден түйгенімді жазғаннан басқаға шамам жетер емес, – деп күрсініп, тіпті өмір сүруге деген құлшынысымның жоқ екенін жасырмадым.

	– Ай-ай?! Аяз би, білесің бе? Әлемге әйгілі саясаткер Уинстон Черчилль: «сәттілік деген бір сәтсіздіктен екінші сәтсіздікке құштарлықпен ұмтылу» деп түсіндіреді. Өмірде бәрі біз ойлағандай бола бермейді. Жолым болды деген күннің өзінде сол қарқынмен алға жүре бермейсің. Қай жерде болмасын құлдырау бар. Өмір жолында бір жылдамдық ұстау мүмкін емес. Кейде екпінің тез, кейде баяу, кейде тіпті тоқтап қаласың. Мысалы қазір бағдаршам қызыл жанды. Қанща асығып тұрсам да тоқтауға мәжбүрмін. Өмірде сол сияқты..., – деп көлікті тоқтатты да:

	– ...Өмір сонысымен қызық емес пе?! ...Түсіндім. Сенің ішіңе күйік түскен екен. Ғылымда адамның мұндай сергелдеңге түсуін «декаданс» дейді. Яғни адам бәрін жоққа шығарып түңілуден ләззат алады. Сенің жасыңда дүниені тәрк етіп, өмірден түңілу табиғаттың заңына қайшы. Адам қанша ғұлама болса да жасына сай өмір сүрмесе тіршіліктен мән кете бастайды. Сол себепті ойлан, Аяз би! Бір өлең жолдарында: «жарқ етем ана сен үшін» деп әндетіп жатады ғой... Өзің үшін болмаса да жақындарың үшін алға ұмтылу керек... Бұл айтқанымды ағалық ақылым деп қабылда. Өмір сенікі, қалай өмір сүресің ерік – өзіңде, – деп бағдаршам жасыл жанысымен көлікті орнынан қозғады.

	– Айтқаныңыздың бәрі дұрыс. Қоғамның құндылығына қарай өмір сүруге талпынған жөн-ақ. Бірақ..., – ойымды аяқсыз қалдырып:

	– Түптеп келгенде өмірдің рахатын көп ақшасыз да сезінуге болады. Бірақ адамдар жүрегін дүниеге байлап тастағандықтан мол байлықты аңсап, өз-өздеріне қолдан проблема жасайды. Қайда барсаң да адам емес, шапан сыйлайды. Жасыратыны жоқ өзің де жоқ болса әкең де жат! Шынымды айтсам моральды байлықтан материалды байлықты биік қоятын қоғамда өмір сүргім де келмейді, – деп ағымнан жарылып, мұңымды шақтым.

	– Ай-ай?! Аяз! Не айтқың келгенін түсіндім. Сен де қоймайсың-ау?!... – деп Айдын мырза сөз бастаған сәтте бір қайыршы тиын сұрап көліктің терезесін қақты. Айдын мырза ұсақ тиындарды міскіннің қолына ұстатып:

	– Өмірдің бақыты ақшамен өлшенбейді. Бірақ адам өмір сүру үшін ақша төлейтін бірден-бір жануар. Сондай-ақ ақша кісінің қажеттілігін өтейтін – құдіреті күшті құрал. Ақша кей кезде адамгершілігіңді де анықтайды, – маған бір қарап:

	– Бауырым, аман бол! Әрдайым жолың ашық болсын, – деп қайыршыға қарата үн қатты. Керегін алған қайыршы «рақмет» деп ишара танытып, бірақ артық сөз тыңдауға құлықсыз екенін көрсетіп, келесі көлікке қарай беттеді. Сол сәтте:

	– Мына жігіт үшін (міскінді меңзеп) айтқан жылы сөзімнен, берген жүз теңгемнің салмағы ауыр болып тұр. Себебі ол қазіргі сәтте ақшаға мұқтаж, –деп күрсінді де, табан асты жылдамдықты үдетіп, жүйткіп барып алдымыздағы көлікке тиер-тимес болып тоқтады. Мән-жайды түсінбей басымды қолыммен тұмшалап, сасқанымнан жолаушы жақта отырысам да барынша аяғымды алға созып еденді теуіп қалдым (тежегіш басуға ниеттендім). Айдын мырза ішек-сілесі қатқанша күліп:

	– Ау` Аяз! Өмір сүргім келмейді деп өлімнен сонша қорыққаның не?, – деп күлкісін тия алмады.

	– Рефлекс, рефлекс, – деп күліп жібердім.

	– Өмір сүргім келмейді дегенің бос сөз екені көрініп қалды. Сол себепті кеудеңде жаның бар да өз мүмкіндіктеріңді неге максималды түрде пайдалануға тырыссаңшы?!, – деп бірден салмақты кейпіне қайта енді де үнсіз қалды. Мен де үндемедім. Көп ұзамай-ақ мейрамханаға да келіп жеттік. Дастарханға жайғасып отыра сала:

	– Білесің бе, Аяз? Мен бизнес-тренер болмастан бұрын педагог болғанмын..., – деп тереңнен бір дем алды да:

	– Сол себепті қабілетті адамды бірден байқаймын. Мен сенің әлеуметтік желідегі жазбаларыңның бәрін оқып шықтым. Ойың ұшқыр, қиялыңда шек жоқ! Өзіме керектісін түртіп алғанымды да жасырмаймын. Сенің бойыңда пессимистік көзқарас басым болғанмен жүрегіңнің түкпірінде тау қопарарлық потенциал жатыр. Тек сол потенциалыңды қай бағытқа пайдаланарыңды білмей дал болып жүрсің, өкініштісі..., – деп сөзін аяқсыз қалдырды. Һәм өзімнен білімі, материалдық жағдайы жоғары кісіден жылы сөз естіп, өмірге қайта келгендей күй кештім. Мақтау сөзге қалай жауап берерімді білмей тек бетім қызарып, күле бердім. Айдын мырза сәл езу тартып:

	– Көптен бері жылы сөз естімегенің көрініп тұр, Аяз! Өзіңе айтылған жылы лебізді қабылдай білгенің жөн. Мен саған жаманшылық ойламаймын. Саған көмектескім келеді, – деп езу тартып маған тіке қарады.

	– Ниетіңізге көп рақмет, – деп қандай көмек көрсетпекшісіз деген сыңай таныттым.

	– Айтып отырмын ғой... Сенің әлеуметтік желідегі жазбаларыңның бәрін қарап шықтым. Қазіргі кәсібіңді жаман демеймін. Мен ешкімді кәсібіне қарай алалаған емеспін. Бірақ сені басқа сферада көргім келеді. Кәсіпке бет бұрғаныңды қалаймын, – деп тағы бір нәрсе айтқысы келген кісідей оқталып барып, кідіріп қалды. Бұл сөзді ести сала Айдын мырза маған кәсіп бастауға ақша бергелі жатыр екен деп дәмеленіп қалдым. Адамның қиялы ұшқыр ғой. Қас-қағым сәтте «қанша ақша сұрасам екен» деп бір ойласам, «алған ақшаны қандай іске саламын» деп тағы қиялдап кеттім.Ойға беріліп байып кеткенім соншалық қай жерде отырғанымды да ұмытып кетіппін.

	– Аяз? Аяз?, – деген Айдын мырзаның сөзінен селк ете қалдым.

	– Бұрын кәсіп бастап көріп пе едің деймін?, – деп мен қиялға беріліп естімей қалған сұрақты қайта қайталады.

	– Жоқ. Хабарым жоқ, – деп басымды шайқадым. Айдын мырза тапсырысымызды алып келген даяшыға рақметін айтты да:

	– Түсінікті, – басын изеп:

	– Қалтаңа түскенім емес. Қазіргі табысың қанша?, – деп Айдын мырза зілді дауыспен тағы бір сұрақ қойды.

	– Менің тұрақты жұмысым жоқ. Газет-журнал, сайттарға мақала жазғаным бар... құрылыста жүріп тапқаным бар... Айтуға қиын. Бірде бар, бірде жоқ. Құбылмалы. Орта есеппен 100-150 мың теңгеден аспайды, – деп ашып айттым.

	– Сен қазіргі жағдайыңда айына кемі жарты миллион таба алатындай мүмкіндігің бар. Екі айда 1миллион. Мен оған кепіл беремін, – деп сөзін нақтылай түсті. Миллион деген сөзді естіп ойланып қалдым. Тіпті не айтарымды білмедім. Менің абдырап қалғанымды байқап Айдын мырза:

	– Тек мені тыңдап тәуекелге барсаң болды. Сенің қабілетің жететініне кәміл сенемін, – деп дем берді. Ойым сан жаққа жүгірді. Мені қандай іске жұмсағалы отыр екен деп іштей уайымдаумен болдым. Неде болса әліптің артын бағып Айдын мырзаның соңғы сөзін күтуден басқа амалым болмады. Қалған әңгіме кейін дегендей миллион табуға қанаттандырған кісі ішкен асымыздың төлемін жасап, артылып қалған нанды даяшыға салып беруін өтінді. Даяшы шапшаң қимылдап айтқанындай картон қалтаға салып берді. Нан салынған қалта Айдын мырзаның қолында болса да бетімнен отым шығып, көлікке жеткенше асығып келемін. Бір түрлі елдің бәрі бізге қарайтындай күй кешіп келемін. «Соншалық қымбат көлік мініп, жағдайы бола тұра мейрамханада желінбей қалған екі тілім нанды алмай-ақ қойса қайтер еді» деп іштей қатты күйіндім. Мынадай сараң кісіден іргемді аулақ салғаным жөн болар деп іштей пайымдап үлгердім. Бірақ миллион деген сөзі жаныма майдай жағып, жіпсіз байлап тұр.

	– Мен тез шешім қабылдайтын адаммын. Асығыс болмасаң кеңседе сөйлессек,– деп көліктің есігін ашты. Үнсіз басымды изеп, келісімімді бердім. Біраз уақыт үнсіз отырып:

	– Ай-ай` Аяз! Мейрамханадан екі тілім нанын алып кететін Айдын қандай сараң адам деп ойлап келе жатқан шығарсың, иә?!, – деп ішек-сілесі қатқанша күлді. Ойымды оқып қойса да, жалтарып:

	– Жоға, жоға, – деп сасқалақтап қалдым.

	– Әлемге әйгілі Джеки Чан қонақ үйде түнесе жуынған сабынын қалдырмай алып кетеді екен-міс, – деп менің көзіме оғаш көрінген қылығын түсіндіруге тырысты. Сол сәтте «байлар осылай байиды тиын санап, біз ғой шашып жүре беретін» деп іштей әлемдегі барлық дәулетті кісілерді сынға алдым. Ойға шомып кеткенім сол еді:

	– Ыбырай Алтынсариннің бір жақсы аңыз әңгімесі бар... – Айдын мырза ойымды бөліп:

	– «Бір тәуір кісілер жетім-жесірге жылу жинаймыз деп, әр үйді аралайды. Кезек бір байдың үйіне келеді. Келсе әлгі бай қызметшісіне кішкентай арқанды жаңбырда далаға тастап кеткені үшін: «Сен білемісің ол кішкентай ғана жіп болса да малға сатып алынған нәрсе, малдың табылуы оңай емес» – деп қатты ұрсып жатыр екен. Мұны көрген жолаушылар: «түкке тұрғысыз жіпті далаға тастап кеткені үшін сонша кейіп тұрған кісі бізге ештеңе бере қоймас, келген ізімізбен қайтайық» – деп шешім қабылдайды. Араларындағы біреусі: «Ақыры келгесін айтарымызды айтып кетейік» – деп сапарластарын көндіреді. Бәрі жиналып сәлем беріп байдың үйіне кіреді. Бай жолаушыларды ізетпен күтіп алып төрден орын береді. Жылу жинап жүргендерінен хабардар болып, сұрағандарынан екі есе ақша береді. Сондай-ақ қосымша төрт-бес қап астық беретінін айтады. Байдың жомарттығына таңқалған жолаушылар түкке тұрғысыз жіп үшін қызметкеріне сонша ұрсуының себебін сұрайды. Сол сәтте бай: «Әр нәрсенің қадірін біліп жинай алғандығымнан кедей-кепшікке жәрдем беруге жарап тұрмын. Жинақылық сараңдыққа жатпайды, – деген екен» – деп сәл үнсіз қалды да:

	– Көптеген жандардың жинақтылық пен сараңдықты шатастырына өкінішті, – деп рульді ақырын ғана ұрып қойды. Бұл сөзден кейін өз ойымнан өзім ұялып қалдым. Жаңа ғана Айдын мырзаны сараң деп отыр едім, әп-сәтте пікірім өзгеріп шыға келді. Бейне бір өзімді ысырапшыл, ұқыпсыздығымнан жарымай жүргендей күйге ендім де:

	– Жаңағы ұсынысыңыз туралы айтсаңыз, – деп Айдын мырзаның миллион туралы айтқан ойына қызығушылығымды білдірдім.

	– Ай-ай`Аяз?! Айдын бір нәрсені айтып алып аяқсыз қалдырады екен деп отырсың ба?, – күліп:

	– Қазір кеңсеге барғасын айтамын. Асықпай бәрін түсіндіремін, батыр, – деп иығыма ақырын ғана жұдырық сілтеп қойды. Сол сәтте Айдын мырзаның ағалық қамқорлығын сезінгендей болдым. Расымен маған жаны ашып, болашағыма алаңдайтын жанашырдай көрінді. Кеңсеге жеткенше «Айдын мырза қандай ұсыныс айтар екен» деген ой мазалаумен болды. Кеңсеге жетер жол ұзарып кеткендей-ау?!... Әйтеуір жеттік. Кеңсеге кірісімен Айдын мырза жеңін түріп тастап, қолына маркер алып тақтаға «Аяз би кім?» деп жазды да:

	– Ал, Аяз? Аяз би кім болды сонымен?!, – деп қолындағы маркерді ары-бері айналдырып қойды.

	– Негізі менің атым Мерей! Тек интернеттегі бүркеніш атым – Аяз би, – дегенім сол еді:

	– Ол жағы түсінікті ғой! Жалпы сені қоғам кім ретінде таниды?, – тақтаға үлкен қылып сұрақ белгісін бейнелеп:

	– Мәселен мен құрылысшы екеніңді білемін! Басқа таныстарың ше?, – деп сұрағын нақтылай түсті.

	– Басқалары да құрылысшы ретінде таниды, – деп не айтпақ болғанын түсіне алмағанымды жүзімнен анық көрсеттім. Тақтадағы жазуды өшіріп тастап «кім болам» деп жазды да:

	– Мектеп табалдырығын аттай сала кім болам деген тақырыпқа шығарма жазған шығарсың?! Мұның бәрі не үшін? Болашақта кісінің кім екені мамандығы арқылы анықталатынын көрсетеді. Солай емес пе?, – деп тақта алдындағы орындыққа ыңғайланып отырды да:

	– Кішкентай балалар тор тоты құстың табиғи мекені деп түсінеді. Себебі олар тоты құсты тек тордан ғана көрген. Сол сияқты қоғам сені тек құрылыста жүргеніңді көргендіктен басқа қырыңнан тани алмайды. Сондықтан қоғамға сен өзіңді жаңа қырыңмен таныстыруың керек. Кәсіпкер болғың келсе, кәсіпкердің образымен қадам басқаның жөн, – орындықтан тұрып:

	– Кәсіпкер болғың келсе тақтаға өз қолыңмен «мен кәсіпкермін» деп жаз, – деді.

	 Импровизацияға дайын болмағандықтан ыңғайсызданып қалдым. Айдын мырза «жаз, жаз» дегендей ишара танытты. Дегеніне көніп айтқанындай жазғаным сол еді:

	– Болды! Бүгіннен бастап кәсіпкерсің. Енді құрылысшы емес, өмір деген кинода кәсіпкердің образын сомдайсың!

	– Кәсібі, ақшасы жоқ кәсіпкермін бе?!

	– Ақшаны да, кәсіпті де тап! Сен кәсіпкер емессің бе?!, – деп зілді дауыспен үн қатты да:

	– Мен саған жаманшылық тілемеймін! Тек сенің дарыныңды ашқым келеді. Желідегі парақшаңды ақтарып отырып, сенің психологияңды бір кісідей зерттеп шықтым. Аяз, сен катарсис жағдайында қиялың қанаттана түседі екен. Сол себепті қолдан катарсис жасасақ келісесің бе? Түсінікті болу үшін айта кетейін катарсис деген грек тілінен аударғанда «тазару». Толығырақ айтқанда кісінің қандайда бір трагедияға тап болып күйініп, өкінуі. Сондай-ақ күйіну арқылы сананың өзгереске ұшырауы, – деп түсіндірді.

	– Түсіндім. Бірақ сіз айтқан катарсиске қалай түсемін?, – деп таңқалысымды жасырмадым.

	– Оп-оңай! Бүгін қолда бар қаражатыңнан, тіпті, тұрып жатқан үйіңнен бас тартасың. Қазір +1де тұрсаң, 0ге түсесің! Екі айда миллион табамын деп өзіңе шарт қоясың! Әрине заңға қайшы келмейтін адал жолмен. Ашығын айтқанда 0ден миллионға деген жоба болмақ. Келісесің бе?, – деп мен үшін күйіп-пісіп өтінгендей түр танытты.

	– Сіз сонда мені сынақ ретінде пайдаланғыңыз келе ме?! Мен сан мәрте үйсіз-күйсіз далада қалған адаммын. Бірақ шешімін тауып шығып кеткенмін. Ал миллион табу... Ол жағын білмеймін енді, – деп кібіртектеп қалдым.

	– Аяз! Бұл сынақ мен үшін емес, сен үшін тиімді болғалы тұр! Егер шыдамай жатсаң кез келген уақытта сынақты тоқтата аласың ғой. Сені ешкім ит жеккенге айдағалы жатқан жоқ, ¬– деп күліп жіберді. Ойлап қарасам алып бара жатқан шаруам жоқ екен. Неде болса тәуекелге бел буып, табан асты шешім қабылдап сынақты өтіп шығуды жөн көрдім. Қол алысып келісімімді бердім.

	– Мұның бәрі не үшін керек?! Қазір сенің көңілің әлеуметтік желіге байланған. Көпшілікке ұнамды жазбалар жазып, сол ортаның көңілінен шығуды ғана ойлайсың?! Ал өз жағдайыңды түзеуге еш талпынбайсың ашығын айтқанда! Ойлануға уақытың жоқ. Бүгін үйіңе бармай қонақ үйде түнейсің! Қалтаңда бар ақшаңды маған өткізіп бересің. Сондай-ақ таныстарыңнан қарызға ақша сұрау жоқ. Тіпті кешкісін қонатын жеріңді өзің қамтамасыз етуің керек, – деп Айдын мырза бұйыра сөйледі. Оған да көндім дегендей үнсіз бас изедім. Дереу өзім тұрып жатқан мекен-жайға белгілі себептермен біраз уақыт үйге келмейтінімді ескертіп қойдым...

	Кеш батысымен қонақ үйге келдік. Қолда бар қаражатымды өткізіп бердім. Айдын мырза айтқандай әлеуметтік желідегі парақшамда 0ден миллионға талпыныс жасағанымды хабарлап, көпшіліктен идея сұрадым. Айтуынша бұл жазбам қоғамға өзімді кәсіпкер ретінде таныстыру. Бизнесте жүрген азаматтармен етене танысып, байланыс орнатуыма мүмкіндік береді. Нетворкингтің алғашқы қадамдары. Жазбамды жазып, уәделескендей телефонға телмірмей қайдан ақша табуға болады деген сұраққа бас қатырумен болдым. Бәрі-бәрі түсім сияқты. Өз-өзіме проблема тауып алғаныма күлкім келді. Ұйқы жоқ! Не істемекпін?! Қолыма телефонды алып, Айдын мырзаға хабарласып сынақтан бас тартпақ болдым. Бірақ желідегі достарымның сәттілік тілеп жазып жатқан сансыз пікіріне қарап, айнып қалдым. Сол сәтте Айдын мырзаның мені публикаға уәде бергізу арқылы алдап соққанын түсіндім. Түн жарым болса да қоңырау шалып:

	– Айдын мырза?! Сіз маған әлеуметтік желіде әдейі пост жариялатқыздың, иә?! Менің басыма еш ой келер емес. Сіздің кесіріңізден көпшіліктің алдында масқара болатын болдым, – деп ренішімді айттым.

	– Жазбай-ақ қойсаң да болар еді?! Сені ешкім мәжбүрлеген жоқ! Екі сағат өтпей шырылдағыныңа жол болсын?! Ойлан, ойлан! Тек бір нәрсені ескерерсің! Өткен ғасырда Бауыржан Момышұлы: «артымызда – Мәскеу, шегінерге жол жоқ» – деп ұран тастаса, сен «шегінерге жол жоқ, артымда – кедейлік» деп ұрандауыңа тура келіп тұр,Аяз, – деп мысқылдап, сөзімнің соңын күтпей, телефонды қоя салды. Қайта қоңырау шалып едім алмады. Жасыратыны жоқ жарты сағат бойы Айдын мырзаны боқтап, жынданумен болдым. Неде болса ертең сынақтан бас тартып, кеңсесіне барып азын-аулақ ақшамды қайтарып алғым келді. Эмоциямды ұстай алмай ашынған смс хабарламалардың бірнешеуін жіберіп тастадым. Жауап ретінде күлген смайлик пен «шегінерге жол жоқ, артыңда – кедейлік» деген сөз бір емес, бірнеше рет келді. Сәлден кейін сабырға келіп Айдын мырза айтқан «шегінерге жол жоқ, артыңда – кедейлік» деген сөздің астарына үңілдім. Расымен қазір сынақтан бас тартсам баяғы қалпыма түседі екенмін. Алып бара жатқандай өзгеріс жоқ. Ал сынақты өтіп шығуға талпынсам бір өзгеріс болып қалуы әбден мүмкін Терең ойға берілгенім соншалық өткен өмірім бәрі-бәрі көз алдымнан өтті. Не себепті ақша табуға һаухарсыз екенімнің себебін іздей бастадым. Философиялық ойға берілетін уақыт болмаса да бір қызық жәйт есіме түсті. ...Қыс. Түн жарымда өзіме міндеттелген мақаланы жазып біттім. Қалыптасқан әдет бойынша мақаланы жазып бітісімен темекі шекпек болдым.

	Бірақ шылымым таусылып қалыпты. Алаңғасарланып бос қорапты қалтама салып алыппын. Түнделетіп подъездге шықтым. Маңайдағы дүкеннің бәрі жабық. Жолай өткен біреуден сұрап ала қояйын десем ешкім жоқ. Енді не істемек керек?! Шылым шегуге деген құштарлығым күшеймесе, басылатын түрі жоқ. Біреу кезігіп қалар деген үмітпен 10-15 минут ауланы шарлап жүрдім. Қырсық қылғанда тірі жан жоқ. Сәлден кейін темекі іздеп пошта жәшіктерін ақтарып шықпақ болдым. Себебі темекіні алғаш шегіп жүргенде үйдегілерден жасырып сол пошта жәшіктеріне тығатынмын. Өзіміздің подъезден таппай, көршілес подъездің пошта жәшігінен таптым. Бір жасөспірімнің екі тал темекісін қол сұққан болатынмын...». Осы оқиға есіме түсіп, еріксіз езі тарттым да: «қай іс болса да құштарлық керек, құштарлық» деп қайталап қоямын. Ойым сан жаққа жүгіріп, нақты қазіргі проблема зейінім аудара алмай әбігерге түстім. Жатып-жатып тағы ойға берілдім ...Бұрын ауылда?! Теледидар оңайшылықпен көрсете қоймайтын. Бір адам сыртқа шығып, ұзын бағанға орнатылған антеннаны оңға, солға бұраса іштегі адам «көрсетті, көрсетпеді» деп айғайлап тұрушы еді... Теледидар бұзылып қалса телемастердің үйіне он барып торауылдауды айтсаңшы?! Қайткен күнде теледидар көруге талпынатынбыз. Бұл да – құштарлық» деп жаңалық ашқандай мәз болдым. Дегенмен көңілім жайланып, шын ниетіммен құштарлансам миллион табамын деп өзімді жұбаттым. Неде болса таңға жуық жарнама сайттарға кіріп не арзан, не қымбат салыстыра бастадым. Дәмеленіп тегін беретін дүниелерді де қарап шықтым. Мысық, күшік, ескі-құсқы бұйымдар болмаса ешкім сатуға жарайтын затын тегін бергісі жоқ екен. Ақыры өзіме керегімді тапқандай болдым. Жаңғақ! Әр түрлі бағада көрсетіліпті. «Шешінген судан тайынбас» демекші, жаңғақ сатуды құп көрдім...

	Таң атысымен «жаңғақ сатамын» деген хабарландырудың бәріне кезекпен хабарласа бастадым. Бір қызығы сатып алатындай ақшам жоқ. Кепілге төл-құжатымды тастап, қарызға сөйлестім. Бұл ұсынысыма ешкім келісе қоймады. Тіпті болмағасын ақысына қандай жұмысы болса да істеп беруге дайын екенімді айттым. Әйтеуір бір кісімен келістім-ау?! Қаланың бір басынан екінші басына жаяулатып айтқан уақытымнан кешігіп жеттім. Уәделескендей екі шырағын іліп беріп, ақысына бір қап жаңғақ алдым. Менің жобама қолдау көрсетіп, желідегі бес мың досымның құрығында жиырмасы 1кг-нан сатып алар деген үмітпен жаңғақ сататынымды хабарлап пост жарияладым. Өкінішке қарай бәрі ақ тілектерін қарша жаудырғанмен ешкім сатып алуға ниет білдірмеді. Кей кісілер тіптен мені мазақ қылып, келемеждеумен болды. Менен жаңғақ сатып алуға міндетті сияқты желідегі достарыма өкпем қара қазандай болды. Қас қарайып, кеш батқанда Айдын мырза қоңырау шалып хәл-жағдайымды білді. Мен қолымда саудалауға болатын өнімім болғанмен бірақ өткізе алмай жатқанымды айтқаным сол еді:

	– Білесің бе, Аяз?!... Баяғыда бір күлше нан сататын кісі болған екен. Сол саудагерден үнемі күлше алатын бір бай: «сенің күлшелерің дәмді, бірақ сен оны одан да дәмді қылып сата аласың» – депті. Сенің жаңғақтарың дәмді болғанмен, өзің дәмді қылып сата алмай жатсың-ау?!, – деп телефонның ар жағынан тістеп сөйлеп, қайрап қойды. Амалым қалмағасын азық-түлік дүкендеріне өз өнімімді ұсына бастадым. Ақырында әр дүкенге 2-3кг жаңғақтан таратып, бір қап жаңғақтың жартысынан құтылдым. Ішіп-жемге жетерлік және хостелде түнеп шығатындай табыс таптым. Таң ата жаңғағымды арқалап базарға келдім. Бір саудагермен келісіп көтерме бағада бере салдым. Қолыма түскен ақшамен тағы бір күн өмір сүруге болады. Жағдайым мәз болмаса да құдды бір ойын ойнап жүргендей әсердемін. Тіпті такси ақысын бір рет емес, екі рет жаңғақпен төледім. Сол күні Айдын мырза хабарласып мекен-жайымды анықтап кездесуге ниет білдірді. Кездесу барысында елге күлкіге қалғаныма қатты қапаланатынымды айттым. Ол болса:

	– Аяз! Ғылымда «фрустрация» деген ұғым бар. Латын тілінен аударғанда «сәтсіздік, үміттің ақталмауы». Жалпы айтқанда мақсатқа жетуге тежеу болатын психикалық факторлар. Сол себепті санадағы артық ойдың бәрін ұмытып, тек алға қадам жаса! Аяқ алысың жаман емес, – деп мақтап қойды да:

	– Мені көтере аласың ба? Мені көтеруге шамаң жете ме? Шамаң жетсе көтеріп көрші, – деп өтінді. Тұрған қалпы көтеріп алдым.

	– Жә-жә?! Қалжыңдаймын! Жалпы айтқым келгені мені мейлі бір минут,мейлі бір сағат көтеріп тұрсаң да салмағым өзгермейді. Санадағы проблемалар да сол сияқты. Неғұрлым проблемаларға басымдық берсең, соғұрлым өзің шаршайсың. Солай емес пе?! Сол себепті артық ештеңе ойламай шап, Аяз, шап, – деп күліп арқамнан қақты да:

	– Өте сирек кездесетін «Урбаха-Вите» деген генетикалық ауру бар. Ол қандай ауру десең бұл дертке шалдыққан жандар қорқыныш дегенді білмейді. Қазіргі жағдайыңда осы дертпен уақытша ауыруыңа тілектеспін, Аяз! Саған болашақтан қорқуға болмайды. Қорықтың бітті, ұтыласың! Қорықпай тәуекелге бар. Сәл шыдасаң бизнес деген әлемде жолдар айқара ашыла бастайды, – деп тағы да дем беріп, арқамнан қағып жөніне кетті. Айдын мырзамен сөйлесіп арқамнан жүк түскендей жеңілдеп қалдым... Қолда бар ақшамды қалай айналымға айналдырсам екен деп тағы да интернеттегі хабарландыруларды ақтара бастадым. «Соқыр көргенінен жаңылмайды» демекші, жаңғақтан оңтайлысын таппадым. Қоңырау шалып, хабарласып едім қарт кісі екен. Тек ағаштан сілкіп, жинап алуымды өтінді. Бұл жолы өзім жинап алғандықтан жаңғақтың бағасы едәуір арзанға шықты. Тағы да бір қап жаңғақ. Осы жолы арнайы интернет сайттарға хабарландыру бердім. Екі сағат өтісімен бір кісі хабарласып жеткізіп беруімді өтінді. Жартысынан құтылдым. Жарты қап жаңғағымды арқалап хостелге келдім. Хостел ақысын жаңғақпен есептестім...

	 Таң ата Айдын мырза хабарласып, жаңғақ сатып алатынын айтты. Мекен-жайымды айтып едім жарты сағатқа жетер-жетпес уақытта келді. Тұп-тура не артық емес, не көп емес 2кг жаңғақты таразыға тартып өлшеп беруімді өтінді. Қажетті салмаққа жетпей қалып, қайта-қайта жаңғақтың бір-екі түйірін қосумен болдым. Әр қимылымды қалт жібермей бақылап тұрған Айдын мырза:

	– Аяз! Саған бір әңгіме айтып берейін..., – деп үнсіз тұрып қалды да:

	– Бір мектептің жанында екі дүкен қатар орналасыпты. Балалар сабақтан шыға сала сол дүкендерден тәтті алуға барады екен. Екі дүкенші де оқушыларды жылы шыраймен күтіп алғанмен бір дүкендегі тәтті көбірек өтсе керек. Бар себеп бір дүкенші қажетті салмақтан көбірек салып, артығын алып тастайды. Ал екінші дүкенші азығырақ салып, кейіннен қосып отырған. Балаларға бейсаналы түрде қажетті салмақтан көбірек салып, артығын алып тастайтын сатушының әрекеті ұнағандықтан сол дүкеншіге жиі келетін болған. Есіңде болсын таразыға тартатын өнім сатсаң осы факторды ескерерсің. Кімге болмасын көңіліңнің кеңдігін көрсетсең, тағы да сенімен сауда жасасқысы келеді. Кәсіпкерге сападан бөлек, сатылым да маңызды. Сатылымды арттырудың бір жолы тұтынушыға көңілдің кеңдігін көрсету..., –деп сөзін аяқсыз қалдырды.... Ескеретін жағдай екен деп ойланып қалдым. Қош айтысып екі жаққа кеттік. Қалған жаңғағымды сату қиынға түсті. Ішкі түйсігім Алматыдан туған қалам Талдықорғанға сүйреді. Алматыда мүмкіндік көп екенін біле тұра жаңғағымды арқалап, Талдықорғанға тарттым. Талдықорғанға жете сала желідегі бір досым қолда бар (Талдықорғандық) барлық жаңғағымды сатып алатынын айтты. Қуана-қуана апарып бердім. Жаңғақ бітті. Енді не сатамын деп басым қатты. Сатуға болатындай қолайлы өнім іздеумен болдым. Желі арқылы танысқан бір апай косметика сатуға кеңес беріп, көтерме бағада алуға болатын кісілермен байланыс орнатып берді. Қайтадан Алматыға келдім. Енді жаңғақ жайына қалып косметика саудалауға көштім. Косметика сатам деп дос-жаран, таныстарыма тағы күлкіге қалдым. Ұялғаннан бетімнен отым шықса да алып қойған қолда бар тауарды сатып біттім. Жаңғаққа қарағанда пайдасы жақсы болғандықтан ұялсам да опа-далап саудалауымды тоқтатпадым. Бірақ айтарлықтай нәтиже болған жоқ. Мардымсыз істен жалыға бастағанымда көптен хабарласпай кеткен Айдын мырза қоңырау шалып кеңсеге келіп кетуімді өтінді. Шартты түрде өтінішін жерде қалдырмай бардым. Кеңсеге кіре сала жылы жүзбен қарсы алып:

	– Аяз! Жарайсың! Ештеңеден тайсалмай алға қадам басып келесің. Нәтиже қалай болып жатыр?, – деп сұрақ қойды.

	– Жасыратыны жоқ! 20 күннен бері тапқаным жүріп-тұрғаным артылмады. Мына түріммен миллионның түбін көрмейтін шығармын, – деп зілді дауыспен үн қаттым.

	– Аяз! Сен маған ренжіме! Түк таппағаныңды айтпасаң да білемін. Бірақ маған сені шыңдау керек болды. Мүмкін өзіңе байқалмайтын шығар?! Бірақ 20 күннен бері ашылып қалыпсың! Маған да керегі осы еді. Сен желіде өзіңді еркін сезінгенмен... Жайшылықта тым ұяңдығыңа қатты таңқалдым. Бар болғаны сол бойыңдағы ұяңдықтан арылтқым келді. Ұяңдықтан арылуға ешқандай қанатты сөз көмектесе алмайды, тек тәжірибе арқылы арылуға болады. Кәсіп бастаймын деген кісі сату процессінен өткені жөн, – деп Айдын мырза ағынан жарылды. Бұл сөзден кейін ойланып қалып:

	– Расымен бұрын жасық болғаным соншалық хабарландыру бойынша хабарласып телефонмен сөйлесуге қысылатынмын. Сондай-ақ бейтаныс адамдарға тауар ұсынбақ түгілі көше сұрауға ыңғайсызданатынмын. Бар болғаны 20 күннің ішінде жоғарыдағы қорқыныштың ізі де қалмапты. Қазір қажет болса қоғамдық көлікте жаңғақ алыңдар деп айғайлай аламын, – деп бойымдағы үрейден арылғанымды растап:

	– «Тәлімгер дәріс оқып жатса бір қыздың әкесі мас боп келіп: «сен үйден қашып мына малғұнды тыңдауға келіп жүрсің бе?! Ол саған не үйретті?!» – деп айғайлап ұрсады. Сол сәтте қыз әкесіне: «ол мені сенен қорықпауға және сенің мынадай оғаш қылығыңнан ұялмауға үйретті» – деп байыппен жауап берген екен». Менің де жағдайым осыған ұқсас болып тұр ғой. Американың 32-президенті Рузвелть «жетістіктіктің негізгі формуласы – ол адамдармен тіл табыса білу» депті. Неде болса жетістіктің негізгі формуласын қолыма түсіре алғаныма қуаныштымын , –деп Айдын мырзаның өзі сияқты әр түрлі мысалдар келтіріп, өзімнің білімділігімді көрсетіп қалмақ болдым.

	– Иә, иә! Дәл солай! Түсінгеніңе рақмет! Жапондар үш құдіретке сыйынады екен. Ол қандай құдірет десең қылыш, алтын, айна. Қылыш – қарудың, алтын – байлықтың символы, ал айна – өзін таныған адамның құдіреті. Өзін таныған, өз мүмкіндіктерін білетін кісіге анағұрлым өмір сүру жеңілдей түседі. Қазір қолыңа қылыш пен алтынды түсіре алмасаң да, айнаны түсірдің, – деп сөзін аяқтады да:

	– Аяз? Жалпы неден қысыласың?! Бейтаныс адамдармен еркін байланыс орнатуыңа не кедергі?!, – деп көзілдірігін шешіп, қайта тақты. Сәл ойланып қалдым да:

	– Жасыратыны жоқ! Материалдық жағдайымның төмендігінен ыңғайсызданамын, – деп даусым баяу шықты.

	– Біреудің байлығы сенің кедейлігіңнің көрсеткіші емес. Бар проблемаң соған тіреліп тұрса..., – деп үнсіз тұрып қалды да:

	–Баяғыда бір шаштараз ханның шашын алып жатып: «Хан ием?! Қызыңызды маған беріңіз?! Сізге күйеу бала болайын» – деп ханға ұсыныс жасайды. Мұндай ұсынысты күтпеген хан абдырап қалып: «Шашымды алып біткен соң сөйлесейік, – деп шаштараздың ұсынысын кейінге қалдырады. Шашын алып болысымен бас уәзірді шақырып болған жәйтті толығымен баяндап береді. Ханның жендеттері жиналып шаштараздың ханның қызының қолын сұрауға қалай батылы жеткенін анықтамақ болады. Ұстаны (шашатараз) ұстап алып тергеп, үйін тінтиді. Ақырында тоз-тозы шыққан лашықта көмулі жатқан бір сандық алтын тауып алады. Бас уәзір қазынаны алып ханға келіп: «Сан жылдан бері өзіңізге қызмет етіп келе жатқан шаштаразыңызды кешіріңіз! Сіздің қызыңыздың қолын сұратқан мына алтынның буы екен деп алтын толы сандықты ханның алдына қойған екен-міс. Сол аңыздағы шаштараз сияқты кіммен сөйлессең де табанымның астында бір сандық алтын тұр деп ойла, – деп мырс ете қалды да:

	– Әдетте адам баласы қорқақ болса батыл, білімсіз болса білімді, кедей болса бай болып көрінуге тырысады. Бейсаналы түрде жасандылыққа бой алдырып, кеудесінің қуыстығын жасыруға бейім. Бәрі-бәрі өз басымнан өткендіктен айтамыз да, – деп ауыр күрсінді де:

	– Көп жағдайда кісінің жетістікке жетуіне білімнен бұрын сенім үлкен басымдыққа ие. Саған түсінікті болу үшін тағы бір мысал келтірейін... Баяғыда бір шәкірт өзеннің арғы бетіндегі ұстазынан дәріс алу үшін алыс өткелді айналып өтуіне тура келеді екен. Күндердің күнінде: «Ұстаз! Өткел алыс болғандықтан көп уақытым кетеді. Бұл мәселенің шешімі жоқ па?!» – деп жолдың алыстығын айтып, шағымданады. Ұстазы болса: «Мен қазір дұға оқып, сені аластаймын. Содан кейін сен сол дұғаның күшімен өзенге батпай өтіп кететін боласың» – депті. Бұл сөзге имандай сенген шәкірт суға батып кетпей, өзеннің ортасына дейін барып: « Соңымнан ермейсіз бе? Неге қарап қалдыңыз?» – деп жағада қалып қойған ұстазына қарайды. Тәлімгері: «Мен де сендей сенім жоқ! Мен батып кетемін» – деп ұстазы көзіне жас алған екен». Қандай жағдай болмасын адам бойында өзіне деген сенімі күшті болса кез келген істің шешімін таппай қоймайды, – деп стакандағы судан бір ұрттап қойды да:

	– Аяз! Сен енді бір апта демалып ал. Осы кеңседе жата берсең де болады. Кеңсе деген аты болмаса үйге қажеттінің бәрі бар ғой. Өзің де білесің. Мен іс-сапармен жол жүргелі жатырмын, – деп кеңседегі кәсіпке қатысты кітаптардың бірнешеуін оқуға кеңес берді. Айдын мырзамен жылы қоштасып кеңседе қалуды құп көрдім...

	Бір апта бойы ермегім кітап болды. Сөредегі сансыз кітаптан барынша керегімді алуға тырыстым. Бар болғаны бір аптаның ішінде бизнеске қатысты маркетинг, жарнама жасау жолдары, адам басқару айласы, жүйелі команда құру сияқты сан қилы тақырыптармен етене танысып шықтым. Бір апта өтісімен Айдын мырза да келді. Хәл-жағдай сұрасып, іске көштік. Сәл де болса сауатым ашылып қалғандықтан бұл жолы әңгімені өзім бастап, тайм-менеджмент туралы білгім келді. Бұл ықыласыма:

	– Өте өзекті тақырып көтеріп отырсың, ризамын! Адам үшін ең қымбат ресурс – уақыт! Тайм-менеджмент деген – уақыт басқару екенін білетін шығарсың?! Уақыт басқару болғанда бәріне бірдей берілетін 24 сағатты тиімді пайдалана білу... Алмас та, көмір де көміртек атомдарынан тұрады. Бірақ көміртек атомдарының орналасу ретіне қарай кәдімгі жұмсақ көмір, қатты алмас алынады. Сол сияқты барлық адамның да болмысы бірдей. Бірақ жүйеленген әрекеттерінің ретіне қарай ертеңгі күннің процессі түзіледі. Жалпы айтқанда көмір немесе алмас болатыны анықталады. Сол себепті ертеңгі күніңе еш нәтиже бермейтін мәнсіз тірліктен қаш!... Баяғыда бір кемеңгер етікшінің үйіне түнепті. Түн жарымда жанып бітуге шақ қалған шырақтың жарығымен жұмыс істеп отырған етікшіден: «Шырақ сөнуге шақ қалды. Сен, неге әлі жұмыс істеп отырсың?» – деп сұрайды. Етікші: «Шам жанып тұрғанда, бірдеңені ретке келтіруге болады» – деп жұмысын жалғастыра береді. Арада біраз уақыт өтісімен халық әлгі кемеңгердің «шам жанып тұрғанда, бірдеңені ретке келтіруге болады» деп етікшінің сөзін қайта-қайталап жүргенін естиді». Сол айтқандай-ақ әлі тірі болсақ шам жанып тұр. Шам жанып тұрғанда, бірдеңені ретке келтіріп, әр күннің жемісті аяқталуына күш салғанымыз жөн! Тайм-менеджменттің қысқаша түсіндірмесі – осы, – деп «түсіндің бе» дегендей ишара танытты.

	– Түсінікті! Адам басқару айласы жайында не айтасыз?! Жалпы қоғамда қалай ықпалды болуға болады?, – деп сөреде тұрған кітаптарға көз жүгірттім. Көз жүгірту арқылы бұл сұрақтар өзі оқуға кеңес беріп кеткен кітаптар арқылы туындағанын көрсеткім келді.

	– Қоғамда ықпалды болудың әркім сан алуан жолдарын ұсынады. Ол турасында көптеген кітаптар жазылған. Қоғамда ықпалыңды арттырудың бірден бір жолы ол өз бойыңдағы құндылықтарға инвестиция жасау. Тұлға болып қалыптасуға ұмтылған кісі бірінші кезекте өзін танытуға ұмтылмай, өзін дамытуға ұмтылғаны жөн. «Елу жылда – ел жаңа» демекші, қазір қоғам кісінің жасаған жақсылығына емес, бойындағы құндылықтарына қарай баға беретін болған. Ол қандай құндылықтар:

	1. физикалық

	2. интеллектік

	3. материалдық, – деп ерінбей тақтаға жазып қойды да:

	– Міне осы үш құндылықты кез келген кісі үйлестіре алса қоғамда беделді, ықпалы басым болады. Бұл құндылықтарды кемелдендіру үшін қандайда бір таныс, я болмаса көп ақша қажет емес, – деді де:

	– Физикалық. Таңертең ерте тұрып жүгіріп, салауатты өмір салтын ұстанып мінсіз сымбат қалыптастыру; Сондай-ақ жарасымды киім киіп, өз-өзіне күтім жасау; Қолдан келе ме?, – деп маған қарады. Мен үнсіз басымды изегенім сол еді:

	– Интеллект. Қазір бағзы замандағыдай емес, білім қол жетімді. Тұлғалық өсуге негіз болатын кітаптар көп. Тіпті, арнайы курстар да шаш етектен. Түптеп келгенде хат танитын кісі өзіне керегін таба алады. Заманның ағымын қалмай кім болса да кім білімін жетілдіріп отыруға мүмкіндігі бар. Солай емес пе?, – деп тағы сөзін нақтылады да:

	– Материалдық. Бүгінгі таңда ең өзекті проблемаға айналған тақырып. Көптеген кісілер қаржының аздығынан емес, қаржылай сауаттылығының жоқтығынан жапа шегеді. Қандай жағдай болмасын шығыс кірістен аспағаны жөн. Қолда барды ұқсата алмаған адамның үлкен ақшаны да ұқсатуы күмән туғызады. Статистикалық мәліметтерге сүйенсек лоторея ұтып, мол байлыққа ие болған жандардың дені бастапқы жағдайына қайта түскен. Я болмаса байлықты көтере алмай ішімдікке салынып кеткен. Ақшаның көп болғаны жақсы, бірақ сол көп ақшаны игере алсаң одан да жақсы! Ақша жинаудың алғы шарттары әр тапқан табысыңнан 10% өзіңе айлық төлеп, қор жинақтаудан басталады. Бизнес бастаймын деген кісіге Джордж Самюэль Клейсонның «Ежелгі Бабылдағы ең бай адам» деген кітабын оқып шығуға кеңес берер едім. Бұл кітапты үлкен бизнестің әліппесі санаймын, – деп Айдын мырза тақтадағы жазуды өшіріп тастап:

	– Шәкәрім айтқандай: «еріншектіктен – салақтық,

	Салақтықтан – надандық...

	Бірінен-бірі туады,

	Жоғалар сүйтіп адамдық». Ерінбеу керек, – деп әңгіменің арнасын басқа жаққа бұрып:

	– Әлемдегі заттардың 99 % ең жеңіл екі элементтен сутек пен гелийден тұрса, кез келген кісінің жеткен жетістігі айтқанда салмағы жоқ сенім мен еңбек деген екі элементтен тұрады. Көптеген жандар барлық процесске негіз болатын қарапайым элементті елей бермейтіні өкінішті, – деп ауыр күрсінді де:

	– Әдетте адам баласы өзінің жолы болмаса өзгелерді кінәлауға құмар. Көп жағдайда кінәны өзінен іздегісі келмейді... Айналамыздағы адамдар біздің өмір жолында карьералық қадам жасауымызға қабілетімізге қарай көмектесе алады. Мәселен, сен, фирма директорысың, елестетіп көрші! Жұмысқа кімді алар едің?! Жүргізушіден бастап, орынбасарға дейін өзіңнің таныстарыңды рет-ретімен орналастырып көр. Өмірде қабілеттің қаншалықты маңызға ие екенін анықтаудың бірден бір жолы осы, – деді де:

	– Саған бүгіндікке тапсырма болсын. Ертең не себепті бір досыңды жүргізуші, тағы бір жақыныңды орынбасар қылғаныңды түсіндіріп берерсің. Тағысын тағы..., – деп бүгінгі әңгіме осымен тәмам деген сыңай танытты...

	Айдын мырза айтқандай-ақ бей-жай қарамай бар ойымды визуализациялап бір сәтке өзімді директор сезініп, таныстарымның бәрін жік-жікке бөліп, қабілетіне, мінезіне қарай қызметке орналастырып шықтым. Ертесінде Айдын мырзаның өтінішімен не себепті туған бауырыма орынбасардың орнын қимай, досымның жездесін орынбасар қылғым келгенін түсіндіріп бердім. Себебі қиялымдағы фирманың жүгін арқалауға бауырымның мінезі де, кәсіби біліктігі де жетпейтін еді... Мені мұқият тыңдап:

	– Аяз, көрдің бе?! Кісінің биікке өрлеуіне тек жақсы мінезі емес, өнері де негіз болады, – деп үнсіз ойға шомды...

	Сол күннен бастап Айдын мырзадан ағылшын тілін, өзім біле бермейтін компьютер бағдарламарын, бухгалтерлік есеп-қисапты, халықаралық сайттардан тауар алу, тауар сату жолдарын, әлеуметтік желіде бизнес парақшаларды қалай жүргізу керек екенін үйрене бастадым. Әсіресе қолымда ұстап жүрген смартфонның өмірді жеңілдететін сан алуан функцияларын көріп таңқалысымды жасыра алмадым. Осы уақытқа дейін ақпараттың аздығынан азып жүргенімді анық түсіндім. Үйрене жүріп, табыс тауып та жүрдім. Айдын мырза айтқан миллионның дәмін екі ай емес, үш айдан кейін таттым. Бірақ менторым (Айдын мырза) сала таңдауға асықпауға кеңес берді. Сол себепті өндіруші мен тұтынушының арасын байланыстыратын лид-менеджер болуыма тура келді. Бұл істе менің міндетім өңір-өңірдегі саудагерлерге көтерме бағада тауар тауып беру. Еңбегіме қарай өзіме тиесілі үстемемді алып отырдым... Арада бір ай өтісімен баспахананы жалға алып жұмыс жүргіздім. Тапсырыс көбейген сайын білікті мамандар тапшылығы сезіле бастады. «Іздегенге сұраған» дегендей-ақ жанымда жүрген әнші Махмұт досым осы саланың маманы болып шықты. Махмұтқа бірлесе жұмыс істеуге ұсыныс жасадым. Ол қуана-қуана келісімін беріп, бірден іске кірісті. Маған қарағанда досымның баспа саласында тәжірибесі мол болғандықтан бұрынғыдай емес жұмыс жеңілдей бастады. Махмұт баспадағы жұмыстың процессіне жауап берсе, мен тапсырыс қабылдап, жұмыспен қамтамасыз етіп отырдым. Бір күні асығымыз алшысынан түсіп, өңіміз тұрмақ түсімізге кірмеген ірі көлемде тапсырыс алдық. Тапсырыс берушілер қолма-қол төлем жасады. Қас қарайғанда ақшаны алып Махмұттың үйіне келдік. Кешкі ас ішіп келмек болып, ақшаны үйде қалдырып, екеуміз сыртқа шығып кеттік. Арада екі сағат уақыт өтісімен қайтып келсек пәтердің есігі айқара ашық тұр. Ұры түсіпті. Үйдің астан-кестеңі шығып жатыр екен. Бүгінгі алып келген ірі көлемді қаражатты айтпағанда Махмуттың азын-аулақ ақшасы қоса қолды болыпты. Кімнен сезіктенерімізді білмедік. Құқық қорғау органдарына арыз қалдырдық. Өз бетімізше іздестіріп, подъездегі бейнебақылау камераларын қарап шықтық. Барлық әрекетіміз зая болып, кім ұрлағанын сол күйі таппадық. Қолда бар қаражатты жоғалту Махмұтқа да, маған да ауыр тиді. Іштен тынып, әрең жүргенімізді көріп:

	– Адам алақанымен су алып ішкенде алақанындағы судың бәрін іше алмайды ғой. Белгілі бір мөлшері ағып кетеді емес пе?! Сол сияқты тапқан табысымыз да түгелдейдей дерлік өзімізге бұйыра бермейді. Болары болды, бояуы сіңді. Жоғалған ақшаға көңілдеріңді байламай ұмытыңдар. Сол ақшаны іздеген уақыттарыңды басқа жерден табыс табуға жұмсасаңдар осы күнде сол соманы тауып алатын едіңдер, – Айдын мырза деп ақылын айтты. Расымен Махмұт екеуміз жоғалтқан ақшаны уайымдап, жұмыс істеуді тоқтатыптық. Дереу ес жинап, шығынға батсақ та алған тапсырымызды ойдағыдай бітіріп бердік. Бірақ «соңғы түйенің жүгі ауыр» демекші, соңғы тапсырымызда баспадағы құрылғылар бірінен кейін бірі істен шығып, аз шығынға батырмады. Бұл факторлар ақырында баспаны жабуға алып келді. Қолда бар қаражатыма күнелтіп, біраз уақыт бос жүріп қалдым. Барлық жағдайдан хабардар болып отырған тәлімгерім:

	– Аяз?! Физиканың заңы бойынша дененің жылдамдығын анықтау үшін оның орын ауыстыруын сол уақыт аралығына бөлеміз.

	Жылдамдық = орын ауыстыру : уақыт; немесе V= s:t. Сол сияқты кісінің бастаған ісіндегі өнімділік аттаған қадамдарына байланысты. Бірақ ұсақ бөлшектер сияқты (шаң-тозаң т.б) ретсіз, әрі үздіксіз броундық қозғалыста болу ешқандай нәтиже бермейді емес пе?, – деп күрсінді де:

	– Махмұтты білмедім... Екінің бірі Махмұт сияқты домбыра тартып, ән айта алмағандықтан ол қай заман болмасын сұраныста. Оны өнері асырайды. Ол бос жүрсе де ұтылмайды. Домбыра тартып, ән айтқан сайын шығармашылығы шыңдала түспек. Ал сен әнші емессің, кәсіпкерсің?! Сенің табыс әкелетін өнерің жоқ. Сол себепті, сен, Брюс Лидің тілімен айтқанда су сияқты болуың шарт. Қалыптасқан жағдайға байланысты мұзға, қажет болса буға айнала алуың керек, – деп бос жүргенімді құп көрмейтінін астарлап болса да жеткізді. Бұл сөзден кейін қандай істі қолға алсам екен деп ойлана бастадым. Өзімді қоғамда кәсіпкер ретінде қалыптастыра алғандықтан алыс-жақын таныстардан «бірлесіп іс бастайық» деген ұсыныстар түсе бастады. Айтылған ұсыныстың бірде-біреуіне қарсылық көрсетпей істеуге ниеттеніп щапқылаумен болдым. Бұл қылығым тәлімгеріме ұнамаса керек:

	– Аяз?! Соңғы уақытта елпілдеп әркіммен бір іс бастауға құмартып кеттің. Жалпы бірігу деген жауапкершіліктен жалтару, – деп әдеттегідей басын шайқап:

	– Белгілі бір дене мен келесі бір дененің молекулаларының алмасуын «диффузия» дейді. Қорғасын мен алтынды қатты қысып, беттестіріп қойса, бірнеше жылдан кейін алтын мен қорғасынның молекулалары бір-біріне 1мм тереңдікке дейін еніп кетеді. Сол сияқты кіммен іс бастасаң сол саған тікелей ықпал етеді. Ғылым тілімен айтсақ кіммен диффузиялық құбылыс түзсең, сол адамның қандай да бір жағымды, жағымсыз жақтарын жұқтырасың, – дегені сол еді:

	– Сіз бәрін физика заңдылығымен түсіндіреді екенсіз, – деп күліп жібердім.

	– Енді өзіміз ғылым адамы болғасын әр істі ғылыммен байланыстырғымыз келіп тұрады, –күліп:

	– Күлкі, күлкі... Қай іс болмасын өзің толық қанды жауапкершілікті сезінбей ісің оңға баспайды, – деп қайтадан салмақты кейпіне енді. Расын айтқанда әркіммен бірігіп іс бастауға құмартып кетуімнің ең негізгі себебі жауапкершіліктен қашу болатын. Айдын мырзаның бұл сөзінен кейін үлкен істерге ұмтылмай өзім білетін саланы қолға алмақ болдым. Құрылыстан хабарым болғандықтан бір досымның тоқтап тұрған құрылыс фирмасын жандандыруға ұсыныс жасадым. Ұсынысымды досым қуана-қуана қабылдады. Келісімшарт жасау, жұмыс табу жағын маған қалдырып, өзі құрылыстағы жұмыстың процессіне жауап беретін болды. Бұл салада физикалық тұрғыдан шармасам да, моральдық тұрғыдан қатты қиындықтарға тап болдым. Істелген жұмысты өткізу, тапсырыс берушілердің қатаң талаптарына жауап беру оңай болмады. Неде болса шыдап бағып, бірақ басқа да жерлерден табыс көздерін іздеуді жөн көрдім. Сондай-ақ Айдын мырза сияқты үйде жатып, әр жерден үлес алып отыруды жоспарладым. Пассивті табыс әкелер деген үмітпен интернет дүкендерінің бірін ашсам, бірін жабумен болдым. Өзім бақылауда ұстауға уақытым болмағандықтан интернет дүкендерінің ашылғаннан жабылғаны тез болды. Тәлімгерім бұл қылығымның себеп-салдарын түсіндіруін өтінді. Құрылыста тапсырыс берушілермен жиі-жиі сөзге келіп, моральдық тұрғыдан шаршап жүргенімді айтып, белсенді түрде басқа табыс көздерін іздеп жатқанымды жасырмадым. Айдын мырза сәл ғана езу тартып:

	– Адамзат тарихында Манса Муса деген қара нәсілді ең бай адам болған. Сол кісі XIV ғасырда қызметкерлері мен жендеттерін қоса есептегенде 80мың адам болып батыс Африкадан Меккеге қажылық сапарға аттанады. Жол бойы жүріп өткен елді мекеннің барлығын сыйлықтан кенде қалдырмайды. Бұл жағдайдан кейін оның атақ-даңқы Еуропаға дейін жетеді. Қажылығын өтеп келгесін Манса Мусаның бұл қылығы көршілес шығыс халықтарымен тығыз қарым-қатынас орнатып, патшалығының нығая түсуіне негіз болады..., – деп Айдын мырза тоқтап қалды. Ары қарай дегендей ишара танытқаным сол еді:

	– Сен де неге сол Манса Муса сияқты құрылыс патшалығыңның нығайтудың жолдарын іздемейсің?! Кәсіпте бірбеткейліктен гөрі иілгіштік қасиет маңызды. Қасарыспай тапсырыш берушінің ыңғайына қарай жығыла алсаң ұсақ-түйек проблемалардан айналып өтер едің?! Құрылыс күрделі сала болғандықтан міндетті түрде мәселе туындайтынын білесің. Мұндай жағдайды дау-дамайсыз шешудің бірден бір жолы тапсырыс берушімен достық қарым-қатынас орнату. Сыйлай берсең сараң да мырза болады..., – деп түсінген шығарсың дегендей ары қарай ашып айтпады. Ертесінде көптен бері өткізе алмай жүрген құрылыс нысанына бардым. Түске таяу тапсырыс беруші де келді. Бұрынғыдай көре сала өзімдікін дәлелдеуге тырыспай орайын тауып түскі асқа шақырдым. Ас іше отырып, осы жолы жұмыстағы қиындықтарды айғайласпай байыппен талқылап екі жаққа да тиімді келісімге келдік. Осы сәтте кез келген даулы мәселеде ұғыспай жатып, ұрысуға асықпау керектігін анық түсіндім. Одан кейін жұмыс барысында тапсырыс берушілермен қандайда бір конфликтке келмеппін. Себебі бірін шайға шақырып, енді біріне кішігім сыйлық жасап әу бастан достық қарым-қатынас орнататынмын. Арада біраз уақыт өтісімен құрылыстағы бизнес әріптесіммен болашаққа бағдар жасадық. Мен сөз арасында алдағы уақытта өз алдыма іс ашып, бөлек кететінімді ашық айттым. Ол шала бүлініп, олай болса істі тоқтата салуды ұсынды. Қазір кетпейтінімді айтып түсіндіре алмадым. Ақырында айтқанына көніп фирманың барлық құжаттарын өткізіп беруіме тура келді. Болған жәйтті Айдын мырзаға баяндап беріп едім:

	– «Тар жол тайғақ кешу» демекші... Бизнестің жолы мұз үстінде қадам басумен тең. Мәселен мұз айдында коньки тепкен екі баланың біреуі біреусін итеріп жіберді делік. Физиканың заңдылығына сәйкес екеуі қарама-қарсы бағытқа қарай сырғанайды. Сол сияқты бизнес әріптестер бір-біріне қандайда бір оғаш қылық көрсетсе, бастапқы бағыты жайына қалып, әп-сәтте екеуі екі жаққа кетеді, – деп күрсініп:

	– Ол сенімен ұзақ уақыт жұмыс істегісі келді, сен оның үмітін ақтамадың. Яки, оған ұрысуға себеп керек болды, осы орайды пайдаланып ұрыс шығарды. Кім білсін?!, – деп басын шайқап, бұл мәселені жұмбақ күйінде қалдырды...

	Құрылыстан кетісімен қандай іс бастарымды білмей, қолда бар ақшама тәлімгерімнің қарсылығына қарамай, енді ашылып жатқан сауда орталығынан шағын асхана сатып алдым. Расын айтқанда өз бетімше бірде-екілі кәсіп жүргізіп көргендіктен Айдын мырзаның кеңесін тыңдағым да келмеді. Бірақ айтқаныдай-ақ асхананың тауқыметі көп болып шықты. Сондай-ақ асхана жаңа ашылып жатқан сауда орталығында орналасқандықтан айтарлықтай табыс әкелмейтінін кеш түсіндім. Осы жағдайдың бәрін ескере отырып, асхананы сатуды жөн көрдім. Бірақ мен ойлаған бағаға өте қоймады. Қызығушылық білдіргендер де жоқтың қасы. «Тамағы тоқтық, аздырар баласын» демекші, қалған ақшамды ретсіз жұмсай бастадым. Жасыратыны жоқ нақты істерге ісім болмағандықтан күнде жиын, күнде той болып кетті. Ортақ таныстар арқылы бұл қылығымды естіген тәлімгерім бір кездескенде:

	– Аяз, білесің бе?! Қант пен тұз суық суға қарағанда ыстық суда тез ериді. Сол сияқты адамның көңіл-күйіңнің темпераменті жоғарылған сайын өзін-өзі тез ерітіп жібереді. Әр кез эмоционалды коэффициентті (EQ) бабында ұстағанда ғана бизнес коэффициент (BQ) артады, – деп ескерту жасады. Айдын мырзаның бұл айтқандарын елеусіз қалдырдым. Ақырында қолда бар қаражатты құлқыннан өткізіп, кәсіпкер болғаныма бір жыл болмай тақырға отырдым.Тақырға отырғаным соншалық пәтер ақы төлеудің өзі мұң болды. Не істерімді білмей фейсбук парақшамда кез келген жұмыс істеуге дайын екенімді хабарлап пост жарияладым. Таң атпай Айдын мырза хабарласып кездесуге шақырды. Кездесу барысында әлеуметтік желідегі жазбамнан хабардар екенін айтып, қиын жағдайға тап болғаныма өкініш білдіріп:

	– Жырадан секіру үшін артқа шегініс жасап, жүгіруге тура келеді. Банкрот болу – кәсіпкерліктің бір бөлшегі. Ең зор байлық – ақыл! Бастысы ақылыңды жоғалтпа, – деп жұбатты да:

	– Аяз?! «басқа түссе баспақшыл» дейді... Бірақ қоқыстан нан жеуге дәтің барар ма еді?!, – деп тосыннан сұрақ қойды.

	– Жоқ. Тірі адам болғасын амалын табуға тырысасың ғой, – дедім селк ете қалдым.

	– Салыстыруға келмейтін жағдай шығар?! Бірақ бұл тығырықтан шығып, бұрынғы қалпыңа түсуіңе мүмкіндік берме... Белгілі саясаткер Уинстон Черчилль: «билік деген – есірткі. Кімде-кім бір рет дәмін татса, қайта татқысы келіп тұрады» дейді. Ақша да сол сияқты... Бір рет дәмін татқан соң қайта татқың келіп тұрады, иә?! Солай емес пе, Аяз?! Кәсіпкер банкрот болса жұмыс іздемей, идея іздеу керек, идея, – деп тәлімгерім мысқылдады.

	– Солайы солай ғой. Бірақ маған уақыт керек..., – деп бетімді бір сипап, үнсіз қалдым.

	– Сенің банкрот болуың қалыпты жағдай. Оған күйінетіндей негіз жоқ!... Баяғыда бір өте дәулетті кісі өлер шағында баласын шақырып алып: «менен қалған байлықты қалай пайдаланасың ерік өзіңде. Тек өмірден шаршасаң сарайға жіп іліп қойдым, сол жіпті тартсаң басқа әлем ашылады. Өмірден шаршамасаң ол жіпке тиіспе, сол күйі ілініп тұра берсін» – деп өсиет айтып кетеді. Әкесі бақилық болысымен әлгі жігіт мұраға қалған байлықты оңды-солды шашумен болады. Ақырында тақыр кедей болып тынады. Не істерін білмей өмірден шаршап жаңа әлемге жол сілтейтін әкесі айтып кеткен жіпті тартып қалады. Сол сәтте қабырға айқара ашылып ағыл-тегіл алтын, гаухар тас төгіледі. Жігіт қайта мол байлыққа кенеліп, бірақ бұрынғыдай қолда барын ретсіз жұмсамай, есеппен жұмсап бақытты да, баянды ғұмыр кешкен екен-міс... Сенің қазіргі жағдайың осыған ұқсас болып тұр. Сені ешқандай алтын күтіп тұрмаса да, зор мүмкіндік күтіп тұр. Тек бойыңдағы потенциалыңа терең бойлап, керекті жіпті тартып қалсаң болды. Кедей болуға мүмкіндігің болмас еді, – деп күлімдеп, жүзіне күлкі үйірілді. Әлі де болса тығырықтан шығуға жол бар екенін естіп, әп-сәтте көңіл-күйім өзгеріп сала берді. Айдын мырза сәл үнсіз отырып:

	– Аяз жаза аласың! Жарнама жасауды білесің. Неге саған жарнама агенттігін ашпасқа?! Басқасы басқа қолыңнан жазу келеді ғой, – деп ой салды. Бұл идея жерде тұрған мені көкке көтеріп жібергендей болды. Бірақ бастапқы қаржы керек екені есіме түсіп, көңілім су сепкендей басылды. Неге екенін білмеймін Айдын мырзадан қарызға ақша сұрағым келмеді. Сұрасам да бетімді қайтарып тастайтындай көрінді. Үйге келісімен бұл идея маған маза бермеді. Кешкісін әлеуметтік желіде араласып жүрген Олжас (Ола Блаугранас) есімді жігітке хабарласып, кездесуге шақырдым. Фейсбуктегі парақшасынан кәсіпкер екенін білетінмін. Кешкі аста жақынырақ танысып, өзімнің жарнама агенттігін ашу жайындағы ойымды айттым. Ол қатты қызығушылық білдіріп, биылдыққа қосалқы іс жүргізетіндей жоспары болмаса да бірлесе жұмыс істеп, қаржылай көмек көрсете алатынын айтты. Өзара келісім шарт жасасып, компанияның қай бағытта жұмыс істейтінін қызу талқыладық. Талқылау барысында мен әлі ашылмаған компанияның қиындықтарына қайта-қайта баса мән берумен болдым. Бір кезде Олжас:

	– Аяз?! Менің кәсіпке келуіме негіз болған менторым: «проблеманы алдын ала шеше алмайсың, тек сол сәтте ғана шеше аласың» – деп жиі айтады. Егер, мен әр іске бір бас қатыра берсем бір жылда 12 квест (шытырман оқиғалы ойын) ашып, рекорд жасамас едім. Сондықтан идея бар ма, бастап кетейік, қалған мәселе жолай шешіледі, – деді де:

	– Егер осыдан бір жыл бұрын Айдын аға... Менторымды айтам. Айдын аға ақыл сөзбен арқамнан ұрып, кәсіпке қарай бағыттамаса әлі жүрер ме едім айлыққа қарап..., – дегені сол еді:

	– Айдын Бекмұхамет емес пе?, – дедім жұлып алғандай.

	– Иә, иә! Танисың ба?!, – деп Олжас қарсы сұрақ қойды. Бүгінде Айдын мырза менің менторым екенін, мені қалай кәсіпке баулығанын баяндап бердім. Мені мұқият тыңдап:

	– Айдын мырзаның ақша тиыннан құралады дегенді қалай түсіндіретінін білесің бе?, – деп менің жауабымды күтпей:

	– Ақша тиыннан құралады дегенді ақша жинау деп түсінеміз ғой. Бұл ескі түсінік. Негізінде қолда бар ақшаны кәсіпке салсаң тиыннан тиын құралады, – деп Олжас осы сөзімен-ақ пайда әкелерлік кез келген іске ақша салуға дайын екенін аңғартты...

	 Бұл кездесуде әлеуметтік желінің күшіне бір таңқалсам, Айдын мырзаның Олжас сияқты аяғын нық басқан кәсіпкерді дайындап шыққанына тағы бір таңқалдым...

	 Сол күннің ертесінде-ақ Олжас екеуміз бірлесіп «pr-top.kz» компаниясының негізін қаладық. Күн демей, түн демей кәсіби білімі жоғары мамандардан команда жасақтап, іске кірісіп кеттік. Айдын мырза қолдау көрсетіп, бастаған ісімізге сәттілік тіледі. Компания ашылысымен үш күннен кейін тапсырыс түсе бастады. Арада екі ай өтпей жатып қайта аяққа тұрып кеттім. Қуанышты жаңалығыммен бөліспек болып Айдын мырзаны мейрамханаға щақырдым. Қиын сәтте тамаша идея ұсынғаны үшін алғысымды айтып, ризашылығымды білдірдім. Ісімнің оңға басқан естіп:

	– Бизнесте сала таңдау қиын. Біреу картоп сатып жатыр екен деп сен де картоп сатсаң өтеді деген кепіл жоқ. Әркімнің биікке өрлейтін өз жолы болады. Бір кілтпен барлық құлыпты ашалмайсың ғой. Сол сияқты жетістікке жүрер жол да сан алуан болады. Кәсіптің әр арнасы мейрамхананың мәзіріне ұқсас, – деп мәзірді қолына алды да:

	– Қазір тағамның түрі қандай көп болса, кәсіптің түрі де сондай көп. Құрамында не бар екенін даяшыдан сұрап, өзің білмейтін тағамға тапсырыс берсең кейде дәмі ұнамай қалады. Бірақ дәмін татып көрмесең ұнамайтынын қайдан білесің?! Сол сияқты кәсіптің мәзірінен әр істің дәмін тату арқылы әркім өзіне ұнайтын ісін табады, – деп сөзін түйіндеді... Сәл үнсіз отырып, Олжас екеуміз Мәскеуге жол жүргелі жатқанымызды айтып, бізбен бірге сапарлап қайтуға ұсыныс жасадым. (Ресейлік жарнама агенттіктерімен тәжірибе алмасу мақсатында) Айдын мырза уақыттың ыңғайына қарай бара алмайтынын айтты...

	 Ертесінде Олжас екеуміз Алматыдан Мәскеуге ұшып кеттік. Үш күн ішінде шаруамыз шешілгенмен менің қайтқым келмеді. Олжастың келісімін алып, көптен бері қызығып жүрген Байқал көліне саяхаттап қайтуды жөн көрдім. Қайтар жолда Айдын мырзаның іс-сапармен Мәскеуде екенінен хабардар болдым. Сол себепті Алматыға бірге қайтуды жөн көрдік. Уәделескендей Мәскеуде кездесіп, бірге ұшаққа міндік. Ұшақ көкке көтерілген бойда Байқалдың жүрегі саналатын Ольхон аралына қалай саяхаттап қайтқанымды Айдын мырзаға айтып бермек болып:

	 – Табиғаты керемет екен. Бір қызығы бұл арал тек ХХІ ғасырда ғана электр жарығымен қамтамасыз етіліпті. Туристер жергілікті халқынан көп..., – деп тоқтап қалдым.

	– Содан..., – деп Айдын мырза қолындағы оқып отырған газетін жинап тастап, ары қарай тыңдауға ықылас білдірді.

	– Жергілікті тұрғындардың айтуынша Кеңес үкіметі құлағаннан кейін бұл арал қирауға шақ қалыпты. Кездейсоқ демалуға келген бір шетелдік композитор өз еліне барып, Ольхон аралын әнге қосады. Сол әннің ықпалы күшті болып, шетелден туристер ағылып, аралдың экономикасын көтеріп жіберген екен..., – деп сәл үнсіз тұрып қалдым да:

	– Әлгі композитор Ольхон аралын танытса, сіз мені бизнес әлемінде таныта алдыңыз. Сіз себепкер болмасаңыз..., – деп тағы ойымды аяқсыз қалдырдым. Кібіртектеп не айтқым келгенін түсінгендей:

	– Аяз, біз бала күнімізде ермек қылып қаршыға асырайтынбыз. Сол қаршыға алысқа ұзап ұшпасын деп ұдайы қанатының ұшын қырқып отыратынбыз... Сол сияқты арманға ұмтылған кісінің қанатын қырқып тастамай, еркін қанат қағуына мүмкіндік берсең биікте самғайды, – деп Айдын мырза маған бір қарап, ұшақтың кішкентай терезесінен алып ақша бұлттарға көз жүгіртті...





«...Сен айт менің ойымды, айта алмаған»




	...Сен айт менің ойымды, айта алмаған.

	Қарапайым жырымның дәнін ал да,

	Қауызын,

	Сайтан-бала,

	Қайтар маған...

	Мұқағали Мақатаев



	...Шырт ұйқымнан телефонның шырылы оятты. Таң атпай кім қоңырау шалып жатқанына мән берместен:

	– Ало..., – дедім ұйқысырап.

	– Ау! Аяз, барсың ба?! Орыстарда «горы зовут тех, чья душа им по росту»* деген сөз бар екен. Бүгін жан-дүниемізді биік шыңдармен таластырып, тауға барып қайтайық! Жиналып, дайын отыр! Қазір келіп, алып кетемін, – деп Айдын мырза жарқын дауыспен бұйыра сөйледі.

	– Жарайды... Айтпақшы, орысшаңыз жақсарып қалыпты..., – деп тауға барып қайтуға қарсы емес екенімді айттым.

	– Қытай, ағылшын, түрік тілін меңгерген кісіге орысша үйрену сөз болып па?! Әлі орысша кітап жазамын..., – деді күліп...

	Айдын мырза әр кез үздіксіз ізденісте жүреді. Айтуынша Қытай елінің тумасы болғандықтан орысшаны Қазақстанға келіп үйреніпті. Тіл сындырғанмен, акцент басым. Бірақ оған қарап жатқан ол жоқ. Тіл астына қалам салып кітапты дауыстап оқып, күнделікті жаттығуын мен танығалы бері тоқтатқан емес. Сондай-ақ шешендік өнерге баулитын курс, соңғы компьютерлік бағдарламаларды үйрететін тренинг-семинарлардың біреуін назарынан тыс қалдырмайды. Өзі барып, қоя салса жақсы. Жасыратыны жоқ, мені де сүйрелеп әуре ететіні көңіліме жақпайды. Мен сияқты туғанынан өзін ақылды санайтын кісіге «дәріс тыңдау» жат екені анық. Кейде даладай көңілін қимай барсам, кейде уақытымның жоқтығын айтып, ат-тонымды ала қашамын. Тренинг-семинарларға барған сайын жас бала сияқты таңданып:

	– Аяз! Мынадай дүние бар екен?! Бүгін шабыттанып келдім. Сен жақсы бір мәтін жазып бер, мен дизайнын жасаймын. Дайындап қояйық. Келешекте керек болады. «Қағазға түспеген ой, жоғалған оймен тең». Идея келді ме, ұмытылып қалмай тұрғанда қағазға түсіргеніміз жөн, – деп күн болсын, түн болсын маған маза бермейді. Бәрібір дегенінен қайтпайтынын білгендіктен, ниетім болмаса да айтқанын істеп беріп құтыламын. Бірақ сол ізденімпаздығы алға сүйреп келе жатқанын жоққа шығармаймын...

	Айдын мырза үшін Алматыда тұрып, аптасына бір рет Алатауға аяқ баспау үлкен айып. Іле Алатауының ең биік нүктесі 4973метр Талғар шыңына шықпасақ та, шама шарқымыз жеткенше өрлеп қайтпақпыз...

	Жалпы Алатауда жылдың төрт мезгіліне тән ауа-райын кездестіруге болады. Аптап ыстық жазда таудың етегінде 20 – 25°С болса, биіктеген сайын температура төмендеп, таудың басында 0°С-ты көрсетеді. Одан да салқын болуы мүмкін. Бейне бір әр түрлі жағдайға қарай құбылып тұратын адамның көңіл-күйі іспеттес…

	... Алатаудың баурайын қабырғалап, биіктеп келеміз. Биіктеген сайын дем жиілеп, жүру қиынға түсетіні анық. Тыныстап алмақ болып, тізе бүккеніміз сол еді, бір жыланның жанталасып, тышқанды жұтпақ болып жатқанын көзіміз шалды.

	– Жемтік қанша үлкен болса да, жыландар жемтігін бөлісе алмайды. Жыланды өз жемтігін ешкіммен бөліспеуге жаратылысы мәжбүрлесе, адамды надандығы мәжбүрлейді-ау?!, – дедім өзімше ой түйіп.

	– Оның рас, енді. Мен күнкөріс кітабын көп оқығанмын, сен моральдық кітапқа бейімсің ғой, Аяз?! Жалпы адам надандықтан қалай арыла алады?, – деп Айдын мырза тосыннан сұрақ қойды.

	– Білсеңіз, гриф дейтін бір құс бар... Әлгі құстың қомағайлығы соншалық өз салмағын көтеріп ұша алмайтын дәрежеге дейін тойып алады екен. Артық салмақтан табиғи жолмен арылғаннан кейін барып, бірақ көкке көтеріледі... Адамға да сол сияқты өзінің көп жағдайда биікке өрлеуіне надандық, қомағайлығы тежеу болады... Жалпы айтқанда ар азабы азаптап, санаға жүк түседі, – дедім қай істе болмасын өзімнің философиялық ой түйіндей алатынымды аңғартып.

	– Иә, иә... Судың тереңінде тіршілік ететін хиазмодан (ұлы жұтқыш) деген балық бар. Қарнының созылмалығы соншалық өз салмағынан он есе үлкен жемтікті сыйғыза алады. Әлгі сен айтқан грифтің артық салмақтан табиғи жолмен арылып, көкке көтерілуіне мүмкіндігі болса, хиазмодан артық тамақты қорта алмай өліп қалады екен... Бұл мәселеде адамдарды екі топқа бөлуге болады. Грифтер немесе хиазмадон. Біріншісі, өз надандығынан арылуына мүмкіндігі барлар, екіншісі, әбден надандық етінен өтіп, сүйегіне жетіп құрбан болғандар..., – деді де:

	– Неде болса бір неке жүзігін дайындау үшін бір тоннадан астам алтын рудасын өңдейді екен..., – деп қолындағы сақинасын нұсқап:

	– Сол сияқты кісінің тұлға болып, рухани толысуы үшін бойындағы сан алуан пасық мінезімен күресуіне тура келеді-ау?!, – деді де кеттік дегендей орнынан тұрып кетті.

	– Әсілі адам баласы... , – деп мен де орнымнан түрегеліп Айдын мырзаның соңынан ердім де:

	– Мәселен, жылан бақаны жұтқанда, тырбақ жұтылып бара жатқанын ойланбастан шыбын-шіркейді азық қыла береді екен... Сол сияқты біз адамдар уақыттың құрбанымыз. Адам уақыттың құрбаны болып жатқанын білсе де, сауық-сайранды қимай, кемел келешекті ойлағысы келмейді. Түптеп келгенде уақыттың ақша екенін ұмытып кетеді, – дедім қазіргі екеу ара диалогта қабыспайтын әңгіме қозғасам да, әдеттегідей өзімнің білімнен кенде емес екенімді көрсеткім келіп.

	– Көпке белгілі ресторатор, бизнес-тренер Қуаныш Шонбай өзінің «Екінші болма!» кітабында: «...ақша деген уақыт емес, ақша деген энергия» деп түйіндей келе, – деп оң қолымен тізесін тіреп:

	– «Энергия деген – адамның бойындағы толқын. Ол толқынды қалай бұрамыз, солай болады» деп түсіндіреді, – деді.

	Қуаныш Шонбай – қазақстандық танымал ресторатор, «Rumi Group» мейрамханалар желісінің қожайыны, бизнес-тренер.

	– Өзіңіз тренер бола тұра, басқа тренерлердің кітабын оқып жүрсіз бе?, – деп сәл езу тартып, таңқалысымды жасыра алмадым.

	– Түсінесің бе, Аяз?! Ілімде тәкаппарлық жоқ. Тәкаппар адамға білім тұрақтамайды. Мен Қуаныш Шонбайдың кітабын оқымақ түгілі, тренинг-семинарларына қатысқанмын. Тіпті, арнайы сертификатпен марапатталған едім. Ертең кез келген шәкіртімнің біреуі тренинг өткізіп, ақылға қонымды тың идеяларымен қызықтыра алса, өзімнің шәкіртімнен де оқуға еш ұялмаймын..., – деп жүзіне күлкі үйірілді.

	– Қуаныш Шонбайдан бірдеңе үйрене алдыңыз ба?! Не үйрендіңіз?, – дедім мысқылдап.

	– Әй, Аяз?! Баяғы дейді, баяғыда... Патша өмірге көңілі толмайтын бір кісіге сарайдағы барлық қоңыр түсті заттарды санап шығуын бұйырады... Бұйрықты бұлжытпай орындап, қайтып келсе патша қоңыр түсті емес, қара түсті заттардың санын сұрайды. Әлгі кісі қара түсті заттарды сарайдан мүлдем көрмегенін айтады. Бұл сөзін естіп, енді қара түсті заттарды санап келуге жұмсайды. Ақырында сарайда қоңыр түсті заттардан, қара түсті бұйымдар көп болып шығады... Сол сияқты өмірден әркім іздегенін табады..., – деді де:

	– Мен кімнен болмасын ілім үйренуге барсам, сынау үшін емес, білмегенімді толықтырып, мәдениет алмасу мақсатында барамын, – деп сөзін аяқтады.

	– Бірақ жұрттың айтуынша Қуаныш Шонбайдың бойында астамшылық, тәкаппарлық басым екен. Кісінің киген киіміне, тіпті, ұстаған телефонына да қатты мән береді дейді. Сонда сіздің ойыңызша әлеуметтік жағдай кісінің болмысын көрсете ме?, – дедім елден естіген сөзімді алға тартып.

	– Сен, менің жаңа айтқанымды түсінбеген сияқтысың.Ешкімнің өмірлік дағдыларында шаруам жоқ... Қуаныш Шонбай қандай адам?! Мен үшін маңызды емес?! Маңыздысы, біз адаммен емес, пікірмен күресіп үйренгенде ғана алға жылжимыз. Кемшіліксіз кісі болмайды. Ақиық ақын Мұқағали Мақатаев бір өлең жолдарында: «...Сен айт менің ойымды, айта алмаған.

	Қарапайым жырымның дәнін ал да,

	Қауызын,

	Сайтан-бала,

	Қайтар маған» дейді емес пе?! Өзің де оқыған шығарсың?, – деді де бел жазып алмақ болып, артында келе жатқан маған қарап тұрып қалды.

	– Иә, оқығанмын. «Ақын ініге» деген өлеңі, – деп сөзімнің дәлелі ретінде өлеңнің атына дейін айта кетуді жөн көрдім.

	– Оқысаң... Сол сияқты бір-біріміздің айта алмаған ойымызды айтып, толықтырып отырғанда ғана қоғам дамиды. Соқыр сеніммен сол айтылған ойдың бәрін жұта бермей, ақылмен саралап қабылдай білу де маңызды екенін айта кетейін, – деп ілгері жылжыды.



	– «Басында ми жоқ,

	Өзінде ой жоқ

	Күлкішіл кердең наданның.

	Көп айтса көнді,

	Жұрт айтса болды –

	Әдеті надан адамның»



	деп Һәкім Абай бекер айтпаса керек. Неде болса әркімнің өз пікірі болған жөн ғой, – дедім Айдынның сөзін толықтырып.

	– Айтқым келгені... Адамзат тарихында көп қан төккен Адольф Гитлер күні бүгінге дейін Чехияның Ланшкроун қаласының құрметті азаматы саналады екен. Жергілікті биліктің айтуынша қаланың тарихын қайта жазуға болмайды. Сол сияқты біреудің көңілге жақпаған бір қылығы үшін барлық игі істерін теріске шығару жөн емес, – деп түсіндіре кетті де:

	– Әлбетте... Біз көп жағдайда жылжымалы энциклопедия сияқтымыз. Оқимыз, оқығанымыздан ғибрат алып, кәдеге жаратуымыз мұң, – деп жолсерігім әңгіменің райын басқа жаққа бұрды.

	«Оқимыз, оқығанымыздан ғибрат алып, кәдеге жаратуымыз мұң» деп Айдын мырза маған қарата айтқандай болды. Себебі ара-тұра астарлап: «Сенде қабілет бар. Бірақ сол қабілетті пайдаланғың келмейді» дейтін-ді. Иә... Өткеніме көз жүгіртсем «...нелер келіп не кетпес, ер жігіттің басына» демекші, басыма қиындықтармен қатар, жүздеген тың ойлар келіпті. Бірақ...

	– Осы менде идея көп... Бірақ жүзеге асыруға құлықсызбын. Себебі неде деп ойлайсыз?, – дедім әңгімені алыстан бастап.

	– Біріншіден, идеясы көп адам – идеясы жоқ адам. Әдетте «идея көп» деп ойы шашыраңқы, әлі мақсаты айқындалмаған кісі айтады. Түптеп келгенде: «не істеймін» деген сұраққа бас қатырып жүрген адам. Брюс Ли: «Мен он мың әдіс білетін адамнан қорықпаймын, бір әдісті он мың рет қайталаған кісіден қорқамын» депті. Бұл ненің белгісі?! Адам өз потенциалыңды көп іске жұмсамай, бір іске жұмсаса жемісін берер еді?! Солай емес пе?, – деп мырс ете қалды.

	...Расымен, менің бір істі бастағаннан аяқтағаным тез екен. Бірінші қиындыққа шыдамай, екіншісіне өтемін. Екіншісі болмаса үшіншісіне... Осылай жалғаса береді. Бойымда туа біткен шығармашылық қабілетім болмаса бір өнерді толық меңгермеппін. «Шығармашылық қабілет» деймін-ау?! Оның өзі әлі жүйеленіп, жеткілікті деңгейде өзінің шыңырау шегіне жетпепті?!...

	– Сіз менің сұрағыма толық жауап бермедіңіз?! Санада туындаған ойды жүзеге асырауға не кедергі?, – дедім бастапқы тақырыпқа қайта оралып.

	– Санаңда туындаған ой сен үшін маңызды болмаған... Мүлдем мәнсіз болған. Мәселен, дәретханаға барғысы келген кісі сылтау іздемей, қайткен күнде амалын табады. Кейінгі қалдырмайды... «Прокрастинация» деген ұғым бар. Яғни, маңызды істерді кейінгі қалдырып, бағана ғана өзің айтқандай бүгінгі күннің сауық-сайранына мәз болу..., – деп артынан еріп келе жатқан маған бір қарады да, әрмен қарай қабырғалап, қадам басты...

	Таудағы іздерді кісінің өмір жолына ұқсатамын. Біресе оңға, біресе солға бұрылады. Өмір жолындағы кісінің өз қалауымен, яки қалауынсыз болған бұрылыстар кісінің зор бақытқа ұмтылған талпынысы болса керек... «Ертеде әдеттегі бір қарапайым балық өмір сүріпті. Бір күні ол "мұхит" туралы көп естігендіктен, сол жерге жетуді өзіне мақсат етіпті. Балық "мен" деген кемеңгерлерден жол сұрай бастайды. Данышпан балықтар өз беделін сақтап қалу үшін әр түрлі сандырақтарды айтады. Бір кемеңгер балық "мұхитқа жету оңай емес. Ол үшін арнайы жаттығу істеп, жүзгіш балықтардан дәріс алу керек" десе, тағы біреуі, мұхитқа тек ғұлама балықтардың бәрін танып білу арқылы ғана жете алатынын айтады. Енді бірі, мұхитқа жетудің бір ғана амалы бар. Ол "рам-рам-рам" деген мантраны үздіксіз қайталап айтпай, ол жаққа жол ашылмайтынын ескертеді. Ақырында сан алуан пікірлерден санасы сан жаққа жүгіріп, қалың балдырдың арасына жүзіп келеді. Кіре сала өзі сияқты болмашы бір балықты кездестіреді. Ол мұхитты іздеп, көп азап шеккен балыққа: «Іздеген мұхитың сенің жаныңда. Әрдайым сенімен бірге. Сен де мұхиттың бір бөлшегісің, тек сен оны байқамайсың. Мұхит сенің ішіңде, сыртыңда, сондай-ақ, сен – оның сүйікті бөлшегісің... Барлық балықтар – ұлы мұхиттың толқыны» – деп ақылын айтыпты-міс. Барлық балықтар – ұлы мұхиттың толқыны болса, барлық адамдар – баянды бақыттың бөлшегі екенін жиі естен шығаратынымыз өкінішті...».

	Табиғатымнан адам өміріне қарағанда жан-жануар, жәндіктердің тіршілігіне қызығушылығым басым. Күнделікті мақұлықтар туралы кітап, я болмаса деректі фильм көрмесем көңілім көншімейді. Хайуандар арасындағы тіршілік үшін жанталасты адамдардың өмірімен салыстырып сараптама жасаймын. Қазір де сол қызығушылығым ұстап, мәлім де, беймәлім құмырсқаның илеуін үнсіз бақылау үстіндемін. Қазіргі сәтте мен бақылап тұрған илеудің кішкентай қожайындары қателеспесем әлемнің түкпір-түкпірінде кездесетін құмырсқаның "Temnothorax" деген түрі болса керек. Ғалымдардың зерттеуінше әлгі жәндік ауырса өзгелеріне жұқпас үшін илеуді тастап, жалғыздықта өледі екен. Ал, адам ше?! Кісінің тәні ауырса да, жаны ауырса да қоғамнан оңайшылықпен алыстағысы келмейтіні бар. Менің ойымша жұқпалы тән ауруларынан бөлек, жан аурулары да болады. Ол қандай дерт?! «Ертеде бір соқыр есек жолға шығыпты. Көзі көрмегендіктен тура жол таппай, орман ішінде әр ағашқа бір соғылумен болады. Қас қарайған сәтте лағып жүрген есекті үкінің көзі шалып: «сен, мені үстіңе мінгізсең, мен саған жол сілтеп отырар едім» дейді. Соқыр есек бұл ұсынысқа қуана-қуана келіседі. Үкі есектің үстіне жайғасып, оңды-солды жол сілтей бастайды. Бәрі жақсы болғанмен қылаң беріп, таң атысымен үкінің көзі бұлдырлап, көруі мұң болады. Бірақ сонда да үкі білгішсініп, түк көрмесе де жол сілтеуін тоқтатпайды. Есек байғұс үкіге имандай сеніп, сапарын жалғастыра береді. Ақырында көш бастаған үкі есекті жардан құлатып тынған екен-міс... Қандай да бір идея, яки идеологияның дұрыс-бұрыстығына мән берместен көпшілікке насихаттап, өзімен қоймай, өзгелерді де адастыратындар жетерлік. Әдетте адам баласы көзінің соқырлығынан емес, көкірек көзінің соқырлығынан адасатыны хақ?!».

	– «Аяз би әліңді біл, құмырсқа жолыңды біл» деуші еді... Өмірден жол таппай, енді құмырсқадан ақыл сұрауға көштің бе?! , – деді де Айдын мырза мысқылдап:

	– Құмырсқаның да айтатын ақылы белгілі. Бәрі өз қолыңда, – деп артта қалып қойған менің жаныма тізе бүгіп, отыра кетті. «Өмірден жол таппай» дегені көңіліме жақпай:

	 – Бұл құмырқалар да сіз сияқты тренинг өткізіп жатыр екен. Коуч құмырсқа: «Мақсатқа жету әр құмырсқаның өз қолында! Мен өз күшіммен 4 илеу салдым...» деп өз тұқымдастарына ақыл айтуда. Ақылман құмырсқаның ақыл ақысына тұқымдастары өлген шыбын, енді бірі көбелектің кеуіп кеткен қанатын әкеліп жатты... Өзіне көп алып, астамшылық алған құмырсқаның бұл сөзі көңіліме жақпай, коуч-құмырсқаны таяқпен іліп алып, кемі екі метр жерге апарып тастадым. Әлгі жәндік қарға адым жерде тұрған тұқымдастарын таппай, сандырақтап бас ауған жаққа қаңғып кете барды... "Бәрі өз қолыңда" болса көрейін дегендей-ақ кесе көлденең кездескен бір қоңыз жолын бөгеп, менің аяғыма қарай бағыттап жіберді. Бейшара құмырсқа менің аяғымды қозғалыс күшіне ие материя деп ойламағандықтан ары-бері жыбырлап, әрекет үстінде болды. Өзіме артық жүк қылғым келмей, аяғымнан қағып тастадым. Қалай қарай кеткенін байқамадым да. Шамасы ойламаған жерден тағдырдың тәлкегіне тап болғанына күйініп, ішіп кетті-ау?!, – деп табан асты ойдан әңгіме құрап, мырс ете қалдым.

	– Ай?! Аяз, өлтірдің. Сөзіңнің жаны бар. Тиіп кетті..., – деп ішек-сілесі қатқанша күлді де:

	– «Бәрі өз қолыңда» деген сөз бүгін сәнге айналғанын жоққа шығармаймын. Бірақ ешкім 100% кепілдік бере алмайды. Жалпы кісінің... Шөлейт жерде өсетін өсімдіктің тамыры, ылғалды жердегі өсімдіктің тамырына қарағанда тереңде болатыны сияқты, кез келген кісінің дүниетанымы өскен ортасына қарай қалыптасатыны анық. Жүре келе өмірдегі кездейсоқтық пен себеп-салдар түрткі болып, тағдыры жақсы-жаманды жаққа қарай бет бұрады. Мәселен, әл-Фараби қазы болып жүрген шағында бір жақыны әкеліп берген көп кітаптың ішінен кездейсоқ Аристотельдің философиялық трактатымен танысып, ғылымға деген құштарлығы артқан екен. Сол құштарлық сонау бір замандағы Отырар қаласын тастап, ілім іздеп, Таяу Шығысқа кетуіне негіз болады. Ақырында әл-Фараби үздіксіз ізденістің нәтижесінде Аристотельден кейін әлемдегі екінші ұстаз атанады... Кейіннен әл-Фарабидің «Әріп кітабы» деген еңбегі медицинаның дамуына өлшеусіз үлес қосқан Ибн Синаның философиялық ой түюіне септігін тигізеді. Медицинаның атасы ол турасында: «... Кездейсоқ кітап базарында бір философиялық кітапты үш дирхемге сатып алдым. Бұл әл-Фарабидің «Метафизика» жайында еңбегі болатын. Бұл кітап қолыма тиісімен оқуға кірістім. Оқи отырып кітаптағы әр сөз жадымда жатталып, көкірек көзім ашыла түсті» – дейді. Мұның бәрі бүгінгі хаос теориясында айтылып жүрген: «Ғаламның бір шетіндегі көбелектің қанат қағысы, ғаламның келесі бір шетінде тайфун тууына сеп болады» деген қағидаға саяды. Сол сияқты біз айтқан пікірлер бәзбіреудің өмірінің жақсы жаққа қарай өзгеруіне сеп болып жатса құба-құп, – деп Айдын мырза әп-сәтте тың ақпараттармен хабардар етіп тастады да:

	– Білесің бе, Аяз?! «Ол кезде білмеппін, айтатын адам болмады» деп өткеніне өкінген жандарды жиі кездестіремін. Заманында ақпарат жетпей қалғандықтан кей мүмкіндіктерді жіберіп алғаныма өзім де өкінемін. Бизнес-тренер сол не істеу керектігін айтып, қай бағытта ізденудің жолын ұсынатын адам. Ол жолмен жүру, жүрмеу әркімнің еншісіндегі дүние, – деді де сәл үнсіз тұрып қалып:

	– Заманында физик, әрі математик Арнольд Зоммерфельд 84 рет Нобель сыйлығына ұсынылса да, ол сыйлықты ала алмапты. Бірақ оның Гейзенберг, Паули, Бете, Дебай және Полинг деген жеті бірдей шәкірті бұл сыйлыққа қол жеткізген. Полинг тіпті, екі рет алды... Сол сияқты бизнес-тренер де жұртты миллиардер болуға шақырып, өзі миллиардер бола алмай қалуы әбден мүмкін. Бірақ бәзбіреудің жақсы өмір сүруіне септігі тиіп жатса несі жаман?!, – деп бастапқы ойын толықтыра түсті.

	Белгілі әнші Қайрат Нұртас: «Өкінбес сірә, бар ма адам. Өзегі мұңға оранбай» деп әндетіп жатады емес пе?! Сол айтқандай-ақ: «Ол кезде білмеппін, айтатын адам болмады» деп іштен тынып, өткеніне өкінетін жанның бірі мен?! ...Иә. Айдын мырза айтқандай-ақ ақпарат жетпей қалғандықтан мен де көп дүниеден мақұрым қалғанымды жоққа шығармаймын. Бірақ... Өткен жолы досым Дәурен Ырысқанмен болған сұхбат есіме түссе, бұл мәселеге басқа көзбен қараймын.

	Дәурен Ырысқан – маған да, Айдынға да ортақ бизнес-әріптес. «Сен тимесең, мен тиме». Өз ісіне мығым, ешкімнің жеке өміріне қол сұқпайды. Терең ойдың білгірі болмаса да, айтары бар жігіт.

	Дәурен бір әңгімесінде: «Баяғыда егіс алқабынан өтіп бара жатқан патшаға диқаншылар иіліп тағзым етеді. Патша кетісімен диқаншылар: «Патшаның кетпені алтыннан шығар» деп қызу талқылапты... Адамның арты қай жерде болса, басы сол жерде болады» дегені бар-тын?! Өкінген сәттерге көз жүгіртсем артым қай жерде болса, басым сол жерден алысқа ұзап кете алмапты.

	Бүгінгі тілмен айтсақ: «Бір дәулетті кісі қаңғыбастардың өмірін зерттемек болады. Жұпыны киініп, қоқыс жәшігінен пайдаға жарайды-ау деген бұйымдарды қапқа сала бастайды. Сол сәтте бұл жердің де егесі пайда болып, сөзге келмей «кет» деп, кетпесе іс насырға шабатынын қатаң ескертеді. Құр дауласқанмен пайда жоқ екенін білген бай мәмілеге келуді ойлайды. Тіскебасары мен бір шөлмек арақ алып, жылы қабақ таныта қоймаған танысының көңілін табады. Екеуі біраз уақыт әңгіме-дүкен құрады. Ащы суға масайып қалған қаңғыбас үйсіз-күйсіз өмірдің қулық-сұмдығымен таныстырады. Қандай тұрмыстық заттардан түрлі-түсті металл шығады, қандай құмыралар өтімді, оларды қай жерде қымбатқа өткізуге болатынын баяндап береді. Өзге қаңғыбастарға қарағанда жолы болғыш екенін айтып, табысты күндерін мақтанышпен еске алады. Қыза-қыза осы жерде жүріп-ақ қазы-қарта, шұжық, тіпті небір арақ-шараптан да кенде қалып жатпағанын айтады. Дәулетті кісі жаңа танысының әр сөзін мұқият тыңдайды. Ойға шомып, үйсіз-күйсіз пендеге қатты жаны ашиды. Ақыр соңында үй-жаймен қамтамасыз етіп, өзіне қызметші етіп алмақ болып: «жақын маңда бай біреу тұрады. Соған қызметші болсаң қайтеді? Ақшаңды уақытылы төлейді. Жатар орын да береді. Бар болғаны күнделікті ауланы сыпырып қойсаң болды. Мекен-жайын берейін, ертең сөйлесіп көрсеңші» дейді. Бастапқыда өзін қаңғыбас ретінде таныстырғандықтан өзінің ықыласын ашып айтпай, астарлап жеткізеді. Қаңғыбас сәл үнсіз қалып: «сен не мені мас деп отырсың ба? Әлде ақымақ көресің бе? Маған жұмыс тауып беріп, өзің менің қоқыс жәшіктеріме иелік еткің келеді ғой» деп шала бүлінген екен. Көңіл шіркін, көкжиектен алысты көре алмайтыны жанға батады?!».

	Көп жағдайда кісінің әлеуметтік жағдайы психологиясына тікелей ықпал етсе керек. Атсыз кісінің жағдайын атты кісі түсінуі қиын?!

	Шалғай ауылдың бірінде екі оқушы халықаралық шығармашылық конкурсқа қатысады. Екеуі де үздік деп танылып, шетелдік оқу орындарының біріне тегін жолдама ұтып алады. Біреусінің бағы жанып, оқуға кетсе, екіншісінің ата-анасы баласының жолға жетерлік қаражатын тауып бере ала алмай, қалып қояды. Бүгінде сапалы білім алғаны биікке өрлеу әркімнің өз қолында екенін айтса, ауылдан алысқа ұзамай қалғаны кез келген кісінің жетістіктігін тағдырмен байланыстырады. Өмірдегі бір ғана жағдаят екі түрлі түсініктің қалыптасуына негіз болған?!...

	Келмеске кеткен өткенге, яки, кемел келешекке көз жүгіртіп, тағдыр туралы тақырыпты бір кітапқа сыйғызу қиын, әрине?! Соңғы оқыған кітапта мынадай деректің куәсы болған едім: "Бірде бір кісі Ислам дінінің ғұламасы Әбу Ханифаға тағдыр туралы айтысу үшін келеді. Сонда Абу Ханифа оған: "Тағдырды игергісі келетін адам күн көзінің дақтарына қараушыға ұқсайды. Ол қаншалықты көп қараған сайын, соншалықты көп абдырауға түседі", – депті. Баянды болашақ белгісіздіктен тұрады. Болжам жасалғанмен нақты қандай сәттер күтіп тұрғанын ешкім дөп басып айта алмас...

	«Түнде қурап кеткен ағаштың діңгегін көзі шалған ұры сақшы екен деп айналып қашыпты. Кездесуге келе жатқан жас жігіт қалыңдығын көрсе, сан алуан үрейлі ертегіге қаныққан кісі шайтанды көріп, еңіреп қоя берген екен.

	Ағаш әркімге әр түрлі болып көрінгенмен ағаш, ағаш боп қалатыны анық. Біз әлемнен не көргіміз келсе, соны көреміз»...

	«Биік таудың басына қиялап ұшып қыран да, жер бауырлап, жылжып, жылан да шығады» дегендей-ақ қабырғалай қадам басып, межелеген биігімізге де жеттік.

	– Аяз, су қанша градуста қайнайды?, – деді Айдын мырза шәйнекті отқа қойып жатқан маған қарап.

	– 100 °C та қайнайды, – деп нық сеніммен жауап бердім.

	– Қалыпты атмосферада солай... Теңіз деңгейінен жоғарылаған сайын қысымның төмендеуіне байланысты судың қайнау температурасы да төмендейді екен, – деді қолындағы шыбықпен отты бір көсеп тастап. Таңырқай бір қарадым да:

	– Ол жағын сізден естіп тұрмын... Адамның да қаны қоғамның қысымына қарай қайнайды, – дедім езу тартып.

	– Өзегі мықты кісіге сыртқы фактордың ықпал етуі екіталай. Ол үшін жүректі шыңдау керек, жүректі..., – деп үнсіз отырып қалды да:

	– ...Менің қолыма кездейсоқ танымал кәсіпкер, ментор Серік Бисекеевтің «Бәрі өз қолыңда" деген кітабы түсті. Ол өзінің тырнақ туындысында: «Адамның неге жарайтынын көру үшін мен оның жұмыстан тыс уақытта өзін қалай ұстайтынына қараймын. Мысалы, топ-менеджерлермен біз тауға шығып тұрамыз. Сол кезде жаңадан келгендерді өзіммен бірге шыңға шығуға шақырамын. Биікке көтерілген кезде мен ештеңе айтпаймын, тек бақылаймын. Егер адамның дене дайындығына қарамастан, қанша шалдықса да, тоқтамастан бәрімен бірге шыңға шыққанын көрсем, бұл адамның соңына дейін баруға дайын екендігінің көрсеткіші. Ондай маманға мен салмақты сеніп тапсыра аламын» дейді. Осы деректі оқығаннан кейін кіммен дос болсам да тауға сүйрейтін әдет қалыптасты. Сенімен қанша рет тауға шықтым. Бір рет те орта жолдан қайтпапсың, – деді сәл ғана езу тартып.

	– Мен сияқты таудың етегінде өскен балаға шыңға көтерілу еш қиын емес-ті... Серік Бисекеев сияқты көш бастаған кәсіпкер болу үшін не істеу керек екен?!, – деп әңгімені беделді бизнесменге қарай бұрдым.

	– Қырғидың қырағылығы мен шапшаңдығы керек. Қырғи өзінің жемтігін 8км жерден байқап, 300 км/сағ жылдамдықпен ұмтылса, мықты кәсіпкердің өзгелерден артықшылығы замананың ағымын кемі 8 жыл алдын ала көріп, соған сәйкес эффективті түрде қол жеткізе алуында. Ол турасында Серік Бисекеев өзінің кітабында: «1998 жылы дағдарыс өршіп, нарықта не болып жатқаны, әрі қарай не істеу керектігі түсініксіз болып жатқанда, мен АҚШ-тың Dieceland Technologies компаниясының бір рет пайдаланатын телефондарды өндіре бастайтыны туралы естідім. Сол кездің өзінде телефон өндірушілер аппараттардың бағасын жүз доллардан елу долларға, яғни екі есе түсіруге тырысты. Бір күні әлемде әлдекімнің бір рет қолданатын шприцтар секілді, қолжетімді он долларлық бір рет қолданатын телефондарды өндіргісі келетіні туралы мақала көзіме түсті. Бұл менің санамда төңкеріс жасады және әрекет етуге түрткі болды. Әлдекім: «адамдар қызық, бір рет қолданатын телефон кімге керек, бір мәртеден кейін тастайсың ба?» дейтін болар. Мен бұл ақпаратты басқаша қабылдап, жаңа мүмкіндіктерді аңғардым: бұл ұсыныстың артында жаңа дәуір тұрды. Телефондар адамдар тіс щеткасын қалай пайдаланса, сондай қолжетімді зат болады. Әрбір адам оны күнделікті әдетке айналдырады. «Назарды қарапайым адамдарға аудару керек» деп ойладым» дейді. Осыдан-ақ көп дүниені аңғаруға болады, – деп Айдын талдау жасап, өз ойын айта кетті.

	– Кәсіпкер Райымбек Баталов саясаттанушы Бақытжан Бұқарбайдың «Күнкөрістен кет, байлыққа жет!» деген кітабына берген сұхбатында: «Кейде табыстылық лотерия билетін еске түсіреді. Біреудің жолы болады, себебі оның бағы жанып тұр» дейді. Сол айтқандай-ақ өмірдің өзі –лотерия. Расымен жолы болғыш адамдар болады, – дедім Айдынның өзі сияқты кітапқа сілтеме жасап.

	– Ол кітапты сен де оқыған екенсің ғой?! Ол туындыда бизнесмен Марғұлан Сейсембай: «Қызметкерлерді немесе команда мүшелерін мен қалай таңдап аламын? Өз тәжірибеме, оның эволюцияқ жолына сүйене отырып, үш негізгі критерий бар деген шешімге келдім. Үміткерді таңдауда менің бірінші көңілбөлетін критерийім – бұл оның адалдығы. «Үш А» маңызды қағидасы бар: адалдық, адалдық және адалдық. Егер адам бұл критерий бойынша өтпесе, басқа критерийлер мені қызықтырмайды» дейді емес пе?! Қай жерде болмасын адалдық керек. Адам қисық көшемен жүрсе де макиавеллизмнен... Яғни, мақсатқа жету жолында зорлық-зомбылық, алдау-арбаудан ада болғаны жөн, – деді де:

	– Сол кітапта («Күнкөрістен кет, байлыққа жет!») «Қағанат» асханалар желісінің негізін қалаушы Шынар Бұғымбаева: «Психологияда «үрей шегі» деген термин бар. Ол менде өте жоғары болғандықтан, ешқашан еш нәрседен қорыққан емеспін. 1990 жылдары рэкетирлерге жиі тойтарыс беретінмін, қолымнан азық-түлік салған пакетті тартып алуға тырысқан бұзақылардан оны қайтадан батыл жұлып алатынмын» дейді. Қай іс болмасын адалдықпен қатар, батылдық та керек, батылдық, – деп бастапқы тақырыпқа қайта оралды.

	...Иә. Мақсатқа жетудің жолын әркім әр қалай түсіндіреді. Өмірдің ең негізгі проблемаларына тоқталған әлемге әйгілі бес еврейдің пікірлері іспеттес.



	«Адамдар жаман өмір сүрсе, демек, оның мына жері (маңдайын нұсқап) жаман. Бұл Мұса болатын.

	Адамдар жаман өмір сүрсе, демек, оның мына жері (жүрегін нұсқап) жаман. Бұл Христос болатын.

	Адамдар жаман өмір сүрсе, демек, оның мына жері (қалтасын көрсетіп) жаман. Бұл Маркс болатын.

	Адамдар жаман өмір сүрсе, демек, оның мына жері (белден төмен жақты меңзеп) жаман. Бұл Фрейд болатын.

	Адамдар айтарлықтай жаман емес, себебі бәрі салыстырмалы. Бұл Эйнштейн болатын».



	«Адам ортаға өнерімен емес, мінезімен сияды» деген даналықты негізге алсақ ең маңыздысы мінездің көркемдігі болса керек...

	 Қазақ эстрадасында шоқтығы биік әнші Қайрат Нұртас туралы танымал айтыскер ақын Айнұр Тұрсынбаева өзінің әлеуметтік желідегі парақшасында: «Жалпы псиxологияның маған тигізген пайдасы ұшан теңіз. Жастау кезімізде бетің бар, жүзің бар демей айтып тастауды жөн санайтынмын. Адамды ренжіте салу түк емес еді...Осыдан 10 шақты жыл бұрын Алматыға бір конкурсқа қазылық етуге шақырды... Барсам қаптаған әнші.. Бір құрбымды көріп қалып ем, "Қайрат Нұртаспен жарысқа түсем" деді, "дайынсың ба?" деген ем, "жоқ, оны әлі көрген де жоқпын" деді. Әдеттегідей көтеріліп кеттім, "неге ол саған жолықпайды, неге сәлем бермейді, ол кім соншама" деп бұрқылдап ала жөнелдім.. "Оның күн сайын концерт беретіні, бүкіл Қазақстанды аралап жүргені менің миыма кіріп шыққан жоқ. Сонымен жарыс басталды, мен бірден Қайратты бас салдым.." Қайрат Нұртас деген кім" деп бастадым әңгімені.. «Продюсері қайда қарап жүр» деп бір тиістім. Сонымен не керек айқай шықты.. Мамасы сұқбат берді тв-ға, маған ренжігенін айтып жатыр...Мен жауап беріп қоймаймын. Баяғы сол менікі дұрыс деген бетпақтық. Бір күні бір тойда құрметті қонақтардың арасында "гүл" болып отырған едім, қасымдағылар тура сол оқиғаны айтып, "не болды, татуластыңыздар ма?!" деп сұрап жатыр.."Е, жоға" деп мен қатайып отырғанмын, бір кезде тойдың төріне Қайрат кіріп келді.. Кіріп келді де маған қарай жүгіріп келіп,"қалайсыз әпке" деп бетімнен сүйіп амандассын.. Ашық жарқын, мәз мейрам.. Ұялғанымнан жердің тесігін іздеп кеттім.. 1-0 болып оңбай жеңілгенімді сонда сезіндім...» деп жариялаған болатын. Осы мәселеден-ақ биікке өрлеу үшін көркем мінездің қаншалықты маңызды екенін аңғаруға болады...



	«...Бұл өмірдің сынағы көп.

	Шыда бірақ, шыда жүрек.

	 Ертеңіңнен күдер үзбе,

	Жаным бүгін жылады деп»



	деп ақын Олжас Отар өлең жолдарында айтқандай-ақ кісінің бұралаң жолда, сан алуан көңіл кеселдерін өткеріп, көркем мінез қалыптастыруы үшін де шыдам керек, шыдам. (Қайрат Нұртастың репертуарындағы ән)



	– «...Жас кезінде жалыны жоқ жігіттің,

	Жас кезінде дарыны жоқ жігіттің

	Ертең ерлік жасарына сенбеймін...»,



	– деп Мұхтар Шахановтың өлеңін сыбырлап оқып, баяу маздап жанып жатқан жер ошаққа шырпы тастадым. Сыбырлағаныммен даусым қаттырақ шығып кетсе керек:

	– Адамның бойындағы жалынын өшірмес үшін өз құнын түсірмеу керек..., – деп Айдын мырза да жер ошаққа шырпы тастап:

	– Өзімді әлемге әйгілі Димаштың тұрақты тыңдарманымын деп айта алмаймын... Бірақ жас та болса оның өмір жолынан үлгі алуға болады. Өзі ол туралы жақ ашпаса да... Димаш танылмай тұрып қандай пікірлер айтылғаны әлеуметтік желіде желдей есіп, тарап кетті. Сынды қабылдағанмен Димаш өз құнын білген екен..., – деді де сәл үнсіз отырып:

	– «Бір күні жас жігіт кемеңгерге келіп: «Көмегің керек, айналамдағылардың бәрі менің ештеңеге қабілетсіздігімді айтады. Бұл сөздерден кейін өмір сүргім де келмейді. Маған тек сен ғана көмектесе аласың» деп мұңын шағады. Кемеңгер сәл ойланып: «Сенің мәселеңді қазір шеше алмаймын. Бірақ сен менің мәселемді шешуге көмектессең, мен саған көмектесер едім» дейді. Жас жігіт қуана-қуана келісімін береді. Кемеңгер қолындағы жүзігін шешіп: «Менің жылқыма мініп, мына сақинаны базарға апарып сатып кел. Маған қарыз төлеу керек. Бір алтын тиынға ауыстырып кел» деп жолға шығарып салады. Бозбала құстай ұшып базарға келеді. Сақинаға қызығушылық білдіргендер көп болғанмен айтқан бағасына ешкім ала қоймайды. Көбі мазақ қылып, күлумен болады. Бір қарт саудагер: «Бұл сақина алтын тиын тұрмайды. Алсам мыс тиынға, ары кетсе күміс тиынға ала аламын» деп жүзікті ары қарап, бері қарап қайтарып береді. Бұл сөзден кейін жас жігіттің еңсесі түсіп, кемеңгерге қайтып келеді де: «Мен сенің тапсырмаңды орындай алмадым. Базарда бұл сақинаға күміс тиыннан артық ешкім бермеді. Сен айтқандай алтын тиынға ауыстыру мүмкін емес. Бұл жүзігің алтын тиынға тұрмайды» дейді. Кемеңгер болса: «Өзің білмей жатып, сен қазір ақиқатты айттың. Сақинаны сатпастан бұрын оның нақты құнын анықтау керек. Бұл жүзіктің құнын зергерден сұрап кел» деп зергерге жібереді. Бозбала қайта атқа қонып, зергерге келеді. Зергер сақинаны қолына алысымен мұқият қарап: «Бұл сақинаға қазір қолымда бар 57 алтын тиынды бере аламын. Егер, бұған келіспесең екі аптадан кейін 70 алтын тиын берейін» дейді. Бұл жаңалықты естіген бозбала қатты қуанып, кемеңгерге болған оқиғаны баяндап берсе: «Сен осы қымбат сақина сияқтысың. Құныңды білмейтіндер құныңды түсіруге тырысады» деген екен», – деп сөз соңын аңыз-әңгімемен аяқтады.

	– ...Иә. Кейде адам өз мүмкіндіктерін де білмейді. 3-сыныпты аттаған кезім... Әлі есімде. Тастан қақпа жасап, екі командаға бөлініп күнделікті кешкілік ойнайтын ойынымыз – футбол. Сол кешкілік ойындардың бірінде менің тепкен добым Жарас есімді баланың бетіне оңбай тиді. Жарас шала бүлініп, екі-үш рет көкіректен түйіп жіберді. Көзім жасаурап үнсіз қалдым. Сол арада жоғарғы сыныпта оқитын көршім Дархан бірден ара түсті. Мені қорғап жатқанына мәзбін. Жарас та қайтпайды, салғыласып қояр емес... Ақыр соңында Дархан мені Жараспен жекпе-жекке шығармақ болды. Бағана ғана жақын жерден қорғаушы тапқаныма мәз болып тұр едім... Енді бойымды үрей билей бастады. «Шықпаймын», «үлкен ғой» деген жауабымды күтпестен қарсыласым төбелесті бастап кетті. Қолы соғып, аяғы теуіп, ауызы боқтап жатыр... Түк түсінбей қалдым. Тек жүрегімнің соғысы жиілеп, көзім барған сайын жасаурап барады. Тепкілеп жатқан Жарасқа емес, қараптан қарап шағыстырып жіберген Дарханға қатты ашуым келді. Оны айтатындай дәрмен жоқ. Қатты қорықсам да, бір-екі рет соққы жасағандай болдым. Бір мезетте Жарастың аңыраған даусы жер жарып кетті... Қарасам мұрнынан қан сорғалап тұр. Жерден еңкейіп тас іздей бастады. Мен артқа қарай шегініп барамын. Қолына бір дәу тасты іліп алды да мені қуа жөнелді. Қаруланған қарсыласым мені көшенің аяғына дейін қуды. Қашып келе жатсам да көңілім шат-шадман. Жарасқа сөзі өтетін балалар тоқтатып, қолындағы тасын тастатқызды. Қызық көргісі келген балалар Жарасты «шығасың ба» деген сұрақтың астына алып қояр емес. Жарас бастапқыда «ертең» деп құтылмақ болып еді... Ол ойы іске аспады. Бәрі «шығатын болсаң қазір неге шықпайсың» деп лап қойды. Ақырында «шықпаймын» деп тайып тұрған еді...

	...Көп жағдайда адамдардың басым көпшілігі өзінің потенциалының неге жететінін біле бермейді. Лажы болса өмір жолында мені Жараспен шағыстырған Дархан сияқты біреу керек-ау?! Әйтпесе жүздеген жандар «менің мүмкіндігім жоқ», «қолымнан келмейді» деп өзін-өзі кем санап, көп дүниеден қалыс қалуы әбден мүмкін?!, – деп балғын балалық шаққа көз жүгірттім.

	– Сөзіңнің жаны бар, Аяз?! Жалпы, негізі... Бір рет танымал тележүргізуші Ләйлә Сұлтанқызының бағдарламасында белгілі әнші Ерке Есмаханға тікелей эфирде бір қыз: «...Оқушы кезіңізде сыныптастарыңыз сізді қалқаңқұлақ деп көп келеке ететін бе еді» деген қисынсыз сұрақ қойды. Ерке Есмахан еш саспастан: «Енді қалқаңқұлақ деп айта қоймайтын. Өйткені мен ол кезде де неше түрлі байқауларға барып, ... қыз сынына қатысып, белсенді оқушы болатынмын, сондықтан да менің құлағыма ешкім мән бермейтін» деп күліп жауап береді де: «...Мені қалқаңқұлақ деп айтпайтын ешқашанда... Бірақ мен өзім кейбір кезде құлағымнан қысылатын кездер болады былай...» дейді. Сол сәтте жүргізуші Ләйлә Сұлтанқызы: «Операция жасатқың келмей ме» деп өнер иесіне сұрақ қойып, тікелей эфирді жандандыра түседі. «Жасатқым келеді, бірақ қасымдағы Ақмарал да (сіңлісі әрі, директорын меңзеп), өзімнің үйдегілер де...» деп сөзін аяқсыз қалдырып, іштегі проблемасымен қоғамның мүлдем жұмысы жоқтығын аңғартты. Ақыр соңында Ләйлә Сұлтанқызының өтінішімен құлағын жауып тұрған шашын ысырып тастап, көпшілікке көрсеткен еді... Бұл бағдарламада Ерке Есмаханның құлағы туралы сөз қозғалмаса, мен Еркенің құлағынынан қымсанатынын білмеппін, шынымды айтсам... Адам кемшілігіне өзі баса мән бермесе, қоғам мүлдем байқамауы да мүмкін, – деді Айдын мырза сәл тақырыптан ауытқып. Бірақ не айтқысы келгенін түсініп:

	– Біз тұрмыста «кімнің болмасын кемшілігі болады» деп жиі айтқанымызбен бірақ сол кемшілігімізді өзгелер тұрмақ, өзіміз қабылдағымыз келмейді-ау?! Бір таныс қыз психологқа барып, тұрмыс құра алмай жүргенінің себебін сұрапты. Психолог болса: «Сен, егер өзің жігіт болсаң, өзіңе үйленер ме едің?» дейді. Әлгі қыз: «жоқ» деп жауап беріп, өзінің кемшіліктерін тізіп айта бастаса: «Өз кемшіліктеріңді өзің қабылдай алмасаң, өзгелер қалай қабылдайды? Өзіңді жақсы көрмей, ешкім саған жүрегін ұсынбайды» деген екен, – деп мен де қалыс қалмай, өмірде болған оқиғаны баяндап беруді жөн көрдім.

	– Иә...Дұрыс айтқан екен. Адам өзін жақсы көргені жөн. Бірақ межесінен асып кетсе қиын. Ғылым тілінде айтсақ, бұл – нарциссизм. Әйгілі ғалым Альберт Эйнштейннің музасы болған Маргарита Конёнкованың өмірбаяны есіме түсіп тұрғаны... – деді де тоқтап қалып:

	– Маргарита 1922 жылы мүсінші Сергей Конёнковқа тұрмысқа шығады. Тұрмысқа шыққанымен оған табынатын еркектердің саны көбеймесе, азая қоймайды. Маргаритаға тіпті, әнші Фёдор Шаляпин, композитор Сергей Рахманинов ғашық болған деседі. Тарихи деректерге сенсек, Конёнковаға күйеуінің махаббаты аздық етіп, сол замандағы зиялы қауым өкілдерімен жүріс жүруін тоқтатпаған екен. Бірақ махаббаттың көзі соқыр дегендей-ақ жұбайы бұл қылығына көз жұма қарайды. Кейіннен ерлі-зайыптылар 1923 жылы Нью-Йоркте өткен көрмеге барып, Америкада тұрақтап қалады. Сол сапарда Маргарита күйеуі арқылы Альберт Эйнштейнмен танысады. Таныстықтың арты ұлы махаббатқа ұласып, ғалымның көңілдесіне айналады. 1945 жылы Кеңес үкіметінің бұйрығымен Мәскеуге қайтқаннан кейін де Маригарита мен Эйнштейн хат алмасуын тоқтатпапты. Бірақ Конёнкова қаншама атақтылардың жүрегінен орын алса да, сымбатын бұзғысы келмегендіктен дүниеге сәби әкелуден бас тартқан екен. 1971жылы күйеуі қайтыс болғаннан кейін маңғаз әйелдің арқа сүйер не жанашыр туысы, не жақын досы қалмайды. Күйзеліске түскені соншалық апталап, төсектен тұрмай жатып қалады. Қызметшісі Маргаританың дәрменсіз күйін пайдаланып, ашықтан ашық қорлай бастайды. Қара нан ғана беріп, қатырғаны аздай, бағалы бұйымдарының бәрін ұрлап кетеді. Ақырында тәкаппар әйел 1980 жылы әбден жүдеп, көз жұмған екен..., – деді де ауыр күрсініп:

	– Атақ-даңқ, байлық бәрі қалады... Өмірде бәрін сатып алуға болатын шығар. Тек шынайы құрметті сатып ала алмайсың. Халық даналығында: «ағаштан жеміс күтсең бұтағын сындырма, адамнан үміт күтсең көңілін қалдырма» дейді. Лажы болса астамшылық алып, өміріңде кездескен жанның көңілін қалдырмаған жөн, – деп сөзін қайта жалғады.

	...Иә. Халық даналығында: «көңіл көңілден су ішеді» дейді. Ыстық шай берген кісі, ыстық ықыласын сыйлай алмаса бәрі бекер. Қыстың көзі қырауда жылы тон адамның тәнін жылытса, жүректен шыққан жылы сөз жабырқаған жанын жылытаны анық.

	«...Ертеде Күн мен Жел күш сынасып, дауласып қалыпты-міс. Кімнің ықпалы басым екенін анықтамақ болып, назарлары жолда келе жатқан жолаушыға ауады.

	– Қазір мына жолаушының күртесін жұлып аламын, – деп жел қаһарына мініп, дауылға айналады. Жел күшейген сайын жолаушы қымтана түседі. Қанша тырысса да Жел жолаушының күртесін шеше алмайтынына көзі жетеді. Қарсыласының дәрменсіздігін үнсіз бақылап тұрған Күн бұрынғыдан бетер жарқырап, жылуын төге бастайды. Жолаушы күннің жылуына төтеп бере алмай күртесін шешіп қолына алған екен. Сол сияқты адам да қоршаған ортаға қаншалықты мейірімін төксе, соған сай қарымтасын алса керек».

	– Айдын мырза! Омар Хаям: «Кімде кім өмірді түсінсе, сол кісі асықпайды...» деген пікір айтыпты. Егер бұл сөздің төркіні дұрыс болса, мен туыла сала өмірді түсініп туған екенмін. Неге десеңіз, жұрттың балалары бір жасында қадам басса, мен бір жасымда тәй-тәйлап жүріппін. Сондай-ақ бес жасымда әрең-әрең тілім шықты. Кейінгі жылға дейін кей сөзді дұрыс айтпасам өзімнен үш жас кіші қарындасым түзетіп отыратын..., – деп әңгімені алыстан бастадым да:

	– Қазірде... Үйленетін жасқа келсем де, үйленуге асығар емеспін. Отбасы бақытынан бөлек, өзімнің «кинорежиссёр болам» деген деген арманыма да жүрісім баяу... Өзіңіз айтқан Америкадағы «New York Film Academy» оқу орталығына қабылданып тұрсам да, ағылшын тілін жетілдіруге аз уақыт бөліп жүрген жайым бар. Тек тіл ғана тежеу болып тұр..., – дедім сөзімді қорытындылап.

	– Уақыт көңілдің ырқына бағынбайды. «Өмірді түсіндім» деп өзің айтқан Омар Хаям сияқты сүр бойдақ болып, дүниеден өтіп жүрме, – деп әдеттегідей тістеп сөйлеп:

	– Адам ғылыммен айналысу керек. Бірақ артынан ұрпақ қалдыру инстингін, жоғалтпағаны ләзім. Ғылым атақ-даңқ, ақша әкелгенмен, ізбасарың бола алмайды... Ал, арманға келетін болсақ... Әдетте тау көзге жақын көрінгенмен шыңына шығу қиын емес пе?!..., – деді де:

	– Адам баласының арманы да сол сияқты. Бастапқыда тез-ақ жетіп баратындай көрініп, жүре келе қиындығы сезіледі. Сол себепті ертеден кісінің арман-мақсатын биік шыңға балайтыны содан болса керек. Арманыңа қарай бір қадам жасамасаң, сол елестеген күйі елес боп тұра береді..., – деп Айдын мырза тау шыңына көз жүгіртті де, үнсіз отырып қалды...

	...Стамбұл. Стамбұл – Рим, Византия, Латын және Осман империясының астанасы болған алып шаһар. Бүгінде Түркияның сауда-өнеркәсіп және мәдени орталығы. Ресми мәліметке сенсек қалада жетпіс музей, оның ішінде көпке белгілі Топқапы мен Айя-София сарайлары жыл сайын 30 миллион доллар табыс әкеледі екен. ...Иә. Жыл сайын ағылып жатқан миллиондаған туристің санына қарасақ, бұл көрсеткіш ешкімді таңқалдыра қоймас. Сол миллионның бірі болып, Айдын мырза екеуміз Стамбұлға бет алдық. Көкке көтерілген сәтте:

	– Досым алма шырынын ішсе, мен апельсин шырынын ішейін. Жолаушы болсақ та, ұшқыштардың қағидасын ұстанайық, – деп Айдын мырза бортсерік қызға қарап, сәл езу тартты.

	– Иә... Ұшқыштар уланып қалмас үшін бірдей тағам ішпейді деседі, – деп не айтқысы келгенін толықтыра түстім де:

	– Тартымды қыз екен..., – дедім қарға адым жерде ұзап бара жатқан бортсерік қызды көзбен шығарып салып.

	– Тартымдылықды сұлулықпен шатастыруға келмес. Тартымдылық – Тәңірдің сыйы. Табиғатынан тартымды адам қай кезде болмасын өзгелерге қарағанда өмір жолында жетіске тез жетеді. Мен үшін өмірдің түсініксіз заңдылығы. Біз кездесе қалған кісіге бейсаналы түрде баға беріп үлгереміз. Ғалымдардың айтуынша кісінің ұнайтын, ұнамайтынын анықтау үшін 150 миллисекунд жеткілікті екен, – деп Айдын әдетінше тұрмыстық тақырыптан ауытқып кетті.

	Тартымдылық.... Осыдан 7 жыл бұрын Алматыдағы мейрамханалардың бірінде – күзетшімін. Жұмыс сұрап, Жанар және Ғалия есімді екі қыз келді. Жанар сымбатты, ал, Ғалияның көз тартарлықтай сұлулығы жоқ. Дереу мейрамхана администраторы Асқарды шақырдым. Асқардың кісілігі ұстап, екеуін сұрақтың астына алды. Ақырында Жанарға таңдауы түсіп, ертеңнен бастап жұмысқа шыға беруін өтінді. Асқардың сұрақтарына Ғалия құрбысынан кем жауап бермесе де, басқа жерден жұмыс іздеуіне тура келді. Бұрымдылар кетісімен:

	– Сүйкімді қыз екен..., – деп тамсанып қойды. Қас-қабағынан бір сәттік сезім пайда болғанын аңғардым. Ертесінде-ақ Жанар жұмысқа шықты. Келе салған күні-ақ тартымдылығымен директордың назарына ілікті... Басшымызбен тығыз қарым-қатынаста болғандықтан бұл ойын менен жасырмаған еді. Ақырында бір ай болмай жатып, Асқардың орнына администратор болып шыға келді... Бір мекемеде жұмыс істегендіктен кейіннен Жанардың жақсы сырласына айналдым.

	– Ғалияның жөні түзу жұмыс таппай жүргеніне екі айдан асты... Кішкентай кезімнен бірге өскен құрбым болғандықтан барлық шығынды өзім көтеріп жатырмын. Бірдеңе болса, таныс жоқтығын айтады..., – деп мұңын шағып:

	– Өзіміз таныссыз-ақ жұмысқа тұрып, карьера жасап жатырмыз ғой, – дейтін артынша кеудесін мақтаныш оты кернеп. Жанар жылдам карьералық қадам жасауына тартымдылығы сеп болғанын біле бермейтін-ді...

	Стамбұлға табанымыз тиген күннің ертесінде негізі сонау 1453 жылы қаланған көпке белгілі «Қапалы-шаршы» (Гранд базар) базарына бет алдық. Ірі сауда орталығына күніне жарты миллионнан астам адам келіп кетеді екен. Сырттан келген кәсіпкерлер үшін бұл базарға соқпай кету үлкен айып болса керек-ті.

	– Бұл нарықта қызмет көрсету жоғары деңгейде екен, – дедім базарға аяқ басысымен Айдын мырзаны сөзге тартып.

	– Иә... Бұл жерде солай. Сауда жүйесі ертеден жолға қойылғандықтан кімнің болмасын жылы сөзбен басынан атып, қалтасына тигізеді, – деп сәл езу тартып:

	– Байқадың ба?! Кісінің келбетіне мән берместен бәріне тең дәрежеде қызмет көрсетеді. Жалпы саудада жүрген кісінің адам алаламағаны жөн... 1921 жылы бір бай үнді... Аты есіме түспей тұрғаны... Лондондағы Roll-Royce компаниясына Phantom II Tourer деп аталатын жаңа модельді алмақ болып барады. Ұлттық киімдегі үндіні қаңғыбасқа екен деп салонның қызметкерлері қуып шығады. Ашуланған үнді бір емес, жеті машинаны бір-ақ сатып алып, бамперіне сыпыртқы байлап, Лондон көшелерін сыпыртқызған деседі..., – деп сапарласым сөзін қайта жалғап:

	– Сауданың негізгі міндеті клиент табумен қатар, клиент ұстап қалу ғой... Осыны басты назарға алған әлемдегі ірі компаниялар адам ойына келмейтін әр түрлі ұтымды қадамдар жасайды... 2007 жылы Жапонияның «Wakayama Electric Railway» деген темір жол компаниясы қаржылай дағдарысқа тап болады. Тез арада ұтымды шешім қабылдамаса, бәрі құрдымға кететінін ескерген компания президенті Мицунобу Косима таңғаларлық амал ойлап табады. Кинокова қаласындағы Киси станциясына қарауыл қылып, Тама деген кәдімгі мысықты тағайындайды. Қарауылдың формасын киген мысықтың міндеті бекетке келіп-кеткен жолаушыларды күтіп алып, шығарып салу. Ерекше қарауылды көзімен көргісі келгендердің саны күн сайын артып, Кинокава қаласына жергілікті халықтан бөлек, туристер де ағыла бастайды. Нәтижесінде мысықтың арқасында компания қаржылай тығырықтан шығып кетеді. Бұл мысық өз қызметін атқарғаны соншалық вице-президентке көтерілген екен. Тама (мысық) өзі қызмет еткен аралықта жергілікті экономикаға миллиардтан астам йен кіріс әкеліпті. 2015 жылы бұл мысықтың өліміне 3000 адам жиналған деседі. Бүгінде бұл мысықтың құрметіне мемориал қойылыпты. Кім білсін?! Аңызға айналған мысықтың мүсінін көру үшін әлі де туристер ағылып жатқан шығар..., – деп Айдын қызықты мәліметпен бөлісе кетуді жөн көрді...

	Аумағы 30 700 м², 66 базар көшелерінен, сол көшелердегі төрт мыңнан астам дүңгіршекті қанша уақыт аралығында аралап шығуға болатын білмеймін. Бірақ бір күнде аралап үлгеру мүмкін емес екені анық... Кешкісін менің өтінішіммен теңіз жағалауына серуендеп қайтуды жөн көрдік.

	– Стамбұл географиялық жағынан өте тиімді орналасқан, иә?!, – дедім теңіздегі толқындарға көз тастап.

	– Жанға жайлы болғандықтан халық саны көп-ау?! Сол себепті тарихта Стамбұл үшін көп соғыс болды. Қай ел болса да Стамбұл сияқты шаһардан оңай айырылғысы келмейтіні анық..., – деп мен теңізге қарасам, Айдын мырза қала жаққа қарай көз салды.

	– Тарихта сол соғысты кәсіп көзі ретінде қарастырған кәсіпкерлер де бар екен. 1878 жылы орыс-түрік соғысы қызып тұрған шақты пайдаланып, Василий Захарофф деген грек бизнесмені сүңгіуір қайық сатумен айналысқан екен. Қалай сатқан десеңіз, бірінші қайықты гректерге сатады. Артынша гректер күшейіп бара жатқанын айтып, Түріктерге екі қайық сатады. Кейіннен Ресейге Түріктердің екі сүңгіуір қайығы бар екенін хабарлап, төрт қайық сатып жіберген екен, – дедім соңғы уақытта сәл де болса ізденіс жасап, көп оқитынымды аңғартып.

	– Ресейге төрт қайық сатпаған. Ресей төрт қайық сатып алуға келісімін бергенмен, сынап көрмек болып, бастапқыда біреуіне ғана тапсырыс береді. Ол қайық Котлин аралындағы Кронштадт қаласына бет алып, жете алмай орта жолда Балтық бұғазында батып кетіпті. Патша үкіметі сынақтан өтпеген қайықтың құнын төлеуден бас тартқан деседі, – деп мен айтқан мәліметті толықтыра түсті де:

	– Жалпы бизнесте «Ньюсджекинг» (newsjacking) деген ұғым бар. Яғни, қоғамдағы кез келген шулы тақырыпты өз брендінің танымалдылығын арттыру мақсатында пайдалану технологиясы... Бүгінде көпшілік «Бикини» деген арал бар екенін білмесе де, киім бар екенін білетін шығар. 1946 жылы модельер Луис Рирд суға түсуге арналған костюм шығарып, ол костюмдеріне қоғамда дүмпу туғызарлықтай ат таппайды. Сол аралықта Америка Тынық мұхитындағы Бикини аралында ядролық сынақ жүргізеді. Луис Рирд қоғамдағы ең өзекті тақырыпты ұтымды пайдаланып «Бикини – бөлшектелген атом» деген жарнамалық слоганмен Париждегі көрмеде суға түсуге арналған костюмдерін көпшілікке таныстырған екен, – деді де:

	– 2015 жылы Нұрсұлтан Назарбаев Ақмола облысындағы жұмыс сапарында: «Ең бастысы дастарханымызда ас бар. Тіпті ішетін сусынымыз да бар. Киеріміз де, баспанамыз да бар, сол үйлерді жылытатын отынымыз да бар. Ең басты, ең қажеттінің барлығы бар. Ал қалғандарынан, мәселен батыстың киімінен бас тартып та өмір сүруге болады. Рас па? Фуа-грасыз, банансыз, бізге зиян заттарсыз», – деп әзілдеп айтқан сөзі қоғамда дүмпу туғызғаны есіңде шығар?! Бұл жағдайдан кейін қала мейрамханаларында мәлім де, беймәлім фуа-граға сұраныс артып кетіпті. Мәзірінде бұл тамақтың түрі жоқ мейрамханалар көпшіліктің сұранысына қарай енгізген еді, – деп тереңнен дем алды да:

	– Негізі кісінің басы істесе, қоғамдағы кез келген жаңалықты ұтымды пайдаланып кетуге болады-ау?! Пайдалану керек, тек көпшіліктің наразылығын туғызбай, дұрыс жағынан пайдалана білген жөн, – деп сөзін аяқтады.

	– Оу?! Айдеке! Осы сіздің тұлғалық өсу... Бизнестен басқа әңгіме айтатын күніңіз бола ма?!, – деп кекесін күліп, арқасынан қақтым.

	– 1911 жылы Америкалық Бобби Лич деген кісі темір бөшкемен Ниагара сарқырамасынан түсіп, аман қалады. Ниагра сарқырамасынан аман қалған Бобби бірнеше жылдан кейін апельсиннің қабығына шалынып құлап, қайтыс болған екен... Қай күні, қалай өлетінім белгісіз ғой. Әйтеуір, көзімнің тірісінде саған бар білгенімді үйретіп, адам қылып кетсем болды, – деді әзілдеп.

	– XVIII ғасырда өмір сүрген ағылшындық математик Абрахам де Муавр ұйқысының ұзақтағын есептеу арқылы өзінің қай күні өлетінін дәлме-дәл есептеп шығарған екен... Сіз де есепке жүйріксіз. Сол сияқты қай күні өлетініңізді есептеп шығарып қойсаңыз, дайындалып жүретін едік, – деп мен де қалыс қалмай, әзілге әзілмен жауап бердім.

	– Бүгінде «VERSUS» академиясының директоры Мейірбек досым: «Өзің тоқтаған күні бәрі тоқтайды» дейді. Расымен солай... Әлем күн сайын жаңару үстінде..., – деді де салмақты кейіпке еніп:

	– Көптеген оқулықта әлемдегі ең ұзын өзен «Ніл» деп оқытылады. Бірақ 2011 жылы Амазонканың Нілден ұзын екені дәлелденген болатын. Оны көп ешкім ескере бермейді. Заманында ресми расталған мәліметтер өзгеріп жатқанда, қоғамда қалыптасқан үрдістердің жай-күйі әп-сәтте өзгеріп кетуі әбден мүмкін. Жаңалықтан қалып қойсаң, көштен қаласың..., – деп нақты не айтқысы келгенін ашып айтпай, өз ойын астарлап жеткізді...

	Таң атысымен Таксим алаңына таяу орналасқан қонақ үйден шығып, Әмірған (түр. Emirgan Korusu) саябағына бет алдық. Ертеректе бұл саябақ мәңгі жасыл кипарис ағашымен көмкеріліп жатқандықтан «кипарис орманы» деп аталған деседі.

	– Бұйыртса келесі жылы бұл саябаққа сәуір айында келейік. Сәуірде қызғалдақ фестивалі өтеді. Ал қызыл қызғалдаққа оранған сұлулықты көзбен көрсең..., – деп сапарласым қызықтырып қойды.

	– Бұйыртса... Стамбұл маған шабыт сыйлады. Алматыға аяғым тиісімен... Мына бір сарқырама сияқты небір идеялар санамда сарқырап жатыр, – дедім көркіне көз тоймайтын сарқырамаға жақындай түсіп.

	– Әлемдегі ең үлкен сарқырама жер үстінде емес, су астында. Дат бұғазындағы Исландия мен Гренландияның арасында 200 км-ге созылып жатыр. Солтүстік Мұзды мұхиттан Атлант мұхитына 5 миллион текше метр су сарқырайды екен, – деді де тақырыптан ауытқып:

	– Сол сияқты энергияның алпауыт толқыны адамның ішінде жасырынып жатады. Сол ішіндегі алпауыт толқынның құдіретін сезіне алған кісі кедейлікке үйінің төрінен орын берсе де, ешқашан жүрегінің төрінен орын бермейді, – деп Айдын мырза сөзін аяқтады...





	Барлық құқығы қорғалған. Кітапты немесе оның бір бөлігін автордың келісімінсіз пайдалануға тыйым салынады. Бұл талаптар бұзылған жағдайда құқық бұзушы жауапқа тартылады.





	Жауапты редактор Дәурен Ырысхан

	Корректор Олжас Серікұлы

	Дизайнер Естен Ербол





	https://t.me/kzkitap





Notes


	[←1]

Хатико – адалдықтың символы саналатын ит. 1923 – жылы Жапонияның Акита қаласында профессор Хидэсабуро Уэно бір күшікті сыйға алады, тұқымы –Акита-Ину. Кішкентай күшікті «Хатико» деп атайды. Жапон тілінен аударғанда «сегізінші» дегенді білдіреді. Профессордың өмірінде асыраған сегізінші иті болғандықтан солай атауды жөн санапты. Хатико өте ақылды, адал ит болып, өседі. Қожайынын күнде таңертең Сибуя станциясына дейін шығарып салып, кешкісін уақытынан кешікпей күтіп алып, отырады. 1925-жылы мамыр айында Хидэсабуро Уэно инфарктан көз жұмады. Бірақ Хатико бекетке келіп, қожайынын күтуді тоқтатпайды. Бақилық болған иесін өле-өлгенше тоғыз жыл бойы күтеді. Иттің табандылығы мен адалдығы күллі әлемге таралып, адал досқа ескерткіш қойылып, кейін ол туралы кино түсіріледі...





