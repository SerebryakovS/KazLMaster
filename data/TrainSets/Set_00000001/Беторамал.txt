	Тұрлыбек Мәмесейіт

	Беторамал





	Өмірден ерте кеткен

	әпкем Әсияның рухына.



	Автор.





	Баяулап ұйып бара жатқан тымық ауа заңғар тауларды да құшағына алып мұнаурата бастағандай. Кешкі дүние маужыраған жайдары қалыпта тұңғиық ажар танытады. Шетінен жусап, күйсей бастаған отар тып-тыныш. Шашау шығып шашырағаны да көрінбейді, тіпті қой-қозының маңырағаны да естілмейді. Тояттаған қалыпта еріне қозғалып, кейбірі жыбырлай жайылып жатыр. Осынау шымырлап сабырға тартқан тыныштықты қарсы бетке қонақтатуға бет алып, шулай ұшқан ұларлардың дауысы мен қанаттарының суылы ғана бөліп кетеді.

	Күннің көзі батыстағы биік шоқылардың аржағына әлдеқашан сүңгіп кеткенімен, ұясына әлі қона қоймағанын біледі, Мұратбек. Өйткені күннің қызғылт нұры кең аңғардың арғы бетіндегі таудың ортан белінен басына дейін әлі орап тұр. Өзі отырған жақ таудың көлеңкесі күн нұрын біртіндеп ары асырып жібергелі сырғытып барады. Қашан сол күн нұры білінер-білінбес болып тау басынан ары асып, өшіп кетпейінше Мұратбек отарды қораға айдамайды. Қой баққан күнгі оның сағаты сол тау көлеңкесі мен күннің қызғылт нұры. Өте асыққан күндері оған көлеңке бір орнынан қозғалмай тұрып алғандай көрінетіні бар. Сондықтан жиі қарай бергісі келмейді. Ұмытыңқырап, анда-санда көз салса, жылжып қалғаны кәдімгідей білінетін. Көлеңке мысқылдап жылжыған сайын, «көкем неге кешікті екен» деп ойлап қояды.

	Көкесі үйден ұзап шыға қалса, соны бір жаңалық айтып келердей көрінеді бұған. Бір қиыр жайлаудағы жалғыз үйдің томаға-тұйық бірқалыпты өмірін анда-санда естіген бірауыз жаңалық сөз, бірді-екілі келіп кеткен адамдар әжептәуір серпілтіп тастайтын. Ауылдың жаңалығын, биыл колхоздағы егіннің шығымы қалай екенін естісе де, тіпті көкесі жол-жөнекей таныс біреуге жолығып әңгімелескенін айтып келсе де, үй-іші оны кәдімгідей сөз етісіп, дуылдасып қалушы еді.

	Бүгін де көкесі бір атты мініп, бір атты жетегіне алып, тұз артып келуге кеткен. Тұзды колхоз орталығынан осыдан түстік жердегі Екіаша базына әкеліп төгетін. Одан бері қарай жол қиын. Сол жерден сай-саладағы қойшылар өздері тасып, жеткізіп алатын.

	Ұзақты күн қой соңында жүріп Мұратбек тезірек кеш болуын күтті. Себебі әкесінің әңгімесін, нендей жаңалық айтып келерін есітуге асық. Екіашаға тұз алуға көп адам келеді деген сөз. Олардың ішінде жақында ауылға барып қайтқандары да бар, әрине. Мүмкін, ол жерге ауылдан көшпелі дүкен де келіп қалар. Қалай болғанда да, бүгін көкесінің көп жаңалықтар естіп келетіні сөзсіз.

	Күні бойы кеш түсуін тағатсыздана күткенімен, дәл қазір Мұратбек бейжай қалыпта. Себебі көкесі әлі келе қоймапты. Сонау өзен бойындағы сай табанында отырған үй маңынан ешнәрсе байқалмайды. Мамаағаш бос, байланған ат көрінбейді. Шешесі күндегі әдетінше сиыр сауып отыр. Анда-санда орнынан тұрып, шелегін сиырдан былайырақ қойып, қазықтағы бұзауды босатады да, отар жаққа көз салып қарап қояды. Кішкене қарындасы дәл қораның ортасында қара күшігін ертіп алып, ары-бері жүгіріп, ойнап жүр.

	Жерошақтан шұбалып түтін көтеріледі. Ошақтан бері тағы да бір жіңішке түтін шаншыла шығып жатыр, оның жіңішке кернейі сорайған самауыр екенін біліп отыр Мұратбек.

	Бір сәт назарын үйден аударып, ирелеңдеген соқпақ жолды қуалай отырып көзін айланба тұмсыққа әкеп тіреді. Өйткені бұл жаққа келетін адамдар, әуелі сол айланбадан ғана қылт етіп көріне қалатын. Қанша қарасаңда, ары қарай еш нәрсе көрінбейді. Іркес-тіркес таулар тізіліп кете береді.

	Неге мұнша кешікті екен деп ойлады ол, қалың арша өскен қара тұмсықтан көзін алмай отырып. «Мүмкін, тұз болмай қалып, көп күтіп кеш шықты ма екен». Қалай да бұл уақытта көкесінің жолда келе жатқанына көңілі сенімді.

	Тұмсыққа қарай-қарай көзі талған ол, «шіркін-ай, мына қара тұмсық жоқ болса, аржағы көз жетер жерге дейін түгел көрінер еді, жолдағы қараң-құраңды да байқап отырар едім» ... – деп ойлады.

	Сөйтіп отырғанда айланба жолдан жетегінде көлігі бар салт аттылы шыға келгені. Жетектегі ақбоз атты көргенде Мұратбек қатты қуанып кетіп, орнынан атып тұрды. Келе жатқан көкесі екенін шүбәсіз таныды. Апыл-құпыл қойға жүгірді. Тезірек үйге жетуге асықты.

	* * *

	Көкесінің қабағы таңертеңгідей емес, сәл шытыңқы көрінді.

	Шаршаған шығар деп ойлады Мұратбек. Аттан түсіп жатқанда шешесі Асылша:

	– Ат-көлігің аман ба, неге кешіктің? – деп еді, көкесі ақырын ғана дауысын күңгірттеу шығарып:

	– Аман, – дей салды, қанжығасынан қоржынды шешіп беріп жатып.

	– Е-е, көшпедүкен келіп қалған екен ғой. Екіашаға келді ме?.. Жақсы болды, шай-қант таусылып бара жатыр еді, – деп шешесі қуана сөйледі, қоржынның екі басын басып-басып көріп.

	Керімбай үндеген жоқ. Үшеуі жабыла жүріп қаптағы тұзды түсірді. Көкесі аттардың тартпаларын босатып, тізгіндерін қаңтарып, мамаағашқа байлады да үйге кірді.

	– Бір жерің ауырды ма, не болды? Жоқ, шаршағандыкі ме? – деді Асылша дастарқан жайып, шалының қабағын байқап.

	Бір-екі рет жөткірінгені болмаса, Керімбай тіс жарып ешнәрсе деген жоқ.

	Мұратбектің де бірнәрселер сұрағысы келіп отырғанымен, көкесінің салқын қабағынан бата алмады.

	Оның ойынша, өзгеше ешнәрсе бола қоймайтын сияқты. Көкесі даладан шаршап келгенде, ылғи да осылай отыратын. Біраз шай ішіп, маңдайы жіпсігенде барып сөз бастайтын. Үнсіздікті тағы да Асылша бұзып:

	– Тұз алушылар көп пе екен? Асутөрдің қойшыларынан да келіп пе?

	– деді шалына шай кесені ұсына беріп.

	– Адам көп, тегі, бүгін бәрі уәделескендей. Аз тұз қалған екен, сыпырып-сиырып алып кетті. Алаайғырдағылар да жүр. Асутөрден Иса мен Жұмабайдың баласы барыпты, – деді шайды үнсіз сораптап отырған Керімбай біраздан кейін шешіле сөйлеп, күпәйкесінің түймелерін ағытып, дастарқаннан сәл шегіне отырып. Бағанадағыдай емес, жүзі қызылқоңыр тартып, жіпси бастаған. Дауысы да жұмсақтау шықты.

	– Е-е, бәрің бір бас қосып, дуылдасып қалған екенсіңдер ғой, – Асылша көңілдене күлімсірей сөйледі.

	– Екіашадан бері жол салынатын бопты дейді, әйтеуір, – деді Керімбай шай кесесін ала беріп.

	– Ой, мынау жақсылық қой! Кәдімгі мәшине жүретін жол ма? – Асылша елеңдей қалды.

	– Не жүрсе де, әйтеуір, тұз-отынды жақынырақ әкеп берсе болды ғой.

	Сонау Екіашаға сандалғанша...

	– Енді, құдай-ау, өкімет жасаймын десе жасайды ғой. Көші-қонға, ауылға қатынауға да жақсы болар еді.

	Бұл сөзге Мұратбек те: «Оһо, о, жақсы болды ғой», – деп қалды, дәп бір жол ертең салына қалатындай, қуанып кетіп.

	– Ауылға барып келгендер айта ма, сонда бұл әңгімені? – дейді, Асылша шалына мойнын бұрып.

	– Иә, әлгі Дәуітбек барып келген екен, сол соқты ғой, шын-өтірігін. Біраз үнсіздіктен кейін Керімбай сәл қабақ шыта отырып:

	– Иса да ауылға барып қайтқан екен. Алдыңғы күні келіпті, – деді.

	– Е, ауыл-аймақ аман ба екен?.. – дей беріп еді Асылша, шалы сөзін бөле:

	– Әсия келіпті үлкен үйге. «Қатынасқан біреуден Керімбайға айтып жіберейін деп едім» деп жүрген жерінен қалқоздың кеңсесінің алдында байжәкем жолығыпты Исаға.

	– Міне, әңгіме... е... ой, шырағым-ай, ә, жалғыз келіп пе? – деп Асылша шалына таңғала қарап, елеңдеп қалды. Мұратбек те қозғалақтап, Әсия әпкем бе дей жаздап барып басылды.

	– Жалғыз екен. Келгеніне бір жұма болыпты.

	– Енді содан бері жеткізіп тастамады ма екен?

	– Қайтіп жеткізеді? Шалдың биесі осында. Қалқоз ат бере ме осы күнде?

	– Жәй келді ме екен, айналайын! Көкем қашан келеді деп жәутеңдеп жүр екен ғой, – деп Асылша ойына әлдене түскендей үнсіз қалды.

	Керімбай да малдас құрып тұқырған күйі:

	– Жұмыс уақытында жібермесе керек еді... Оның үстіне жападан-жалғыз... Атаңа нәлет, иттер, тағы бірдеңе деген ғой... – деді біртүрлі бет әлпеті бұзыла.

	– Бағы жанбаған, сорлы-ай! Жетісіп келді дейсің бе?..

	Әпкесінің атын естіп қуана елеңдеп отырған Мұратбек, әке-шешесінің мына сөздерінен секем алып, көзі жыпылықтап, екеуіне кезек-кезек қарап қойып отыр.

	Жүзін төмен салған шешесі көзіне жас алып:

	– Қашан жүресің енді, ауылға? – деп шалына қарады.

	– Аттар ертең тынықсың. Бүрсүгүні жүру керек.

	Бұдан ары сөз ұзаған жоқ. Көңілдерінде Әсияның қалай келгендігінің анық-қанығын біле алмаған түйткіл қалды.

	Күні бойы асыға күткен көкесінің төбесі көрінгелі қуанышы қойнына сыймай, жүрегі алып ұшқн Мұратбектің де көңілі жасып, жаны жабырқап қалып еді.

	Төсек салынып, жатар кезде Мұратбек көкесі екеуі далаға шыққан.

	Шытырадай жанған күлше жұлдыздар қаптаған алқаракөк аспан күмбезі кең аңғарға төңкеріліп тұрғандай. Аспан аласарып кеткендей, жұлдыздар қол жетердей төбеден төне-төне жымыңдасады. Оқыстан бір қатты қимыл болса, сай етіп төгіліп кетердей көрінді Мұратбекке. Өзенді бойлай аңқылдай соққан ақсаумал самалдың лебі сезіледі. Бырт-бырт күйіс қайырып жатқан бір айналып шыққан көкесі есік көзіне сәл аялдап:

	– Құдайдың күні бұзылайын деп тұр ма... Ай арасы болып қалды ғой,

	– деп күнбатыстағы Қарашоқының басына ілінген тоқымдай қарақоңыр бұлтқа қарап...

	...Мұратбектің ұйқысы келер емес. Жүрегі де барған сайын жиілеп соғатындай. Көз алдына әпкесі елестейді. Дәл қазір кіріп келіп, «Мұратым, Мұратым» деп екі бетінен кезек-кезек сүйіп-сүйіп алатындай. Әсия мұны ерекше жақсы көруші еді. Қазір де Мұратыма қашан жетемін деп, сағынып әрең жүрген шығар. Былтырғы келгенінде, кетерінде мұны құшақтап көп жылаған. «Жазда оқудан тарағанда мені іздеп кел, Мұрат, ә! Мақұл ма?! Кел!» – деп қайта-қайта айта берген.

	Бір кезде есіне көкесінің жаңағы «атаңа нәлет, иттер, тағы бірдеңе деген ғой» – деген сөзі түсіп, денесі түршігіп кетті. «Сонда қалай? Кәкім жездесі әпкесін қуып жіберген бе, немене?.. Ол ондай жаманшылыққа баратын кісі емес сияқты еді ғой...»

	Мұратбек бүк түскен күйі көрпесін қымтанып, көзін жұмды. Жүрегі дүп-дүп соғып, кірпігі айқасатын емес. Дәл былтырғы келгендегідей әпкесі бұған қарап, біресе күледі, біресе жылайды...

	* * *

	...Ақпанның аяқтап қалған кезі еді. Айдың басы ақтүтек боранмен басталса да, бұл тұсы жайдары қалыпқа түскен. Ертелі-кеш қана құлақ тызылдатар сәл ызғар білінгені болмаса, түс әлетінде кәдімгідей күн көзі шуақтанып, қардың көбесін сөгер жылылқ сезіледі. Көктем ерте басталатын сияқты.

	Мұратбек бөлмеде жалғыз. Сабақ оқимын деп, сырғанаққа кеткен балаларға ілеспей қалып еді, тындырғаны шамалы. Бесіндікке еңкейген күннің терезеден қиыс түсіп тұрған қызғылт сәулесі көңілін бөлді. Осылай күннің шуағы молая берсе, тезірек көктем шығар еді. Көктем шықса, таудан үйлері көшіп келер еді.

	Терезе жақтауына сүйеніп, осындай ойда тұрған Мұратбекті тасыр-тұсыр еткізіп кіріп келген Асқар жалт қаратты.

	– Мұратбек, сені бір кісілер шақырып тұр, – деп ентіге сөйлеп, жақындап келді.

	Қапелімде сасып қалған Мұратбек:

	– Кімдер? Қайда!.. – деп таңғала сұрады.

	– Есіктің алдында. Үш кісі – өздері. Бір әйел. Интернат осы ма, Мұратбек деген інім бар еді, – дейді. – Жүр, жүр, – деп Асқар қайтадан есікке бет алды. Тымағын жүре киіп, Асқарға ілесе далаға шықты. Келгендерді бірден тани алмай, аңтарылып, іркіліп қалған оны шеткерірек тұрған жастау әйел құшағын жая:

	– Ой, шырағым, Мұратбегім! – деп бассалды. Құшағын босатпай екі бетінен кезек-кезек сүйеді. Мұратбек сәл босана беріп, әйелдің бетіне қарады. Біртүрлі жылыұшырап кетті. Үш жылдай көрмеген Әсия әпкесі көзі жасаурай, бұған елжірей қарап қалған.

	– Ой, Әсия, Әпке! – деп, қайта құшақтай алды.

	–Оқып, адам болған, шырағым менің? – деп әпкесі аймалап жатыр, сүйіп жатыр.

	– Ау, болды енді, бауырыңды сағынып қалыпсың ғой! – деп бағанадан шарбаққа сүйеніп отырған қара кемпір орнынан тұрып, бұлардың қасына келді.

	Әпкесі Мұратбекті тіпті босатар емес, аузына басқа сөз түспей, тек «шырағым, шырағым» дей береді.

	– Болды енді, Әсия, болды! – деді, ұзын бойлы қара жігіт те бұларға жақындап.

	– Уһ-һ, – деп көкірегі қарс айырыла күрсінген әпкесі көңілі орнына түскендей аз-кем үнсіз тұрды да, қалтасынан беторамалын алып, көзін сүртті.

	Қуаныштан жүрегі жарылардай лүпілдеп тұрған Мұратбек осы кезде ғана өзіне жақын тұрған Кәкім жездесін көрді. Ол да:

	– Амансың ба, Мұратбек? Ой, айналайын, – деп келіп қолынан ұстап, маңдайынан сүйді.

	– Мыналар қайтеді-ей, түге, бірінен кейін бірі. Жақсымысың, шырағым! – деп кемпір де келіп мұның бетінен сүйген болды.

	Бұлар осылай интернат алдында біраз тұрып қалды. Мұратбек ойламаған жерден көл-көсір қуанышқа кенелді. Әпке-жездесі бұған үйіріліп, кезек-кезек амандық-саулық сұрасып жатыр.

	– Шырағым сол! Мұратбегім, үлкен жігіт болыпты ғой, – деді әпкесі тағы да көзіне жас алып. – Үйдің іші аман-есен бе? Алыста ма? Көкем мен апамның денсаулықтары қалай?

	Әсия сәл үнсіз қалып, бет-аузын сүрткіштеп, орамалын шешіп, қайта салып жатып:

	– Біз кеше кеш келгенбіз Қырғызсайдан. Төменгі ауылда бір таныстың үйіне қонып шықтық. Сенің интернатта екеніңді сол кісілерден естіп, іздеп келдік, – деді бауырын көріп көңілі жайланған сыңай танытып.

	Мұратбек әпкесінің бас-аяғына бажайлап қарап шықты. Басына орай салған қалың орамал. Үстінде көнетоздау сұрғылт пәлте. Аяғында басы дорбиған ескілеу керзі етік. Жүзі тотығып, қара-қоңыр тартыпты. Жанары солғын. Кісіге біртүрлі мұңдана, жалбарына қарайтындай. Қастары қосылған тұнжыр қабағынан қалың қайғының табы сыртқа теуіп тұр. Мұратбектің жүрегі елжірей, көңілі жаси шымырлап, көзіне жас үйіріліп барып, іркіп ала қойды.

	– Таудағы үйге қашан барасыздар? – деді Мұратбек әпкесіне қарап.

	– Бүгін Қаратоғандағы үлкен үйге барсақ. Ертең бірнәрсе қып тауға жетсек болар еді. Сен бізбен бірге жүрмейсің бе? Мұғалімдерің рұқсат бере ме, бір-екі күнге? Біз жолды білмейміз ғой.

	Мұратбек сәл ойланып қалып:

	– Білмеймін... Ағайдан сұранып көрейін, – деді. Үйді сағынып жүр еді өзі де. Бірге жүр дегенге қуанып кетті. «Енді рұқсат берсе жақсы болар еді».

	– Мен онда қазір ағайдың үйіне барып сұранып көрейін. Сіздер осы жерде тоса тұрыңыздар? – деді де Мұратбек көшемен жоғары қарай сырғанай жүгіріп, кете барды.

	Көп кешікпей қайтып оралды. Екі езуі екі құлағында, жайраңдай күліп келеді. Жете бере ентіге сөйлеп:

	– Рұқсат берді! Екі күнге! Үшінші күні жексенбі. Сол күні қайтып кел деді. Ал енді, кеттік Қаратоғанға! Мен қазір киініп шығайын, – деп жүгіре басып, бөлмесіне кетті де ілез-демде пәлтесін жамылып, қайта шықты.

	– Жаяу жүре берейік, қазір-ақ жетеміз. Жақын жер ғой. – Құлжыңдап жеңін сұғына беріп, күліп қояды.

	– Ой, адам болған, шырағым! – деп жатыр әпкесі де оның омырау түймелерін салысып жатып.

	...Төртеуі әңгімелесе жүріп, жаяулап колхоз орталығынан екі шақырымдай алыс Қаратоған бөлімшесіне қас қарая жетті.

	...Ертесіне өздері үйіне қонып шыққан, Мұратбектің үлкен атасы бұларды таудағы қойшыларға жем таситын бір арбакешке сөйлесіп, соған отырғызып жіберді.

	Жол бойы Мұратбектің қуанышында шек болған жоқ. Жерді, тауды таныстырып ауыз жаппады. Әпкесі де ананы-мынаны сөз етіп, әсіресе үй-ішінің жағдайын қайта-қайта сұрап, әңгімелеп келеді. Кәкім анда-санда бір сөйлегені болмаса, көбіне үнсіз. Қара кемпір ғана әлсін-әлі «ойпырмай, бүгін аман-есен Керімбайдың үйіне жетіп жығылсақ екен» дей береді.

	Күн еңкейе Науаша аталатын, жолдың сол жағындағы, аңғарына қалың қарағай өскен кең сайдың аузына бұларды түсірді де, арбакеш тура жоғары тартып кетті.

	Бұлар енді қарағайдың ішімен біршама өрлесе, үлкен қара күңгейдің етегіндегі қыстауға жетеді.

	...Мұратбектің шешесі бұларды тауды басына көтеріп, дауыс сала, азан-қазан қылып қарсы алды. Жаяулап шұбап келе жатқан үш-төрт адамды көріп алғашында «бұлар кімдер болды екен» дегендей таңырқап тұрған Асылша, жақындап келгенде әуелі Мұратбекті таныды. Сосын барып Әсияны көргенде «Құдай-ау, мынау Әсия ма? Жарығым-ай, сен де бар екенсің ғой», – деп құшақ жая бассалды. Құшақтап алып ажырайтын емес. Екеуі кәдімгідей ұзақ көрісті. «Қандай заман болып кетті, жарығым! Іздер-сұрарым жоқ деп жүрсің бе, шырағым!..» – деп Асылша көп жылады. Естіген адамның сай-сүйегін сырқыратып, көңілін босататындай. Келген бетте: «Уһ, жаным» деп есік алдына отыра кеткен кемпір де «енді қайтсін-ай» деп күбірлеп қойып, орамалының ұшымен бет-аузын сүрткенсіді. Әлден уақыттан кейін кемпір орнынан тұрып:

	– Құдағи-ау, болды енді! Қызыңнан басқа адамның керегі жоқ па?! Біз де былай... – дей беріп еді, Асылша Әсиядан құшағын босатып: – Адам керек болса, жегжат керек болса, қызымды алып кеткелі үш жыл болды. Неғып тырс етіп бір қатынаспай қойдыңдар! Алар адамымызды алдық, жаман кемпір-шалдың енді керегі жоқ деп жүрсіңдер ме? Жоқ, іздер-сұрары жоқ біреуді құдай берді деп жүрсіңдер ме? – деді.

	– Ол өкпең тура ғой, құдағи! Осы күнде біреуге-біреу сын қоятын уақыт па? – Кемпір Асылшаға жақындап келіп: Іздемейік дедік пе, қу соғыстың кесірі ғой. Жегжат-жұрат іздемек түгілі, әуелі... Қайта бұған да шүкір. Ел арқасы кеңи бастады ғой, қазір. Тарылмаңыз, іздеді деген осы. Құдайдың мұнысына да тәуба! – деді. Бет-аузын орамалының ұшымен әлсін-әлі сүрте береді.

	Бағанағыдай емес, Асылша іштегі шерін біраз ақтарып, сабасына түсе бастағандай. Даусын бәсеңдетіп:

	– Неге тарылам! Әшейін, наз ғой менікі. Өзіңіз айтқандай, біреуді біреу іздейтіндей болды ма? Ешкімге ешкім сын қоя алмайды, қазір. Топырақ сала алмасақ та, құдаға құран оқып барып қайтамыз ба деп ек... Жағдай мынау. Бір жанбағыс, әйтеуір. Шалың иманды болсын! Жатқан жері жайлы болсын, жарықтықтың! Құдайға шүкір, бұл келгеніңе де рақмет, көзайым болып жатырмын, – деді де кемпірге қолын ұсынып, амандаса шалына көңіл айтты. Сөйтті де сәл іркіліп:

	– Қалай, ел-жұртың аман ба, бала-шағаң... дені-құрсағың сау ма?

	– Құдайға шүкір, өздерің тегін аман-есенсіңдер ме? Құданың дені-қарыны сау ма? Ойпырмай, бір құзар таудың басына шығып алыпсыңдар, құдай сақтасын. – Кемпір таңқалғандай жан-жағына қарады. – Мына Мұратбек болмаса, әуелі таба алатын түріміз жоқ, айналайын! – деп Мұратбекке қарап қойды.

	– Енді қайтеміз. Қайда барсаң қазанның құлағы төртеу. Қойдан басқа қатты-қайырым жұмысқа шал байғұстың шамасы келмейді. Кәрілік жеңіп бара ма, күннен күнге қыңқыл-сыңқылы көбейіп жүр. Үйренген кәсіп қой деп, сол қойдың соңында, тау-таста жүріп жатырмыз. Бас амандығын беріп, елге тыныштық болсын, әйтеуір, – деп, Асылша біртүрлі көңілді кейіппен Кәкімге бұрылды.

	Келген бойда киіп-жарып, шүйіркелесіп кетуге бата алмай, Кәкім шеттеп тұрып қалған еді.

	– Аман-есенсің бе, шырағым, – деп барып бетінен сүйді. – Қызымды көргенде күйеу баламды ұмытып кетіппін ғой. Айналайын! Сендерді келеді деген кімнің ойында бар. Жақсы болды ғой, тегі – деп барып Мұратбекті де иіскеп қойды.

	Сосын қайта бұрылып:

	– Ой, не тұрыс бұл, үйге жүріңдер! Шаршап келдіңіздер. Мен әуелі қуанғанымнан... – деп сасқалақтап жүріп қарағайдан қиып салынған тапал үйдің есігін ашты. Дамылсыз сөйлеп жүр.

	– Құдай амандығын берсе, көктем шығып, жер аяғы кеңіген соң, бір барып келеміз бе деп жүр едім шалға. Жақсы болды ғой, өздерің келіп.

	Ымырт үйіріле қой қораланды. Үйге келгендерді көріп Керімбай да қатты қуанды. Келе байлап отырған бір қойын алып ұрды. Шағын үйдің кең дастарханының басында арқа-жарқа болып, ұзақ әңгімелесті. Бәрі де алабөтен қуанышпен отырып кеш жатты.

	Ертесіне Мұратбекті көкесі артына міңгестіріп барып, үлкен жолдың бойынан ауылға қатынайтын арба-шаналардың біріне отырғызып жіберді.

	* * *

	Әсиялар тауда бір айдай жатып аттанған. Ауылға бір қонып, ертесіне өз ауылдарына жүріп кеткен. Сол күні, түс әлетінде ғана әпке-жездесі интернатқа келіп, Мұратбекке жолықты. Оның байқауынша, Әсия келген беттегіден кәдімгідей оңалыпты. Қызылшырайланып, көңілді жүр. Өзін бастан аяқ су жаңа киіндірген екен. Мұның бәріне Мұратбек қатты риза болды. Әпкесінің келгеніне қуанғанымен, мына қайтып бара жатқанына біртүрлі қиналатын сияқты. Әлсін-әлі қимай, қиылып қарай береді. Қараған сайын «Енді қашан келесің, енді қашан келесің!» – деп қояды. «Келіп тұрам енді, шырағым! Өзің де хат жазып тұр! Жарай ма!» – деп Әсия да қимай қоштасқан. Кейін естіді, үйлерінің іші Әсияны түгел киіндіріпті де, басқасына ешнәрсе бермепті. «Анадай екен, мынадай екен, пәлен-пәштуан», – деп кемпірді жамандап жүрді шешесі.

	Ондай әңгімелерге Мұратбек ол кезде онша көңіл де бөлмеген. Бірақ, әпкесінің кеткісі келмей, көп жылағанын кейін естіп еді...

	* * *

	Бүгін Мұратбек қой шетінде көңілді жүрді. Тауды жаңғырықтырып, айқайлап ән салғысы келетін сияқты.

	Көкесі кеше кешкісін Әсия әпкесін алып келді. Ой, шіркін-ай, Мұратбек қандай қуанды десеңші!

	Олар, әбден қараңғы түсе келді. Шешесі Әсияны аттан көтеріп алғандай етіп түсірді де: «Аман-есен жеттің бе, шырағым!» – деп құшақтап алып, жіберер емес. Аттарды байлап, қоржын-кешекті алып, үйге кіруге ыңғайланған көкесі:

	– Болды-ей, Асылша! Үйге кірсеңдерші, жолдан шаршап келген баланы одан ары... – деді күбірлей сөйлеп. Жасқа шыланған көздерін сүрткіштеп Асылша мен Әсия да үйге кірді. Әсия Мұратбекті әлсін-әлі айналып-толғанып, мойнынан құшақтап, бетінен сүйе береді. Өзі былтырғыдай да емес, тіпті одан да әрі жүдеп кеткендей көрінді. Киімдері де ескі-құсқы, көнетоз бірнәрселер. Бірақ қуанғандыкі ме, білте шамның жарығында жүзі бал-бұл жайнап, бірте-бірте өңі кіріп келе жатқан сияқты қазір. Айтысына қарағанда, ауылға дейін әрең келіпті. Біраз жолды жаяу жүріп, одан арба, әйтеуір, көп қиыншылықтармен жетіпті. Осының бәрін ол, біресе күліп, біресе жылап отырып айтып шықты.

	– Енді ештеңе жоқ, шырағым, аман-есен келдің өзімізге, енді көрмегеніміз солар болсын! – деп қойды Асылша.

	– Былтыр-ақ, жібермей алып қалайық дедім, сол иттерге, адамның қадірін білмейтін! – деп көкесі сұрланып кетті.

	– Қайдан білейін, байғұс-ау, әлгі қу кемпір сонша зарланған соң... Әй, бағы ашылмаған сорлы-ай, обалыңа қалдым ба?! – Асылша жыламсырап, Әсияға қарады. – Оның үстіне, неше жыл титықтатқан қу соғыс та бітті, енді барып-келіп тұратын шығармыз деп едім.

	– Ой, апа-ау, маған істемегендері жоқ қой! Былтыр осы үйден шыққанннан бастап, кемпір баласы екеуі құлақ етімді жеп қойды ғой. Киімдерімнің бәрін сыпырып алды. – Әсия кемсеңдеп жылап жіберді.

	– Не ғылмайдың дейді, атаңа нәлет, иттер, а! Әкесін сен өлтіріпсің бе, солардың! – Керімбай дауысын көтере сөйлеп, бешпентінің сыртындағы белдігін ағытып, шегіне отырды.

	Төмен қарап тұқырып қалған Әсия басын көтеріп:

	– Былтыр барғаннан: «әке-шешең бізге түк бермеді» деп, жатса-тұрса соны айтады. Тіпті кейде ана соғыста өлген баласын айтып тиіседі.

	«Сенің ниетіңнен сол қайтпай қалды» деп, – деді.

	– Ой, сөзіңнің әкесін... – деді шал тағы да, – оттай береді екен ғой, адам деген. Кәкім не жұмыс істеп жүр еді?

	– Көктемнен жер жыртып, тұқым себуде болған. Енді сол шөп шабу басталғалы бері тауда, шалғыда... – деп барып тоқтады Әсия. Бір нәрсені айта алмай қысылып отырғандай кібіртіктей берді.

	Оны байқап қалған Асылша:

	– Айта ғой, ойыңдағының бәрін қысылмай, – деді.

	«Шынымен-ақ, айта берейін бе?» дегендей, Әсия Асылшаға сәл таңырқай қарап қалды да, кірпігі жыпылықтап көзін тайдырып әкетті. Жүзі бір қызарып, бір бозарып, есіне қорқынышты бірнәрсе түскендей бет әлпеті бұзыла, еріндері дірілдей беріп, екі алақанымен бетін басып, солқылдап жылап жіберді. Қапелімде, бұлай болады деп ойламаған Асылша мен Керімбай екеуі екі жағынан «Ой, шырағым!» «Ой, шырағым!» деп қалбалақтады да қалды...

	...Шөп шабу басталғаннан Кәкімдер Қабанды деген жерде жатып істейтін. Әсия таңертеңнен кешке дейін далада, қызылшада болады. Үйде кемпір ғана жалғыз...

	Бір күні Әсия жұмыстан қатты шаршап келіп, ерте жатып қалып еді, ұйықтап кеткен екен. Әлден уақытта есікті дүрсілдете қағып әкетіп барады. Әсия басын көтеріп, елеңдей құлақ түрді. Есік тағы қағылды. «Тарс, тарс». Жұлқып-жұлқып қояды. Әсия жалмажан тұрып, іш көйлекшең терезе перденің шетін қайырып, сыртқа қарап еді, көзге түртсе көргісіз қараңғы. Жаңбыр жауып тұрған көрінеді. Тырс-тырс тамған тамшының дыбысы естіледі. Іле есік қатты-қатты қағылды да «Әсия, Әсия» деген дауыс естілді. Екі ауызды там үйдің сыртқы есігіне жүгіріп барған Әсия:

	– Кім бұл? – деді ақырын.

	– Аш! Аш! Мен ғой! – Кәкімнің дауысы. Әсия сырт дегізіп ілгішті шығарып еді. Кәкім сөйлей жөнелді:

	– Не көрінді-ей, сонша ұйықтап, тірімісіңдер тегі? Жаңбырдың астында тұрмын! – Қараңғыда қарманып Кәкім үйге кірді. Онымен бірге үйге лап еткен суық леп Әсияның денесің тітіркендіріп жіберді.

	– Ұйықтап қалыппыз. Қазір мен шам жағайын, – деп Әсия түпкі үйге кіре беріп еді, Кәкім:

	– Жақпа шамды! Қоя тұр! – деді.

	Осы дабыр-дұбырдан оянған болу керек. Түпкі үйден:

	– Кім-ей, бұл? Әсия, неғып жүрсің? – деген даусы естілді кемпірдің.

	– Апа, мен ғой, ақырын-ақырын! – деді Кәкім біреуден жасқанғандай, даусын бұқтыра сөйлеп.

	– А, Кәкім, келген бе, айналайын! Жайша келдің бе? Түн ортасында бұ қай жүрісің? Әсия қайда жүр? Шам жақсаңшы!

	– Керегі жоқ шамның қазірге! Әсия, киін бол! Далаға шық! Ешнәрсеге түсінбеген кемпір мен Әсия аң-таң.

	– Құдай-ай, не боп қалды? – деп күбірледі кемпір. Кәкім атын үйдің қора жақ бұрышына байлапты.

	– Бері жүр, бері. – Кәкім қараңдап, аттың қасына келді.

	Көйлек сыртынан шапанын киіп, етігін қоңылтақ сұға салған Әсия, не істегелі жүргенін түсінбей, дір-дір етіп Кәкімге жақындады.

	– Болсаңшы, көтер ана мүшекті! – Кәкім зіркілдей сөйлеп, үйдің бұрышына сүйеулі тұрған екі қапшықты нұсқап, өзі біреуін көтеріп үйге беттеді. – Бол, жылдам кіргіз үйге, – деді тағы да Әсияға.

	Су болып қалған қапшықты ұстап еді, Әсия не екенін айыра алмады. Әжептәуір ауыр, былқ-былқ етеді. Ішінен «бұ не болды екен» деп жүрегі дүрсілдеп кетті. Мықшыңдап әрең көтеріп кіргізді үйге. Сұрауға батпады.

	– Бұл не бұл, Кәкім?! – деді бірінен кейін бірін көтеріп келіп жатқан жүкке таңданған кемпір, қараңдап орнынан тұрып келе жатып.

	– Тыныш, апа! Тыныш дедім ғой, ақырын. – Кәкім жаңағы қапшықтарды бұрышқа тақап қойып, плащын шешіп, ықтияттап жапты да:

	– Әсия, есікті іл, шам жақ, – деді үсті-басын қаққыштап тұрып. Әсия есікті іліп келді де, бүкшеңдеп пеш жаққа барып, шам жақты.

	Үй ішін алакүңгірт жарық жайлады. Әсия пештің күлін ысырып от жағуға кірісті. Ешнәрсеге түсіне алмай аң-таң болған кемпір төсекке сүйенген күйі үрпиіп, үрейленген қалпы тұрып қалған.

	– Бол, бол, шайыңды жөндеші! Қайтамын тауға! – деді Кәкім пешке жақын жайғасып жатып.

	– Мұның не, Кәкім шырағым?! Не сұмдық бұл? – Дауысы қарлыңқырап сөйлеген кемпір оған жақындап келіп отырды.

	– Ештеңе емес, немене сонша, түстерің қашып кетті?

	Әсия шайдың қамымен зыр жүгіріп жүр. Өңі қуқыл тартып, қабағы түйіліп кеткен.

	Кемпір де тағы бірнәрсе деуге батпай, тек Кәкімге таңданған сұраулы кейіппен қарай береді. Кәкім де үнсіз. Тек шай дайындалып, дастарқан жайылғанда сол қолының алақанымен бет-аузын сипалап отырып:

	– Ешкімге тістеріңнен шығармаңдар!.. Анау – ет. – Қолымен жаңағы қаптарды нұсқап, сәл үнсіз қалды. Осы сәтте селт ете түскен кемпір.

	– Ойбай, құдай, ненің еті, соның бәрі ме?!

	– Тұра тұрсаңдаршы, енді. Айтайын да... Бағана әбден бесін ауғанда жаңбыр құйып кетіп, бір қарағайдың түбін паналап отырсақ, жақын маңнан бірнәрсенің ыңыранған дауысы шығады. Ары-бері жүріп, іздестірсек, қалың қурайдың арасынан шыққандай болады әлгі дыбыс. Сөйтсек, сол қурайдың арасы үлкен ұра екен. Ақырындап келіп үңілсек, ішінде бір сиыр жатыр. Жайылып жүріп түсіп кеткен сияқты. Қарны қабысып, әбден ашыққан екен. «Мұны не істейміз?» Содан ары ойлап, бері ойлап, қараңғы түскенде келіп шығарып, сойып алайық деп келістік.

	Одан арман естері шыққан кемпір мен Әсия аңырайып отырып қалыпты. Шыдай алмаған кемпір жыларман болып:

	– Ойбай, тағы не пәле бұл, тұқымың құрғыр! Обал емес пе? Иесіне не айтасың?!

	– Несі обал? Мен ұрлап алыппын ба? Кімдікі болса – соныкі болсын!

	Біз үстінен түспесек, бәрібір арам өледі.

	– Құдайым-ай, құдайым-ай енді не бетімді айтайын!

	– Ойпырмай, не болды?! Сонша зарлап... Ет жемейсіңдер ме?!

	– Бүйтіп жеген еті құрысын!..

	– Болды енді... Сөзді қойыңдар! Мен қазір жүремін. Мені көрген жоқсыңдар. Мен келгем жоқ. Ешкімге ешнәрсе демеңдер! Етті сасытпай-көгертпей, қораға ептеп түтін салып, кептіріп алыңдар!

	Кәкім орнынан жылдам көтеріліп жинала бастады. Бешпентінің өңірін түймелеп жатып:

	– Ана плащты әпер! Басқа бірнәрсе жап! – деді Әсияға жаңағы қаптарға жабулы плащын нұсқап.

	Плащын киіп, белін буынды да:

	– Ал енді жақсы! Ешкімге ешнәрсе білдірмеңдер! Алдағы жұмада келіп қайтармын! – деп шығып кетті.

	Кемпір мен Әсия не дерлерін білмей, бір-біріне үнсіз қарасып қойып, қала берді.

	– Иә, құдай, өзің сақтай гөр! Қайдағыны қайдан тауып жүр! – деді кемпір күйбеңдеп жатуға ыңғайланып. Ыдыс-аяқты жинастырып жүрген Әсия естілер-естілмес күңкілдеп:

	– Құдай-ай, бір пәле болмаса игі еді! – деді.

	– Жет енді күйбеңдемей, ерте тұрасың! Көрші-қолаңға бірнәрсе деп жүрме, енді, – деді кемпір сақтана сөйлеп.

	Ыдыс-аяқты тез-тез жинастырды да, Әсия үн-түнсіз барып төсегіне жатты.

	Ұйқысы келер емес. «Құдай-ай, не пәле басталды тағы да! Осынша етті қайда жасырамыз? Ертең жұмысқа бара аламын ба? Әй, мына «жалмауыз кемпір» ана етті бірнәрсе етпей жібермейді ғой. Ал біреу сезіп қойса қайттік? Қалай ету керек?!» Ойлай-ойлай ойы шатасып кетеді. Ешнәрсеге ақылы жетпейді. «Құдай-ай!» деп күбірлеп кеткенін өзі де байқамай қалды. Көрпені қымтанып, ірге жаққа аунап жатты. «Әй, осы ұрлық деген сұмдықты қоймағандары-ай!» Кеудесі қарс айырыла күрсінді. «Інісі екеуі талай рет істепті ұрлықты. Жүректеріне де тимейді екен!» Осы үйге келін болып түскелі оның бәрін ел-жұрттан естіп-ақ жүр. Соғыс бітерден бір ай бұрын-ақ осы ауылда біреудің биесін жеті түнде Ақбастаудағы қарағайдың ішіне апарып сойып, етін тасып әкелген. Иесі байғұс, бір іздер-сұрары жоқ, жалғыз басты кемпір екен. Бір жылдай бұрын ғана осы ауылдағы аталас бір жамағайынына қара тартып, көрші ауылдан көшіп келіпті. Кейін біліп қалып, у-шу бола бергенде соғыс бітіп, ел-жұрт «Жеңіс!», «Жеңіс!» деп мәре-сәре қуанышқа кенеліп, бұл іс аяқсыздау болып қалған. Содан әйтеуір, «бастан құлақ садаға» дегендей ағайын-туыс жиналып, бірер қозылы-қой беріп құтылғандай болған еді. Әй, сонда да Әсияға оңай болмады-ау! «Тыныш жүрмей, пыш-пыштап бірнәрсені қоңырсытып жүрген сен! Сен!» – деп Кәкім мұны көкала қойдай, көк шамшықтай етіп тепкілеп тастаған. Содан Әсия он күндей қозғала алмай, төсек тартып жатып еді. Бірақ әлемді дүрілдетіп келген алапат соғыс аяқталып, дүниеге тыныштық орнап жатқанда бұл әншейін бірнәрсе болып қана көрінген. «Таяқтан өлмеспін! Құдай! Ел-жұрт аман болсын!» – деп өзін-өзі жұбатқан.

	Осылай қай-қайдағы бірнәрселер ойын он бөлсе, санасын сан бөлек қып, жанын жегідей жеп жатып, шаршанқырап бара таң ата көзі ілініп кеткені сол еді. «Әсия! Тұр! Әй, мынаған не көрінген!» деп бажылдаған кемпір дауысынан шошып оянып, басын жұлып алды. Мең-зең, маңдайына қорғасын құйып қойғандай, зілбатпан ауырлық сезіледі.

	– Не болды, сонша айқайлатып! – деді кемпір, басына төніп келіп. – Ерте тұрайық демеп пе едім! Тұр! Тұр! Бол!

	Әсия денесі ауырлап, ұйқысы қысып, мәңгіріп отырса да тез-тез киіне бастады.

	Жарық еркін жайлап болмаған алакеуім уақыт. Түндегі әкелген етті жайғастырмақ болып, алакөлеңке үй ішінде екеуі күйбең-күйбең іске кірісіп кетті. Үлкен шара табаққа қаптағы еттен бөліп алып, жаймалап тұздап жатыр. Кемпір білем-білем етті оса-оса тіліп, жұқалатып Әсияның алдына жылжытып отыр. Әсия тұздан уыстап алып еттің сай-сай тіліктеріне сеуіп, сіңіре сипалап жатыр. Оқыс дыбыс білініп, немесе ит үре қалса, еттің бетін жауып, елеңдесіп, үрпие, үрейлене қалады.

	Әсия бір-екі рет жұмысының жағдайын айтып, іздеп қалар ма екен деп қыңқылдап еді, кемпір дүрсе қоя берді.

	– Қоя тұр! Қоя тұр! Жұмыс ешқайда қашпайды! Істегенде де қарық қып бірдеме тауып жатсың ба? Мынау да жұмыс. Бір-екі күн осыны бір ыңғайлап алайық. Тамақ та керек! – деген. Әсия қайтіп үндеген жоқ. Әшейінде әрең жүргендей болып көрінетін кемпір бүгін тіпті ширақ қимылдап отыр. Түсі қуқылданып тістеніп алған, кесек етті аударып-төңкеріп, сұрпы еттің қалың-қалың жерлерін бәкісімен осып-осып жібереді.

	– Тұздап біткеннен кейін ана түпкі біреу қораға көң тұтатып, түтін салайық, арқанды ары бері шаңдып көрейік те, етті соған жаяйық. Бол енді ыбылжымай, шапшаң-шапшаң қимылда! Ойбай, белім ұйып қалыпты ғой! – деп кемпір ентіге күбірлейді.

	Жұмыстан қалатынына мазасызданып, қиналып отырған Әсия жасқана кібіртіктеп тағы да:

	– Біреу-міреу келіп қалмаса... – деді төмен қараған күйі күңкідеп.

	– Кім келмек еді?! – деп кемпір бағжаң етіп Әсияға қарады. – Маған құда түседі ғой дейсің бе?

	– Жоқ-жоқ, – деп міңгірледі Әсия. – Мені... Жұмыстан іздеп қала ма дегенім ғой.

	– Ойпырмай, қоймадың ғой! Кім іздейді сені! Сенсіз де табылар... Жетер... – деп сәл үнсіз қалды да. – Алда-жалда іздеп келіп жатса, ауырып қалдым де. Бүркеніп жата қал!

	Бұл күні түнімен жауған жаңбыр таңертеңгілікте де басыла қоймады. Түндегідей болмағанмен білінер-білінбес қана себезгілеп тұр. Ауылға жақын тау сілемдерін тұман тұмшалап алған. Тұтасқан сұрғылт бұлттан жылт еткен күн көзі көрінбейді. Тау баурайындағы шағын ауыл да дым бүріккен сүрғылт аспан астында бүк тескендей, момақан қалып танылады.

	Мұның бәрі Әсияларға құдайдан тілегендей ыңғайлы болды. Күн жауын-шашын болғандықтан ары-бері адам жүрісі көрінбейді. Тіпті, мал қайырған бала-шаға да көзге шалынбайды. Екеуі біраз етті қараңғы қораға апарып түтінге қойды. Алғаш көңнің түтіні будақтап кетердей зәрелері ұшып еді, күннің бұлтты болғаны ол үрейлерін сәл де болса сейілткендей. Бітеу қораның бұрыш-бұрышындағы саңлаулардан сыздықтай шұбалып шыққан түтін мұнарлана жайылып, күңгірт ауаға сіңіп кетіп жатыр. Әдейілеп аңдып жүрген біреу болмаса, ешкімге онша байқала қоймайды. Осылай бұлар Әбден Қараңғы түсіп, көз байланғанша біраз етті ыстап алды. Дегдіп, ала құрғақ тартқан етті ағаш жәшікке салып, бетін жауып, үстін бастырып тастады.

	Бәрі осылай тып-тыныш өтсе жақсы ғой. «Қызықтың» көкесі келесі күні болды.

	Таң атқаннан кеш батқанша тыным көрмей, төсектеріне сүріне жығылған Әсия мен кемпір үлкен бір істі тындырып, көңілдері жайланғандай тырп етпей ұйықтайды.

	Әсия оянған кезде үй іші жарқырап, төрт көзді кішілеу терезеден күн шуағы төгіліп тұр екен. Әуелі, қай уақ екенін ажырата алмай, тал түс болып кеткен деген екен оймен, «ойпырмай, сонша неғып ұйықтап қалғанмын» деп асығыс ыршып тұрып, терезеден сыртқа қарады. Жаңбыр басылып, күн шайдай ашылып кетіпті. Кешегі тұманға тұмшаланған тау шыңдары шымқай оранған түбіт шәлісін сыпырып тастап, маңдайына ғана жеңіл ақ жібек орамал тартқандай, жауыннан түскен аппақ қармен күнге шағылыса жарқырап, жасанып шыға келіпті.

	Тағы да біраз ет қалған қап түбінде. Бүгін соны ыстап алу керек. Әсия киініп шай қойғанша, кемпір де тұрды. Екеуі тездетіп шайларын ішті де, кешегідей ет ыстаудың қамына кірісті.

	Кешегіден қалған күлді тазалап, орнына жаңадан көң жақты да, етті жайып қойды.

	Шақырайған күн сәскелікке көтерілді. Күннің ашылысынан болар, далада аздаған жел бар. Кешегідей емес, бойлары үйреніп, ешнәрседен онша үрейлене қойған жоқ бұлар. Үй-ішінің оны-мұны шаруасымен болып қалып, бір уақытта сыртқа шығып, қораға кірген Әсия, жайрап құлап жатқан етті көріп зәресі ұшып кетті. Бойынан әл кетіп, құлап қала жаздап, теңселіп тұрып қалды. Қораның есігі ашық қалып, ішіне бір бұзау кіріп кетіпті. Етті құлатқан сол екен. Әсия кіргенде көзі бақырая бұған қарап, жайбарақат бірнәрсені жалмап тұр. «Құдай-ай, құдай-ай! – деп дауысы шығып кеткенін Әсия өзі де білмей қалды. – Қу, топалаң-ай!». Қапелімде ешнәрсе табыла қоймай, қарманып барып, қора іргесінде жатқан таяқтың сынығын ала сала, бұзауға ұмтылды. Бұзау бұрыш-бұрышты айнала қашты. Түтіндеген тезекті шыр айналған бұзау бір кезде есіктен шыға беріп, жалт бұрылып қайта қораның түкпіріне қашты.

	«Қап сені». Әсия біреуден жасқанды ма деп есіктен ауызғы қораға қарап еді, ойлағанындай-ақ, өзімен жұмысқа бірге барып жүретін арық қара келіншек Қатипа кіріп келеді екен. Онсыз да әсер жүрген Әсияның жүрегі су-у етіп, есінен танып қала жаздады.

	– Е-е, мұнда екен ғой. Әсия, амансың ба, ей?! Үйлеріңнің есігін ашсам, ешкім жоқ сияқты. Содан біреу жүргендей болғанға осылай бұрылдым. – Қара келіншек керенау сөйледі. Қапелімде аузына сөз түспеген Әсия сасқалақтап:

	– Бұзау... Бұзау кіріп кетіпті... бөтен, – деді сол тұрған орнында сипалақтап.

	– Өзің не?... Ауырып қалдың ба?... Жұмысқа шықпадың... – Әсияға көз тоқтатып, барлай қарап. – Түу, өңің қашып тұр ғой, – Қатипа бір-екі басып, түпкі қораның есігіне бас сұқты. Әсия не болғанын біле алмады.

	«Нағыз масқара енді болды. Қазір етті көреді». Басы айналып, көз алды тұманданып кетті.

	Сапылдап сөйлеп жүрген Қатипа. Бір уақытта:

	– Ойбай-ай, – деді, қалай болса солай шашылып жатқан етке көзі түсіп, – ет пе, ей, мыналарың, сұмдық-ай, мал сойғансыңдар ма?!

	– Жо... жоқ... Кеше Кәкім әкелді... Таудан аң атыпты! – деді Әсия дауысы дірілдей.

	– Түу-у, обал-ай! Былғанып қалды ғой. Әсия-ау алсаңшы енді, – Қатипа барып еттің бір бөлегін көтерді. – Мынау бұзау ғой құлатқан! Өй, қаскөй-ай! Шо! – деп бұзауға тап берді. Етті сілкіп-сілкіп қойып, тамсана қарап. – Семізін-ай, жарықтықтың, ірі мал ғой, өзі мынау! Бұғы ма, немене?

	– Білмеймін... соны... – деді Әсия міңгірлеп, бұзауға қарай бұрыла беріп. – Ызасын бұзаудан алғандай жете беріп, таяқпен салып-салып жіберді. Жаңағыдай емес, таяқ өткен бұзау сып беріп, қорадан шығып жүре берді. Әсия онша үндемеген соң, Қатипа ішінен бірнәрсені сезгендей болды да, онысын білдіргісі келмегенсіп:

	– Жұмысқа қашан шығасың енді? Апам көрінбейді ғой. Үйде ме өзі? – деді ақырын ғана.

	– Үйде... Ертең шығам ғой, енді. Жата берем бе? Ауырып жүрмін, тегі.

	Сүйек-сүйегім қақсап.

	– Мен де бүгін барғам жоқ. Сен неғып жатыр екен, білейінші деп...

	Кетейін енді... Түс те боп қапты...

	Екеуі есікке беттеді.

	«Енді бәрі бітті, құрыдық», – деп ойлады Әсия. «Етті көрген Қатипа жұрттың бәріне жар салады. Алла-ай, пәлесін қарашы! «Ірі малдың еті ғой», – дейді. Ендігі сиырдың иесі де талай жерге барған шығар. Жаз ортасында аты-жөні жоқ ірі мал сойған үйге ол да келмейді дейсің бе? Оның үстіне аты шулы Кәкімнің үйі...» Ойлай берсе, дәл осы қазір бәрін ұстап алып кететіндей көрінеді Әсияға.

	Қатипаның келгенін қанша білдірмейін десе де, ауыз үйде күйбеңдеп, былғанып қалған етті тазалап жүрген Әсияны көріп, кемпір бұлқан-талқан болып, ал кеп сөйлесін: «Неге қарамайсың-ей! Неге қарамайсың! Енді келіп, жарқыратып бәрін ары-бері тасып жүргенін қарашы! Біреу-міреу көрсе қайтеміз-ей, сонша етті, ә?!» Әсияның не айтарын білмей, төмен қарап үндемегенінен одан сайын күдіктенген кемпір: «Неге үндемейсің-ей? Тіл-аузың байланып қалды ма? Біреу көрді ме деймін? Омалып үйде отыра қалғанымды қарашы! Кәкімнің ескі бешпетін жамай қояйын деп ем...» Әсия қанша айтпайын десе де болмады. «Қазір айтпағанмен бәрібір ертең біледі. Сосын, әдейі жасырып, өзім ертеп кеп көрсеткендей көрмей ме?!» – деп ойлап, кібіртіктеп, Қатипаның келгенін, етті көріп қалғанын айтты кемпірге. Кемпір одан арман күйіп кетті. «Бәсе, айттым ғой! Енді қайттік-ай, енді қайттік! Сен бе? Сен біздің түбімізге жетесің!» – деп Әсияны түйіп-түйіп жіберді. Онымен қоймай, небір қарғысты жаудырып жүріп, үсті-басын шымшылап бетіне түкіріп, Әсияны жерден алып, жерге салды.

	Түнімен көз жасын көл қылып жылап шыққан Әсия таңертең басы қаңғырып мең-зең боп тұрса да, «ең болмаса құлағым тыныш болсын!» деп кемпірге ешнәрсе деместен жұмысына кетті. Күні бойы не істеп, не қойғанын білмей, дел-сал жүрді.

	Кешке жұмыстан қайтып, үйге келсе, таудан Кәкім келіп отыр екен. Қабағы түнеріп, өңі сұрланып алыпты. Нағыз пәле енді басталатынын сезді Әсия. Кібіртіктеп сыртқы киімін шешіне бергенде:

	– Ей, албасты! – деп ақыра орнынан ұшып тұрды. – Не қара басты ей, сені, а?! Сол қораның аузында отырсаң болмай ма, ей! Бұзауды кіргізіп... онымен қоймай, Қатипаның не жұмысы бар-ей, онда. Сол әкеңнің... қатыны-ақ қаңғып жүреді екен, ел қыдырып, үйінде отырмай ма, ей, бошаламай! Ей! – Әсияға жетіп барып нұқып-нұқып жіберді. – Неге үндемейсің-ей, тіл-аузың байланып қалды ма? Менің көзімді жоғалту ғой, сенің бар ойың! Мә, саған! – Құлаштап кеп шықшыттан тартып жіберді. Баж ете қалған Әсия аяқ астына ұшып түсті. – Алдымен сені құртайын мен! Мә, саған! – Ыңқ еткізіп бір тепті. Әсия ыңырси бүктетіліп бүрісіп қалды. Сол, сол-ақ екен, әбден қанына қарайған Кәкім Әсияны шашынан сүйреп жүріп, ал кеп соқты дейсің. Әрі-беріден кейін оның дыбысы шықпай, бет-аузын қан жуып, қалай тепсе, солай домалап жата берді. Бағанадан сазарып үнсіз отырған кемпір осы кезде ғана «Ойбай, Кәкім, болды енді, өлтіресің бе о немені», – деп ара түскен болды. Әбден айызы қанғанша төмпештеген Кәкім де бұл сәтте дыбыссыз, сұлқ қалған Әсиядан «қалай боп қалды» дегендей сескеніп, райынан қайтыңқырап қалған еді. «Қой енді, құрысын!» – деп кемпір Кәкімді жетектегендей әкеліп бағанағы орнына отырғызды. Отырып жатып та Кәкім: «Аз бұған, аз әлі! Өлтіру керек мұндай итті!» – деп ентіге күбірлеп, білегін сыбанып. Тап бір мал сойып, етін боршалап тастаған адамдай бет-аузын сипалап, үсті-басын жөндеп, қақырынып-түкірініп қойды.

	– Қой, болды енді! Тұқымы құрысын... Пәле болып жүрер, әуелі! – деді кемпір бүрісіп сұлқ жатқан Әсияға қарап.

	Үлкен бір шаруаны тындырғандай бір сәт екеуі үнсіз отырып қалысты. Әсия дыбыссыз. Оның қимылсыз жатысынан екеуінің де көңілдеріне сәл үрей ұялай қалып еді.

	– Құдай атып... – деді орнынан тұра беріп кемпір, – қате тиіп... – Әсияны қозғап көріп жатыр. Бет-аузының шыланған қанын көріп. – И, и, ий аямапсың ғой, сорлыны, – деп тыржиды. Еңкейіп «өлі ме, тірі ме» деген оймен демін тыңдады.

	– Дем алып жатыр! – Кемпір қуанғандай Кәкімге қарады.

	– Е-е, – деді Кәкім жаратпағансып, – ит жанды немені қойшы сол.

	– Сыртқа білдірмегенмен «дем алып жатыр» дегеннен көңілдегі үрей сәл сейілгендей.

	Кемпір Әсияның бет-аузының қанын сүрткенсіп, іргеге көрпе төсеп, Кәкім екеуі көтеріп барып, соған жатқызды да, үстін жауып тастады.

	Ертесіне күн сәскелікке көтеріле Кәкімнің үйіне Ауыл кеңестің бастығы мен бір милиционер келіп, оны алып кетуге жиналды. «Таудан іздеп жүрсек, үйіне келіп алыпты ғой», – деп жатыр келгендер. Дабыр-дұбыр дауыстан ыңырси оянған Әсия әуелі не болып жатқанын ажырата алмады. Тұрайын деп еді, денесі қозғалтар емес, үсті-басына қорғасын құйып тастағандай. Сонда да әрекет жасап, сәл қозғалмақ болып еді, белі сынып кетердей қақсап қоя берді. Тіпті, басын да көтере алмады, қақ бөлініп түсердей ауырып барады. Ешнәрсеге шамасы келмейтінін біліп, Әсия қозғалмай жата берді.

	Сөздерінен түсінгені – бұл келгендер, таңертеңнен бері Кәкімді іздеп тауға, шөпшілер қосына барып қайтыпты. Бүркеніп жатқан Әсия олардың сөзінің бірін естісе, бірін естімейді. Әйтеуір, етті де түгел алып кетеміз деп жатты. Әсия біртүрлі қуанып жатыр. «Ә, бәлем, сазайыңды берер енді. Мені ұрып-соққаныңды айтсам, одан ары құрисың. Тұра алмасам да қазір дауысымды шығарып айтсам ба екен барлық жағдайды». Әсия осылай ойлап, бір тиянаққа келе алмай біраз жатты. Ақыры райынан қайтып, басқаша жол қарастырды. «Ұрып-соққанын айтсам, сұраққа алып, арыздастырып, біраз күн әуре қылады. Менсіз де оған кінә аз емес. Әйтеуір, ұсталды ғой. Онан да тұруға жарап, тәуір болсам, аман-есенімде ауылыма кетейін. Бірнәрсе етіп жетермін, жолға шықсам. Үлкен жолдың үсті, ел арасы. Төрт жыл көрмегенді көрдім, шыдадым. Не бір қарайлайтын балам да жоқ. Әлдеқалай болар еді... Осылай тепкілеп баламды да түсірмеп пе еді!...» Осы кезде көңілі босап, егіле жылап жіберді. Аунағысы келіп еді, тағы да денесі қозғалтпады. Ауыр күрсінді.

	«Шыдамым таусылды. Енді қарайлайтын ештеңем жоқ. Тойдым бәріне». Үйдегілер дабырласып далаға шыққандай болды. Әсия бетін ашып, үй ішіне қарап еді, ешкім көрінбейді. Дауыстары даладан естіліп жатыр.

	«Кетсін, – деді Әсия, – одан ары жоғалсын. Мен де кетемін». Бір кезде айқайлап сөйлескен дауыстар естілді де, іле кемпірдің бажылдағаны қаттырақ шықты. «Бұған не болды», – деп ойлады Әсия. «Оны да әкеткелі жатыр ма?! Әлде баласынан қалмаймын деп ойбайлап жатыр ма екен?! Оны неғылсын. Өзінше байбаламы да. Қайтсін... бала... деген. Өзіне де обал жоқ!»

	Біраздан кейін кемпір ойбайлаған күйі үйге кірді. «Ойбай-ай! Ойбай-ай! Енді қайттім-ай! Енді қайттім? Жатысын қарашы-ей, мына жүзі қараның!» – деп келіп Әсияны түйгіштеп-түйгіштеп жіберді. – «Түбіне жеттің, сен қар! Ойбай-ай, былқ етпейді-ей мынау, тегі! Тұр-ей! Тұр!» Әсияның үстіндегі көрпесін лақтырып жіберіп, жұлқып-жұлқып алды.

	«Сен албастыға бай не керек, басқа не керек?! Бұл қу құдайға не жаздым, мен бейбақ! Бір баламнан соғыста айырылдым. Бір балам – мынау. Қу, құдай! Бүйткенше мені неге алмайсың!» Әсия қозғалуға шамасы келмей, ыңырсыған қалпы жата берді. Біресе құдайды, біресе өзін қарғап, кемпір бірқауым зарлады.

	Бұл күні бір-екі рет ілініп тұрып, ілбіп басып сыртқа шығып келгені болмаса, Әсия көп қозғалған жоқ. Күні бойы тырп етпей жатты. Тек күн батып, қараңғы түскенде ғана тұрып, бір-екі шыны су ішті. Ептеп жүріп-тұруға қарап қалғандай. Енді ғана ол қарны ашқанын сезді. Тұрып тағы да бір шыны су, бір жапырақ нан жеген болып қайта жатып қалды.

	Таңертең елең-алаңда дыбысын шығармай киінді де, мысықша басып барып сыртқа шығып, қуанышынан реніші көп болған бұл үйге, аулаға қой айтып, ауыл сыртындағы үлкен қара жолға түсіп, жүріп кетті. Ауылдан ұзап, қайқы белден асқанша біреу қуып келетіндей болып үрей билеумен болды. Содан, әр жерде демін алып, бірде жаяулап, бірде бір жолдың айрығына дейін жолшыбай кездескен арбамен жүріп, әйтеуір өз ауылына жетіп еді...

	...Әпкесінің аман-есен келгеніне қуанғанымен, осындай жағдайларына қанып, көрген қиыншылықтарын естіп, білгеннен кейін Мұратбек мұңайып қалды. Түнімен әпкесінің айтқандары көз алдына елестеп, жөнді ұйықтай алмады. Енді міне, таңертеңнен бері көңілді жүрген Мұратбек түс ауа, қой ауылға еңкейгенде тағы да әпкесінің кешегі әңгімесі жадында қайта жаңғырығып, жұдырықтай жүрегін жаншып, езе түскендей, жан дүниесі егіліп барады. Біресе, Кәкімнің қаныпезерлігіне зығырданы қайнаса, біресе кемпірге лағнет айтады. «Ойпыр-ай, не деген сұмдық! Не деген ит адамдар! Сызылып қана сыпайы жүретін, не айтсаң да жымиып күліп қоятын Кәкімнің осындай оңбаған қатыгез болып шыққаны ма?!» – деп ойлап, әлсін-әлі басын шайқап қояды. Бірауық жатып кеп соғысты кінәлайды. Сол соғыс болмаса, мүмкін әпкесі тып-тыныш оқи берер ме еді?! Тыныш уақыт болса, бүйтіп Әсияны жастай күйеуге бере салмайтын да сияқты. Бірақ... бірақ... Осы «біраққа» келгенде Мұратбек тығырыққа тірелгендей егіле күрсініп жіберді. «Өгей шеше де оңай болмады-ау Әсияға! Жастайынан көрмегені жоқ, байғұстың!» Сол кезде бәрі жақсы болатындай, енді көзі ашылатындай Әсияның күйеуге тиетініне Мұратбек шынымен қуанған еді. Әсия да көңілді көрінген. Іші сезеді, көкесі де біртүрлі тезірек аттандырғысы келіп, шабуылдап кетіп еді-ау! Енді міне...

	* * *

	Қырық төртінші жылдың жазы. Тау аңғарында жалғыз үй. Тыныштық уақыт болса ғой, шығаңдап жаз жайлауға алыстап кетер еді. Биыл ауылдан көп ұзамай, жылып көшіп, жылжып қонып, Ақсайдың аузында ғана отыр. Мұратбек күні бойы көкесі екеуі қой соңында жүреді. Үйде шешесі ғана қалады. Әсияны оқудан тарағалы бері колхозға жұмыс істейді деп әкеткен. Көп болды үйге келмегеніне. Әйтеуір, Жабырға шөп шабуға алып кетіпті днп естиді. Қысы-жазы ауылдағы қатын-қалаш, бала-шағаға бір тыным жоқ. Мұратбек ес білгелі бері үйлері қойда. Осылай бірқалыпты тірішіліктері өзгермегендікі ме, бұлардың үй-іші соғыс ауыртпалығын онша аңғара бермейтін. Оның үстіне, көкесін соғысқа алмады. Бұған Мұратбек қатты қуанып жүрді. Бірақ бірде: «Көке, сен неге соғысқа бармадың? Сені неге алмады?» деп сұрағаны бар. «Тәйт отыр, – деген сонда сонда шешесі шошып кетті, – жетісерсің, әкең соғысқа кетсе! Құдая тәуба демейсің бе, қайта!» Сонда көкесі сәл төмен қараған күйі қабағын түйіп, басын қозғалта отырып: «Мен шалмын ғой, шырағым, қойдан басқа неге жараймын. Денсаулық жоқ, қартайдық, мына қойды екі есе көбейтіп бергені де оңай болмас. Бұл да майдан. Соғыстағыларға ет, тон керек емес пе? Дәулетбай мен Ібіжан (өзінен кейінгі інілері) кетті ғой. Екеуміз онан да мына қойды аман бағайық!» – деп толқи сөйлеп, ауыр күрсінген. Содан кейін бұл бүйтіп сұрамайтын болып еді.

	... Күндер өтіп жатты. Бірде қойды өзен бойына жусатып, көкесі екеуі түскі шай ішуге үйге келсе, есік алдындағы мамаағашта бөтен бір қарагер бие байлаулы тұрғанын көрді. Керімбай ескі құранды ер-тоқым ерттелген биені айнала қарап шықты да: «Бұл – кім болды екен, құдай сақтай гөр!» – деп күбірлей сөйлеп үйге беттеді.

	Киіз үйдің төріндегі жиналған төсекке арқа сүйеніп, екі аяғын созып жіберіп, дене бітімі ірі келген, сақал-мұрты бурыл тартқан шал отыр. Кірген бойда Керімбай:

	– Ассалаумағаләйкүм! – деп қос қолын бірдей ұсынып сәлемдесті. Шал да күбірлесіп амандық сұрасып жатыр. Өзі жолдан шаршап келген бе, түрі сондай жүдеу көрінді. Екі жағы қушиып, көзі шүңірейіп, ішіне кіріп кетіпті.

	– Қалай, ел-жұртыңыз аман ба, қария! Бәйбішеңіз тың ба? Майдандағы балалардан хат-хабар бар ма?! – деп барып, Керімбай сәл кідірді де, – құдай аманшылығын берсін! Әйтеуір, бір қиын уақ болды ғой, – деп шалға назар аударды.

	Шалдың түрі одан әрі бұзылып кетті де:

	– Е-е, қайсыбірін айтайын, Керімбай! Бір сұмдық заман болды ғой. Біреуді біреу біліп болмайды, – деді дауысы дірілдеп. – Кемпір екеуміз, әйтеуір, құдай алмаған соң жүрміз де. Сонша жерден жетісіп келді дейсің бе?! Бүбіні «құтты орнына» қондырдық! Соғыстың қырсығы аздай, құдай оны да көп көрді ме, білмеймін... Шырағым-ай, құдай бір жақсы жаратқан бала еді... – Шал кемсеңдеп жылап жіберді.

	– Не дейді, құдай! Бүбі ме?... – деп бір сұмдықты іші сезіп отырған Керімбай селк етіп, оқыс дауыс шығарып қалды.

	– Алда, байғұс-ай, ә! Иманды болғыр, шырағым! – деп Асылша да көзіне жас алды. Бір сәт бәрі де үнсіз қалысты.

	– Сонда ауырды ма өзі, не болды?! – Асылша сәлден кейін қонақ шалға бұрылды, орамалының ұшын көзіне апара беріп.

	– Жоқ, ауырған жоқ, – деді шал басын шайқап, – байғұс баланың ажалына көрінді ме... – Сәл үнсіз қалды. – Өзі де ер адамдай қайратты еді ғой. Шөп шабу басталғалы бері тыным алмай, шалғы да тартты, арба да айдады, мая да салды. Сол мая салып жүріп, айырымен қоса шөп үстінен құлап, қарнына айыр кіріп... – Мұны естігенде Асылша денесі тітіркенгендей оқыс дауыс шығарып:

	– Ойбү-үй, құдай-ай! – деп мойнын бұрып кетті. – Ажал қайдан...

	Азап қайдан...

	– Содан бір-ақ күн тілсіз жатып, қайтты ғой, – деп шал демі дірілдей күрсінді.

	Мұратбек де бұлардан көзін алмай, тым-тырыс отырып қалған.

	Біраздан кейін дауысы жарықшақтана шыққан көкесі:

	– Байқұс, бала-ай, әке-шешеден жастай қалған қам-көңіл неме еді.

	Топырағы торқа болсын! – деді көзін сүрткіштеп отырып.

	– Құдай, артының жақсылығын берсін! Ажал жас-кәріге қарай ма?! Қайтеміз? Бәрі бір алланың жазуы ғой! – Шешесі осыны айтты да ауыр күрсініп қойды.

	– Соны айтам. Онан да асарын асап, жасарын жасаған мен құзғынды неге алмайды, бұ құдай!

	Қонақ шал тағы кемсеңдей бастады.

	– Жасымаңыз, қария, алланың ажалына адам араша тұра ала ма? Балаларыңыздан хабар бар ма? – деді көкесі шалға жұбату айта сөйледі.

	– Құдайға шүкір. Бүбінің жетісін бергеннен кейін Кәкім келді...

	– Е, құдай, аман-есен бе, әйтеуір?...

	– Біржола келіп пе?! – десіп Керімбай мен Асылша жарыса сөйлеп, елеңдей шалға қарасты.

	– Қайдан аман болады... Өнебойында сау-тамтық жоқ. Екі ай бәлисада жатып шығыпты. Мына жамбастан, – деп шал бешпетінің оң етегін көтеріп жанбас тұсын сипалап, – оқ тиген екен, далдұл, құдай көрсетпесін, әйтеуір бітіпті, қазір сол аздап шекіп басады.

	– І-і-и, құдай-ай, сол, – деді Асылша тітіркенгендей болып, – әйтеуір, жаны қалса болды ғой.

	– Басы-көзі аман ба, өзі? – деді Керімбай да үрейлене қарап.

	– Әй, адам дегенің де ит жанды екен ғой. Айтып отырмын ғой, үсті-басында сау-жер жоқ, жырып кеткен, сызып кеткен. Мына оң қолының, – оң қолының саусақтарын жазып, созып, сол қолының сұқ саусағымен сызып көрсетіп, – екі саусағын түп орнымен оқ жұлып әкетіпті, – деді шеткі екі саусағын көрсетіп.

	– Ойпырмай, ала-ай, небір сұмдық болады екен ғой! – деді шешесі одан сайын үрейленіп.

	– Сонда, енді, қалай қазір, қатты қайырым жұмысқа жарайтын ба? – деді көкесі шалдан көзін алмай.

	– Әлі әзір жұмысқа шыға қойған жоқ. Өзі әйтеуір жаман емеспін дейді. Қолы кемдік ететін емес, жалғыз-ақ сол жамбасы анда-санда сыздап ауырады дейді. Әсіресе, мына күн бұлттанып, жауын-шашын болған күні сырқырап, қақсайды дейді ғой.

	– Құдай-ай, оңай дейсіз бе, оқ деген у ғой! Асылша ауыр күрсініп қойды.

	–Е-е.., құда, әйтеуір, жаны қалғанына құдайға шүкір деңіз! Жара жазылар, бас аман болса, бірнәрсе болар. Амандық жақсы ғой, бұл дүниеде. Қырық жыл қырғын болса да, ажалды өледі. Аман келгеніне тәуба деңіз! Із-түз жоқ жоғалып кеткендер көп дейді ғой. Оның бетін әрі қылсын.

	Осылай деді де көкесі сәл үнсіз қалып:

	– Ал, ана кіші балаңыз Есентайдан не хабар бар? – деді шалға қайта назар аударып.

	Бұл сөзден кейін шалдың түсі қайта бұзылып, кемсеңдей бастады.

	– Алғаш барғаннан бір жылдай Кәкім екеуі бірге болыпты да, кейін бөлініп кетіпті. – Шалдың шүңірек көздеріне жас үйіріліп, әрең сөйлей отыр. – Кейін сол, екеуі анда-санда хат алысып тұрыпты. Бізге де бір-екі рет хат келген. Содан бес-алты ай тегі тырс етпей қойған. Құдайдың мұнысына да тәуба. Кәкім бәлисадан шығып бері жүрерде хат алыпты.

	«Аман-есенбіз. Мәскеуден ары кеттік. Жаудың беті қайтқандай болды» депті. Оны естіп тағы қуанып қалдық. Өзімізге хат келген жоқ... Шын-өтірігін кім біледі?.. Одан бері не болып жатқанын... Уһ! – деп барып басылды шал.

	– Е, құдай, жалмауызға да жан керек! Ол иттерге де бір зауал бар шығар! Жазықсыз төгілген қан жібере ме?... Беті қайтса... Е, құдай оңласын! – деп қойды бағанадан үнсіз отырған шешесі.

	Үй-ішінде сәл үнсіздік орнады. Суып қалған шайды Асылша қайта ысытып әкелді. Дастарқан қайта жөнелтіп, шай құйыла бастады.

	– Шай алыңыз, қария, ыстықтай, әңгімемен отырып суып қалды, – деді ол кесені ұсына беріп.

	– Алыңыз, енді шай да болса – деп сәл тыныстаған Керімбай сөзін қайта жалғады. – Енді, бәрін ойлап, уайымдай бермеңіз. Бұл бір қиын уақ боп тұр ғой. Бір сізге ғна емес, бүкіл елдің басына түскен ауыртпалық. Көппен көрген ұлы той. Өлгеннің артынан өлмек жоқ. Қалған бала-шағаңызаман болсын. Е,е,е... Әнеки, Кәкім келіпті. Бұл да бір құдайдың жақсылығы шығар... Кім біледі... ертең-ақ Есентай да аман-есен оралар. Кәкім де ел қатарына қосылар. Басы жас қой... – Оның есіне бірнәрсе түскендей назарын төмен солып, үнсіз қалды.

	– Лайым айтқаның келсін! Айтқаның келсін!.. – деп шал күрсініп жіберді.

	Осындай әңгілермен бұлар бірқауым уақыт отырып қалып еді. Қонақ шалға көңіл айтып, жұбату білдіріп, Асылша мен Керімбай ел жайынан, соғыс турасында біраз сөз қозғады. Бір уақ Керімбай өзінің де соғысқа кеткен екі інісін есінеи алып, толқып та алды.

	Шай жиналғаннан кейін Мұратбек қойға кетті. Көкесі ол күні кешке дейін үйде болған «Бұл шал кім болды екен, әйтеуір жақын біреу болды» деген ой мазалап жүрді Мұратбекті.

	Мұның бәрін ол кешке жақын қойдың алдынан шыққан көкесініен ғана сұрап білген еді. Керімбайдың әкесінің Дәрібай деген інісі болған екен. Осыдан бес-алты жыл бұрын қайтыс болыпты. Әлгі қонақ шалдың өлген келіні сол кісінің қызы екен. Одан үлкен баласы соғыс басталғанда-ақ әскерге алынып, көп кешікпей қара қағаз келіпті...

	Қонақ шал екі күн қонып аттанып кетті. Асылша мен Керімбай жандары қалмай жалпылдап, үй-іштеріне сәлем айтып, разы-хошпен шығарып салды.

	Кейіннен, бұл шалдың келісінен Мұратбектің бар ұққаны мынау болды: Оның биыл жетінші бітірген Әсия әкпесіне әлгі шал құда түсе келіпті.

	«Құдай қосқан құда, пайғамбар қосқан дос» болды дегендей, ежелден қыз алысып, қыз беріскен сары сүйек жекжатпыз, – депті. – Алланың тура келген ажалына кім ара тұрады, бір-бірімізден кетіспейік, сүйек жаңғыртайық, – депті. Өскен-өнген ауылсыңдар ғой, баладан баланың әулиесі жоқ, бір қыздарыңды тағы беріңдер», – депті. Оған мұның әке-шешесі онша қарсылық білдірмеген. Кейбір анау-мынау шаруаларын кесіп-пішіп келісіңкіреп те қойғандай. Тек, Әсияның жасы он алтыда екендігі ғана сәл кедергі болып, екі жақты да ойландырып тастаса керек.

	«Біраз байқайық, жиын-терін аяқталып, жайлаудан түскен соң көрерміз. Күзге қарай бір айналып соғарсыңдар», – деген сияқты...

	* * *

	...Жадыраған жайма–шуақ жаз өтіп, құдалармен сөз байласқан қоңыр күз де иек астына жақындап қалған сияқты. Жайлаудың сәні кетіп, өрістің оты қашып, сұрғылт тарта бастаған. Таңертең шайдай ашық аспан түс ауа күрт бұзылып, түйдек–түйдек бұлт үйіріліп, сіркіреп жаңбыр жауатынды шығарды. Кейде жауын күн-түн демей, екі–үш күн сорғалап тұрып алады. Мұндай күн адам түгіл, малға да жайсыз. Жайбарақат жайылмай, сусылдап, ары–бері жосылып жүре береді. Ал түнде, тіпті қиын. Ширығып бір орнында тұрмайды. Жайдақ қорада жатқысы келмей, ықтасын іздей береді.

	Екі күн тынбай жауған жаңбыр бүгін таңертең басылып, аспан жарқырай ашылды. Таудың табиғаты да қызық–ау. Сәске кезінде күн әжептәуір қызып, жер дегди бастады. Түнімен қой күзеткен Керімбай:

	«Таңға көз ілмедім, біраз тынығып алайын, қойға сен бара тұр. Күн де ашылды ғой. Дегенмен, құдайдың күніне сенім жоқ. Әп–сәтте бұзылып кетеді. Әгәркім жауатындай болса, өзім де барамын артыңнан», – деп, бүгін қойға Мұратбекті жіберген. Алғаш отар өрген кезде күн салқындау болғанмен бірте-бірте жылынып келеді. Қой да күн жылынған соң жадырағандай таңертеңгі арыны басылып, тоқтап жайыла бастады.

	Енді біраз күннен кейін Мұратбек оқуына кетеді. Әсия әпкесі енді оқи алмайтын шығар. Ауылдағы мектеп жеті жылдық қана, оның үстіне оған құда түсу деген пәле тағы шығып тұр ғой. Жаздағы келген шалмен байласқан уәде бойынша, олардың қайта айналып соғатын уақыты болып қалды. Әке-шешесі де бұл күндері олардан бір хабар болып қалар деп күтіп жүр. Әсияны да әнеу күні келгеннен қайтып жібермей қойды. Бір-екі рет: «Жұмыстан қалдым, үш–төрт күннен қалмай кел деген.

	Ұрысатын болды», – деп қыңқылдап еді, Асылша: «Тыныш отыр! Болды енді!» – деп тыиып тастады. Әсия қайтып үндемей қалып еді.

	Бірақ, бұрнағы күні бесін кезінде Мұратбек қойдан келсе, Әсия өкпелеген баладай бұртиып, есіктің алдында жүр екен. Өзі жылаған сияқты. Мұратбек бір пәле болғанын сезе қойды. Үйге кіріп еді, көкесі төрде үнсіз түнеріп отыр. Шешесі ыдыс-аяқ жинастырып жүр. Араларында жайсыз әңгіме болғандай екеуі де тоң-торыс. Мұндай кезде артық қимыл көрсетуге болмайтынын жақсы білетін Мұратбек те үнсіз қалды. Ыдыс-аяқты сылдырлата жуып-шайып отырған Асылша бір уақытта:

	– Жұмысқа жібермедің деп қырсығып жүргенін қарашы, кешеден бері! Сазарған салдақы! Есіл-дерті далада! Әбден жаман үйренген, ай дейтін ажа, қой дейтін қожа жоқ. Қыз деген жерге кіргір, бойжеткен соң-ақ екі көзі далада болады екен ғой, кеткісі келіп. Келетін болса, келсе екен әлгілер беріп құтылатын, – деп біраз бұрқылдап барып басылды. Керімбай ләм-мим деместен ауыр күрсініп алды да, далаға шығып кетті. Дәл қазір Мұратбек те сол құда кісілердің тезірек келгенін қалайтын сияқты. Бұған дейін ол әпкесінің күйеуге тиетінін ешбір ойлаған емес. Өзіне әлі жас секілді. Бұл ыңғайда қалай болар екен деп кәдімгідей ойланып қалады. Дегенмен, көңілі алып-ұшып, мұның бәрін қызық көріп, өзінше бір жаңалық күтетіндей.

	Осылай жүргенде көп кешікпей, асыға күткен құдалар да келді. Олар үш кісі – жаздағы келген шалдың кемпірі, күйеу бала және шалдың жақын інісі екен, бір орта жастардағы адам. Құдалар бір бие жетелеп, томпайған қоржын-кешектерімен келіпті...

	Уәде бойынша екі жақ уақыт оздырмай, істі қалай да тездетудің қамына шұғыл кірісті. Сөйтіп, келген күннің ертесіне Керімбай құдасын ертіп, Әсияның қағаздарын жөндетуге ауылкеңеске кетті де, қойда Мұратбек пен болашақ жездесі Кәкім қалды.

	Екеуі қойдың екі шетінде біразға дейін үндемей жүрді де, бара-бара шүйіркелесіп, әңгімелесіп кетті. Түске жақын қой жусай бастағанда олар аттарынан түсіп, өзен бойын жағалай жүріп, айналаны қоршаған тау-тасты тамашалады. Біруақ Кәкім күрескен болып, Мұратбекке қалай шалып, қалай ұстауды көрсетті. Одан кейін тастарды шошайтып үйіп қойып, оны қарауыл етіп атқыласты. Тіпті бара-бара жездесі бұны жас баладай мойнына мінгізіп алып ойнатты. Мұның бәріне жаздай іші пысып жүрген Мұратбек әбден мәз болып, Кәкімді біртүрлі жақсы көріп қалып еді. Түс кезінде екеуі үйге кезектесіп барып, тамақ ішіп қайтты...

	...Күн бата оралған Керімбай мен құдасы қабақтары түсіп, үйге көңілсіз кірді. Айтыстарына қарағанда, ауылкеңес бастығы Әлмұқан көнбей қойыпты.

	«Қызды құдаласып жастай күйеуге беретін заман өткен! Көздеріңді жоғалтып жіберермін! Жасы жетпеген қызға өтірік документ жасап, менің басым екеу емес!» – депті.

	Біраз үнсіз отырысып қалысты. Әлден уақыттан кейін:

	– Ой, соның көмейі бірнәрсе тілеп отыр ғой. «Оңаша келіп жолықсаңдаршы» деп қалды ғой, маған шығып бара жатқанда, – деді әлгі кісі ойланғандай болып, басын шайқап.

	– Оны мен де ойлап ем. Кім біледі, бір түрлі адам батпайды, бірнәрсе дей ме деп. – Керімбай құдаға қарады.

	Осы кезде әңгімеге Асылша араласты.

	– Кезенгеннен кейін, тәуекел деп тілегенін беріп, құтылған жақсы болар еді, – деп қойды.

	– Баяғыда-ақ қызыңыздың бір жасын ілгері жазғызсаңыз, бүйтіп әуреленбейтін едік қой, құдағи! – деп құда қалжыңға сүйеп күлді.

	– Немене, қызымыздан құтыла алмай отырмыз ба? Жоқ, сендерден басқа адам табылмай қалып па, құда болуға? – Асылша қызарақтап басылды.

	Бұлар осылай әзіл аралас әңгімелесіп отырғанымен, әлпеттерінен Әлмұқанның аузын қалай алудың жолын таппай қиналған сыңайлары байқалар еді.

	Әсия күндегіден көңілді көрінді Мұратбекке. Бір киер жақсы киімдерін киіп, жүзі алабұртып, бетіне қан жүгіріпті. Үйге сызылып кіріп-шығып, қонақтарға қызмет көрсетіп жүр. Асылша да бұған ықыласпен «Әсия шырағым, бүйтіп жібер, сүйтіп жібер», – деп қояды арагідік.

	Әңгімелесіп ұзақ отырған құда-құдағилар, ақыры таңертең ауылкеңеске қайта бармаққа бәтуаласты.

	Келесі күні таңертең «Әлмұқанды қалайда көндіреміз! Қалағанын беріп, аузын майлаймыз!» – деп кеткен кісілер күн бата арқа-жарқа болып, дабырласа аттан түсіп, көңілдене сөйлесіп, үйге кіріп келе жатты. Үйдегілер де олардың райларын байқап, серпіле қарсы алды. Сөздерінің сыңайлары, Әлмұқанды көндіріп, көңілдері орнына түскендей.

	– Әй, қу кеңірдек деген қиын екен ғой, – деді Керімбай төр алдына жайғасып жатып, басын шайқай сөйлеп.

	– Ойбай-ау, енді оған тамақ керегі жоқ дейсіз бе? Кеше маңайлатпай қойып еді, бүгін семіз қойды көргенде сылқ ете түсті ғой батырың, – деп құда кең-кеңк күлді.

	Бұлардың әңгімесінен Мұратбектің түсінгені – әкесі Әлмұқанға семіз қой тарту етіпті. Өзін қонаққа шақырған екен, ат тонын ала қашыпты.

	«Ойбай, ондайды қойыңдар! Мені көрген жоқсыңдар! Онан да көп дабыра қылмай, тезірек кетіңдер!» – депті.

	Керімбай мен Асылша Әсияны аттандырарда ағайын-туыстан біреу-міреуді шақырамыз ба деп жүр еді. Бірақ, кейін ести жатар, жай-жапсарын айтармыз деген оймен қазірше құдаларды дабырасыз жолға салудың қамына кірісті. Қой сойды, нан пісірді, Әсияның азын-аулақ киім-кешегін дайындады. Қойын сойып, қолын қусырып дегендей, қолдарынан келгендерінше бұл кеш құдаларды күтіп бақты. Ет жеді, одан кейін еселей қайнатып, жаңалап-жаңалап дабыр-дүбір әңгімемен, ашық-жарқын көңіл-қошпен отырып ұзақ шай ішісті.

	Түннің бір уағына дейін отырған қонақтар, ертесіне күн әбден көтерілгенде бір-ақ тұрды.

	Үлкен бесін кезінде жолға дайындалды. Әсия да үсті-басын жөндеп, киім-кешегін киіп, үйге бір кіріп, бір шығып, мазасыз күйде жүр. Кешелі-бергі көңілділік жоқ, жүзі қуқыл тартып, қабағын кірбің басыпты.

	Енді жүреміз деп барлығы дастарқан басына жиналып, шай ішіп бола бергенде үнсіз отырған Әсия сықсыңдап жылай бастады. Көзін сүрткіштеп, орнынан тұрып сыртқа беттеп еді, Асылша «қайда барасың, отыра ғой» деп қолынан ұстап тоқтатты.

	«Отыра ғой, – деді Асылша тағы да кемсеңдей сөйлеп, орамалының ұшын көзіне апара беріп. – Жылама, шырағым! Құдай жылауды көрсетпесін! «Бидайдың баратын жері диірмен» дегендей қызды құдай жат жұрттыққа жаратқан. Емшек сүтімді бермесем де, елік сүтін беріп, осы әлетке жеткіздім. Жас емессің! Бәріміз де сен құсап кеткеміз әке-шешемізден. Сенен де жас едік, әуелі! Жылама! Барған жеріңде бағың ашылсын! Құдай бақтиқаларыңды көтерсін, лайым! Алдыңнан ақ күн тусын, шырағым!» – деп Әсияны құшақтап маңдайынан сүйді.

	Құда, құдағи да жарыса сөйлеп, жұбату айтып жатыр.

	Бағанадан үнсіз отырған Керімбай да осы сәтте орнынан қозғалып, жөткірініп алып:

	«Ал, құда құдағи, Кәкім балам! Жүргелі отырсыңдар, жолдарың болсын! Ел-жұрттарыңа сәлем айтыңдар! Кім баласын жаман болсын дейді? Әсия енді сіздердің балаларыңыз! Барған жерінде бағы ашылсын! Өз балаларыңыздан кем көрмеңіздер! Біздің де толып жатқан ештеңеміз жоқ. Көрмегенді көріп,көн тулақты сүйреп жүріп қартайдық. Құдай бала бермей қойған жоқ. Алдыңғы балаларымыз баяғы қалың сүзекте қайтыс боп кетті! Тірі болса алды осы күні жігіт болатын еді кәдімгідей. Ендігі қуанышымыздың алды осы Әсия. Бұған да құдайға шүкір! Шынымызды айтсақ, осы Әсияны бойжеткізіп, құтты орнына қондырғанша асықтық! Біз де бір қыз ұзатып, құда-құдағи десіп, қуаныш көрейікші дедік! Әйтпесе, құтыла алмай отырғамыз жоқ. Қазір міне, бұл әлетке жеткізген құдайға ризамыз! Бұған жеткен де бар, жетпеген де бар! Құдая тәуба! Оның үстіне бұрыннан сары сүйек жетжатпыз, жаман болмаспыз деймін! Кәкім қарағым, сен де енді менің баламсың! Екі торының бөтендігі жоқ. Білсең, Әсия жаның ауырса – жәрдемшің, қысылсаң – сүйеушің болады. Қанаттыға қақтырмай, тұмсықтыға шоқытпай қамқор бола біл! Алла-тағала алдарыңнан жарылқасын!» – деп толқи сөйлеген ол «ууһ» деп сәл тыныс алды да: «Көп сөйлеп кеттім бе?» деп жан-жағына қарады. Отырғандар жарыса: «Жо, жоқ! Айтыңыз! Тура ғой, ойыңызды айтқаныңыз!» – десіп қойды. Керімбай аз-кем үнсіздіктен кейін: «Ал енді, бақыттарың ашылсын, қарақтарым! Жолдарың болсын! Әмин!» – деп бетін сипады. Үйдегілер де жағалай «әумин» деп күбірлесіп беттерін сипасты. Керімбай қалбалақтай орнынан тұрып: «Айналайындар!» деп барып, Кәкім мен Әсияның маңдайынан иіскеді.

	Қонақтар сырт киімдерін киіп, далаға беттеді. Есік алдында тұрып жапа-тармағай құшақтасып қоштасты. Әсия Мұратбекті құшақтап алып әрең босатты. Күн батып барады екен. Ымырт үйіріле құдалар аттанып кетті.

	* * *

	– Байқұс бала, кәдімгідей қысылып жүр! – деді Асылша шай құйып отырып.

	Керімбай орнынан қозғалыңқырап күрсінді де, кесесін дастарқан шетіне қойып жатып:

	– Енді қайтсін, есі бар неме, өзіне ар санап, уайым қып жүр ғой! – деді.

	– Шынжырбайдың үйіне де барғысы келмеп еді, мен жібердім. Үйде жабығып отыра бергенше, кішкене көңілін көтерсін деп.

	– Келіні келіп пе оның?

	– Алып келіпті. Жақсы дейді ғой. Ертең шілдесымақ жасайды екен, көрші-қолаңды шақырып. Бүгін соған нан пісіріп, қам қып жатыр. Әсия көмектессін деп еді.

	– Барғысы келмесе, неғылмай-ақ қоймай. Біреу қағытып бірнәрсе деп жүре ме?!

	– Ешнәрсе дей қоймас! Айттым әйеліне Шынжырбайдың. Өзі де бір байқұс-ау! Адаммен ашық-жарқын араласып кете алмайды.

	– Әбден көңілін басып, ұрып-соғып, күмжілік қып жіберген емес пе, иттер!

	– Е, е, оларға да құдайдан жетер! Көз жас жібере қоймас! Бұлай болады деп кім ойлаған! – Асылша күрсініп алып, сәл үнсіз қалды да, Керімбайға қарап: – Сенен қатты ыңғайсызданады. Бірнәрсе дейді дей ме! Әнеугүні отырып, «Апа, көкемнен ұят болатын болды ғой! Мен осы ауылдағы үйде болсам қайтеді, оқудағы балаларға бас-көз боп», дейді. Бірден не дей қояйын! Көкеңмен ақылдасайын деп қойдым.

	– Байқұс бала! Ауылда жағдайы бола қоя ма?! Өзі қыңқыл-сыңқыл болып жүргенде. Балалар оқуға кетсе, күні бойы қаңқайып қайтіп жалғыз отырады. Оның үстіне тыныштық бере қоя ма оған? Ол тұрмақ, біздің мазамызды алып бітті. Бірінен кейін бірі құда түсіп... Сөз салып... Тезірек қыстауға кетсек екен, осы ауылдан алысырақ. Құлақ тыныш болар ма еді?!

	– Кім біледі, қалай боларын?! – Асылша ешнәрсеге жіп таға алмай, дағдарып отырып қалды.

	– Өзі былай не дейді? Сөйлесіп көрдің бе?

	– Не десін! Ашып ешнәрсе дей алмайды. Әбден жүрегі шайлығып қалған байғұс, әлдеқалай болады дей ме, әйтеуір егіліп жылай береді. Ана әлгі төменгі ауылдағы Жұмаділдің жиені деген жігіт дұрыстау неме ме деп ем?! – Бұған не дейсің дегендей Асылша шалына қарап, аз-кем үнсіз қалды.

	– Ой, қойшы, сол мекен-тұрағы жоқ қаңғып жүрген кірме немені! – Керімбай дүрсе қоя берді.

	– Жұмаділдің өзі жақсы адам сияқты ғой. Кім біледі?!

	– Екі туып, бір қалғаны емес Жұмаділдің. Жиені емес, жиеншар ма, бірнәрсесі дейді. Сол үйдің отын-суын тырп еткізбеген соң ұстап отыр оны. Өзінің есі дұрыс емес дейді, әуелі!

	Асылша қайтып бұл туралы ешнәрсе демеді. Әңгімені одан сырғытып:

	– Қайдан білейін? Жап-жас баланың бағын байлап, үйде отырғызып қоямыз ба дегенім ғой. Оның үстіне үйде отырып, босанып қалса, ел-жұрт не дейді?! Өзі де жылай-жылай жүнжіп кететін болды! Кеше сен қайдасың, осылай шай ішіп отырып: «Мен бір ел-жұртқа сыймаған сорлы болдым ғой, апа», – дейді жылап. Оған қосылып мен де жыладым. Алдап-сулап тағы да жұбатқансып қойдым.

	Керімбай шай ішіп болдым дегендей кесесін итере қойып, шегініп отырды.

	– Айтпақшы ана Мүсірәліге не дейміз?

	– Кім біледі?... Өзің қалай ойлайсың?

	– Әкесі әйтеуір жуас адам ғой. Ешкіммен жұмысы жоқ. Баласын бір-екі рет көрдік, қандай адам екенін? Кездессе, жалпаң қағып тұрады, әйтеуір!

	– Әй, соны қулау ма деп қалдым ғой. Өте жыпылдап, іші-бауырыңа кіре сөйлейді екен. Бұрынғы әйелінен баласы бар деді ме осы?...

	– Бір қызы бар дейді ғой, төрт-бес жасар.

	– Пәле сол баладан шығады ғой. Оның үстіне ата-енесімен бірге тұрса... Кемпірі қандай неме, кім біледі? Ол да бір қазымыр біреу болып...

	– Бас қатты ғой. Үйде отырып босанғанша, әйтеуір өзіміздің ауыл болған соң, көз алдымызда жүреді ғой, дейсің! Әйтпесе...

	– Оған енді, Әсия не дейді, кім біледі?!

	Екеуі біраз үнсіз қалысты. Әлден уақытта Керімбай:

	– Әлгі иттер де, ойпырмай, тырс етпей қойды, ә! Адам жоғалған малды да іздейді. Қара басты адам өлі ме, тірі ме, жұмыстары жоқ, жатып алғанын қарашы-ей! – деп ызалы кейіпте Кәкімдерді еске алды. Бағанағы бергі әңгімеден ғана есіне түсті, әйтпесе шал оларды сағынып отырған жоқ. Енді олардың келген-кеткенінің құны бір-ақ тиын. Тек, анда-санда осылай еске түсіп зығырданы қайнайды. Шал кейде оларды «мүмкін келіп те қалар, қалай дегенмен де адам баласы емес пе, іздер, сұрар, жаздық, жаңылдық деп аяғыма жығылар» деп те ойлайтын. Олардың мұндайына да шал енді қайтіп илікпес, жібермес еді. Бірақ, «бір келсе, шіркін-ай, ит терілерін басына қаптап, қара есекке теріс мінгізіп қоя берсе» деген ой мазалайды кейде.

	– Әй, олар келмейді ғой енді. Не беттерімен көрінеді?! Келгісі келгенмен, баласы сотталып кетсе, жалғыз кемпір өз жанын әрең бағып отырған шығар. Жолаушы жүрмек түгіл. Қайта одан да ары кетсін, қаралары өшіп! – деп Асылша да сөзінің соңын қаттырақ сөйлеп бітірді. Кемпір-шалдың әңгімелері осымен біраз жерге барып қалғанымен, бір тиянаққа тірелмей, «әлі де көрерміз, аңдысын аңдайық» деген ыңғайда ойлары әр тарапқа шашырап барып басылды.

	– Қой, «әңгіме бұзау емізеді», кеш боп қалды, мал не болды, – деп Керімбай орнынан тұрып, сыртқа беттеді.

	...Әсия туралы бұл әңгімені Мұратбек шет-бұшпақтап болса да естді. Өйткені, үйлері ауылға жақын қырқаларға күздеуге көшіп келгелі бір айдай уақыт ішінде демалыс сайын келіп тұрды.

	Әсияның аяғы ауыр екенін, оған әйелі қайтыс болған әр-әркімнің құда түскендей сөз салып, сөйлесіп жүргенін естігенде, Мұратбек әуелі тосын жаңалықтай елеңдеп қалған. Бірақ, бар жағдайдың байыбына ой жүгіртіп, әке-шешесінің де, әпкесінің де «қиын» өткелден өтудің жолын таппай, тығырыққа тірелгенін, содан барып шарасыздықтан «суға кеткен тал қармайдының» керімен бір іске мойынсынғандай сыңайлары барын байқағанда жан дүниесін мұң жайлап жүре берді. Әсия жазда келгенде біраз күннен кейін-ақ бетіне қан жүгіріп, қабағы ашылып, көңілі көтеріліп қалып еді. Бұл жолы қайта жүдеп кеткендей көрінді. Бет-аузы қарала-торала болып, ерні кеберсіп, қабағын мұң торлап, ажары солғын тартқандай. «Шындығында адам аяғандай екен, – деп ойлады Мұратбек.

	– Қайтсін, оңай дейсің бе? Бәрін ойлап қиналады ғой».

	Мұратбек әпкесімен қаншама ашық сөйлескісі келгенімен, бата алмады. Сөйлескенде не айтады?

	Әсия тек іштей, өз тағдырына өзі лағнет айтып, шерменде күй кешіп, күннен-күнге мүжіліп бара жатқандай. Оны ойлып, Мұратбек те қатты қиналып жүр. «Мынау былай» деп айтарлық нақты бірнәрсенің жібін ұстай алмайды. Бірауық әпкесінің қайтадан күйеуге тигенін де қалайтын сияқты. «Басы жас. Осылай жүре бермек пе! Кім біледі? Мүмкін бағы ашылып, жарасып кетер! Оның үстіне өзіміздің ауылда болса барып келіп тұрар еді». Бірақ, оған да тәуекел деп келісуге жүрегі дауаламайды. Сырттай тон пішкенмен, қандай адам кезігерін кім біледі?!

	* * *

	Әсияның күйеуге тигенін Мұратбек қысқы каникулдың қарсаңында естіді. Өз ауылдары емес, алысқа кеткеніне әжептәуір ренжіп, ұнжырғасы түсіп, тезірек үйге барып, анық-қанығын білгісі келеді.

	Әкесі ашып-жарып ешнәрсе айта қоймады. Анда-санда бір күбір еткені болмаса көбіне түнеріңкі. Мұратбек барлық жағдайды шешесінің әңгімесінен білді.

	«Байқұс баланың бағы ма, соры ма әйтеуір, күзден бері сөйлескендерге онша келісіңкірімей, қыстауға көшіп кетіп едік. Байқұс, Әсияның өзінің де ешкімге көңілі болмады. Содан «құрысыншы бәрі, жылатып тағы біреуге ұстата салмайық, аман-есен босанып, қол-аяғын бауырына жинап алсын, әуелі. Құзар таудың басында бізді кім көріп жатыр деп жүр едім. Құдайдың бұйрығы ма?! Ауылдағы үлкен атаң ертіп келіпті, әлгі құдаларды. Бір шал... Баласы да бірге келіпті. Біртоға, жуас адам көрінді баласы. Ежелден алыс-беріс болған атаңның тамыры екен ғой, шал. Келіні өлгеніне екі жылдай болыпты. «Баяғыдан араласып жүрген өсіп-өнген ауыл. Мына Есімбекпен кішкентайымыздан тай-құлындай тебісіп бірге өскенбіз. Осы соғыстың алдында ғана көшіп кеткен біздің ауылдан. Көрмеген, білмеген жер дейтін емес. Жанды-жақты. Ағайын-туысы бар, құдайға шүкір. Мына Қасымжан ұлдан төрт ағайынды. Ең үлкені осы. Мұндайды бұл да құдайдан сұрамаған шығар. Тұрған бойы осы. Құдай деген бір жан. Әсияның да басы бар. Бұл күйінде қалса, обал емес пе?! Балалар сөйлессін... Біліссін... Бастарын қосып, батамызды берейік!» – деп атаң отырып алды. Әкең де біреуге мынау былай дейтін адам емес. Не дейді?! Жалғыз-ақ Әсияның ауыр аяқтығын уайым ғып, соны айта берді. Көктемге дейін шыдасаңыздар», – деп еді. «Оның несіне қаратамыз! Келіскеннен кейін разы-хошпен бір-ақ аттандырыңдар. Қасымжан да баланы далаға тастағалы отырған жоқ. Бұрынғы әйелінен бір-екі күшік көрген екен, екеуі де жастай шетінеп кетіпті. Бала деген қайта дәнекер, алданыш емес пе? Аман-есен болса, әйтеуір екі жаққа да бөтендігі болмас», – деп қоймады, жарықтық.

	Сонымен, не айта аламыз біз, үлкен кісі сақалымен келіп отырғанда. Келіскен болдық. Байлап отырған бір қой бар еді, соны сойдық. Үш қонып аттанды. Әйтеуір, киім-кешегін жөндеген болып, «құдай бет алған жағынан бақ берсін» деп шығарып салдық...»

	Бұған Мұратбек те ешнәрсе дей алмады. Тек, Әсияның артынан барып, қалай болып жүргенін бір көріп қайтса деген ой мазалады. Шешесі де: «Амандық болса, көктем шығып, жер аяғы кеңігенде сені ертіп барып қайтамыз Әсияға. Ол кезде таудан да түсіп, ауыл төңірегіне барамыз», – деп жүрді.

	* * *

	Арада үш-төрт айдай уақыт өткенде Әсия босанып, ұл туыпты. Бұл кезде Мұратбектің үй-іштері де таудан түсіп, жақын маңға көктеуге көшіп келген. Демалыс сайын Мұратбек келіп-кетіп, отын-суға қолқабысын тигізіп қайтады.

	Әпкесінің босанғанын, одан ауырып, аудандық ауруханада жатқанын осындай бір келісінде шешесінен естіді. Айтыстарына қарағанда, Әсия әбден қиналыпты. Әрең есін жиыпты. «Әйтеуір, байқұс баланың жаны қалыпты. Енді бәлисадан шыққанда, үйге алып келейік деп отырмын шалға. Біраз күн сорпа-су ішіп ширасын. Жаңа барған жерде қай бір жағдайы бола қояр дейсің», – деп шешесі кеше атпен барып қайтқанын айтты. Бұған Мұратбек те қуанып қалды.

	...Бір жұмадан кейін Әсия ауруханадан шықты да, Керімбай мен Асылша арбамен барып үйге әкелді. Әсияны алып қайтуға келген Қасымжан да солармен бірге. «Байқұстың тұрған бойы осы ғой деймін! Аңқылдап қуанып жүр, жазған!», – деп оңаша Асылша мен Керімбай күбірлесіп қояды. «Әсия қатты қиналыпты» дегенді естігеннен кейін Мұратбектің ойынан әпкесі шықпай жүрген. Шынында да Әсия кіртиіп ауырып жүрген сияқты. Қатты қозғала алмайды, ілініп қана кіріп шығады. Кішкентай баласы да жылауық. «Ойпырмай, бір жері ауыра ма екен неге жылай береді? Әй, жарытпай жүрсің ғой, бұл байқұсты, өзің де қылқиып, жөнді тамақ ішпейсің!» – деп Асылша жаны ашыған болады. Бір-екі күннен кейін Қасымжан, жұмыстан қалатынын, оның үстіне, ауылдағылар кешіккен сайын ала көңіл болатынын айтып, біз қайтсақ дегендей болып еді, оған Керімбай мен Асылша келіспеді. «Әсия жатсын, он шақты күннен кейін бір айналып соғарсың! Өзің де жатсаң болатын еді...» – десе де, Қасымжан қинала-қинала ауылдарына қайтты. Ол кеткеннен кейін оның біртоға, жуас мінезіне, сыпайы жүріс-тұрысына риза болғандарын айтып, Керімбай мен Асылша күбір-күбір әңгімелесіп жүрді. Осындай бір әңгіменің үстінде Асылша Қасымжанның қайта айналып келетін уақыты болып қалғанын, өздерінің бара алатын, бара алмайтындарын сөз етіп отырып, Әсияның жағдайына ойысты.

	– Байқұстың әйтеуір жаны қалғаны жақсы болды.

	– Қай жерім ауырады дейді өзі?

	– Алғаш келгенде «басым айналып, жүрегім айниды» деп жүр еді, қазір кішкене тәуір болып қалған сияқты. Бірақ, қатты қиналып босанғандығынан ба, әзір қол-аяғын бауырына ала алатын түрі жоқ.

	– Асықпай, біраз жатса болатын еді...

	– Енді оған... Қасымжан да алакөңіл болып жүрген шығар. Келетін уақыты болды ғой. Жұмыстағы адам... Алыс жерден әлсін-әлсін келе бере ме?..

	– Доғдыр тағы қаралсын деп пе?

	– Жақсы болмасаң тағы көрін депті ғой. Кім біледі? Көріне ала ма, көріне алмай ма? Ауылы да алыс, жол қиын... – Асылша ауыр күрсініп қойды. – Әнеукүні отырып, «Апа, доғдыр енді бала тусаң өлесің деп айтты» дейді Әсия. Қой, дедім, доғдыр деген айта береді. Баласыз үйдің сәні бола ма? Қасымжан да балажан байқұс екен, баласы тұрмай жүрген. Құдай біледі, ауру өлерін, сау өлерін.

	– Ой, алла-ай, қалай айтты екен, ә?! – Керімбай таңданып отырып қалып еді.

	Бұл әңгімені құлағы шалып қалған Мұратбек те «бұл қалай болды екен» деп қатты уайымдап жүрді.

	Осыдан бір-екі күннен кейін Қасымжан келіп Әсияны алып кетті. Ауылдағылармен келісіпті, кішкентайдың атын Мақсат деп қойды. Әйел, бала-шағасы өліп, қам-көңіл боп жүрген Қасымжанның да, тағдыр тауқыметін тартып, көп жылап-сықтаған Әсияның да өлгені тіріліп, өшкені жанғандай болып, көңілдері орнына түсіп, ойлаған арман-мақсаттары орындалсын деген тілек еді – бұл.

	* * *

	...Зымырап күндер өтіп жатты. Бірінші Мамыр мерекесінде Мұратбек Әсия әпкесінікіне барып қайтты. «Хал-жағдайлары жақсы, бірақ барып келу жолы қиын екен», – деп келді. Қасымжан анада Керімбай мен Асылшаны «Жайлауға көшкендеріңізге дейін келіп қайтыңыздар», – деп шақырып кетіп еді. Оған да бұлар бара алмады. Жаз шыға қой қырқу науқаны басталды. Одан кейін іле-шала көші-қон қарбаласы киіп кетіп, ақыры ешқайда бұрылуға мұршалары болмай, жайлауға көшкен. Салт атты кісі ара қонып, азар жететін құзар таудағы бұларға қатынасатын адам сирек. Әсиялардан да еш хабар ала алмады. «Амандық болса, күзде жайлаудан түсе сала барып қайтамыз», – деп жүрді Асылша.

	Жаз өтіп күздеуге түскенде де бұлар Әсияға бара алмады. Әне барамыз, міне барамыз деп жүргенде олардың өздерінен хат келді. Онда амандықтарын айтып, Әсияның ауырыңқырап жүргенін жазыпты. Хат соңында өздерінің колхоз орталығынан алыс «Қайыңды» деген бір фермаға көшіп барғандарына бір айдай болғанын «егер келем десеңіздер хабар беріңіздер, ауылдағылар тосып алады» депті. Мұны естіп Керімбай мен Асылша жатып кеп ашуланды. «Құдай-ай, енді қайттік-ай! Қызымызды қу далаға, жердің түбіне алып кетіп...» – деп Асылша шала бүлінді. Бірауық Қасымжанға тиісті. «Ана өлік, айтпай ма екен-ей, құдай-ай! Әйелім жас босанып отыр, өзі ауру» деп. Асылша қанша ашуланса да бұрылуға мұршалары болмады. Малшы қауымының қарбалас қарекеттері бір-біріне жалғаса берді. Қой ұрықтандыру, одан кейін қыс қамы...

	Ақыры ешнәрсеге, ешқайда қайырыла алмай, қыстауға көшті. Ол жерден жекжат іздеп, жолаушы шықпақ түгіл, колхоз орталығына қатынаудың өзі бір қиямет. Жем-шөп, қант-шәй сияқты керекті нәрселерді әрең жеткізіп береді. Әсиялардан да тырс еткен хабар-ошар ала алмады. Мұратбектің барып-қайтам дегенінен де қыс көзі қырауда ешнәрсе шықпады. Ол да «көктемде бір-ақ барамын» деп қойған. Баратынына бір түрлі сенімді еді. Өйткені, биыл әскерлік комиссиядан өткелі өзін жігіт болғандай сезініп жүр. Оның үстіне биыл мектеп бітіреді. Содан күзге қарай ауылкеңес бастығының айтуына қарағанда, әскерге кетеді. Осының бәрін, өзінің жігіт болғанын, әскерге жарап қалғанын айтып, қуанып әпкесіне хат та жазып жіберді.

	Қыс бойы қыңқылдап, Асылша шалының құлақ етін жеді. «Бүйтіп қой баққаны құрысын, ел-жұрттан безіп! Өлі ме, тірі ме қызға да бара алмадық. Қайдан кез боп еді, қараң қалғырлар! Енді қарашы, жердің түбіне әкеткенін! Осыдан көктем шықса, өткіз қойын. Қой бақпаған адам аштан өле ме?!» – деп кеп ашуланады шалына. Сөйтіп жүргенде қыстаудан түсе салып, Әсияның ауруханадан жазған хатын алды ауылдан. Оның ауырып жатқанын естіп Асылша одан ары бұрқан-талқан болды. «Өткіз қойды! Өткіз! Жабысып қалдың ба, осы қойға, құдай-ау! Енді өлгенде барамыз ба, ойбай, ауырып жатыр дейді! Түк естімегендей жатып алғанымыз ел-жұрттан ұят емес пе?!»

	Хаттағы жағдайды естігеннен кейін Керімбай да шындап қорқайын деді. Шапқылап колхоз кеңсесіне неше рет барды, «Қойды өткізем!» – деді. «Қызым ауырып жатыр екен, соған барамын!» – деді. Жөпелдемеде қой бағатын адам табыла қоя ма?! «Құдайға қараңыз, ақсақал! Сәл шыдаңыз! Біраз жайланып алған соң, қойыңызға адам тауып береміз!» – деп, сылап-сипап шығарып салды ферма меңгерушісі. Сонымен, жолға әне шығамыз, міне шығамыз деп жүргенде Әсияның о дүниеге аттанып кеткенін әйгілеп, тілдей қағазға жазылған суық хабар да сумаңдап жетіп келіп еді...

	* * *

	Ауылдан күн шықпай қозғалған қос ат жеккен арба «Ойқарағай» колхозына түс әлетінде келіп жетті. Арба тақтай шатырлы ескілеу азық-түлік дүкенінің алдындағы алаңқайға тоқтады. Мұратбек, әке-шешесі үшеуі танымаған ауылда қайда жүрерлерін білмей, аңтарылып біраз тұрып қалды. Таңертеңнен бері жол бойы ауыз жаппай, әке-шешесімен жағдай сұрасып, әңгімелесіп келген арбакеш жігіт:

	– Жүріңіздер, мен көрсетіп жіберейін, осы көшенің басында ол кісілердің үйлері, – деп шаңдақ көшені бойлай бұларды ертіп жүрді.

	Біраз жер жүргеннен кейін бір көлденең көшенің қиылысына келгенде:

	– Сіздер енді осыдан кейінгі көлденең кездескен көшемен оң қол жаққа бұрылсаңыздар бұрыштан төртінші, не бесінші үй Есімбек қариянікі болу керек. Жақын енді, – деп әлгі жігіт қолын сілтей тұрып түсіндірді де, өзі солға бұрылып жүріп кетті.

	Бұлар үсті-бастарын жөндеп, сырт киімдерінің шаңын қағып, біраз аялдады. Бұрын бұлай алыс жолға шықпаған шал-кемпір шаршап әзер келеді. Оның үстіне жылау-сықтау әбден қажытып қабақтары түнеріп, өңдері қашып, жүдеп қалған. Мұратбектің де жол бойы іші-бауыры езіліп әрең келеді. Әсіресе, осы ауылға жақындаған сайын көңілі босап, көзіне жас үйіріле береді.

	«Шынымен-ақ осылай болды ма?! Әпкемнен айырылғаным ба?» – деген ой жүрегін жаныштап езе түссе, бір сәт Әсия әпкесі алдынан шығып: «Мұратбегім! Мұратым менің...» деп жайраңдап құшақтай алатындай көрінеді.

	Ол осылай тұрып, әке-шешесіне білдіртпей терең күрсініп алды да, басын баяу көтеріп, ала бұлт торлаған аспанға көз салды. Жабағы жүндей іртіктелген сұрғылт бұлт ақырын қозғалып көшіп барады. Ауылдың батысындағы жатаған таулар мұнартып көрінеді. Бұлардағыдай емес, бұл жерде көктем ерте басталғандай. Салқын самалмен бірге мұрынға көк иіс келеді.

	– Неге тұрмыз. Жүрмейміз бе? – Мұратбек жерден сумканы көтеріп, қолына алды.

	– Бірден жетіп барамыз ба, осылай. Біреуден айтып жіберсек алдын ала. Уу-уһ... жаным-ай! – Асылша орамалын жөндеп байлаған болып жатып, шалына қарады.

	– Кімнен хабар береміз? – дей беріп, қастарынан жүгіре өтіп бара жатқан қызды байқап қалған Керімбай: – Әй, қызым, – деп қолын сермей тоқтады. – Қызым, Есімбек шалдың үйін білесің бе? Білсең, сол үйге барып айта салшы. Әсияның әке-шешелері келе жатыр деп, – даусы біртүрлі дірілдей шығып.

	– Білем, білем! – Қыз жүгіре жөнелді.

	Жаңағы арбакеш жігіт айтқан көшеден бұрылып, бұлар жобалап әлгі үйге жақындағанда, олар да хабар алған болуы керек, бір-екі адам көшеге шығып қарады да, іле қайта кіріп кетті.

	Үй ауласындағы тақтай шарбақтан ене бере-ақ Асылша «О-о-й-бо-ой...» деп озаңдап қоя берді. Мұратбектің де осы сәт жүрегі шымырлап, өне бойы дірілдеп, кеңсірігі жыбырлай ашып, жанарына жас үйіріле кетті. Есіктің көзі қыбыр-жыбыр адамға толып кеткендей көрінді. Шешесі сол ойбай салған күйі үйдің қабырғасына сүйеніп отырған біреуге барып көрісіп жатыр. Даусы сай-сүйегіңді сырқыратып зарлай шығады.

	«Арманда кеткен шырағым-ай!» – дегенді құлағы шалды Мұратбектің. Басқа сөзін ести алар емес, шекесі солқылдап, екі көзден ағыл-тегіл аққан жасқа ие бола алмай, тығыла, қыстыға жылап теңселіп тұр. Бұл да шешесі құсап бірнәрсе айтып жылағысы келеді. Бірақ оған аузы икемге көнбейтін сияқты. Дауысы да шықпайтындай. Өмірден қыршын кеткен бауырының әруағына айтары да көп еді. Көкірегі сайрап тұр-ау, сайрап тұр.

	– Сабыр ет, құдағи, – дегенге қарамай даусын соза шығарып, ұзақ жылаған Асылша әлден уақыттан соң құшағын жазғанда барып Мұратбек, отырған адамның Қасымжан жездесі екенін таныды. Шешесін екі-үш әйел қолтықтап, қаумалап үйге кіргізіп кетті. Жездесін көріп, Мұратбектің көңілі одан арман босады. Мұрнын үсті-үстіне тартып, егіле жылап тұрып, жездесінен көзін алмайды. Жасты көзімен бұған ол бұлдырап көрінеді. Ол да көзін сүрткіштеп, даусын баяу шығарып, жылап отыр.

	– Момыным, Әсия-ай! Қосағым Әсия-ай! – деп қояды. Көкесі де Қасымжанға көріскеннен кейін сәл шегініп барып, төмен қараған қалпы беторамалымен көзін сүрткіштеп, бір шетте тұр.

	Бір кезде бағанадан бері көкесінің қасында тұрған ұзын бойлы, бөрік киген шоқша сақалды қарасұр шал:

	– Сабыр ет, Керімбай! Сабыр ет, енді. Алланың жазуы со-ол! – Сосын Мұратбекке жақындап келіп, – Қой енді, шырағым! Сабыр қылу керек. Қоя ғой, енді, – деді.

	Соның арасынша, бір қолына леген, бір қолына шәугім ұстаған бір келіншек көкесінен бастап жағалай бәрінің беті-қолдарына су құйып шықты.

	Шал бұларды үйге кіргізді. Ұзыннан көрпе төселген төрдің оң жағын ала Асылша, одан төменірек орта жастардағы қызыл шырайлы әйел отыр. Есімбек шалдың кемпірі осы болар деп жобалады Мұратбек.

	Бұлар жайғасып отырған соң Есімбек шал:

	– Құдағе-ей, – деп даусын майда созып, – сабыр сақтаңыз! Алыс жолдан шаршап келдіңіздер, көп қиналмаңыз. Алланың жазуына амал бар ма? Бізге де оңай болып жатқан жоқ. Қайтеміз, құдайдың өзіне керек болса, – деп барып тоқтады. Мұратбек көзінің астымен шешесіне қарады. Шалдың сөзі көңілін одан сайын босатса керек, Асылша:

	– Бізді сағынып, сарғайып жатып кетті ғой, байқұсым-ай! – деп кемсеңдеп барып, орамалының ұшын көзіне апара берді.

	Ортаға дастарқан жайылып, шай құйыла бастады. Үйде отырғандардың бәріне барлай қарап шығып, Мұратбектің байқағаны, әпкесінің қазасы бұл үйдің кемпірі мен шалына онша бата қоймаған сияқты. Екеуінің де бет-әлпеттерінен қиналғандық сезілмейді. Реңдері тәуір. Бұларға көз қылып қана Әсияның қатты ауырғанын сөз етіп, «бізге де оңай тиіп отырған жоқ» деп қиналғансиды. Тас түскен жеріне ауыр. Қасымжан шындап жүдеп қалыпты. Қарасұр жүзі түтігіп, жақтары сорайып, екі ұрты ішіне кіріп кеткен. Онсыз да кішілеу көздері арыдан сығырайып көрінеді. Анда-санда шәй құйылған кесеге қол жалғасып қойғаны болмаса, алдында отырған кішкентай баласының кекілінен сипап үнсіз отыр.

	Балаға көзі түсіп еді, Мұратбектің іші елжіреп кетті. Бала Әсияның аузынан түсіп қалғандай аумайды. Тұнжыр қара көзі, тәмпіш мұрыны, дөңгелек жүзі Әсия бейнесін елестетті.

	Сөйтіп отырғанда Асылша әлгі балаға қарап:

	– Мынау Мақсат па? Ой, айналайын, келе ғой, келші, бетіңнен сүйейін, – деп екі қолын бірдей созды.

	Бұл сөзге таңырқай қарап қалған балаға Қасымжан:

	– Бара ғой, Мақсат, апаң ғой! – деп оны орнынан тұрғызды. Есімбектің кемпірі де: – Мақсат, бара ғой. Өзіңнің апаң ғой, – деп қойды.

	Мақсат екі басып, екі басып жақындап келді. Асылша баланы екі қолтығынан ұстап көтеріп алдына отырғызды:

	– Шырағым сол, құлыным менің! – деп емірене екі бетінен кезек-кезек сүйіп алды. Өзінің де көзінен жас парлап қоя берді. Мақсатты бауырына қыса түседі. – Жалғыз тұқым, осы ғой енді, бізге, айналып кетейін көзіңнен! Шал-ау, көзіне қарашы. – Бұрылып Керімбайға қарады. –

	Әсияның көзіндей тура. – Асылша орамалының ұшымен көзін, мұрнын сүртті. Бағанадан бері бұларға үнсіз қарап отырған Есімбек шал:

	– Жасымаңыз, құдағе-ей, сабыр қылыңыз! Мақсат тірі болса, тұқым деген осы. Құдайға шүкір, артында тұяқ қалды ғой. Енді осы тірі болсын! Жылай бермеңіз, құдағи!

	Мұратбек өзін-өзі тежеп отыр. Көкірегінен шымырлап шыққан ыстық жас жанарына шүпілдей толып кетіп, лықсып шығып кете жаздап барып кірпіктерін шылап қана кейін қайтып кетеді.

	Асылша көзі жасаурап Мақсатқа қарап отырып:

	– Бұл біле ме екен өзі, – деп күбірлеп алды да, – Мақсат, Әсия тәтең қайда? – деді даусы дірілдей.

	Баланың түсі бұзылып кетті де кірпігін қағып-қағып жіберіп, біртүрлі мұңдана қалды.

	– Айта ғой, шырағым! – Асылша оның басынан сипап қойды.

	Мақсат өкпелегендей бұртиып отырып басын шайқады да, ақырын ғана өкси күрсініп жіберіп:

	– Па-а-па-а, – деп Асылшаның құшағынан шығуға бұлқынды.

	– У-у-уһ, – деп күрсініп жіберді Асылша да: – Айналайын-ай, іші сезіп отыр ғой, қайтып келмейтінін... – Басын шайқап, төмен қарады.

	– Сезбегенде, құдай білдіреді ғой, балаға да. Жер бауыры суық емес пе? Әсия бәлнисада жатқанда оның атын естігенде-ақ күліп, елеңдеп, көңілденіп қалушы еді. Енді міне, қайтыс болғалы бері ондайда қойды, сүлесоқ қана отырады. О, құдыретіңнен айналайын құдай десеңші! Бала да біледі екен, – деп тақылдап сөйлеп барып тоқтады Есімбектің кемпірі.

	Бұдан кейін Керімбай Мақсатты өзіне шақырып:

	– Ой, өзі бір жақсы бала екен ғой, – деп маңдайынан бір-екі иіскеді де қоя берді.

	Мұратбектің байқауынша Мақсат жасқаншақ, жалтақ бола бастағандай. Әсіресе ана тақылдақ әйелден қатты ығатын тәрізді. Дастарқандағы нанға, кәмпитке қол созған сайын жапақ-жапақ етіп, соған қарай береді. Не істегісі келсе да әкесіне қарап қыңқылдайды. Оның қасынан екі елі ажырамайтын сияқты. Жүрген-тұрғанда қыңқылдап аяғына орала береді. Енді қайтсін, жалғыз сүйенері әкесі ғана болған да қалған.

	Шай ұзақ ішіліп, біраз әңгімелер айтылды. Ара-тұра ғана екі жақтағы ел-жұрттың амандығын, тағы басқа жағдайларын сұрасқандары болмаса, әңгіме көбіне Әсия төңірегінде болды.

	Мұратбек шай ішуін тоқтатып, дастарқаннан суырыла кейіндеп бәрін үнсіз тыңдап отыр. Құлағы шулап, басы зыңылдап, ауыра бастады. Әпкесінің өлімі, аянышты тағдыры, жастайынан шешесінен айрылып өгей әкесіне қарап, жетім қозыдай жәутеңдеп, көрінгенге көз түрткі болып қалған Мақсаттың қиын жағдайы жанын жегідей жеп, тұңғиық қайғыға батырып барады.

	...Қыс түсіп, күн суыта бастағаннан-ақ Әсияның қыңқыл-сыңқылы көбейіп ауыра берген. Оны өздері Әсияның ауыр аяқтығынан болар деп көп ерен санамайтын. Бірақ бірте-бірте ауруы жиілеп, екі күннің бірінде жатып қала береді. Бір күні қан құсып, қатты қиналып, ауылдан дәрігер шақыртып, машинамен аудандық ауруханаға жеткізіледі.

	Міне, сол кеткеннен қайтпас сапарға бір-ақ аттанған. Ауруханада жатып, Әсия күніне жетпей босанады. Қан көп кетеді. Тексере келе одан дәрігерлер туберкулездің белгісін табады да, шала туған баланы бөлек бағады. Кешікпей бала қайтыс болады. Бірақ Әсия қайтып оңала алмаған. Күннен-күнге нашарлай береді. Енді оны көрші аудандағы туберкулез ауруларын қарайтын ауруханаға ауыстырады. Өзі ауру өкпе баладан кейін мүлде іріп кетеді. Жөтелген сайын кесек-кесек қан құсады екен. Бұрынғы жатқан жерінде ара-тұра жағдайын біліп ауылдан адам қатынасып тұрады да, кейін жол алыстап кетіп, ешкім қатынай алмапты. Содан сол жерде бір ай шамасында жатып қайтыс болады. Қасымжан сүйегін алып келуге барғанда бұларға телеграмма салыпты.

	Әсия ауылға хатты алғаш ауруханаға түскенде жазған екен. «Не деген аянышты, – деп ойлады Мұратбек. – Ақтық рет қасында жанашыр ешкімнің болмағаны-ай! Ең құрмаса айтарын айтып, жақын біреудің қасында отырып көз жұмса да жеңілдеп кетер еді ғой». Мұратбектің жүрегі қатты қысылып, көзінен ыстық жастың қалай ытқып шыққанын білмей қалды. Ешкімге білдіртпей ақырын ғана сүртіп алды.

	Әсия Мұратбекті өте жақсы көруші еді. Мына отырғандардың айтуынша да, «Әлгі біздің Мұратбекті әскерге шақырып жүр дейді. Шынымен әкететін болса, бір көріп қалсам болар еді. Сол жалғыз бауырымнан басқа кімім бар менің», – деп үнемі мұны аузынан тастамай айтып жүріпті. «Қыста Әсиядан хат алғанда, неге келіп қайтпадым екен!» – деп Мұратбек өзіне-өзі қатты кейіді.

	Ойлай-ойлай келіп, бәрі сол баяғы шешесінің өгейлігінен деген ойға тіреледі. «Осы Қасымжанға желпілдетіп бере салмағанда мүмкін тірі болар ма еді. Үйде болғанда Мақсат та мұның інісі болып қасында жүрер еді. Бірақ, Асылша байғұсты да кінәлауға бола ма? Дәл сол жолы ол да жамандық ойламаған сияқты.

	Бұлай боларын қайдан білсін. Өсіп-өнетін жас адамның бағы байланбасын деді ғой. Оның үстіне Қасымжан да қой аузынан шөп алмас, момын. Жаманшылық бола қоймас деп еді бәрі де. Енді өкіндің не, өкінбедің не?!»

	Басы қаңғыра орнынан тұрды да Мұратбек сыртқа беттеді. Жылы үйден шыққандікі ме, дала салқындау секілді. Аспан мұнартып тұр. Бесінде еңкейген күн көзі батыс жақтағы қарақошқыл бұлттың селдір жерінен қызарып қана көрінеді. Мұратбек есік алдында шуылдасып асық ойнап жүрген ұсақ балаларды көріп, жаңағы бір әзірде далаға шығып кеткен Мақсат есіне түсіп, соларға жақындады.

	Қараса Мақсат басқа балалардан оқшау үй қабырғасына сүйеніп, көзінен алты тарам жас ағып жылап тұр екен.

	– Өй, Мақсат не болды, көкем! Кім тиді? –деп қалбалақтай барып, бұл оның қасына тізе бүкті. Оң қолының сұқ саусағын аузына салып, үнсіз егіліп тұрған бала қыстыға, одан ары жылап жіберді.

	Мұратбек не дерін білмеді. Мақсаттың бетін жуған жасты сүртіп отырып бір жағы оны аяп, бір жағы Есімбектің қатыгез кемпіріне зығырданы қайнады.

	Келгелі бері кемпірдің қытымыр мінезін, зымыны жаман қара ниетін байқаған Мұратбек. Осы шаңырақтың от басының билігі түгел сол кемпірдің қолында сияқты. Келіндері мен балалары да оның қас-қабағын бағып қимылдайтын көрінеді. Әсіресе мына бір жетім қозыдай жаутаңдаған, бір Қасымжаннан басқа жақыны қалмаған титтей балаға оң қабақ танытпайтыны қинайды мұны. Жаңа шай үстінде де дастарқандағы кәмпитке бір-екі рет қол созған Мақсатқа ала көзімен жаратпай қарап қойғанын байқаған.

	Мақсатты айналып-толғанып жұбатып жатып Мұратбектің жүрегі езіле, шымырлап барып басылды. Оның тартыншақтағанына болмай, «қой, ешкім ұрыспайды, айналайын, жүре ғой» деп үйге алып кірді.

	Мақсат Қасымжанның алдына отырып жатып та, кемпірден көз алмай, жалтақтап қарай берді.

	* * *

	Мұнартқан Жабыр сілемдерінің созыла шашылған майда қыраттарының арасындағы ирелеңдеген құмдауыт жолмен колхоз орталығын бетке алған арба бірқалыпты баяу қозғалып келеді. Қарақоңыр қыраттың қойнауындағы шағын ауыл алыста қалып барады. Арба үстіндегілер тоң-торыс үнсіз.

	Бүгін таңертең Асылша мен Керімбай, «Әсияның бейітіне барып құран оқысақ, өзі түтін түтетіп, от жаққан үйін көрсек» дескен. Сонымен бұларды Қасымжан мен Есімбек бастап алып жүрген еді.

	Ауылдан шығысымен бұлар әуелі Әсияның бейітіне соқты. Ескілеу бейіттердің шетіндегі топырағы сарғайып жатқан жас төмпешікті көргенде Мұратбектің жүрегі лүпілдей соғып, жанарына жас үйіріле берген. Арбадан түсер-түспестен-ақ Асылша аңырап дауыс салды. Мұратбек те жаны боздап өзін-өзі әрең тежеді. Алдымен көкесі, сосын Есімбек шал тізерлеп отырып құран оқыды. Содан сәске кезінде олар тау арасындағы «Қайыңды» фермасына келген. От жағып, қазан ұстаған адам болмағаннан кейін Қасымжанның қоржын үйі өте жүдеу көрінді. Іші-сырты ашық-шашық күйінде қалған. Асылша пыс-пыс етіп жылап-сықтап жүріп жиыстырып буып-түйді. Ыдыс-аяғын жуып-тазалады. Әсіресе жөргектері үстіне үйілген күйінде қалған бесікті көргенде Асылша оның қасында ұзақ отырып, әрбір жаялық-жөргекті сипалап, қаттап жинастырып жатып көп жылады. Егіле жылады. Мұны байқаған Мұратбек, тіпті шыдай алмады. Көз алдына Әсияның осы үйден кіріп-шығып жүргені елестейді.

	Сөйтіп, бұлар Әсияның өзі жоқ болса да отын жағып, түтінін түтетті. Қазанын көтеріп, дастарқанын жайып, дәм татты. Өткен-кеткенді әңгіме етісті.

	Түс қайта азын-аулақ жүгін буып-түйіп, арбаға басып жолға шыққан беттері осы еді. Мұратбектің байқауынша, осы сәтте Қасымжан қатты қиналып келе жатқандай. Жүзі қарақошқыл тартып түнеріп кеткен. Мұратбек көзінің астымен оның бет әлпетіне ұрлана қарап, әрбір қимылын бағып іштей аяп отыр. «Енді қайтсін, мына жүктер, Әсия ұстаған қазан-ошақ көңілін босататын шығар».

	Арба кедір-бұдыр жолдан қозғалған сайын буылған-түйілген заттар әрлі-берлі домалап, аунақши береді. Қасымжан бір шетінен ұстап отырған бесік те әлсін-әлі қолынан шығып кетіп қисалаңдап құлап қала берді. Осындай бір сәтте ыршып кетіп, жантайып құлаған бесікті еңкейе беріп ұстап қалған Қасымжан: «Иесіз қалған дүние деген осы ғой», – деп дауысы дірілдеп, көңілі босап, қасында отырған Асылшаға қарады. Біртүрлі қорғансыз қалған жандай мұңдана қарады. Көзінен тарамданып жас ағыпты. Асылша да оны аяп кеткен болуы керек, жалма-жан бет орамалын ұсынып, «қой, шырағым, жасыма, басың жас қой, ештеме жоқ, иесіз қалмайды, ана Мақсатың аман болсын!» – деді де өзі де қолын көзіне апара берді.

	Бұл жағдай Мұратбекке де қатты әсер етті. Қасымжанның жаны жабырқап, баладай бүрісіп отырған мына түрін аяп, өзінің де көңілі босап, бұрылып жол шетіне, мұнартқан далаға қарап кетті. Сонда да көңілінен жаңағы сурет, арлы-берлі қозғалақтаған жүктер, аунақшыған бесік кетпей қойды...

	...Жұрт қатарлы дастарқан басында отыр дегені болмаса Мұратбек не ішіп, не қойғанын білмей, құлағы шыңылдап, беті ысып, біртүрлі ыңғайсыз жағдайда сезінеді өзін. Жаңағы бір әзірге әке-шешесінің мұны оңашалап, үй бұрышын айнала беріп күбірлеп, қадап-қадап айтқан сөздері миын шағып, жан-дүниесін алай-дүлей етіп кеткендей... «...Берсе Мақсатты алып кетеміз. Сен де айт, былай адам құсап! Саған бауырдың керегі жоқ па?...»Бұл не дерін білмей, абдырап қалған. Мақсатты алып кетуді бұл да іштей жек көріп отырған жоқ. Бірақ мына отырғандар, үлкен-кішісі бар «бұларың жөн екен» деп баланы қолдарына ұстата қойса жақсы, бергісі келмесе қайтпек?... Бостан-босқа көңілдеріне кірбің түсіріп... Дегенмен бірауыз, аужайын айтып көрсе қайтер еді...

	Осылай екі ұдай ойдың ұшығына шыға алмай отырған Мұратбек үй ішіндегілерге елеусіз ғана көз қыдыртып шықты. Әкесі де әңгімені неден бастарын білмей қиналған сыңайда. Тұқырған күйде шайды үнсіз сораптап отыр.

	Сәл үнсіздіктен соң Керімбай шай кесесін дастарқан шетіне қойды да, шегіңкіреп отырып баяу дауыспен сөз бастады.

	– Ал, құда, құдағи, біз енді ертең жүргелі отырмыз. Құдай қосқан құда, пайғамбар қосқан дос болады. Құда-құдағи десіп, құйрық-бауыр жесіп дегендей, ақ тілеуімізбен ақ баталы, қызыл қанды жекжат болып ек! Енді міне... – Сәл үнсіз қалып, – Бұл да болса алла-тағаланың жазуы шығар, кім ойлаған осылай болады деп, – деген тұста манадан бері көзін төмен салып, үнсіз тыңдап отырған Есімбек орнынан қозғалыңқырап қойып:

	– Е-е, жазмыштан озмыш жоқ деген. Айы біткен айында, күні біткен күнінде... Құдай-тағала, дәм-тұзды тауысқаннан кейін. – Жанарын сығырайтып Керімбайға бұрды да: – Сөзің тура, құда, ойға алған нәрсеңізді айта отырғаныңыздың айыбы жоқ, – деп қойды.

	– Оныңыз тура ғой, қария, соншалық не айта қояр дейсіз... Он екіде бір гүлі ашылмай, Әсия болса кетті бұл дүниеден. Өлгеннің артынан өлмек жоқ, тірі адам тіршілігін істейді. Құда мың жылдық, күйеу жүз жылдық. Ол болмаса да от жағып, түтін түтеткен мына сіздер барсыздар. Өздеріңіз аман болыңыздар! Орнында бар оңалар, артында қалған анау Мақсат аман болсын! Жағдай болып, шола тиіп жатса, келіп-кетіп дегендей бір-бірімізден кетіспейік, – деп барып тоқтады.

	– Әлбетте, әлбетте. – Есімбек басын изеді. – Құдай амандығын берсін!

	– Е-е, сөзіңіз тура ғой, құда. Аманшылық болса барып тұрамыз, – дей беріп, Есімбектің кемпірі дастарқанға қол созған кішкентай балаға: – Тәйт ары, тыныш отыр, ойпырмай, не деген бала-ей жағаласқан, – деп зеки ұрсып қолын қағып жіберді.

	– Біздің де толып бара жатқан көп ешкіміз жоқ, – деп суыртпақтап тағы бір сөздің ұшын шығарды, Керімбай. Бұл сөзден Мұратбектің іші қылп ете түсті. «Ойпырмай, орағытып жаңағы оңаша сөзге келе жатыр-ау! Қалай болар екен?!» Жүрегі лүпілдеп аузына тығылды.

	– Күнде келіп кетуге жер мойыны болса қашық. – Түйткілсіп, Керімбай тағы да сәл кідірді. – Әйтеуір, осы жалғыз баланың тілеуі біздің тілейтініміз... Әкесінің сөзді өзіне тірегенін Мұратбек жаратпай қалды.

	«Осыны неге айтып отыр, құдай-ау». Көз қиығын салып еді, Керімбай сәл-пәл теңселіп, басы қозғалып барып тағы да:

	– Әкесі өлгенді де естіртеді, құда! Әсия болса, анадай болды. Түбін қусаң Мақсаттың жөні бөлек. Мұратбекке серік болсын, Мақсатты бізге беріңдер!

	Дауысы дірілдеп барып басылды.

	Бүйтіп айтады ғой деп ойламаған Есімбек басын селт еткізіп, оқыс көтеріп алды:

	– Ойпырмай, құда, аузыңыздан мұндай сөз шығады деп ойламап ек. Кішкентай баланың не жазығы бар еді! Сіз бөлмесеңіз, біз бөтен санап отырғамыз жоқ. Қасымжанның ендігі бар алданышы сол емес пе! Тіпті, оның түбін қуатын жөніңіз жоқ қой. Біздің бала! Бір тұқым.

	Осы кезде алдында отырған Мақсаттың кекілін сипай түсіп Қасымжан:

	– Бұл... Мақсат неге маған бөтен болады. Әсиядан бір айрылып, Мақсаттан екі айрылып мен қайтіп тірі қалам, құдай-ау! – деп баланы бауырына қыса түсіп, иегін оның басына сүйеп үнсіз қалды.

	Бұл сөзді естігенде Мұратбектің іші-бауыры елжіреп кетті. Қасымжанның көзінен тарамдалып аққан жасты көргенде, тіпті шыдай алмай:

	– Болды, қойыңыз, көке! Шындығында, Қасымжан ағаға да қиын болады ғой, – деп көкесіне қарап.

	– Ой, сен тыныш отырсаңшы, килікпей! – Керімбай Мұратбекке жаратпай бір қарап қойды да. – Енді, шешесі болмағаннан кейін онда жүрді не, мұнда жүрді не, бәрібір емес пе?! Қасымжан былай от басын оңдап, бірнәрсенің басын қайырып алғанша... деп едік, – деп сөзін жұмсарта сөйледі.

	– Оны енді қазір пәлен-түген дей алмаймыз. Аманшылық болып, дәм-тұз бұйырса, бірнәрсенің ебі, жөні боп қалар. Бұл күйінше қалмас. Біз де елміз, жұртпыз. Шешесі жоқ деп Мақсатты далаға тастағалы отырғамыз жоқ. Әне, үлкен шешесі отыр, – иегімен кемпірін нұсқап қойды. – Құдайға шүкір, балалы-шағалы үйміз ғой. Бұл байғұсқа да обал емес пе енді?! – Қасымжанды көрсетіп. – Бауырындағы баласынан бөліп, қайтіп дәтіміз шыдайды...

	Бұл сөзден Есімбектің ауыз қалпын байқап, Мақсатты беретін ойы көрінбейтінін сезген Керімбай мен Асылша үн-түнсіз қалып еді.

	* * *

	Мұратбектерді Қасымжан шығарып салды. Аудан орталығынан жүк таситын арбакешпен кеше сөйлесіп, келісіп қойыпты. Оны-мұны жүктерді көтерісіп келіп, Қасымжан оларды орналастырып, әбден жайғастырған соң, кібіртіктеп біраз тұрып қалды.

	– Ал, енді жақсы. Амандықпен көрісейік, – деп күбірлей сөйлеп Керімбай мен Асылшаға кезек қол берісіп шықты. Әке-шешесінің артын ала жайғасқан Мұратбек Қасымжанның енді өзіне келетінін ойлап жүрегі шымырлап, өне бойына сәл діріл кіргендей болды. Қарасұр өңі жүдеу тартқан жездесі жанары жасқа тола, «Мұрат... шырағым, аман бол», – деп дауысы дірілдей келіп мұның мойнынан құшақтап маңдайынан иіскеді. Сөйтті де тез бұрылып кетті. Қалтасынан бет орамалын алып тұқшыңдап көзін сүртіп барады. Оны байқаған Асылша: «Қой шырағым, босай берме. Берік бол!» – деп қойды.

	Арба қозғалды. Мұратбек артына мойнын бұрып еді, Қасымжан бұларға қарап қозғалмай тұр екен. Жүрегі шым ете түсті. Аяды: «Енді қайтсін! Бұған да қиын ғой». Арба ұзаған сайын артында қалып бара жатқан ауылды қимайтындай. Тіпті, анығырақ айтсақ, ауылды емес, сонау тау бауырында бір төмпешік топырақтың астында қалған әпкесін, жаңағы жыларман болып қалған Қасымжанды, кішкентай бейкүнә Мақсатты қимайды, соларды ойлап отыр. Шынымен бәрі қалды ма? Енді қашан жол түседі бұл жаққа? Келе алмауы да мүмкін-ау. Осы жолы да әрең жетті ғой, алыс жерден. Бір сәт оған Әсия әпкесі елестейді. Ол әлі бұ дүниеде бар, сол жаңағы ауылда жүргендей, оған әлі талай келетіндей көрінеді. Мұндайда сәл-пәл серпіліп қалғандай болады, бірақ артынша-ақ оның бейіті көз алдына келіп, үй сыртында көзінен алты тарам жас ағып жылап тұрған Мақсат елестеп, жан дүниесі езіле-егіле, ауыр мұң басып жүре береді. Мұратбек нығарлана қозғалып алып, көзін жұмды. Көзін жұмса бәрі анық көрінетіндей. Ойпырмай, сол кезде әпкесі мұны қайтып көре алмайтынын білген-ау! Қатты егіліп еді-ау! Мұратбек екі бетінен жылжып бара жатқан жасты саусақтарының ұшымен ары-бері сүртті де, бешпентінің ішкі қалтасынан сарғайған беторамалды алып шықты. Көз тоқтатып кішкене қарады да, сол умаждалған күйі иіскеді.

	«Ендігі қалғаны мендегі осы ғой. Осы ғана ғой, жалғыз ескерткіш». Беторамалды ұзақ иіскеп отырды да көз жасын, бет-аузын сүртті. Орамалмен бет-басын сүрткен сайын көңілі босап, дәл бір Әсия әпкесі оны аймалап, сипалап тұрғандай көрінеді. Еркелеткендей, жұбатқандай болады. Жұмбақ беторамалды оның жұмбақ алақанындай сезінеді. Әнеки, дәл қарсы алдында тұрғандай. Мұратбек қолын созып, әпкесін құшақтағысы келеді. Көзінді ашып оған қарағысы келеді. Бірақ, біртүрлі сәл қозғалса, көзін ашса әпкесі кетіп қалардай, сосын мәңгілік оны көре алмайтындай болады. Ол осылай ұйқылы-ояу халде беторамалды құшырлана иіскеп отырып қалды...

	...Алғаш көрген кезде Әсия бұған көңілді көрінді. «Мені іздеп келген шырағым», – деп келіп бас салды. Құшақтап алып босататын емес. Ананы, мынаны сұрап сөйлеп жүр. Сәлден кейін үйге бастап кірді. Сол кезде ғана Мұратбек Әсияға көз тоқтатып қараған. Анадағыдай емес, ажары ашық, қабақ-басы жазық көрінді. Бұл ішінен қуанып қалды. Жездесі де біртоға қарапайым адам көрінген. Ол да Әсияға қосылып «Мұрат, Мұрат» деп қояды. «Мұрат ішсін, Мұрат жесін», – деп бәрін алдына қойды. Бұл кез – үлкен мереке – Бірінші Мамыр тойы еді. Әпке, жездесі бірге кішкене Мақсатты орап алып, бәрі колхоз кеңсесінің алдында өткен мерекелік жиынға барып қайтты. Жиналыстан соң әр түрлі ұлттық ойындар көрсетілді. Әсіресе, Әсияның бір-екі таныс әйелі кездестіріп қалып, құшақтасып, жөн сұрасып, әбден қуанғаны Мұратбекке қатты әсер етті. Көптен әпкесінің жарқылдап, көңілденгенін көргені осы...

	Ертең кетемін деген күні Мұратбек ұйықтай алмады. Енді қашан келем? Келуін келермін-ау, бірақ Әсия жарасып, жақсы өмір сүріп кетсе деген ой мазалайды. Жездесі жаман адам емес сияқты. Мінезі ауыр, біртоға, жуас көрінеді. Алғаш, рас түсі суықтау көрініп еді. Қалай өзі деп ойлаған. Бірақ, екі-үш күн үйренісе келе, бірқалыпты, салмақты адам екені байқалғандай. Ашық-жарқын ешнәрсе айтпағанмен, «Әсия, Әсия» деп қояды, әйтеуір. Мұратбекке де біртүрлі ықыласпен қарап, мейірім танытатын сияқты. Оған бұның іші кәдімгідей жылып қалды.

	Осылай көңілді жүрген Әсия Мұратбек қайтамын дегелі күрт өзгерді. Қабағы түйіліп, жанарына мұң ұялай қалған. «Неге олай екен?» – деп ойлады ішінен. «Не ойлайды екен?» Бірақ Мұратбек әпкесіне ондай нәрсені айтуға, сұрауға жүрексінетін. Ешнәрсені еске түсіргісі келмейді. Көңілі босап жүре беретіндей. Осы жағынан бұл Әсиямен жақын шүйіркелесуге де бата алмады.

	Кешкі тамақты өздері ғана оңаша ішті. Жездесі де ертең жер жыртуға егістікке кететінін айтып отырды. Әпкесі шай құйып отырып:

	– Жағдайлары келсе, апам мен көкем келіп кетсін, – деді біртүрлі мұңайып, – өзің де келіп тұр, шырағым! Жолды көрдің! – деп інісіне іші-бауыры елжірей қарайды. Бұл пәлен деп ешнәрсе айтқан жоқ.

	Түпкі үйде жалғыз жатқан Мұратбекті таң алакеуімде әпкесі оятты. Ақырын басынан сипағаннан жайлап көзін ашып еді. Әсия төне келіп қарап тұр: «Мұратбек! Мұратбек! – дейді ақырын, – тұра ғой, жолға шығасың. Шай да дайын боп қалды». Ұйқылы-ояу көзін ашқан Мұратбекке әпкесі бүрісіп, жыларман болып тұрғандай көрінді. Бұл өзін біртүрлі ыңғайсыз сезініп қалды. Неге екенін өзі де түсіне алмайды. Әйтеуір әпкесінің өз көңіліне аяныш тудыратын жүдеу қалпын көргісі келмейді-ақ. Одан жүзін аударып әкетті. Әпкесі бұған бірнәрсе айтқысы келетін сияқты. Мұратбек елемеген боп киіне бастады. Әсия күйбеңдеп аз тұрды да, ақырын ауызғы үйге шығып кетті.

	Әпкесінің өзіне бірнәрсе айтқысы келіп, қысылып жүргенін сезіп Мұратбектің жан-дүниесі алай-түлей болды. «Не айтқысы келді екен? Неге көңілі бұзылып жүр?» – деген ой мазалады.

	Бір сәт, «Жай нәрсе шығар, әшейін мен кететін болған соң» деп өзін жұбатқансиды. «Не де болса жаманшылық болмаса екен!» Әйтеуір, Әсияның мұңайған аянышты жүзін көргісі келмейді. Біртүрлі тезірек кетуге де асығатындай.

	Шайды көңілсіз отырып ішті. Әсия ғана әлсін-әлі «Келіп тұрыңдар», – дей береді. Шай ішіп болды да, сыртқы киімін киюге Мұратбек қайта түпкі үйге беттеді. Әпкесі де қалбалақтап қоса кірді. Жиюлы жүктің қасына келіп: «Шырағым, аз болса да көптей көріп, мынаны жолыңа, – деп оншақты сом ақшаны, – ал мынаумен бетіңді сүртіп жүре ғой», – деп, төрт бүктеліп қатталған беторамалды ұсынды. Мұратбек оларды алып жатып, Әсияға қарап еді, егіле жылап тұр екен. Не істерін білмей, сәл сасқалақтап қалды да: «Қой, болды, онысы несі, неменеге жылайсың! Бүйтетін болсаң, келмейміз!» – бұрылып кетті.

	– Қойдым, Мұрат-ай, қойдым, – деді Әсия сәл зорлана жымиған қалпы, жалма-жан екі алақанымен көзін сүрткіштеп. – Жыламаймын енді, – деп келіп мойнынан құшақтап, маңдайынан сүйді. Осы кезде ауызғы үйден қарап тұрған жездесі де:

	– Жігіт болды ғой, Мұрат енді. Келіп тұрады, жолды көрді, – деп Әсияға жұбату айтқансыды. Мұратбек сыртқа беттеді. Қабаттасып әпкесі де ілесті. Жездесі шығарып салмақ болды. Есіктің алдынан ұзаңқырап, көшенің бұрылысына келгенде желең шыққан Әсия:

	– Мұрат-ай, жақсы енді! Апам мен көкеме сәлем айт! – деп қоштасып тұрып қалды.

	– Жарайды, жақсы, енді үйге бар, – деген бұл әпкесінің көз жасын көл қылып бара жатқанын сезіп еді...

	...Ойқы-шойқы тастақ жолдың бұрылысынан сілкініп-сілкініп кеткен арба Мұратбектің ойын бөліп, серпілтіп жіберді. Қозғалақтап, нығарланып қойды да, белес-белес болып жатқан бозала далаға қарады. Өкси күрсінді. Жұмырығында умаждалып қалған беторамалды құшырлана иіскеді. Жүрегі қайта шымырлап, езіліп бара жатқандай.

	«Жалғыз ескерткіш – осы». Беторамалды одан ары умаждап қыса түсті. Ішкі дүниесін өкініш жайлап барады. «Байғұс-ай, сонда қайтып көре алмайтынын білген екен ғой. Сонша айдалада жалғыз қалып бара жатқандай егіліп еді». Мұратбек жайлап көзін жұмғаны сол, Әсияның беторамал беріп тұрған сондағы бейнесі ап-анық көз алдына келді. Қатты тістеніп, қозғалақтап басылды. «Неге сонда жақсылап қоштаспадым. Неге бұртыңдап, тезірек кеткім келді? Енді, міне, мәңгілік жоқ, көре алмайсың!» Омырауын ағытып, беторамалмен бет-аузын сүрткенсіді. Көз алдына тағы да әпкесі елестеді. «Келіп тұр, Мұрат-ай!» деп аймалап тұрғандай. Көлеңкелі сай арасынан шығып, арба оңға бұрылды да, арқан бойы көтерілген күн сәулесі Мұратбекке тура түсті. Жарқыраған күн сәулесінен сәл сергігендей болған бұл тіктеліп, жөнделіп отырды. Көз алдына енді күлімдеген Мақсаттың бейнесі келді. «Әсиядан аумайды-ау, аумайды! Сен тірі болсаң, Әсияның шырағы сөнбейді!» Мұратбек көңілдене жымиып қойды. Жарқыраған күн сәулесі мен күлімдеген кішкентай Мақсат бейнесі оның өнебойына қуаныш нұрын таратып еді.





