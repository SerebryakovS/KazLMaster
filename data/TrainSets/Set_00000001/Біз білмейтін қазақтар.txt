	Ермек Зəңгіров

	Біз білмейтін қазақтар





	Халық – кез-келген мемлекеттің маңызды өлшемі. Еліміздің тəуелсіздігін баянды ету, қазақтың ұлт болып өркендеуіне жол ашу – сол халықтың басты мұраты.

	Тəуелсіздігіміздің жиырма жылында жас мемлекетіміз орасан зор жолдан өтті. Бүгінгі таңда қазақ ұлтының өкілдері қоғамдық-саяси өмірде де, əлемдік саясатта да белсенді позиция ұстанып отыр. Автор өз бұл кітабында халықаралық қауымдастықта жауапты қызмет атқарып жүрген бізге беймəлім қазақстандықтар туралы сөз етеді.

	Кітап көпшілік оқырманға арналады.





ҚАЗАҚСТАН – МƏҢГІЛІК ЕЛ ҚАТАРЫНА ІЛІКТІ




	Тəуелсіздігіміздің ең басты идеялық мақсаты – Қазақстанды жерұйыққа айналдыру.

	Қазақстан Республикасының Президенті Нұрсұлтан Назарбаевтың «Жаңа онжылдық – жаңа экономикалық өрлеу – Қазақстанның жаңа мүмкіндіктері» деген Қазақстан халқына Жолдауында: «Болашаққа белгіленген ұлан-ғайыр міндеттерді біріктіруші ұлттық стратегиясыз жүзеге асыру мүмкін емес. Егер біз табысқа жеткіміз келсе, онда əрқайсысымыз мынадай қағидаттарды негізге алуға міндеттіміз:

	Бірінші – бəрінен бұрын біздің Отанымыз, Тəуелсіз Қазақстан!» деп айтылған болатын.

	Біздің ұлттық идеямыз да, ұлттық идеологиямыз да биік адамзаттық құндылықтарға негізделген ұлттық келісім рухы негізінде құрылып, Тəуелсіздік құндылығын ұлықтауы тиіс. Ал сол айтылғандардың барлығын өз бойына сыйдыратын, қысқа да нұсқалығымен бағалы идея – «Жерұйық Қазақстан» болмақ. Идеялар тарихында Жерұйық идеясы ақиқатқа айналып отыр.

	«Жерұйық идеясын қазіргі Қазақстанның ұлттық идеясына айналдыруға негіз жетерлік. Таратып айтар болсақ, Жерұйық идеясы халықтың архаикалық санасымен астасып жатқандығымен құнды», – дейді философия ғылымының докторы, профессор Ақтолқын Құлсариева. Мəдениеттанушы, ғалым одан əрі «Қазіргі геосаяси сахнаның менмін деген «ойыншылары» АҚШ, Ұлыбритания, Франция, Жапония, Қытай, Ресейдің болсын ұлттық идея мен идеологияға қатысты рəміздік əлемінде, тіпті саяси институттарының бүгінгі тыныс-тіршіліктерінде де архаиканың алар орны зор. АҚШ Конституциясында аркаика жеткілікті, ағылшындардың əлемдегі ең ірі колониялар солардікі болғанына қарамастан, өздерін «Мейірімді қартаң Англия» деуі, француздардың «Əсем Франциясы», жапондардың «Күншығыс елі», Ресейдің «Киелі Русінен» бастап, қазіргі «Ұлы Ресейіне» дейін, Қытайдың «Аспан асты империясы», «Айдаһарлар елі»... – барлығы да тұнып тұрған архаикалық бейнелер. Оларға қарап ешкім архаикалық рəміз-сөздер оларды артқа тартты демесі мəлім. Ендеше, неге бізге «Жерұйық Қазақстан» бейнелі атауын мəдени-саяси дискурсқа (зерттеу объектісі, авт.) салмасқа?!» дейді.

	Жалпы, Жерұйық түсінігінде мəңгілік деген ұғым жатыр. Өйткені, қазақтардың өзінің туған жеріне деген құрметі орасан зор мəнге ие. Оны БҰҰ-ның сарапшылары айтып отыр.

	Өткен аптада БҰҰ-ның сарапшылары болашақта əлем бойынша жойылып кетуші елдердің тізімін жариялады. Зерттеу қорытындысы бойынша келешекте тұқым-теберігі құрдымға кететін елдердің қатарында Гонконг, Макао, Босния жəне Герцеговина, Мальта, Словакия, Сингапур, Македония, Румыния, Венгрия елдері аталыпты. Бұл аты аталған елдердің соңын ала Ресейдің 2880 жылы жойылатындығы айтылыпты (Əрине, бұл жерде əңгіме Ресейдің бірнеше бөлікке бөлінетіндігі туралы болса керек. – авт.). Жойылушы елдердің тізімінің соңында Франция, АҚШ, Тунис, Оңтүстік Корея, Австралия, Норвегия жəне Əзірбайжан елдері тұрған көрінеді.

	Сарапшы зерттеушілер сондай-ақ мəңгілік жасайтын елдердің тізімін жасапты. Олардың қатарына Қара құрлық, Таяу Шығыс (Ираннан басқасы). Орталық Азия, оның ішінде Қазақстан, Кавказ елдерімен бірге Ауғанстан, Пəкістан, Үндістан, Моңғолия, Индонезия, Филиппин мемлекеттерінің аты аталыпты. Сан миллиондаған халқы бар ірі мемлекеттердің ыдырауына аграрлы мəдениеттің заман талабына сай төзе алмауы себеп болатын көрінеді.





Миллионер қалалар көбейе түспек




	Елімізде заманауи қалалар болсын десек, онда индустриализация қазанында қайнаған алып мегаполистер тарихына, олардың даму жолында кезіккен мəселелеріне назар аударып, олардан үйренгеніміз жөн. Əйтсе де, біздің əсем Алматы қаласы да əлемдік үрдістерден құралақан қалып қоймай, өзінің мəдени миссиясын үздіксіз жетілдіріп келеді.

	Қаланың көпшіліксіз болуы мүмкін емес, бұқарасыз қала – қала емес, өлі қала. Қаланың бар байлығы да көпшілікте. Алматы – еліміз қалалары ішінде халқының саны миллионнан асқан тұңғыш қала. Оған əлі ешбір қала жеткен жоқ. Сондықтан, оны əлемнің алып қалалары қатарына жатқызамыз.

	Əлемде ең бірінші болып миллионер атанған қала – біздің дəуіріміздің бас кезінде Рим қаласы болды. Алайда V-VІ ғасырларда Рим тұрғындары түрлі жағдайлармен азайып кетті. 1800 жылы миллионер қала болып Жапонияның Эдо (Токио) қаласы атанды. 1850 жыл жұмыр жер үстінде миллионер қала екеу болса, өткен ғасырдың 1985 жылында олардың қатары 273-ке жеткен. Ресей халқы Америкадан екі есе аз болғанымен, миллионер қалалар саны жағынан олардан басым. Бүгінгі таңда миллионер қалалардың саны бойынша Қытай елі алда тұр. Аспан асты елінде бүгінгі күні 99 миллионер қала бар. Одан кейінгі Үндістанда – 37, Бразилияда – 14, Ресей мен Жапонияда – 12, Мексика мен Индонезияда – 10, Америкада – 9, Оңтүстік Кореяда, Пəкістанда – 8, Иран мен Түркияда – 6, Оңтүстік Африкада, Австралияда, Украинада – 5 миллионер қала бар екен. Адамзат тарихында тұңғыш рет дүниежүзіндегі қала тұрғындары мен ауыл тұрғындарының саны теңесті деген ақпарат бар. Енді сандық көрсеткіш қалаға қарай ауысатын іспетті. Индустриализация арқасында қарқын алған урбанизация екпіні таяу болашақта миллионер қалалардың санын көбейтетіні анық. Сол сəтте сандық көрсеткіштермен қатар сапалық метаморфозаларды босаңсытып алмасақ игі.





Орал – ТМД бойынша үздік қала атанды




	Мəскеуде жыл сайын түрлі тақырып аясында «ТМД мен ЕурАзЭС елдеріндегі үздік қала» байқауы өтіп тұрады. Бұған дейін Мəскеу үкіметі жəне халықаралық астаналар мен ірі қалалар Ассамблеясының (ХАҚА) ұйымдастыруымен болған форумда Қазақстанның төрт қаласы Астана, Алматы, Қостанай жəне Шымкент қалалары «ТМД-ның ең үздік қаласы» байқауында түрлі жүлделерге ие болып келген-ді.

	Əрбір елдің экономикалық жəне мəдени-əлеуметтік дамуында ірі шаһарлар мен астаналардың өз қолтаңбасы бар. Олар əртүрлі ерекшеліктеріне, елдің ішкі саясатына, географиялық ортасына, ұлттық жəне мəдени салт-дəстүрлеріне қарамастан, сол қалалардың əлеуметтік-экономикалық дамуына елеулі үлес қосып келеді.

	Жақында Мəскеу қаласында өткен ІІІ халықаралық «ТМД мен ЕурАзЭС-тағы үздік қала» байқауында Орал қаласы «Қаланы абаттандыруға жасаған кешенді қадам» номинациясы бойынша бірінші орынды иеленді.

	Ұлттың кескін-келбеті мен таным-түсінігі де қала арқылы көрінеді. Бүгінгінің қаласы аралас мəдениеттердің мекені десек те, сол аралас мəдениеттердің басын біріктіріп тұратын жергілікті ұлттық реңк қазақ қалаларында басымдық сипатқа ие. Қарап көріңіз, қазақстандық қалалардың бəрі гүлзарлар мен субұрқақтарға бай. Қала дегенде бірден мұражайлар, кітапханалар, театрлар еске түседі. Бұл – табиғи процесс.Ұлтымызға, салт-дəстүрімізге сай мүсіндік бейнелер де бүгінгі қалаларымыздың ажарын аша түсуде. Орал қаласын аралаған мəскеулік сарапшылар осыны байқапты. Оралдықтар соңғы жылдары 11500 шаршы алаңға гүлзарлар отырғызып, 13000 шаршы алаңды жасыл көрікке айналдырыпты. Экзотикалық сəн беретін қылқанжапырақты ағаш түрін отырғызудан да өзге қалаларға үлгі көрсеткен көрінеді. Ежелгі дала өркениетінің қасиетті сарқытындай сəулетшілердің қолынан шыққан құлынды бие бейнеленген атарба, құйрық қауырсыны табиғи гүлмен көмкерілген құстар бейнесі қалаға ерекше көрік сыйлап тұрған көрінеді.





Қазақстан жастарының патриоттық сезімі басымдық танытты




	«Жерұйық Қазақстан» идеясының түпкі мəнінде патриоттық сезім жатыр. Жастарды асқақ рухта, елдік пен ерлікті дəріптеуде, Отан-Ананы сүюде, еңбекті құрметтеуде, мамандық таңдауда, азаматтық келісімді сақтауда еліміз жастары – нағыз патриоттық танытып отыр. Қазақ елі өз аумағында мекендеп отырған бүкіл ұлыстарға да құтты мекен болуда өзгелерге үлгі көрсетуде. Халқымыздың ешкімді сыртқа теппейтін кең пейілін, дос көңілін, жатсынбайтын жарқын мінезін, бүтінді бөліп, жартыны жарып жеуге бар дархандығын қай этностың өкілі де сүйсінумен айтып отыр. Қысылғанда пана болған, сүрінгенде сүйеу болған қазақы мінезден өзге отандастарымыз да үлгі алуда. Бұл біздің еліміздің барша азаматтарына тəн «қазақстандық мінез» екендігін өзгелер де байқауда.

	Жақында патриоттық көңіл-күйді зерттейтін Горшенин институтының сарапшылары 2010-2011 жылдардағы Ресей, Қазақстан, Украина елдерінің Польшада өткізілген «Студенттер – болашақтың келбеті» атты жылдық халықаралық социологиялық зерттеулердің қорытындысын жариялап, қазақстандық жастарды өз Отандарына деген ең сүйіспеншілігі күшті ұлт-жандылар деп тапты. Еліміздің Туын, Елтаңбасын, Əнұранын қастерлеуден, заңды, өкіметті құрметтеуден өзгелерден биік көрінген жастар: Қазақстан – менің Отаным, оның мен үшін жауапты екені сияқты, мен де ол үшін жауаптымын деген қарапайым ойды бойларына сіңіріп өскендерін байқатқан. Сұрау нəтижесінде ұлтжандылығы басым мемлекет ретінде Қазақстан 68,2 пайызбен алға шыққан. Одан кейінгі орындарда Ресей – 66,5 пайыз, Польша – 61,9 пайыз жəне Украина – 45,4 пайыз нəтиже көрсеткен. «Ұлтжандылыққа қалай қарайсыз?» деген сұраққа Қазақстанда – 9,1 пайыз, Польшада – 10,5 пайыз, Ресейде – 12,1 пайыз, Украинада – 13,5 пайыз респондент теріс жауап берген.

	Мұның бəрі «Халықтың бірлігі» мен «Келешекке деген сенім» басымдықтарының арқасы деуге əбден болады. Демек, біздің өткен 20 жылдағы табыстарымыз бен жетістіктеріміздің нақ осы халық бірлігі мен татулығының арқасында болғанын айтуға толық қақымыз бар.

	Отансүйгіштік – сырт елдердің жүргізген сараптамалық қорытындысының нəтижесімен емес, жастарымыздың іс-əрекетімен айқындалуы тиіс. Ол – ешбір көрсеткішке бағынбайтын, күнделікті эволюциялық, табиғи құбылыс десек те, қоғамдық зерттеу институтының қорытындысы көңіл қуантады.





ƏЛЕМ ЕЛДЕРI ӨЗ ҰЛТЫН ҚАЛАЙ МАҚТАНЫШ ЕТЕДI?





Ұлтты сүю




	Тəуелсiздiктi нығайта түсудiң басты шарттарының бiрi – адамдардың бойында елiмiздiң Тəуелсiздiгiн баянды ететiн ұлттық келiсiм рухын жəне отансүйгiш ұлттық идеологияны нығайту болып табылады. Халықтың рухын көтеру, ұлтжандылық қасиеттi қалыптастыру Тəуелсiз мемлекетiмiз үшiн аса маңызды мəселе болып отыр. Болашақта дамыған 50 елдiң қатарынан орын алу да, индустриалды-инновациялық даму да, интеллектуалды ұлтқа айналу да – бiз үшiн өршiл мақсат, ұлттық идея.

	Ұлттық идеяның арқасында береке бiрлiкке қол жеткiзген Жапон елi, Малайзия, Түркия, Қытайдың бүкiл өмiрлiк концепциясы биiк адамзаттық құндылықтарға құрылған болатын. Қазiр Еуропаның бiрқатар елдерi рухани қуатты мемлекетке айналудың жалпыхалықтық бағдарламасын жасауда.

	Кез келген мəселенi қоғамның талқысынан өткiзiп алатын Батыс əлемi атақты «Harris Interactive» ғылыми-зерттеу компаниясы арқылы АҚШ пен Еуропа тұрғындарының арасында: «Сен өз ұлтыңды сүйесiң бе?» деген тақырыпта сауалнама жүргiзiптi.

	Сұрақ-жауап түрiнде өткен сауалнама бойынша бiрiншi орынды америкалықтар иеленiптi. Американдықтардың 96 пайызы «Мен – американдықпын, американдық екенiмдi мақтаныш тұтамын!» деп жауап берiптi. Итальяндықтар – 85 пайызбен екiншi, француздар – 81 пайызбен үшiншi, испандықтар – 78 пайызбен төртiншi, немiстер – 57 пайызбен бесiншi орынды иемденiптi.

	Ұлт жоқ жерде, ұлттық намыс, ұлттық рух жоқ жерде ештеңе өнбейдi. Ұлт үшiн жанын беруге даяр жоғарыдағы американдықтар, немiстер, испандар, француздар, итальяндықтардың бүгiнгi саяси, экономикалық өрлеуде қол жеткен табыстары болса, осының бəрiнiң ар жағында өршiл ұлттық намыс жатыр дей аламыз.

	Сан мың ұлттан құралған американдықтардың «Бiз американдықтармыз!» деуде де, ағылшындардың əлемнiң жарты шарында үстемдiк орнатып, колонилизмнiң туын көтерсе де өздерiн «Қасиеттi де мейiрiмдi Ұлыбритания» деуi, жапондардың «Күншығыс елiмiз!» деуi, қытайлардың өздерiн «Аспан асты елiмiз» деуi, Ресейдiң «Ұлы Ресей державасы» атануының түпкi мəнiнде де ұрпақ санасына ұлттық рухты сiңiру жатса керек.





Украиналықтардың үлгiсi




	Қазiр бұл топқа Украина да кiруге қам жасап жатыр. Жақында Украина үкiметi халықаралық саясаттағы жағымды имиджiн қалыптастыру үшiн қомақты қаржы бөлудiң тиiмдi жолдарын қарастырды. Өз елiнiң əлемдегi зайырлы образын қалыптастыру үшiн 1,15 млн. доллар қаржы босатып, оны қандай мақсаттарға жұмсау қажеттiгi туралы арнайы бағдарлама қабылдады. ТМД кеңiстiгiнде талай жанжалдарды басынан өткерген Украина соңғы уақытта батыл əлеуметтiк-экономикалық жəне саяси реформаларды жүзеге асыруға бет бұруда.

	Украинаның даму тəжiрибесi мен оның əсерлi жетiстiктерi – бұл, сөзсiз, соңғы мақсатты анық көру, саяси ерiк жəне қарқындылық сияқты символдық үш бiрлiктiң нəтижесiне саяды. Дəл осы үш бiрлiк Украинаға кеңестiк кеңiстiктегi реформалар мен дамудың толыққанды көшбасшысы атануға секiрiс жасауға итермелеуде. Өмiр – бəсеке, оған жол ашық. Ол – халықаралық аренадағы бəсекелестiк талабынан да туындайды.

	Бүгiнгi таңда Украина үкiметi тиiмдi брэндтi қалыптастыруға елдiң бүкiл бұқаралық ақпарат құралдарын жұмылдыруда. Елдiң Сыртқы iстер министрлiгiнiң ақпараттық саясат бөлiмi алдымыздағы қыркүйек айында екi бiрдей фотоальбом шығармақ. Алғашқы альбомда жалпы Украина туралы барлық мəлiметтер жинақталса, екiншi альбомда халықтың тұрмыс-салты мен əдеп-ғұрыптары, ұлттық ерекшелiктер мен қонақжайлылығы туралы түрлi-түстi суреттер аллеясы қамтылмақ. Сондай-ақ, халықаралық телеарналардан көрсетiлетiн 15 минуттық фильм мен үш минуттық «Украинаны таныңыз!» атты ролик түсiру ойластырылуда.

	Мемлекеттiк басқару қүрылымдарында украин тiлiнiң беделi артып, оның қолдану аясы арттырылуда.





Ұлтты белорусша сүю




	Ұлттың рухани дiңгектерiн нық қадайтын ұлттық идеяны Белорус билiгi де биiк мақсат ретiнде қойып отыр. Белорус халқының ұлттық имиджiн көтеру мақсатында мемлекетте кешендi iс-шаралар жүргiзiлуде. Оның идеялық мазмұнында «Дүниежүзiне белорустар не бердi?» деген түсiнiк қалыптасқан. Жақында осы шараның негiзiнде белорустың ұлттық мақтанышы Янко Купалоның таңдамалы өлеңiн 50 мың тиражбен басып шығарып, оны хинди, француз, ағылшын, қытай тiлдерiне аударып, тегiн таратты. Мұндай тəжiрибе бұрын да кəрi құрлықта болған. Мəселен, Еуропада Данте, Гете, Қытайда Конфуций iлiмi күнi бүгiнге дейiн ұлт дамуының манифесi ретiнде қолданылады.

	Отансүйгiштiк ұлттық идеологияны күшейту жөнiнде өткен iс-шарада Белорус президентi мəселенi турасынан қойды. «Бiз бiр сəтте 50 Эйфель мұнарасын салғанымызбен, ешкiмдi таңғалдыра алмаймыз. Ол бiзге түк бермейдi. Өйткенi, ол көшiрме болып шығады. Жылтырақ еуропалық үйде қажет емес. Бiзге, белорустарға тəн исi бар құндылықтар қажет» дедi.

	Қазiр бүкiл Белорусь ұлттық рухани менталитетiне «төңкерiс» жасалуда. Адамды үстiне киген киiмi мен көшеге iлiнген жарнаманың өзi тəрбиелейдi. Осы мақсатта Белоруста ұлттық киiм үлгiсiн жоспарлауда арнайы Ғылыми зерттеу институты құрылған. Отандық өндiрiстен шыққан киiмдердi кию мəселесi қазiр мектеп партасынан бастап, мемлекеттiк шенеунiктерге дейiн мiндеттi шара ретiнде қарастырылып отыр.

	Қазiргiдей аса жауапты кезеңде халықтың еңсесiн түсiрмей, ел iшiндегi идеологиялық жұмыстарды талдап, бүгiнгi қоғам құрылысына баға берiп отыратын ақыл-ой орталықтары да құрылуда. Шетелдерден берiлiп жатқан түрлi жағымсыз ақпараттар мен ел iшiндегi арандатушылық ақпараттарды талдап, жоққа шығарып, мемлекет мүддесiн қорғаудың да кешендi шаралары қолға алынуда.





Венгрлердiң жеңiсi




	Болашақта ұлтты сақтаудың жолы – бiлiм мен ғылымға сүйенетiн болады. Батыс əлемi осыған екпiн түсiрiп, оны мемлекет құрылысының барлық саласында қолданып отыр. Олар мемлекеттiң аймақтық экономикалық, индустриялық, аграрлық қоғамдық-рухани дамуына жүйелi зерттеулер жүргiзiп, арнайы бағдарламалар, жобалар əзiрлеп, оны жүзеге асыруға жанталасуда.

	Ұлт бiлiмiнiң жоғары, денсаулығының мықты болуы, мəдениетiнiң биiк деңгейде болуы – тiкелей əлеуметтiк саламен астасып жататындығы белгiлi. Инновациялық кластерлердi жедел дамыту үшiн мүмкiндiк туғызу, жаңашыл ғылыми-басқару ақпаратын, адам факторының түбегейлi өсуiн жəне ұлттық қаржы архитектурасының тұжырымын жасауды пысықтау қажеттiлiгi сұралуда. Дəстүр мен инновация арасында, соның iшiнде əлеуметтiк-мəдени ортада тепе-теңдiктi сақтау ауадай қажет болып тұрған бүгiнгi заманда аталған мəселе аса маңызды. Өз отанының игiлiгi үшiн адамды жасампаз еңбекке нысаналы дайындаумен, өз елiн сүйе бiлетiн, байланысын үзбейтiн, мүдделерiн қорғайтын, өз халқының ең озық дəстүрлерiн сақтайтын ұрпақ тəрбиелеу де жекелеген елдердiң басты мұратына айналуда.

	Отаншыл болу дегенiмiз – өз қаласы мен елiн көркейту жолында нақты пайдалы iстер жасау.

	Венгер үкiметi əлемдегi өз халқын 100 пайыз пəтермен қамтамасыз еткен ел. Əлеуметтiк маңызы зор мəселенi шешкен Үкiмет халықаралық қаржы ұйымдарынан мол көлемде несие алып, əрбiр отбасын компьютермен қамтамасыз еттi. Компьютермен жұмыс iстеудi тегiн оқытып, жақсы меңгерiп шыққан отбасына басып шығару аппаратын сыйға тартты.

	Жер бетiндегi барлық адамдардың күнделiктi уақытының тең жартысы жоқ iздеу, кезекте тұру, дүкен аралау т.б., мəселелерiне кетедi екен. Венгерлер компьютердi тез меңгеру арқылы бұл мəселелердi де шешiптi. Қоғам өмiрiнiң барлық мəселелерi электронды ақпарат жүйесiне енгiзiлген сəтте əрбiр венгер азаматы өз қажеттiлiгiн техника тiлiмен шешетiн жағдайға қол жеткiзген. Салық, пəтерақы төлемдерiн, киiм, азық-түлiк, жол жүру билетiн компьютер арқылы тапсырыс беру арқылы шешудi бiр жүйеге қойып алған. Осының арқасында көшеде халықтың сапырылысы азайған. Мұның өзi көше тəртiбiнiң бiр ретке келуiне жол ашып, тығындардың азаюына əкелiп соққан. Венгерлiктер бұл жетiстiктерiн одан əрi жетiлдiруде.





Болашақтың iлiмi




	Адами капиталды күшейтудiң бiрден-бiр жолы – iлiм. Ол бiзде бар. Мұнай, көмiр, газ – бұлар жердiң астынан шығатын тозақтың қуаты. Ал бiлiм, iлiм Жаратушының берген қуаты. Батыс əлемiнде халықты жат əдеттерден сақтайтын идеологиялық құрал жоқ. Олар содан бұзылуда. Бүгiнгi қолданып жатқан идеологиясы ол бiзден, Шығыстан үйренгенi.

	Пəкiстан халқы өз тəуелсiздiгiн алған 50 жыл iшiнде ақын Мұхаммед Əли Джинаны ұлт бағдаршамы ретiнде үлгi тұтса, Үндiстан – Тагорды ұлт мақтанышы, бастаушы ретiнде көсем тұтады. Егер бiз де Абай iлiмiн бағдаршам ретiнде басшылыққа алар болсақ, бiздiң үлкен жетiстiгiмiз солар болар едi. Абайдың «толық адам» iлiмi бiздiң бүкiл болмысымызға жауап бередi. Ол туралы академик Мекемтас Мырзахмет былайша ой өрбiтедi: «Толық адам» iлiмi мұқым Еуропада жоқ. Тiптi, ХI-ХII ғасырға дейiн араб-парсы əлемiнде «кемел адам» деген болмаған. Ол ұғымды көне түркiлер əкелген. Оның арғы жағында əл-Фарабидiң «парасатты адам» деген ойы жатыр. Абай «толық адам» iлiмiн неге шығарды, не қажеттiлiктен туды? Себебi, Абай Ресейден құтыла алмайтынымызды бiлдi. Алысып, төбелесiп, ештеңе iстей алмаймыз. Тек тiлiн, дiлiн бiлу керек деген ойға келдi. Ұлтты сақтаудың жолы – бiлiм мен ғылымда деп бiлдi. Өмiрiнiң соңғы 10–15 жылын осы «толық адам» iлiмiн насихаттауға арнады.

	Түбiнде, бiздiң мемлекет Қазақстанның моральдық кодексiн жасайтын болса, соның iргетасы Абай iлiмi болуға керек. Сол уақытта əлем мұны мойындауына тура келедi» дейдi.

	Өткен тарихын бiлген халық келешекке нық сенiммен қарайды. Бiз 3000 жылдық көне жазу тарихы бар елмiз. Бiлге қаған, күлтегiн ұстынын орнатып, елдiк, ұлттық, мемлекеттiк манифесiмiздi көк тасқа қашап жазып, мəңгiлiк ұран көтерген елмiз. Түркi халқы – тым ерте сауаттанған халық. Ол өзiнiң ұлы рухымен Гун, Көктүрiк, Жошы-қыпшақ империясын орнатты. Ал бiз осындай үш үлкен империя құрған ұлттың ұрпағымыз. Сондықтан осылардың бəрiн бiздiң ұрпақ жан-тəнiмен сезiнiп, ұлы рухпен өсуi керек. Сонда ғана ұлтымыздың рухы биiктей түседi. Ол үшiн белгiлi бiр бағытта жұмыс iстейтiн ұйым керек. Кезiнде бiртұтас лагерьде бiрге болған Грузияда – грузин ұлтын əлемге танытатын арнаулы мемлекеттiк комитет жұмыс iстеген. Бүгiнде Польшада – Мəдениет жəне Ұлттық мұра министрлiгi болса, бiртұтас корей ұлты тұратын Оңтүстiк Кореяда – Патриотизм министрлiгi бар. Осылардың бəрi ұлт-жандылық қасиеттердi қалыптастырумен айналысады екен.

	Қазақстан тек қана қазаққа ғана құт-береке болған жоқ. Қазақстан өзiн мекендеп отырған бүкiл ұлыстарға құтты мекен болды. Қазақ елiнде дүниеге келген, өскен басқа этностар өкiлдерiне де Қазақстан Отан болып табылады. Демек, Отанды сүю – ол тек қазақтардың ғана емес, осы жерде мекендеп отырған барша этнос өкiлдерiнiң қасиеттi борышына айналуы тиiс.





ЖОЛДАУДЫҢ ТАРИХИ МƏНI




	«Ұлттың өмiрi адал,

	сенiмдi жəне қайырымды

	болғанда ғана қауiпсiздiкте болады».

	ДУГЛАС



	Мемлекет басшыларының халыққа арнаған Жолдауы – сол мемлекеттiң жыл бойындағы ең басты құжаты болып табылады. Жалпы, Жолдаудың тарихы əрiден басталады. Бiз сəл шегiнiс жасап, оны берiдегi кеңестiк жүйенiң тарихынан бастап көрейiк.

	Қазақстан Президентi өзiнiң ең алғашқы Жолдауын 1997 жылы жариялады. «Қазақстан – 2030» Стратегиясын жария етумен басталған бұл үрдiс бүгiнде қазақстандықтардың жыл бойындағы ең басты бағыттарын айқындап келедi.

	Елбасымыз өз Жолдауында ең алдымен ел қауiпсiздiгiн қамтамасыз ететiн қадамдарды қарастырды. Қазақ жерiнiң мемлекеттiк шекарасын бекемдеп, халықтың алаңсыз өмiр сүруiне қолайлы жағдай жасады.

	Тəуелсiздiгiмiздiң тарихының он сегiз жылғы кезеңi – дəуiрлеу кезеңi. Бұл уақыт аралығында Қазақстан түбегейлi өзгердi. Бұл уақыт аралығында əлем де талай өзгерiске түстi. Президенттiң алдыңғы жылғы Жолдауы «Жаңа əлемдегi жаңа Қазақстан» деп аталуында үлкен алғы шарттар болды. Iшкi жəне сыртқы саясатымыздың аса маңызды 30 бағытын нақты белгiлеп, оларды жүзеге асырудың жолдарын көрсеткен ол Жолдау Елбасымыздың əлемдiк деңгейде, аса кең ауқымда ойлайтын басшы екенiн таныта түстi.

	Қазiргi таңда əлемде қалыптасқан түрлi экономикалық дағдарыстарға қарамастан, мемлекетiмiздiң əлеуметтiк салаға, халықтың əлеуметтiк жағдайына қатысты ұстанған саясаты, сол саясат негiзiнде жүргiзiлiп жатқан əлеуметтiк бағыттағы реформалар ешбiр өзгерiске түскен жоқ. Бұл халықтың тұрақтылығын қамтамасыз еттi.

	Президенттiң ұстанған күштi əлеуметтiк саясаты, мықты экономикалық блогы оппозициялық күштердiң əлеуметтiк базасын əлсiреттi. Өткен Жолдау белсендi саяси диалогқа құрылды. Оның контексiнде бiрнеше ой тұжырымдалды. Оппозициялық күштермен жəне барлық саяси партиялармен диалог жасау да болды, саяси реформаларды қолға алу да болды. Елбасымыз барлық Жолдауларында ұлт мүддесi үшiн барлық күштердi үйлестiрудi мiндет етiп қоя бiлдi. Соның арқасында саяси ой қағысында кереғарлық пiкiр алуандығы орын алған жоқ. Бұл – ең басты мақсат едi.

	Қазақстан Президентiнiң бұдан бұрынғы «Қазақстан халқының əл-ауқатын арттыру – мемлекеттiк саясаттың басты мақсаты» жəне өткен жылғы «Дағдарыс арқылы жаңару мен дамуға» атты Жолдаулары қазақстандықтарды ортақ бiрлiкке жұмылдыруда идеялық маңызы зор болды.

	Қазақстан Президентi Нұрсұлтан Назарбаевтың Қазақстан халқына арнаған Жолдауы «Болашақты бiрге құрайық» деген атаумен халықты ынтымаққа, бiрлiкке, ортақ идея айналасына топтасуға шақырған үндеу болды. «Бейбiтшiлiк пен жасампаздыққа 20 жыл» аясында құрылған Жолдау халықты ғаламда болып жатқан өзгерiстердiң қалтарысында қалып қоймауға шақырумен де құнды дүниеге айналды.

	Жолдаудың лингвистикалық құрамына бiрнеше талаптарды қамтыды.

	Жолдау – 52 минут 8 секундқа жалғасты. Онда ұлт сөзi – 6 рет, халық сөзi – 20 рет, ислам конференциясы сөзi – 2 рет, отандастар сөзi – 3 рет, жол картасы сөзi – 2 рет, қазақ сөзi – 1 рет, саммит сөзi – 1 рет, ұлыс сөзi – 1 рет айтылды.

	31 рет қол шапалақтап қошемет көрсетiлдi, 2 рет ынтымақ бiрлiкке негiзделген мақал айтылды.

	Ендi əлем елдерiнде Жолдау қалай қабылданады, оның тарихи мəнi неде, соған тоқталып өтейiк. Кейбiр мемлекеттер Жолдауды өз Конституцияларында бекiтiп, нақтылап алса, Парламенттiк республикаларда ол қарастырылмаған. Мəселен, Ресей Федерациясының Конституциясының 84-статьясының «ж» тарауына сəйкес Ресей президентi жыл сайынғы дəстүрлi Жолдауын Федеральдық Жиналыс алдында жасап, елдiң iшкi жəне сыртқы саясатын айқындап бередi.

	Ресей президентi Борис Ельцин, өзiнiң ең алғашқы Жолдауын 1994 жылы 24-ақпанда жасап, онда «Ресейдiң мемлекеттiгiн нығайту» жөнiнде Федерациялық Кеңес пен Мемлекеттiк Думаның бiрлескен мəжiлiсiнде Жолдаудың толық мəтiнiн мəлiмдедi. Федерация президентiнiң одан кейiнгi Жолдаулары «Ресейдегi мемлекеттiк билiктiң орнығуы», «Бiз Ресей үшiн жауаптымыз», «Ұлттық қауiпсiздiк туралы» негiзгi бағыттарды қамтыды. Оған себептер де бар едi.

	В.Путин Ресей Федерациясының президентi болып сайланысымен «ұлт» ұғымына, этномəдени емес, азаматтық қауымдастық – «саяси ұлт» мəнiне басымдықтар бердi. Ол «Ресейлiк ұлт», «Ресей азаматтары», «Бiз ұлт ретiнде», «Бiз Ресей халқы», «Бiртұтас Ресей халқы», сияқты ерекшеленiп тұратын ұрандарға екпiн түсiрдi. Оның түпкi идеялық мəнiнде ұлтты бiрiктiру идеясы жатты. Ұлт жəне одан туындайтын «ұлттық мүддеге» Путин Жолдауларында басымдық берiлген. Ресей ғалымдары В.Путин «ұлт» сөзiн 2000 жылы – 10 рет, 2005 жылы – 15 рет, 2007 жылы – 18 рет пайдаланғанын айтады.

	Бүгiнгi күнi Ресей халқы ресейлiк азаматтық қауымдастыққа қарай бет бұрды. 90-жылдары Ресейдiң көптеген азаматтарының санасында ресейлiктен гөрi республикалық азаматтық сана басымдық танытқан едi. «Ресейдiң көп ұлттылығы iспеттi зиянды доктринаны аластау керек. Елде барлық ұлттық топтарды сiңiрiп алып, тек бiркелкi орыс ұлты ғана қалса, русофобия өзiнен-өзi жоғалады» деушiлер де баршылық.

	Ұлы орыстық менмендiк өзге ұлттардың оларға деген сенiмсiздiгiн тудыруда. 1997 жылдан бастап, Федерация құрамындағы ұлттық республикалардан орыстардың үдере көшуi қатты байқалады. Татарстан, Башқұртстан жəне Чуваш республикаларында славян ұлт өкiлдерi азшылыққа айнала бастаған. Олар тiптi, саяси дербестiк туралы пiкiрдi ашық алаңға алып шығуда.

	Ресейдiң қазiргi президентi Д.Медведевтiң өткен жылғы Жолдауында ұлы орыстық «мен» бұрынғыдан гөрi əлжуаздау, бiрақ Федерация бiрлiгi туралы күштi шақырулар бар. Осының бəрi, айналып келгенде, Ресей билiгiн бiр ұлт жасау туралы емес, Федерацияны сақтап қалу жайында көбiрек ойлануға мəжбүр етiп отыр.

	Ендi бастапқы сөзiмiзге оралайық. Жалпы, əлем халықтарының тарихында ең алғашқы Жолдау 1790 жылы жасалған. Халыққа Жолдаудың негiзiн салған АҚШ президентi Джордж Вашингтон болатын. Бертiн келе оның халыққа берiлуi де түрлi бағытта дамып отырған. 1923 жылы АҚШ-та Жолдау тiкелей радиодан берiлсе, 1974 жылы ол теледидардан тiкелей көрсетiлген. Ал 2002 жылы Жолдау халыққа интернет арқылы таратылған.

	Əлеуметтiк категориялар өзiнiң табиғи процесiнде дамиды деген пайым ұғымында АҚШ қоғамында ол туралы сөз айтылмайтын кезеңдер де болған. 1823 жылы АҚШ президентi Монроның «Америка америкалықтар үшiн» атты доктринасы америка халқының ұлттық санасын ұйқысынан оятқан. Кейiн оны Вудро Вильсон одан əрi дамытып, 1902 жылы халыққа Жолдауында «Америка Құрама Штаттары өркендеп, өз iшiнде тұйықтау дəуiрiнен өттi. Ендi оның жаңа кезеңi басталды, бұдан былай əлемге АҚШ қана билiк етедi» деген ұран тастаған. Бұл ұранның жүзеге асуын президент Теодор Рузвельт дамыта түскен. Ол өз Жолдауында «Басқа елдер ғаламдық үстемдiк үшiн жанын қиюға дайын» дей келiп, планетаны басқару рөлiне ие болу жолындағы күреске қайрап салған. Осы үндеулер кейiн мемлекеттiң ұлттық идеясына айналып, құрлықта тарихи абсолютизмге негiзделген америкалық ұлтшылдық өршiген. Оның əсерi америкалықтардың ендi ғаламға төрелiк етуi үшiн бұрынғыдан да бiрiге түсуiне ықпал еткен. Өткен ғасырдың орта шенiнен кейiн ғана Америкада əлеуметтiк мəселелерге көңiл бөлiне бастады.

	Буржуазиялық мемлекеттiк құқықтық нормативте Жолдау – Президенттiң ел Парламентiне үндеуi түрiнде айқындалған. Ол – (Жолдау) Парламенттiң үкiметтiк саясаты туралы хабарламасы ретiнде де қарастырылған. Бұл тəжiрибе Президент бiр мезгiлде Үкiмет төрағасы болып табылатын Президенттiк Республикаларға да тəн.

	Жолдау – атқаратын əлеуметтiк, саяси салмағына қарай бiрнеше түрге де бөлiнедi. Мысалы, Америка президентi жыл сайын Конгреске үш түрлi – елдегi жағдай, экономикалық жəне бюджет мəселесi бойынша өз Жолдауын жолдайды екен. Ал Мексикада ел президентi Парламентке мемлекеттегi жалпы жағдай мен алдағы жылға арнаған Заң шығару бағдарламасы туралы өз көзқарастарын жiберетiн көрiнедi.

	Жолдау – орындалуына қарай, бiрнеше əдеби жанрларға да бөлiнген. Ол – өлең түрiнде, түрлi салтанатты басқосуларда ұран түрiнде де, философиялық ойлау тақырыбында да жазылған. Сатиралық тақпақ жəне картина түрiнде де орындалған. Жолдаудың өлең формасындағы түрi ежелгi Александрия дəуiрiндегi гекзаметр (антикалық) сарынында орындалса, Гораций құрған поэзия мен проза жанрындағы Жолдау – əңгiмелесу түрiнде болған. Əсiресе, Франция қоғамында қалыптасқан Жолдау дүниежүзiнде көп қолданысқа ие болған.

	Əдеби жанрларда орындалған Жолдауларда атақты ақындар Буало, Вольтер, В.Гюго, К.Делеваню, Виландо, Гете, Сумароков, Ломоносов, Карамзин, Жуковский, Пушкиндердiң қолтаңбалары бар. Олардың тарихи мəнi туралы, Ресей Федерациясы Конституциясы туралы энциклопедиялық сөздiкте, үлкен кеңес энциклопедиясында, Брокгауз жəне Ефрон кiшi энциклопедиялық сөздiктерiнде жан-жақты жазылған. Алайда тəуелсiздiк жылдары жарық көрген Қазақстанның ұлттық энциклопедиясында Жолдау мен оның тарихи мəнi туралы бiр ауыз сөз айтылмапты.

	Ел iшiнде бүлiншiлiк туған кезде халықтың екiге жарылуына Жолдаудың игi ықпалының əсерi болған оқиғасы да болған. Мысалы, Осман мемлекетiнiң ыдырауы, Ататүрiктiң басшылығында өткен түрiк халқының ұлт азаматтық күресi жəне Түркия Республикасы мемлекетiнiң құрылып, қалыптасуы мен жүзеге асырылған төңкерiстердi түсiндiретiн жарқын дəуiр түрiк тарихы үшiн Жолдаудың өте маңызды рөл атқарғанын айтуымыз керек. Оның ұлт, мемлекет үшiн аса маңыздылығын ескерген Түркиядағы Ататүрiк зерттеу орталығы мемлекеттегi iшкi тəртiптi қамтыған 1919–1927 жылдардағы жағдайды бiр шығармаға жинақтап, үлкен кiтап етiп шығарыпты.

	Қырық баспа табақ басылымнан тұратын бұл шығарма Түркия Республикасын құрушы Ататүрiктiң өзi жазып, 1927 жылы 15–20 қазан күндерi Анкарада өз аузымен Мəжiлiсте 36,5 сағатта оқыған құжаттар жиынтығы болып табылады. Бұл еңбектi ұлттық күрес басшысының өзi жазуы, яғни тарихты жүзеге асырған адаммен жазған адамның бiр тұлға болуы тұрғысынан тарихи құндылығы өте зор. Жолдауда айтылған оқиғалар, отан жəне халыққа деген сүйiспеншiлiктiң əртүрлi дүниелiк мансаптардан жоғары екендiгi көрсетiледi. Ол осы жағымен де халықты тура жолға бағыттайды. Өзiн түрiк халқының бақыты жолына бағыштаған керемет қабiлет иесi, ұлы қолбасшы жəне мемлекеттiк қайраткер ретiнде осы еңбегiн, түрiк халқына жолсерiк ретiнде қалдырған Ататүрiк өзiнiң Жолдауында күрес философиясын жан-жақты түсiндiредi. Бұл ұлттық тарих жəне мəдени санада Түркия Республикасы мемлекетiнiң қалай дамығанын, əлеуметтiк, экономикалық жəне əкiмшiлiк алаңдарындағы реформаларын түсiндiретiн сенiмдi дерек көзi.

	Мұстафа Кемал Ататүрiк Жолдауда Түркия Республикасы мемлекетiнiң басып алушы империалист мемлекеттерге қарсы əскери салада қол жеткiзген табысын саяси мағынада да қалай қорғағанын көрсетiп, келесi буындарға барлық салада сəулесiн түсiретiн бiр еңбектi жазып шығарған.

	Жолдау алдымен 1927 жылы бiреуi негiзгi мəтiн, екiншiсi құжаттар ретiнде арап əрiптерiмен екi том болып басылып шыққан. Бүгiнгi күнге дейiн 15 басылымы жүзеге асқан осы құнды шығарма көптеген шет тiлiне аударылып, бiрнеше бауырлас түркi тiлдерiне де аударылып басылған. Ататүрiктiң ұлттық күрес тарихын түсiндiретiн жəне түрiк халқына арнаған өсиетi iспеттi бұл еңбек 2006 жылы Анкарада қазақ тiлiнде жарық көрген.

	Мiне, Жолдау тарихының мəнi мен сыры осында жатыр.





ҚАЗАҚСТАН ДИПЛОМАТИЯСЫНЫҢ ЖЕҢIСI




	Қазақстанның ең алғашқы ғаламдық бастамасы əлемдiк саясатта ақиқатқа айналды. Елбасымыз Нұрсұлтан Назарбаев 1992 жылғы қарашада БҰҰ Бас Ассамблеясының 47 сессиясында ұсынған Азиядағы өзара ықпалдастық жəне сенiм шаралары жөнiндегi кеңестi (АӨСШК) құру жөнiндегi бастама бейбiтшiлiк жақтаушы елдер тарапынан қолдау тауып, ол бүгiн беделдi халықаралық форумға айналып отыр.

	Кеңес мемлекетiнiң тарауы, жаңа тəуелсiз елдердегi саяси жүйелердiң тұрақсыздығы, əлемдiк геосаяси ахуалдың күрт өзгеруi, соғыс жəне ұлтаралық, этностық қақтығыстардың көбеюi сынды мəселелер əлемдi бөлiске салу жайлы жаңа тұжырымды жақтаған күштi мемлекеттердiң арасындағы дүрдараздықты өршiтiп жiбердi. Адамзатқа апат алып келетiн мұндай келеңсiздiктiң алдын алу қажеттiгi өткiр күйiнде тұрған сəтте Қазақстан Президентiнiң ақыл-ой парасаты бұл майданда жеңiп шықты.

	ХХI ғасырда Азия құрлығы əлемдегi саяси процестердiң орталығына айнала бастады. АӨСШК-ға қатысушы мемлекет басшылары мен өкiлдерiнiң Алматыда өткен тұңғыш саммитi, құрлықтағы мемлекетаралық ауқымды жобалардың бiрi ретiнде толық танылып, əлемдiк өзге саяси ұйымдардың қызығушылықтарын танытты.

	Азия – құрлығы планетадағы мазасыз аймақтардың бiрi. Əлемдегi ең «ыстық нүктелер» де Азия аймағында орналасқан. Таяу Шығыстағы бiтiспес шиеленiс, Ауғанстандағы қырғын, Ирак пен Ливандағы текетiрестiң əсерi бүкiл адамзатқа қауiп төндiрiп отыр. Осының бəрi жинақтала келе азиялық мемлекеттердi ортақ бiр мəмiлеге келтiруге өз кедергiсiн келтiруде.

	Азияны мекендейтiн халықтардың елеулi бiр бөлiгiнiң өмiрi кеңестiкте шектеулi. Мұның өзi жекелеген мемлекеттер арасындағы бəсекелестiк көрiнiстерiне, қыр көрсету синдромына əкелiп соқтырып келдi.

	Аймақ мемлекеттерiнде байқалып отырған экономикалық дамудың əртүрлiлiгi Азиялық ынтымақтастық процесiн де тежеп отыр. Оның үстiне бүгiнгi Азия құрлығында ядролық қарулану процесi күрделi бағыт алып отыр. Осының бəрi жер бетiнде өмiр сүрiп отырған адамдарды қатты алаңдатады.

	Күн өткен сайын Азиялық жəне оны құрайтын аймақтар əлем жұртшылығының назарын өзiне аударуда. Сондықтан Азияға тəн проблемалардың санаты күрт өзгерiске түсiп отыр. Оның үстiне аймақтық табиғат қойнауындағы байлық та өзге алпауыт елдердiң көз құртына айналып кеттi. Айласын асырушылар адамзаттың ең қарапайым деген игiлiктерге қолы жетпеген, рухани, моральдық жəне материалдық тұрғыда қамтылған бөлiгiн өз қатарына ықыластана тартуда.

	Бақылаусыз көшi-қон ағыны, босқындар санының күрт көбеюi, Азияның қауiпсiздiгiне төнген тура қатер. Мiне, осылардың бəрiнiң алдын алу қажеттiгi туындағанда Қазақстан басшысы өз бастамасымен аймақта былай өмiр сүруге болмайтынын көрсетiп бердi.

	Құрлықтағы елдердiң ежелгi мəдениетi мен тарихи дəстүрлерi, айрықша даму жолдары мен өз ерекшелiктерi бар. Оны жоғалтпай, болашақ ұрпаққа сол күйiнде қалдыру да үлкен жұмысты талап етедi. Əйтпесе, жаһандану сияқты алып «жалмауыздың» аранында шайналып кетесiң.

	АӨСШК идеясын iске асыру бiздiң мемлекет сыртқы саясатының азиялық векторындағы басым мiндеттердiң бiрiне айналды. Бастамашыл идеяның авторы ретiнде Қазақстан қарапайым мəселеден күрделiсiне қарай алға басудың жолын таңдап алды. Бұл формула дайындық процесiндегi табыстың кепiлi болып, оған мүше елдердiң ортақ күш-жiгерiнiң арқасында Азиялық Кеңес процесiнiң аяғынан нық тұрғанын айтуға болады.

	Азиялық Кеңеске қатысушы елдер лидерлерiнiң алғашқы саммитiн өткiзу барысында Қазақстан дипломатиясын табысқа жеткiзген осы формула қолданылып, назар жалпы жəне барлық мүше мемлекеттер мойындайтын позицияларға, сондай-ақ аймақ мемлекеттерiн жiкке салатын емес, бiрiктiретiн сəттерге шоғырландырылды. Бұған мысал ретiнде кеңеске мүше мемлекеттер басшылары мен өкiлдерiнiң терроризмдi аластату жəне өркениеттер арасындағы үн қатысу декларациясына қол қоюын айтуға болады.

	Жалпы, ұйым жұмысын дамыту барысында үш негiзгi мəселе басшылыққа алынды. Бiрiншi – бастапқы кезең, екiншi – əзiрлiк жəне мүше мемлекеттер Сыртқы iстер министрлерiнiң кездесуiн өткiзу кезеңi, үшiншi – Мемлекет басшылары мен қатысушы мемлекеттер Үкiмет басшыларының басқосуын əзiрлеу кезеңiн қамтыды. Қазақстан белгiленген уақытта өз бастамасын толық жүзеге асыра бiлдi.

	Жалпы, ескi тарихқа көз жiберсек, мұндай ықпалдастық шараларын жүзеге асыру өткен ғасырдың 70 жылдары сол тұстағы партияның Бас хатшысының да арманы болыпты. Бiрақ, ол кездегi саясат бiржақты көзқарастар жетегiнде кеткендiктен идеяны қолдаушылар болмаған.

	Қазақстан лидерi жасаған ұсыныстардың өзектi болуы оның құрлық қауiпсiздiгiне алаңдаушылықты тұтастай қамтуында болды.

	2004 жылғы қазанда Алматыда қабылданған Сенiм шаралары каталогын iске асыру мақсатында аймақта орналасқан барлық елдермен жүйелi саяси диалог жүргiзiлдi. Қазақстанға Азия мемлекеттерi сенiммен қарап, барлық бастамасын қолдады.

	Осы уақыт аралығында Кеңес екi саммит, үш министрлiк деңгейiндегi саяси кездесулер өткiздi. Оның аумағы да үлкейдi. 2004 жылы Тай елi, 2006 жылы Оңтүстiк Корея, 2008 жылы Йордания Корольдiгi мен Бiрiккен Араб Əмiрлiгi мүше болып қабылданды. 2010 жылы өтетiн үшiншi саммитте Вьетнам мемлекетiн ұйымға мүшелiкке қабылдау мəселесi күн тəртiбiнде тұр. Бүгiнгi таңда Азиялық Кеңес 20 мемлекеттiң басын ортақ идеяға бiрiктiрiп отыр.

	Азиялық Кеңес ұйымдастыру – батыл идея. Себебi, əрқилы қарым-қатынасы бар халықтардың басын бiрiктiру қашанда оңайға соқпаған. Кезiнде Азиядағы бiрден-бiр саяси ұйым АСЕАН-да тиiмдi интеграциялық жүйелердiң арасында қанатын кең жая алмаған. Ал, Азиялық Кеңес алғашқы күннен бастап мейлiнше ашық ұйым болып, сенiм ұялатты. Кеңестiң артықшылығы мен басымдығы оның басқа интеграциялық жобалардың дамуына өзiнiң оң ықпалын тигiзуiнде. Қазiрдiң өзiнде ұйым мүшелерiнiң басым көпшiлiгi əлемнiң бəсекеге барынша қабiлеттiлiгi жағынан дамыған елдердiң қатарына кiредi. Азиялық Кеңес өз потенциалымен АСЕАН-мен салыстырғанда халық жағынан жетi есеге, ал жалпы iшкi өнiм жағынан – екi есеге жоғары тұр.

	Алғашқы құрылған кезiнде өзiнiң iс-қимылын 3 негiзгi бағытта жүргiзген Кеңес бертiн келе белсендi жұмысын 5 негiзгi салада жүргiзе бастады. Соның iшiнде, əскери-саяси мəселелер бойынша да диалог қамтылған.

	Азия құрлығы əлдекiмдер айтатындай, өте əлжуаз, балаң аймақ емес. Ол – Еуропаға қарағанда халқы мен алып жатқан жер көлемi жөнiнен өте үлкен. Халқының дəстүр-салты мен ұлттық мəдени, дiни көзқарастарында да ерекшелiктер бар. Сондықтан, оның ЕҚЫҰ сияқты беделдi ұйыммен ортақ мақсаттары да бiр-бiрiне ұқсайды. Екеуiнiң де басты мақсаты – бейбiт қатар өмiр сүру.

	Қазiр Қазақстан екi аса маңызды – азиялық жəне еуропалық халықаралық ұйымға төрағалық етуде. Үстiмiздегi жылдың бел ортасында Қазақстан Республикасы Азия кеңесiндегi төрағалығын бауырлас Түркия елiне өткiзедi де, ЕҚЫҰ-ға төрағалығын жыл аяғына дейiн жалғастыра бередi. Елiмiздiң бұл төрағалығы да Азия кеңесiне жəне Бүкiлазия құрлығында мекен ететiн адамзат баласына пайдасын тигiзбек.

	Қазақстан Брюссельде Еуропадағы Қауiпсiздiк жəне ынтымақтастық ұйымы мен Еуропалық Одақтың министрлер деңгейiндегi Бiрлескен отырысының алғашқы басқосуын өткiздi. Басқосуға ұйымның iс басындағы төрағасы, Қазақстанның мемлекеттiк хатшысы – сыртқы iстер министрi Қанат Саудабаев қатысты. Мəжiлiсте екi ұйым арасындағы аймақтағы қауiпсiздiк, Ауғанстан мəселесi, ұзаққа созылған дау-жанжалдарды бейбiт жолмен шешу жолдарын iздеу, «Корфу үдерiсiн» ары қарай жалғастыру жəне еуропалық қауiпсiздiктiң келешектегi негiзi жөнiндегi келiссөздер жəне басқа да ортақ түйiндердi тарқатуға қатысты жұмыстарды тиiмдi үйлестiру жайлы талқыланды. Қазақстан оң нəтижелерге қол жеткiзуге мүмкiндiк берген Корфу кездесуi секiлдi министрлер деңгейiндегi ресми емес басқосуларды жалғастыруды тиiмдi деп есептейдi. Сондай-ақ, Қанат Саудабаев Еуропалық Кеңестiң биыл қаңтардың бiрiнен бастап қызметiне кiрiскен тұңғыш Президентi Херман Ван Ромпьемен кездестi. Кездесуде екi жақты ынтымақтастықты дамыту жолдары сөз болды. Еуропалық Одақтың сыртқы саясат жəне қауiпсiздiк жөнiндегi жоғарғы өкiлi Кэтрин Эштонмен келiссөз барысында Орталық Азияда қауiпсiздiк пен тұрақтылықты қамтамасыз ету мəселесiне қатысты пiкiр алысылды. Еуроодақ өкiлi өңiрде тұрақтылықты сақтаудағы Қазақстанның рөлiн жоғары бағалады. Елiмiздiң Мемлекеттiк хатшысы – сыртқы iстер министрi Бельгия Корольдiгi, Еуропалық Одақ пен Солтүстiк Атлантикалық Бiрлестiктiң басшыларымен де кездестi.

	ЕҚЫҰ-на төрағалық ету кезеңiнде таулы Қарабақ мəселесiн бейбiт мақсатта шешу iсi де саяси салқынқандылықты талап етедi. Жалпы, Кавказ аймағында ұзақ уақыт шешiмiн таппай келе жатқан күрделi мəселелердiң бiрi – осы таулы Қарабақ жанжалы. Кеңестiк кезеңнен бiр ортақ байламын таппай, ушығып кеткен даудың түйiнiн ағытып, аймақта өмiр сүрiп жатқан халықты бiтiмгершiлiкке келуге бiздiң елiмiздiң Президентi де айналысып, екi жақты келiсiмге, уағдаластыққа қол жеткiзгенi бар. Демек, бұл жолда бiз тыңнан жол салып отырғанымыз жоқ. Алайда, ЕҚЫҰ-ның қазiргi iс басындағы төрағасы, Қазақстанның Мемлекеттiк хатшысы, Сыртқы iстер министрi Қанат Саудабаевтың бұл жолғы сапарының маңызы зор.

	Ұйым төрағасы Оңтүстiк-Кавказ өңiрiне алғашқы сапары барысында таулы Қарабақ дағдарысының оң шешiлетiнi жөнiнде оптимизмге толы жаңа модельдер жиынтығының бар екендiгiн бiлдiрдi.

	Кавказ өңiрiндегi сүйегi қатайып кеткен диалогта Қазақстан дипломатиясы саясат тақтасындағы бiр шарын iлгерi жылжытып қойды.





ӨЗГЕЛЕРДІҢ ҮЙРЕНГІСІ БАР, ӨЗІМІЗДІҢ КӨҢІЛІМІЗ ТАР





Бес күнде бес мыңнан астам пікір жарияланған




	Мемлекеттік тілдің қазіргі қолданылу аясында ілгері жылжушылық бар. Бүгінгі күні тіл саясаты тактикалық тəсілден арылып, мемлекеттік маңызы бар стратегиялық бағытқа ойыса бастады.

	Тəуелсіздік алғанымызға 20 жыл толып отыр. Осы уақытқа дейін экономикалық, əлеуметтік салаларға басымдық беріліп келді. Енді мемлекеттік тілдің мəртебесі туралы талапты батыл енгізетін уақыт туып отыр. Өзін осы мемлекеттің шынайы патриотымын деп есептейтін адам ең болмағанда өзінің жұмысына қатысты ойын халыққа ұғынықты түрде қазақша жеткізе алуы тиістігін батыл сұрайтын уақыт келді.

	Қазақ тіліне құрмет көрсету деген – ол елімізде өмір сүріп жатқан ұлттың тілін, ділін, дінін құрметтемеу деген сөз емес. Мемлекеттік тілге ерекше басымдық бере отырып, еліміздің даму саясатын сол арқылы тығыз байланыстыруға болатынын өмірдің өзі дəлелдеп отыр.

	Бүгінгі күні қазақ тілінің дамуына, оның мемлекеттік тіл болып өз дəрежесінде қалыптасуына біздің елімізде тұратын өзге ұлттардың бірде-біреуі қарсы емес.

	Егер мəн беріп қарасақ, басқа ұлттың отбасылары бала-бақшаға, мектепке балаларын беріп, олардың қазақ тілін үйренуіне ықылас танытып отырғанын көреміз.

	Осыған орай жақында тілдерді дамытудың алдағы онжылдық бағдарламасына сəйкес, Мəдениет министрлігі «Қазақстан Республикасының кейбір заңнамалық актілеріне мемлекеттік тіл саясаты мəселелері бойынша өзгерістер мен толықтырулар енгізу туралы» Заң жобасын əзірлеуге кірісті. Жұмысшы тобы құрылып, енді жұмысқа кіріскені сол екен, орыстілді басылымдар пікір алуандығын туындатып жіберді. Өткен аптаның бес күнінде орыстілді интернет ресурстарында бес мыңнан астам пікір жарияланып үлгеріпті. Еліміздің шеткері аймақтары əлі құлақтанып үлгермеген жаңалыққа орыстілді БАҚ-тар неге асығыстық танытып отыр? Əрбір басқан қадамымызды аңдып отырған Ресей айналасындағы көрші елдердегі орыс тілінің ықпалын арттыру үшін жыл сайын қомақты қаржы бөліп, өз қамқорлығына алып келеді. Бұл да өз ықпалын тигізіп отырса керек. Тіл мəселесі ұлт руханиятының алтын қазығы болғандықтан, оған Елбасының өзі ерекше мəн беріп, аталмыш бағдарламаны жасауға тапсырма беріп отырғанда оның қолдау таппауы бізді ойландырып тастады.

	Негізінен, бұл жерде халыққа қызмет көрсететін мамандықтар бойынша мемлекеттік тілді қажетті деңгейде игеру туралы мəселе қойылып отыр. Бұл талап үш санатқа – мемлекеттік қызметшілер, құқық қорғау, əскери қызмет, сот приставтары, ұлттық компания қызметкерлеріне қойылып отыр.

	Бес айда 25 мың іс қаралып, оның 623-і ғана мемлекеттік тілде жүргізілген Бүгінгі таңда сот билігінде тіл мəселесі өте өткір күйінде тұр. Осыған байланысты жақында Қостанай облысында судьялардың ұйымдастыруымен «Мемлекеттік тілде» сот ісін жүргізуге дайынбыз ба?» деген тақырыпта алқалы жиын болып өтті. Мəселенің мəнісіне зерделеп қарағанда таяу болашақта мемлекеттік тілде сот өндірісін жүргізу мүмкін еместігі байқалған. Үстіміздегі жылдың 5 айында облыстағы əр-тараптағы соттар бойынша 25 мың іс қаралып, оның 623-і ғана, яғни 2,5 пайызы мемлекеттік тілде жүргізілгені анық болып отыр.

	Мемлекеттік тілдің қолдану аясын кеңейту мəселесін пысықтаған Алматы облысының соты да көптеген мəселелердің шетін шығарған. Барлық кілтипан жергілікті жердегі сот мекемелеріне жоғары сот орындарынан түсетін кіріс құжаттарының орыс тілінде келуі қол байлауда. Сондықтан, негізгі құжаттар орыс тілінде дайындалып, қазақ тіліне аударылып отыр. Көзбояушылық та бар. Сот өндірісіндегі қазақ тілінің қолдану аясының пайызын төмендетіп алмау үшін, жауап орыс тілінде дайындалып, қазақ тіліне аударылып жіберіледі екен.

	Оның үстіне қоғамдық қорғаушылар да талап арызды орыс тілінде жазатын көрінеді.

	Бұл категорияда қызмет ететіндердің 80-90 пайызын жергілікті ұлт өкілдері құрайтынын ескерсек, қарсылықтың не үшін туындап отырғанын сезгендейміз. Оның үстіне Мемлекеттік қызмет істері агенттігінің төрағасы Ə.Байменовтің: «Мемлекеттік қызметте жүргендердің арасында демалысқа кету туралы мемлекеттік тілде арыз жаза алмайтындарды кездестіреміз» деуі мəселенің мəнін аша түсетіндей. Осы ретте біз қазақ тілінің соншалықты қиын еместігі жөнінде өзге ұлт өкілдерінің ой-пікірлеріне тоқтала кеткенді жөн көрдік.

	Осыдан бірнеше жыл бұрын əлемнің көптеген елдерінде жапон тілін оқып үйренуге деген құлшынысы орасан зор қызығушылық танытты. Оны ғалым еместер де өз бетінше үйреніп, сол тілде əдеби əңгімелерді де оқи бастағанын байқадық.

	Осыдан бірнеше жыл бұрын күншығыс елінде қызмет еткен Ресей Федерациясы Елшісінің күнделігін оқығаным бар-ды. Елші өз күнделігінде: «Бала жасымнан жапон елін көруге, танып-білуге құштар болдым. Бұл ғаламат елге жолы түскен адам оның жан-жақтылығына, барлық салада дамығандығында, рухани жəне материалдық байлықты тең ұстағандығына көз жеткізеді. Сондай ерекше қасиет-құдырет бұл халыққа тілі арқылы дарыған шығар деген ойға беріліп, жоғары оқу орнында жүргенде жапон тілін үйренуге ден қойдым» депті.

	Жапон тілін үйренуге жат ұлттар құлшыныс танытып жатқандығы қазақ азаматтарының көңіл түкпірінде қызғаныш тудырмаса керек. Біздің халықтың да əлемдік тілдік құндылықтары бар. Тамыры мыңжылдықтардың тереңіне бойлайтын əдебиеті мен мəдениеті тасқа қашалып жазылған жалғыз халық болса – ол қазақ ұлты. Біздің де бейнелі тілімізді сүйіп, үйреніп жүрген өзге ұлт өкілдері аз емес. Елімізге инвестиция салып, қазба байлықтарымызды игере бастаған шетелдіктер бүгінгі күні қазақ тілін де игеруге құлшыныс танытып отыр.

	Еуропалық ғалымдар қазақ мəдениетімен, өнері, тілі мен салт-дəстүрімен танысуды ерте бастады. ХІХ ғасырдағы француз ғалымы Г.Клапорт қазақ тілі туралы материалдарды 1806 жылы Шығыс Қазақстан облысының Зайсан өңірінен жинапты. Соның қорытындысы негізінде «француз-қазақ» сөздігін шығарыпты.

	Соңғы кездері Оңтүстік Корея, Жапония елдерінің жоғары оқу орындарының студенттері қазақ тіліне ерекше қызығушылық танытып отыр. Бұл бағытта жиі тақырыптық басқосулар өткізуде. Өткенде Алматыда «Қазіргі Қазақстандағы – полилингвистика» деген тақырыпта алқалы əңгіме болып өтті. Басқосуда Оңтүстік Корея мен Американың делегаттары қазақ тілін үйренудегі өз тəжірибелерімен бөлісті.

	Қазақстан Мəдениет министрлігі, Қазақстан халқы Ассамблеясы, «Этнос-Форум» қоғамдық қоры мен «Авиценна» тəжік мəдени орталығының ұйымдастыруымен өткен жиынға АҚШ, Оңтүстік Кореядан делегаттар, Қазақстан халқы Ассамблеясының, тəжік, неміс мəдени орталықтарының өкілдері мен Алматы қалалық жаңа технологиялар колледжінің студенттері қатысты. Жиналғандарды Оңтүстік Кореядан келген жастардың қазақ тілін білудегі талпынысы таңғалдырды.





Қазақстанда тіл үйренемін деушілерге барлық жағдайлар жасалған




	Корейліктердің мұндай талпынысынан намыстанған болу керек, Қазақстанда тұрып жатқан біздер үшін мемлекеттік тілді білмегендігіміз үлкен сын болды, – дейді «Авиценна» тəжік мəдени орталығының төрағасы Бекпулат Ташпулатов, – əрбір қазақстандық, Қазақстан жерінде тұрып жатқан басқа ұлт өкілдері қазақ тілін білуі керек деп санаймын. Бүгін сол мақсатта қазақ тілін тез үйренудің жаңа методикалары мен оқу бағдарламаларды қарап, шетелдіктердің тəжірибесімен танысамыз. Бүгінгі таңда Қазақстанда тіл үйренемін деушілерге барлық жағдайлар жасалған.

	Жалпы, түркі тілдерінің бірін білсеңіз, басқа түркі тектес халықтардың тілін үйреніп алу жеңіл. АҚШ-тың Индиана университетінің профессоры, саяси ғылымдар докторы Уильям Фиерманның айтуынша, қазақ тілін үйрену соншалықты қиын емес көрінеді.

	– Қазақ тілінің ұшан-теңіз байлығы бар. Бір елді тану үшін алдымен оның тілін білген дұрыс. Сол себепті мен қазақ тілін өз бетімше кітаптардан үйрене бастадым. Бірақ, мен қазақ тілін меңгеру жолында аз тер төктім деп айта алмаймын. Газет-журналдарға жазылдым. Қазақстаннан арнайы алдыртып отырдым, – дейді профессор. Фиерман айтқандай-ақ, АҚШ-та Қазақстанға келу ойы бар азаматтар алдын ала тіл үйрену мекемелеріне барып, тіл сындырады екен. АҚШ өткен жылдан бастап Ақ үйдегі басшылық дəстүрінде Орталық Азия елдеріне барудан үміттілерді сол елдің тілін жақсы меңгерген мамандарды іріктеп алып жіберетін тəртіп бар көрінеді. Бұл əлемде басқа ешбір халықтың тілін білмейтін Американың саясаты.

	Профессордың бұл пікірін Колумбия университетінің студенті Халли Майерс те мойындайды. Біздің елімізге келіп қазақ ауыз əдебиетін зерттеп жүрген Халли өз елінің қазақ тілін əлемдік тілдердің қатарына қосады. Бізде американдықтардың көбісі қазақ тілін үйреніп, қазақ тілінде сөйлегісі келеді, – дейді.

	Тілі жоқ халықта ұлттық өршіл патриотизм əлсіз болады. Ондай елдерді «бейбіт түрде», қарсылықсыз «жаулап алудың» біршама оңай болатыны – тарихта талай дəлелденген. Оны қаламайтын, зайырлы, текті адамдар да бар. Мəселен, Ұлыбританияның біздің еліміздегі елшісі Пол Браммелл мырзаның ағылшын тілінің ғаламдық тіл екеніне көкірек кермей-ақ, қызметке кірісер алдындағы Сенім грамотасын мемлекеттік тілде тапсырғанын қазақ халқы қалай ұмыта қойсын. Сол кезде Елші мырза:

	«Қазақ тілі – өте əдемі, тарихи тіл. Қазақ тілін жақсы біліп, түсінуге тырысамын. Менің бақылауым бойынша, қазір Қазақстанда қазақ тілінің қолданыс аясы кеңейіп келеді. Қазақша білетіндердің саны артып барады. Əрине, қазақ тіліне қатысты заңнамаларға сай мəселені шешу – Қазақстан Үкіметінің міндеті», – деген болатын.

	Рас, Елбасының тапсырмасы бойынша осыдан тура 10 жыл бұрын Қазақстандағы тілдерді дамытудың 10 жыл мерзімге арналған бағдарламасы жасалды. Бағдарлама аясында көптеген жұмыстар атқарылды.

	Мемлекеттік тілдің мəртебесін көтеру – мемлекеттік саясат. Үкімет, қоғамдық ұйымдар мен мемлекеттік органдар қазақша тілді үйренудің барлық шараларын жасады. Тек ниет болса жеткілікті.

	Айтпақшы, дүние жүзіндегі жалғыз қазақ филология факультеті, алғашқыда 1953 жылы мамандық, 2004 жылы факультет болып Қытайдың Орталық ұлттар университетінде ашылыпты. Қытайдың тіл үйрену жөніндегі жаңашылдық бастамасы қай елге де үлгі боларлық дүние болып отыр.

	Өткен жылы Румыния президенті Траян Басеску Румыния университеттерінің бірінде қазақ тілі кафедрасын ашу жөнінде өз ықыласын білдірді. Бұл мақсат болашақта Румыния мамандарының Қазақстанда жұмыс істеуі кезінде қазақ тілінде еркін сөйлеуі үшін қажет көрінеді.

	Жоғарыда айтқанымыздай, ниет болса бəрін үйренуге болады екен. Францияның Қазақстандағы елшілігі өз беттерінше қазақша-французша оқу құралдарын шығарып, өздері сол көмекші құрал арқылы қазақ тілін үйренетін көрінеді. Француз дипломаты Йоан Шеттерер мырза, қазақ тілі – мемлекеттік тіл болғандықтан, үйреніп жатырмын. Қазақстанда жүргендіктен қазақ тілінде сөйлеуге тиіспін. Неге десеңіз, бұл, бір жағынан, осы елге деген құрмет, екіншіден, серіктесіңе соның тілінде бірауыз сөз айтсаң да жақсы емес пе?! – дейді.

	Бір байқағанымыз, қазақ тіліне деген қызығушылық қазақтан басқа ұлттарда басым. Ал тілге қарсы шығушылардың көпшілігі – өзіміздің орыстілді шенеуніктеріміз екен. Тағы бір мысал.

	«Алғашқы жылдары Польша мемлекетінде қазақ тілін оқып-үйренгісі келген шəкірттерімнің құлшынысы өте жоғары болатын. Бірақ, кейін Қазақстаннан келген түрлі деңгейдегі шенеуніктердің мемлекеттік тіл – қазақ тілінде емес, орыс тілінде сөйлейтіндігін көргенде, «біз орыс тілін үйренсек те жеткілікті екен ғой» деген енжарлық пайда болды» дейді «Азаттық» радиосына берген сұхбатында. Біздегі мемлекеттік қызметкерлердің бар түсінігі осы.





АЛАҢ – ҰЛТ РУХЫ


	онда «Мəңгі ел» ұлттық идеясы жатыр



	Тəуелсіздігіміздің 20 жылдық тарихында талай-талай қиындықтарды бастан өткерумен қатар, əлем таңғаларлық тамаша жетістіктерге қол жеткіздік. Оны отандық сарапшылар мен ақпарат құралдары ғана емес, шетелдік БАҚ-тар да талдап жазуда. Қазақстанның Тəуелсіздік жылдарында жеткен ең негізгі жетістіктерінің бірі – Астана. Екінші, қоғам өмірінің барлық саласында жүргізілген үйлесімді модернизация. Бұлардың бəрі – Тəуелсіздіктің елімізге берген ең ғажайып сыйы.

	Мемлекет басшысы Нұрсұлтан Назарбаев «Жаңа онжылдық – жаңа экономикалық өрлеу – Қазақстанның жаңа мүмкіндіктері» атты Қазақстан халқына Жолдауында: «Болашаққа белгіленген ұлан-ғайыр міндеттерді біріктіруші ұлттық стратегиясыз жүзеге асыру мүмкін емес. Егер біз табысқа жеткіміз келсе, онда біздің əрқайсысымыз мынадай қағидаттарды негізге алуға міндеттіміз: Бірінші – бəрінен бұрын біздің Отанымыз, Тəуелсіз Қазақстан!» деген болатын. Сондықтан, біздің бүгінгі басты идеямыз – «Жерұйық Қазақстан» болмақ. Ал, ол өздігінен орнай ма?.. Оған тынымсыз еңбек, ой-арман қажет. Ал утопия болмаса қоғамдық қозғалыс та, алға ұмтылу да болмасы анық.

	Асан қайғы Жерұйығын іздеп шарқ ұрғанда, халықтың ертеңгі қамын ойлап, елді берекелі бірлікке, шынайы түсіністікке шақырмап па еді? Сол əулие бабамыз қиялдаған арман бүгін еліміздің əр тарапында шындыққа айналып жатқан жоқ па? Əйтсе де, оны көрмеушілер де бар екен. Осыдан бірнеше жыл бұрын Республика алаңында салынып жатқан «Алмалы» жер-асты сауда орталығы құрылысын сынап, оған қарсы пікір білдірушілер бой көтерген болатын. Кейін олар мəселенің шынайы бағыт алғанын, біткен кезде құрылыстың қала тұрғындары мен қонақтарға лайықты қызмет көрсете алатынын көріп, үнсіз келіскенін көргенбіз. Жақында мəселе өз сөресіне тақау қалғанда тағы да бой көтерді.

	«Абай-ақпарат» сайты таратқан хабарда «...Алаш баласының Азаттық үшін арпалысқан, алысқан, ақ жанын қиып, қасық қанын төгіп, атойлап алға шығып, қас дұшпанның қабырғасын қақырата сөккен қасиетті алаңның жұқанасы да қалмады.

	Тəуелсіздіктің тарихи алаңы ретінде сақталуы тиіс Алматының қақ ортасындағы алаңның баяғы көрінісі көзден ғайып болған. Əне бір жылы азаматтардың қарсылығына қарамастан, қала əкімшілігі алаңды үңірейтіп, үңгіп қазып, жерасты сауда ойын-сауық кешенін салуды бастап кеткен. Қазір қазылған жердің үсті жабылды. Астында не болып жатқанын бір Құдайдың өзі біледі.

	Сөйтіп, Тəуелсіздік монументі мен жолдың арғы жиегіне дейінгі аралық қалған еді. Бұған да тəубе десіп жүр едік. Сол аралықта жылда Желтоқсан ұлт-азаттық көтерілісіне қатысқан азаматтар жиналып, бас қосатын. Ұлттың мүддесіне, мұрат-мақсатына қайшы істерге қарсылықтар да сол жерде өтетін еді. Енді ол күндер де тарихқа айналатын болды.

	Тұп-тура Тəуелсіздік монументінің алдынан бар алаңды алып жатқан аумақта, көп функциялы жер асты жолы салынып жатыр екен. Монумент жəне оның айналасындағы ескерткіштер үшін аядай ғана жер қалыпты.

	... Алаңдағы жағдайды алақандағыдай көріп отырған қала əкімшілігі ғимаратындағы ұлықтар үнсіз. Алаңды апай-топай етіп жатқандар да солар.

	Желтоқсан көтерілісі тарихқа айналып, 25 жыл толса да баз-бір адамдарды күні бүгінге дейін үрей құшағында ұстап келе жатқан сыңайлы. Сол үрейден құтылудың амалы алаңды жою деп білсе керек.

	Алайда, Алаштың жадынан Желтоқсанды ешқашан ешкім де өшіре алмақ емес. Əлбетте, мұны білген жергілікті биліктің тарихи жады оянып, құрылысты тоқтатуға бұйрық етеді дегенге сенбейміз. Дегенмен, «үмітсіз шайтан» («Дат» газеті, №39, 16-қараша, 2011ж).

	Біткен дауға килікпес болар. Ал,тірінің үміті ешқашан үзілмеген. Олай болса, көз жетпеген іске неге күдік келтіреміз?!

	Республика алаңында салынып жатқан жаяу жүргіншілерге арналған жаңа жерасты жолы алаңның сəулет ансамбліне əр беретінін сарапшылар қазірдің өзінде айтуда. Бұл жол сауда орталығына келіп-кететін адамдардың қауіпсіздігі үшін өте қолайлы болмақ. Мұндай жоба Мəскеу, Минск, Киев жəне тағы басқа əлем қалаларында бар.

	Бұл құрылыстың арнайы қадағалаушы органдардың келісімімен іске асып жатқанына еш күмəн келтірмеуге де болады. Əрине, құрылыс жүріп жатқан алаңда еліміз үшін аса маңызды қасиетті құнды нысанның Тəуелсіздік монументінің тұрғанын ескеріп, алаңдаушылық танытуларын түсінуге болады-ақ.

	Тəуелсіздік монументі – биыл 20 жылдығы тойланатын Егемендігіміздің ең алғашқы қастерлі нышандарының бірі. Сəулет жəне мүсін өнері ескерткіші 1996 жылы Қазақстан Тəуелсіздігінің бес жыл толу құрметіне орай тұрғызылған. Халқымыздың ұлы сақ дəуірінен Тəуелсіздік таңы атқанға дейінгі тарихы бейнеленген сəулет ансамблінің биіктігі 28 метр. Демек, алаңдауға негіз бар.

	Жалпы, мұндай ескерткіштер Рихтер шкаласы бойынша 9 балдық сілкініске қарсы тұра алатындай етіп соғылады. Сондықтан, Тəуелсіздік монументі – сейсмикалық құбылыстарға төзімді нысан деп, көңілімізді жақсылыққа қойғанымыз жөн.

	Енді əлем елдеріндегі басты алаңдар халыққа қандай қызмет көрсетеді, соған шолу жасап көрейік.

	Алаң – дүниежүзіндегі барлық мемлекеттердің ең маңызды іс-шараларын өткізетін прогрессивтік мəнге ие орталық. Ол – қашан да ұлт рухының айбыны саналған. Мүлгіп кеткен санаға сілкініс əкеліп, қоғамның əлеуметтік қуатына қозғау салатын рух күші – үлкен алаңдардан бастау алып отырған.

	Алаң – ұлттық байлық. Ол – мемлекетке сенім артатын мінбер. Ұлттың өз болашағына сенімді қолдау білдіретін, жаңа мұраттарға жетелейтін, бітім-пəтуаласатын қасиетті бесік.

	Алаң – атын алып отырған əрбір ұлт пен сол мемлекеттегі басқа ұлттар арасында сыйластық, бауырластық орнықтыратын ұлттық келісім моделі.

	Шығыс мəдениетінде көпшілік жиналатын алаңдар үнемі той-думан мен мадақтау орындарына қызмет еткен. Шығыстық өркениеттің осы құндылығын Батыс əлемі өз пайдаларына сай дамытып, алаңдарды мемлекеттің ең қасиетті орындарына айналдырған. Атақты жиһанкез Марко Полоның 1298 жылғы «Түрлі түсті əлем» туралы жазбасында халықтың көпшілік бас қосатын алаңдары үнемі жақсылық пен инабатқа толы болатыны мысалға алынған.

	Адамзат тарихында көшелер мен алаңдардың пайда болуы «неолиттік революциямен» бірге ұштасып келеді. Олар қоғамның интеллектуалды өсуіне үнемі қозғау салып отырған. Сондықтан, олар ашық аспан астындағы тарих оқулығындай өмір сабақтастығын бір бойына сіңіріп, уақыты келгенде өзгеріс қажеттігін сездіріп отырған.

	Мəңгілік ештеңе жоқ. Бүгінгі өркениет жетістігінің бəрі адамзат қоғамының қолданыстағы құндылықтарынан қазіргі өмірге көшірілген. Мұның өзі қала келбеті өркендеген елдің идеялар отанына айналатынын дəлелдеп отыр. Жоғарыда айтқан «Жерұйық Қазақстан!» ата-бабаларымыздың «Мəңгі ел» құруды армандаған ой-қиялының шындыққа айналғанының бір көрінісі де осы.

	Əр мемлекеттің ұлы жеңістеріне бастау болатын, ұлттық ұран мен мемлекеттің Туы асқақтайтын қасиетті алаңы болады. Алматы қаласы тіпті еліміз үшін ең қасиетті үлкен алаңның бірі – Республика алаңы. Ол – ТМД елдері аумағындағы тіпті, одан əрі əлемдік қауымдастықтағы ең үлкен алаңдармен бəсекеге түсе алады. Бұл – халқымыз үшін зор мақтаныш болуы тиіс. Сондықтан, Республика алаңының жер астында салынып, таяуда пайдалануға берілетін «Алмалы» көпсалалы қоғамдық орталығының құрылысына қолдау білдіргеніміз абзал. Əзірге жерасты кеңістігінде кешенді құрылыс салып, оны халық игілігіне айналдырып отырған еліміз ТМД аумағындағы жалғыз ел.

	Бүгінгі таңда кез келген мəдени көпшілік орындары сауда-саттықсыз болмайтыны аян. Тіршілік психологиясы оны стихиялы түрде өзі ұсынып отыр. Оған келушілерге қолайлы жағдай туғызу үшін алаңның екі қапталынан жерасты жолын жүргізу де өте құптарлық іс деуге болады. Демек, петербургтер Нева алаңын, париждіктер Елисей алаңын, қытайлар Тяньан-мэнь алаңын мақтан тұтатыны сияқты, алматылықтар да Республика алаңын мақтанға айналдыратын күн жақын.

	Біз – рухты халықпыз. Сондықтан, ішкі рухымыздың əлсіздігі сыр бермеуі тиіс. Бұл алаңда 1986 жылғы желтоқсан айында халықтың бас көтеруі болып, жазықсыз қан төгілді деп сарыуайымға түсіп, қол қусырып отыруға бола ма?

	Рас, дəл осы алаңда мемлекеттің тағдыры шешілді. Бірақ, Тəуелсіз мемлекеттің қалыптасуы кезіндегі ең алғашқы Декларациялық құжат та осы алаңда қабылданғанын ұмытпағанымыз абзал. Сондықтан, ұлттың арманына айналған алаңды үнсіздік алаңына айналдырмауымыз керек.

	Мəселен, Праганың «Вацлав алаңы», Чехияның тарихы саналады. Бұл алаңда – 1968 жылы «Прага көктемі» төңкерісі болып, бейбіт халықтың ар-мұңы тапталды, социализм идеяларына қарсы бой көтерушілердің қаны төгілді. Араға 21 жыл салып, осы алаңда екінші рет «Раушан революциясы» болып, халықтың ерік-жігері жеңіске жетті. Мұнымен халықтың рухы жаншылған жоқ, қайта халық болған оқиғаға қарсы сөз өршілдігін көрсетті. Қазір «Вацлав алаңы» халықтың көп жиналатын, ойын-сауық құратын басты алаңына айналған. Мұнда түрлі сыйлықтар сатылатын дүкендер, тіпті шағын театрлар да орын тепкен.

	Сондай-ақ, əлемдегі ең бай мемлекеттердің бірі – Оңтүстік Африка Республикасының астанасы Кейптаун қаласының бас алаңы Гринмаркетте түрлі бұйымдар сататын дүкендермен қатар, көпшілікке арналған базар да орын тепкен.

	Еуропаның ең сұлу алаңы – Эльба жағалауындағы Дрезден қаласындағы Театр алаңы болып саналады. Сəулет өнерінің ең озық үлгілері бой көтерген бұл алаң тұтастай өнер академиясынан тұрады. 1710 жылы негізі қаланған бұл алаң 60 рет өзгертіліп, үнемі жетілдіріліп отырған.

	Жерасты жолдары мен көпсалалы мəдени кешендерді былай қойып, кейбір елдерде тұтастай жерасты қалалары да бар. Əрине, ол туралы əңгіме мүлде бөлек тақырыпты қажет етеді.

	Тəуелсіздік – мыңдаған жылдарғы сан ұрпақтың асыл арманы еді, ол бүгінгі ұрпақтың пешенесіне тиді. Өткен 20 жылда ғасырға бергісіз табыстарға қол жеткіздік. Халық шын мəніндегі еркіндігін сезінді, ой-сана өзгерді. Мемлекетіміз орнықты, елімізді əлем таныды. Осыған сай елімізде ұлттың рухын көтеретін жасампаз ескерткіштер бой көтерді. Сондай құндылықтардың бірі Республика алаңындағы барша сəулет өнері туындыларын жатқызуға болады.





ТЕМIРТАУДЫ ДҮРIЛДЕТКЕН ҮШ КҮН




	Жалпы адамзат баласына шындықтан гөрi өтiрiк көп қызмет еткен. Оны ойлап табушылар өз мүддесiне орай формасын өзгертiп, үш категорияға бөлiп, iшкi «жауларына» қарсы қолданып отырған. Бiрақ, қып-қызыл өтiрiк жəне статистика күйiнде түрленiп отырған ұғым шеңберi қандай аудиторияда айтылса да, өз тыңдарманын имандай сендiрiп келген. Шығуын бiлсек те, тiгiсiн бiлмеген сондай қып-қызыл өтiрiктiң бiрi – 1959 жылғы Темiртау оқиғасы едi. Уақыт өте келе сыры ашылып отырған сол оқиғаның қанды қырғынға ұласуына не себеп?

	Осыдан тура он екi жыл бұрын 1997 жылы 5 шiлдеде Республика Президентi Н.Назарбаевтың «Егемен Қазақстан» газетiне берген сұхбатында: «Темiртау оқиғасында қанша адамның қырылғанын əлi күнге дейiн ешкiм бiлмейдi, ол тарих ашылған жоқ. Кiсi өлiмi көп болды, оның iшiнде талай адам сотталды, атылды» деген едi.

	Жақында Мемлекет басшысы Нұрсұлтан Назарбаев Қарағанды облысының əкімі Серік Ахметовті қабылдап, үстіміздегі жылы Теміртау қаласындағы Қазақстан магниткасының 50 жылдығын атап өту жөнінде іс-шаралар қабылдау жөнінде мəлімдеген болатын. Тұтас бір ұрпақтың өмірін қамтыған алып магнитканың тарихында есте қалар оқиғалар көп болған. Иə, Темiртау оқиғасының тарихы əлi ашылған жоқ. Ол туралы бұқаралық ақпарат құралдары мардымды ештеңе жазған да, көрсеткен де жоқ. Сол жылдардағы сарғайған газет-журнал беттерiнен де ол туралы дəнеңе таба алмадық. Оқиғаның əлеуметтiк астары туралы жазылған «Молодая гвардия» журналының сол жылғы саны да, барлық кiтапханалардан алынған. Тiптi, бұл туралы Орталық мұрағатымызда да тiлге тиек етер бiр жапырақ қағаз сақталмапты. Оқиғаның соншалықты маңызды болғанын осыдан да байқауға болар едi. Бұл туралы барлық деректер Ұлттық Қауiпсiздiк комитетiнiң, Iшкi iстер министрлiгiнiң мұрағаттарынан табылуы да мүмкiн-ау, алайда оған əзiрше қолымыз жеткен емес.

	Жалпы, елiмiздiң сол кездегi болашақ президентi де өмiрдiң ащы сабағын, дəл осы Темiртау оқиғасынан алған сыңайлы. Он тоғыз жастағы балаң жiгiт қанқұйлы оқиғаны көзiмен көрiп, ащы дəмiн татса да, алдына қойған мақсаты мен алған бетiнен қайтпауы – оның өжеттiгi мен қайсарлығын көрсетедi. Əйтпесе, сол кезеңнiң ауыртпалығын көтере алмай, қиындыққа төзбей, туған ауылы мен ата-анасының аялы қамқорлығын аңсап, қаншама жастар жан-жаққа кетiп қалмады дейсiң бе? Егер, мұндай жағдайларды басынан өткергеңдер бар болса, «қап, неге шыдамадым екен, сол жерде жүре бергенiмде, қазiр «Президентпен бiрге еңбек еткенмiн, бiз, Темiртауданбыз деп мақтаныш тұтар едiм-ау» дейтiңдер де табылып қалар-ау. Əрине, ондайлар бiрен-саран болар. Десек те, Елбасымен сол жылдардағы қиындықты бiрге бөлiскен жаны таза, адал азаматтардың əлi де сол Темiртауда қатарда жүргенiн көресiң. Мұндайда Елбасының сол достарына деген риясыздығы мен сағынышын, қарапайымдылығы мен инабаттылығын сезiп, одан өзiне сабақ аласың.

	Жалпы, Темiртау оқиғасы сол кезеңдегi дүрбелеңге қатысушыларға өмiрдiң ащы сабағы болып тигенi рас. Жазатайым əлдебiр жағдайларға душар болып кетуiң де ықтимал ғой, мұндайда өмiрге тəубе деймiз де қоямыз.

	Темiртау оқиғасы 1959 жылы тамыз айында болды. Темiртаудағы алып Магнитка Бүкiлодақтық екпiндi құрылыс деп жарияланып, оған комсомолдық жолдамамен елiмiздiң түкпiр-түкпiрiнен мыңдаған жастар барады. Олардың iшiнде негiзгi тұрағы жоқтар да, барар жерi, басар тауы жоқ түрмеден босатылғандар да болады. Елiмiздiң iрi қалаларынан жұмыс iздеп келгендер жатақханаларға ұлттық ерекшелiктерiне қарай топтасып тұрады. Магниткаға келушiлерге есеп жүргiзiлмейдi, олар қаласа тiркеледi, қаламаса тiркелмейдi. Тəртiп пен талаптың, сұраушылықтың жоқтығының салдары кiсi тонау, зорлық пен зомбылықтарға əкелiп соғады. Жатақханаларда ұлттық ерекшелiктерге бөлiнiп тұруы ара-тұра топтық төбелестерге душар етедi. Бұл сол кездегi партиялық басшылықтың жiберген iрi кемшiлiктерi едi. Оның үстiне тұрмыстық жағдай ауыр соғып, олардың əлеуметтiк, рухани жан-дүниесiне көңiл бөлiнбейдi. Тұрақты бақылаудың жоқтығынан, жастар арасында мəдени жұмыстардың жүргiзiлмеуiнен жатақханаларда жағдай ауырлап, күңде қанды төбелес болып тұрған.

	1959 жылы маусым айында СОКП Орталық Комитетiнiң бiрiншi хатшысы Н.С.Хрущевтiң атына Темiртау Магниткасында еңбек етiп жатқан болгар жұмысшыларынан арыз түседi. Болгар жұмысшысы А.Ношков еңбектес достарының атынан жазған арызында Темiртауда орын алып отырған ауыр жағдайды бүкпесiз жазып, тəртiптiң бей-берекетсiз кеткенiн, бұзақылық пен маскүнемдiк iндеттiң бақылаусыз қалғанын қоғам өмiрiңде ұрлык пен қылмыстың өршiп тұрғанын ашық баяндайды. Қалыптасқан жағдайдың алдын алу мақсатында Қарағанды облыстық партия комитетiнiң бюросы шақырылып, тиiстi қаулы қабылданады.

	Обкомның бюросында талқыланғандай шындығында қалада (Темiртауда) қоғамдық тəртiптi сақтау iсi сын көтермейтiн едi. Осы жəне өзге де əлеуметтiк мəселелердi талқылаған обком бюросының қаулысында Темiртау қалалық iшкi iстер бөлiмiнiң жеке құрамын 20 қызметкерге көбейту туралы Қазақстан Компартиясы Орталық Комитетi мен Қазақ КСР Министрлер Кеңесiнен сұрау қажеттiгi жөнiңдегi өтiнiшi өз шешiмiн таппай қалады. Оған қосымша Темiртау жұмысшыларын таза ауыз сумен қамтамасыз ету жолдары қиынға соқты, қоғамдық тамақтандыру iсi де жолға қойылмады. Ашынған жұмысшылар одан шығудың жолын бейбiт түрде қарсылық бiлдiру жолдарынан iздейдi. Бес саусақ бiрдей емес, араларында зұлымдығымен шектен шыққан басбұзарлар да болады. Ақыр соңында олар 1959 жылғы тамыз айының беташарында жаппай көтерiлiске шығып, қоғам мүлкiн талан-таражға салады. 1 тамыз сенбi күнi қаладағы барлық асханалар жұмыс iстемейдi. Келесi күнi де жұмысшылар аш қалады. Мұның өзi олардың ашу-ызасын тудырады. Жұмысшылардың көңiл-күй ауанын дөп басқан жергiлiктi бұзақылар оларды өз соңдарынан ертiп, қалада тəртiпсiздiктер жасайды. Алдымен салқын сусын құйылған сыйымдылықты сындырады, асхананы тонайды. Сенбi, жексенбi (1-2 тамыз) күндерi орын алған тəртiпсiздiктер кезiнде екi адам ұсталып, жауапқа тартылады. 2 тамыз күнi түнгi сағат 3-те шамамен 1500-дей жұмысшы жиналып, оларды босатуға күш салады, алайда ол əрекет iске аспайды. Ашуға булыққан жұмысшылардың жолын бөгеу мақсатында ескерту ретiнде аспанға 5 рет оқ атылады. Өз талаптарының орындалмасын бiлген жұмысшылар бұдан соң шағын дүңгiршектi тонайды. Бұл уақыт аралығында ешқандай өлiм-жiтiмге жол берiлмейдi.

	2 тамыз күнi палатка орналасқан қалашықта жиналыс болып, үш сағат бойы оған қатысушылар бiр-бiрiне қарсы талаптар қояды.

	Алып құрылыс алаңының жетекшiлерi Мемлекеттiк қауiпсiздiк қызметiнен құрылған арнайы топтың қалашықта белгiлi бiр уақытқа дейiн қала тұруын сұрайды. Осы күңдерi жер-жерлерде палаткалар орнатылып, жастар қалашығында партия жəне комсомол белсендiлерiнен құрылған 230 адам ықтимал жағдайға сай дайындық жұмыстарын жүргiзедi.

	Қарағанды облыстық партия комитетiнiң бюро мүшелерi де оқиғаның соңын күтiп, өз көзқарастарын ашық бiлдiрудi қажет деп таппайды. Темiртауға облыстық партия комитетiнiң бiрiншi хатшысы П.Н.Исаев өзi келудiң орнына, обком хатшысы Алихановты жiберумен шектеледi. Мемлекеттiк Қауiпсiздiк комитетi облыстық басқармасының бастығы Шмойлов Қарағанды қаласында отырып, оқиғаны сырттан бақылайды.

	2 тамыз күнi кешкi тоғыз шамасында жұмысшылар жергiлiктi iшкi iстер бөлiмiне шабуыл жасайды. Темiртау қалалық партия комитетiнiң хатшысы А.Г.Коркин бұл туралы облыстық партия комитетiн хабардар етедi. Қарағанды облыстық партия комитетiнiң бiрiншi хатшысы Исаев обком хатшылары мен Қауiпсiздiк басқармасының бастығы Шмойловты қатыстыра отырып, тығырықтан шығудың жолын қарастырады. Қабылданған шешiм бойынша тəртiп орнатуға iшкi iстер күштерiн көтерiп, КарЛАГ-тың қарулы əскери жеке құрамын Темiртауға жiберуге ұйғарым жасалады.

	Сол күнi түнгi сағат 3-те Темiртаудан Қарағанды облыстық iшкi iстер басқармасының бастығы, генерал Любых тəртiп бұзушыларға қарсы қару қолдануға рұқсат сұрап, Қарағандыға телефон соғады. Өз сұрауына байланысты ол қалыптасқан жағдай өз шеңберiнен шығып кеткен жағдайда қару қолдануға Исаевтың келiсiмiн алады. (Оқиға кезiнде де, одан кейiнде де рұқсат беру мəселесi үлкен дауға ұласып, оның нақты авторы табылмайды. авт). Ишарат бiлдiрудiң соңы қанды қырғынға ұласады. 2-3 тамыз күндерi орын алған тəртiпсiздiктi басуға КарЛАГ-тың конвой күзетiнен генерал Запевалин басқарған 500 сарбаз, КСРО IIМ iшкi əскерлерiнен 1400 сарбаз бен офицерлер қатысады. Сол күндерi 15 адам өлiп, 28 адам ауыр жараланады, 140 адам бұзақылық жасағаны, тонау мен талауға қатысқаны үшiн қамауға алынады. 28 сарбаз, офицерлер мен iшкi iстер қызметкерлерi ауыр жараланып, 4 сарбаз бен офицер əртүрлi жарақат алады. Оқиғаның мұндай қайғылы бағыт алғанынан қорыққан облыс басшылары бұл жолы iстiң байыбына бармастан, жаппай тəртiпсiздiктiң болуына iшкi iстер саласы кiнəлi деп табады.

	Оқиғаға саяси баға берiп, оның алдын алуға бiрден-бiр құқығы бар обкомның сол күндерi бюро мəжiлiсiн өткiзбеуiн қалай түсiнуге болады? Күш құрылымдарының қару қолданатын күнi Исаевтың Темiртау қаласында болса да кабинетте жасырынуында нендей сыр бар. Жұмысшылар қаншама рет шақырса да, оның олардың алдына шықпауына не себеп?

	Мемлекет басшысының елде болмау кезiнде орын алатын белгiлi сценарийлерге сəйкес болатын төңкерiстердiң, кейбiр элементтерi де Темiртау оқиғасыңда көрiнiс бергенi байқалады. Оқиға кезiнде Қазақстан Компартиясы Орталық Комитетiнiң бiрiншi хатшысы Н.И.Беляевтың республикадан тысқары болуы да көп нəрсеге əсер еткен iспеттi. 2 тамыз күнi демалыстан Мəскеуге оралған Беляев окиға туралы Орталық Комитет хатшысы Ф.Кəрiбжановтан естiп-бiлген. Ол (Беляев) əр-нəрсеге партиялық тұрғыда қарайтын əдiспен Темiртаудағы тəртiпсiздiктердi жұмысшы-коммунистердiң күшiмен басуға нұсқау бередi. Тапсырма бойынша 1700 коммунист белсендiлерi жұмысшылар арасында түсiндiрме жұмыстарын жүргiзедi. Пiкiр қайшылықтарында қарама-қарсылық туындаған кезде араға iшкi iстер құрамы араласып, iс насырға шауып кетедi.

	Оқиғаның бағыты туралы 3 тамыз күнi таңертең Беляев Мəскеуде жүрiп, Хрущевке баяндайды. Артынша Қарағандыға ұшып келiп, оқиғаны өз көзiмен көрiп, СОКП Орталық Комитетiнiң хатшысы Л.И.Брежневке хабарлайды. Ал ол өз кезегiнде Хрущевке мəлiмдейдi. Хрущевтiң жеке тапсырмасы бойынша Брежнев пен Беляев оқиғаның қайғымен аяқталған күнiнiң ертеңiнде, 4 тамыз күнi Темiртауға келедi.

	Жалпы, Темiртау оқиғасы СОКП Орталық Комитетiнде төрт рет қаралады, арнайы мемлекеттiк комиссия құрылады. Оның соңғы мəжiлiсiне саяси бюро мүшелiгiне кандидаттар, Украина Компартиясы Орталық комитетiнiң хатшысы Н.Подгорный, Белоруссия Компартиясы ОК хатшысы К.Мазуров, Грузия Компартиясы ОК хатшысы В.Мжаванадзе, Латвия Компартиясы ОК хатшысы Я.Калнберзин, Свердловск облысы партия комитетiнiң бiрiншi хатшысы А.Кириленко қатысып, өз пiкiрлерiн бiлдiредi.

	Оқиғаны зерттеген мемлекеттiк комиссияның Қарағанды металлургия зауытындағы қалыптасқан жағдай туралы жасаған ұсынысы бойынша СОКП Орталық Комитетi Президиумының 1959 жылы 17 қазанда «Қарағанды зауытының құрылысы туралы» қаулысы шығады.

	Сонымен жұмысшыларға қарсы қару қолдануға кiм рұқсат бердi?

	Қарағанды облыстық партия комитетiнiң бiрiншi хатшысы Исаев СОКП Орталық Комитетiнiң Президиумы мен прокуратураға берген түсiнiктемесiнде өзiнiң қару қолдануға рұқсат бермегенiн, кейiннен обком хатшылары Энодин мен Əлихановпен бiрлесiп, рұқсат бергенiн жəне бұл туралы Ішкi iстер министрi Ш.Қабылбаевпен келiскенiн айтады. Ал Ішкi iстер министрi қару қолдану жөнiнде ешқандай келiсiм де, нұсқау да бермегенiн дəлелдейдi.

	Беляевтiң талап етуiмен Ішкi iстер министрi Ш.Қабылбаевтың iсi тергеуге берiлiп, ол қызметiнен босатылады. Тергеу амалдарынан соң, Ішкi iстер министрiнiң кiнəсiз екендiгi анықталып, ол барлық атақ-абыройын қайтадан қалпына келтiредi. 1967 жылы Ш.Қабылбаев екiншi рет iшкi iстер министрi қызметiне тағайындалады.

	Сол кезеңдердi кейiн еске алған Мемлекетiмiздiң басшысы:

	«...Қазақтың балалары жеке жатақханада тұрдық. Аман қалу үшiн ұйымдасып, бiрге жүруге тура келдi. Топ болып жүрiп келе жатқанымызда бiзге келiп соқтығысып, бiздi де соғып кеткен кездерi болды. Ол кезде, əрине, талай нəрсеге ұрыну мүмкiн едi. Құдай сақтап, аман қалдық. Сондықтан қазақ пен украиндар, орыстар болып, грузиндер мен орыстар болып, қазақтар болып талай төбелестер болды» дейдi. («Егемен Қазақстан», 1997 жыл 5 шiлде). Күн сайын өршiп бара жатқан мұндай аса қатерлi оқиғаның алдын алмаса болмайтын едi. СОКП Орталық Комитетiнiң ерекше бақылауында тұрған ерекше құрылыс нысаны айналасында тəртiпсiздiктiң белең алуы партияның бас штабын да əбiгерге салады. Оқиғаның терең бағыт алғаны соншалық, оған қарулы əскер қатыстырылады. Алғашында өз əскерiмiз халыққа оқ атпағаннан кейiн, Солтүстiк Кавказдан Дзержинский атындағы iшкi əскер дивизиясын шақырып, оқиғаны күштеп басуға тура келген.

	Бұл дивизия елiмiзде болып жатқан ауыр толқуларды басуға əркез қатысып тұрған. Кейiн белгiлi болғанындай 1986 жылғы Алматыдағы Желтоқсан оқиғасына да қатысқан осы дивизия екен.

	Оқиға басылысымен оған сараптама-зерттеу жұмыстары жүргiзiлмейдi. Келтiрiлген зиян, адам өлiмi, ешбiр жерде айтылмаған, жарияланбаған. Құрамында екi адамы бар ұшақ құласа, жариялы түрде құрылып жататын мемлекеттiк комиссия бұл жерде ашық жұмыс iстемегенiн аңғарасың.

	Темiртау оқиғасына кезiнде Ресейдiң Бас прокуроры болған, Ресей президентi Борис Ельциннiң саяси өмiрiнде зор рөл атқарған А.Казанник те қатысады. «Өмiрдiң алғашқы ауыр сабағын 1959 жылы тамыз айында Темiртауда таттым» дейдi белгiлi профессор А.Казанник. – «Осы жылы комсомолдық жолдамамен Қазақстан Магниткасына барған болатынмын. Мұнда мен сияқты жастар көп жиналыпты. Алайда, бəрi бiрдей комсомолдық жолдамамен келмегенiн, олардың араларында кəнiгi бұзақылар бар екенiн кейiн бiлдiм. Жастардың бiр тобы су жүйесiнде жұмыс iстедiк. Жұмыс ауыр, еңбекақы мардымсыз болды. Наразылығымыз үлкен қарсылықтарға тап болды. Содан түн iшiнде десантшыларды түсiрiп, олар жұмысшылар тұратын палаткаларды нысанаға алып, оқ жаудырды. Өлгендер де, жараланғандар да көп болды. Жер-жерлерде өрт шықты. Кейiн бiздiң арамыздан 8 жасөспiрiмдi соттап, кəмелетке толмағандарын ату жазасына кестi. Бiздiң жатақханада тұратын «осы бас көтередi-ау» деген белсендi жастардың бiршамасын ауыл шаруашылығы жұмыстарына немесе оқшаулау тұрған қоймаларға жұмысқа барасыңдар деп алып кетiп, сол жағынан қайтып жiбермей қойған кездер де болды. Мен оларға iздеу салып, бiрнеше жерлерге бардым. Кейiн менi iшкi iстер бөлiмiне шақырып алып, бұл шаруада жұмысың болмасын, оларды iздеп əуре болма жəне ешбiр жерге жазушы болма деп қатаң ескерту жасады. Кейiн «Молодая гвардия» журналынан Темiртаудағы болған оқиғаны, ондағы ату, өрт шығу себептерiн жазып, түсiндiргенде оның бəрi сол жердегi ұрлық пен қарлықты бүркемелеу үшiн, əдейi қолдан ұйымдастырылғанын бiлдiм», – дейдi оқиғаны өз көзiмен көрген А.Казанник («Труд» газетi. 1997 жыл. 23 қыркүйек). Сол күндерi Темiртауға Л.Брежнев, Д.Қонаев келген. Оқиға үш күнге созылып, əскерилердiң күшiмен əрең басылған. Сөйтiп, əлеуметтiк кикiлжiңге килiктiрген жұмысшылардың əдiлеттi талабы жаппай жазалау мен қуғын-сүргiн жолымен тұншықтырылған. Ал, кейiн жылымық орнаған тұстарда жабулы қазан жабулы күйiнде қалып, жазалау шаралары атымен ауызға алынбаған.

	Жалпы, 1959 жыл – республикамыз үшiн ауыр жыл болыпты. Ауа-райының қолайсыздығы жəне ұйымдастырушылықтың кемшiлiгi салдарынан дер кезiнде пiсiп тұрған астық жиналмаған. Мыңдаған гектар жерге дəн шықпай қалған. Оның үстiне миллионнан астам гектар астық қардың астында қалған.

	Мемлекетке сатылатын 900 миллион пұт астықтың орнына 700 миллион пұт астық қана сатылып, алынған мiндеттеме орындалмаған. Осының бəрi Темiртау оқиғасына жалғасып, ол СОКП Орталық Комитетiнiң Президиумында қаралған.

	Партияның бас штабында қаралған мəселе бойынша Қарағанды облыстық партия комитетiнiң бiрiншi хатшысы Исаев, «Казметстрой» директоры Вишневский қызметiнен босатылып, республика басшысы Н.Беляев сөгiс алып, жұмысынан босатылады.

	Қарағанды облысы партия комитетiнiң хатшысы Энодинге есеп карточкасына жазылған қатаң сөгiс берiлiп, кейiн атқарып жүрген қызметiнен босатылады. Iшкi iстер басқармасының бастығы, генерал Любых та қызметiнен босатылып, республикадан тысқары көшiп кетедi.

	Қазақстан Компартиясы Орталық Комитетiнiң бiрiншi хатшысы болып Д.А.Қонаев сайланады. Ол өзi сайланған пленумда: «Жолдас Беляев өзiне тапсырылған учаскедегi жұмыста бюро мүшелерiнiң жауапкершiлiгiн көтере алмады, өзiнiң жiберген қателiктерiн партиялық жолдастарына ысырып тастады. Темiртау оқиғасында орын алған барлық қателiктердi Орталық Комитет бюро мүшелерi мен министрлерге жапты» деп баяндайды.

	Сол жылдардағы Темiртаудың əлеуметтiк-мəдени тұрмысының жай-күйi сын көтермейтiнi шындық едi. Оны Елбасымыз өзi туралы түсiрiлген деректi фильмде де айтып жүр. Елбасымыздың алып Магниткада партия ұйымына жетекшiлiк жасағанында бұл мəселе турасында СОКП Орталық Комитетiнiң есеп бергенiн жəне өз ойының салтанат құрғанын мақтанышпен айтады.

	Иə, сол жылдары СОКП Орталық Комитетiнiң «Темiртау қаласының əлеуметтiк-мəдени тұрмысын жақсарту» жөнiндегi қабылдаған Қаулысынан кейiн, қалада мəдениет ошақтарының, мектеп, балалар бақшаларының, кинотеатр, бассейн, спорт залдарының, көптеп ашылғанын көремiз. Мұның өзi жастардың өндiрiс орнында тұрақтап, алаңсыз жұмыс iстеп, сайып келгенде Темiртаудың тез арада гүлденген жастар қаласына айналғанын байқайсың. Қаланың бүгiнгi гүлденген, өркениеттi салтанатқа жетуiнде Елбасымыздың зор үлесi бар.



	Р.S.

	Мiне, Темiртау оқиғасының бар шындығы осыған саяды. Ежелгi грек ойшылы Фалес: «Бəрiнен де күштiсi уақыт, өйткенi ол бəрiнiң де сырын ашады», – дептi. Уақыт өткен сайын сырын ашып отырған Темiртау оқиғасының басты проблемасы əлеуметтiк мəселенiң шетiн ұшқыны ғана едi. Жалпы, Темiртау оқиғасы сияқты жұмысшылардың наразылық акциялары кеңес елiнiң басқа да қалаларында болғанын үздiк-создық бiлемiз. Өткен ғасырдың 60-жылдары Новочеркаскi қаласында да зауыт жұмысшыларының жергiлiктi атқарушы билiк орындарына наразылық шеруi болып, ол қарулы күшпен басылған-ды. Мұндай фактiлер өзге де қалаларда аракiдiк орын алып отырды. Бiрақ бұлардың бəрi кеңестiк тəртiп кезеңiнде бұқарадан жасырылып, құпия түрде қатаң сақталды, ақпарат құралдарында жарияланбады. Бiз өз мақаламызда кезiнде айта алмаған мəселелерге тағы бiр оралуды мақсат тұттық.





АДАМ БАҒЫ...




	Адам қолымен жазылған кез келген хаттың соңында тағдыр тұрады. Ол – бағамдап қарасақ, қағазға түскен құжат. Бiр анық, адам баласы əлемдегi əрбiр тiршiлiк иесiмен тығыз қарым-қатынаста өмiр сүредi. Бұл – адамның iшкi табиғаты.

	«Өмiр деген – ой» – деген қанатты сөз Вольтердiң ұраны болатын. «Өмiр дегенiмiз – шайқасу» деген қанатты сөз Сенеканың хаттарында да ұшырасады.

	Жалпы, ақ параққа түскен барлық хаттардың түпкi мəнiнде тəрбие жатыр.

	Ұрпақ тəрбиесiне арналған А.П.Чеховтың, ағартушылар Сухомлинскийдiң, Алтынсариннiң кiтаптары нағыз өмiр сүру заңдарының не екенiнiң мəнiн ұрпаққа ашу болатын.

	Өмiр сүруге септiгiн тигiзер ақпаратты адам тек хат-хабардан, кiтаптардан алады екен.

	Ұлы адамдардың жазған хаттарын оқи отырып, тiршiлiктiң кiлтiн табуға ұмтыласың, iзденесiң, табасың. Ол өмiрге құштарлығыңды арттырады.

	«Басқа адамдардың өзiңiздi жақсы көруiне неғұрлым көбiрек жағдай жасасаңыз, сiздiң оларға ұнауыңыз да солғұрлым тезiрек болады» – дептi Пьер Буаст.

	Қазақ зиялыларының қазаққа ұнамағаны жоқ. Олар ең бастысы халқының, ұрпағының амандығын, ар-ожданының тазалығын тiледi. Онысын хатқа түсiрдi. Хаттың да өз жазылу ережесi бар.

	Қазақ тiлiнiң бiлгiрi Ахмет Байтұрсынов жазылатын хаттың мазмұн түрiне үңiле отырып, оған былайша анықтама бередi:

	«Заман хат. Бiреудiң заманында болған тарихи уақиғадан яки өз iшiнде болған iстерден дерек беруi – заман хат деп аталады. Мəдени жұрттың адамында заманында болған көзге түсерлiк оқиғаларды яки өз өмiрiнде ұшыраған зор iстердi жазып, əңгiме ретiнде тiркеп отыратын əдет болады. Заман хат шежiредей емес, тəртiптi, жүйелi келедi. Шежiренi тек хат бiлетiн адамдар құр тiркей беруге болады. Заман хатты оқымысты адамдар жазады. Сондықтан, мұнда құр халық аузында əуезе болып жүрген делелсiз сөздер жазылмайды. Заман хатта оқиға уақыт сарынымен жазылмайды, iс сарынымен жазылады. Заман хатта боларлық бiр кемшiлiк мынау: оқиғаны болған күйiнше жазбай, жазушы өз көңiлiнiң күйiне бояп, реңкiн өзгертуге ықтимал. Олай ету оқиғаның дұрыстығына кемшiлiк келтiредi. Заман хат шынға жақын болу үшiн жазушы өз көңiлiнiң күйiне түспейтiн яғни, достыққа да, қастыққа да қарамайтын адам боларға тиiс. Ондай адамдар табиғаттан тысқары адам болмақ. Адам табиғаттан тысқары бола алмағандықтан заман хаттары көңiл күйiнiң əсерiнен аман бола алмайды. Содан да тарихқа беретiн жемiнiң молдығынан заман хат өте құнды сөздер есебiне қосылады.

	Заман хат жазушы жазуына керек жемдi я оқиғаның болып жатқан үстiнен алып жазады, яки, көп уақыт өткiзiп оқиғада болған халдердi өзiнiң есiне алып жазады. Заман хат мағлұматы айтушының есiне алынып жазылғанда, жат дерек деп айтылады» (Ахмет Байтұрсынов шығармалары. «Жазушы» баспасы, 1989 жыл. 214-215-беттер).

	Төменгi хаттар тарихы осы тұжырымға жауап бередi.

	Зиялылық – адамзаттың шалдыққан «сырқатына» диагноз қоя бiлу қабiлетi. Өзегiне даналық бiткен зиялылықты қайраткерлiксiз елестету мүмкiн емес. Олай болса, ұлтымыздың классик жазушысы Ғабиден Мұстафиннiң жастарға арналған төмендегi хатына үңiлейiк:





Жауқазын буынға хат




	Бұл – көрнектi жазушымыз, асыл ағамыз Ғабеңнiң баспасөз бетiнде жарық көрген соңғы арнау сөзi. «Жалын» альманағының 1985 жылғы I-санында жарияланған.



	Қарақтарым!

	Биыл Ғабит екеуiмiз үмiткер атаулының бəрiн өзiнiң сықырлауық арбасына отырғыза бермейтiн қалтырауық қыңыр сексеннiң үшеуiне көтерiлдiк. Осы бұралаңы мен бұлтағы, қиыны мен қызығы мол, күреске толы ұзақ ғұмырдың пайғамбар жасынан астамы əдебиетке арналыпты. Алда кəрi қойдың жасындай санаулы өмiр қалды. Жақында бiр əзiл үстiнде Ғабиттiң «ендi екi-үш жыл жүрсек жетпей ме?» дегенi есiмде. Пешенеге не жазылғанын кiм бiлген? Əлi де жүре бергiң, көре бергiң келедi. Бiрақ өткендi електеп, қорытыңдылап, кейiнгiге қалдырар басты сөзiмдi жұптайтын кезеңге əлдеқашан жетсек керек. Сондықтан да соңғы кезде жиi мазалап жүрген кейбiр ой ескертпелерiмдi «Жалын» альманағы арқылы жас қауымға жолдап отырмын. Себебi күндi күле батырғанымызбен кез келген боз ала таңда оянбай қалуымыз əбден мүмкiн ғой. Адамды адам етiп келе жатқан бiр ұлы қасиет бар. Оның аты – ұят.

	Кейде көшеде, аялдамада, троллейбус үстiнде нақ бiр басқа жер таппағандай көптiң көзiнше құшақтасып, аймаласып тұрған жастарды көресiң. Махаббат неғұрлым ұятты, əдептi келсе солғұрлым қадiрлi, лəззатты болмай ма? Бұл сезiмнiң жалаңаштанып, əдеп пердесiнiң сырласуы емес пе?

	Сабыр, ынсап, ар, ұят, əдеп – бiрiнсiз бiрiнiң күнi жоқ. Бəрi жиылып махаббатты құрайды. Бiрiн жоғалтсаң бəрiн жоғалтасың. Жаман қылық – жұқпалы аурудан да қиын, бiрден бiрге ауыса ұрпағыңа да кетуi мүмкiн. Сондықтан «Ұлың өссе ұлықтымен, қызың өссе қылықтымен ауыл бол» дегендi қазақ тегiн айтпаған. Жуырда бiр жас жазушының шығармасынан бетiңнен отыңды шығаратындай ұятсыз жолдарды оқыдым. Қандай əдепсiздiк.

	Жаяу Мұсаның «Сұрша қызына» əншiлер «құмарымды қандырды» деген сөз қосыпты. Бұл – əндегi əдепсiздiк.

	Əдебиет пен өнердегi əдепсiздiк өте қауiптi.

	Т. деген бiр қыз көзге тiптi оңды-ақ едi, ерге шықты, бiрер ай отасты да айырылысты. Уəжi: «Күйеуiм еркiме жiбермейдi». Күйеуiнiң қояр кiнəсi: «көрiнгенге көз салады». Екiншi күйеуiн тастап, үшiншi бiреумен кетiп қалды. Сiрə, онда да тұрақтай алмас. Маскүнемдер арақтан сiлесi қатып жатса да арақ сұрайды.

	Жұрт көбiне ұсақ құмарлықты махаббатпен шатастырады. Жалаң нəпсi билеген кеудеде махаббатқа орын жоқ.

	Киiм-басы мұнтаздай көрiктi əйелдiң мосқал тартқан ер кiсiнi қол арбаға отырғызып көшеде жүргенiн жиi көрем. Бiрде арбасыз кездестi. Əңгiмеге тарттым.

	– Сүйiп қосылған күйеуiм едi. Соғыстан осылай кəрiп боп оралды, – дедi ол. – Ендi калған ғұмырда жанына дақ салмай аялап өткiм келедi.

	Мiне, махаббатқа адалдықтың, ар, намыс, тазалығының бiр көрiнiсi.

	Бiр күнi автобуста келе жатып қатар отырған екi əйелге көзiм түстi. Бiрiнiң жасы жиырма-отыз аралығында, ернi қызыл бояу, көзiнiң үстi көк бояу, ұзартылған кiрпiктерi қара бояу, башмағынан шығып тұрған башпайының тырнақтарын да қызылмен бояп тастаған, омырауы ашық, көйлегi жетпейдi, жеткен жерiнiң өзiн жапқаны шамалы – сүзгiдей сирек матадан денесi көрiнгендей. Қасындағының жасы отыз-қырық аралығында. Мұның құмары алтын екен. Он саусақтың алтынсызы бiрен-саран, қайсы бiрiне тiптi екi жүзiктен киiптi: бiлезiк, сырғалар да алтын, алтындары асыл тастармен безенген. Осы екi əйел көркемдiктiң, мəдениеттiң шегiне жеткендей көңiлдерi көтерiңкi. Орыс, қазақ сөздерiн араластырып шатты-бұтты сөйлесiп отыр. Осы сəтте автобусқа бiр кемпiр кiрдi. Көтерген себетi бар, жөтеледi, ентiгедi, жан-жағына қаранып орын iздейдi. Əлгi екi əйел дəл қасында қалтаңдап əзер тұрған кемпiрдi елемейдi. Сол мезет соңғы жақта отырған қарақат көз қыз орнынан атып тұрып, жүгiре басып барды да кейуананы қолтықтап əкелiп, өз орнына отырғызды.

	– Бұл кiсi шешең бе, əжең бе, шырағым? – деп сұрадым қыздан.

	– Екеуi де емес, танымаймын, – дедi қыз. Сөйлеген кезде екi бетi қызарып кетедi екен. Ибалық деген осы. Сiрə, менi таныды ғой деймiн, сəлден кейiн:

	– Сiздi автобуста көрем деп кiм ойлаған. Қандай тамаша болды, – дедi батылсыздау үнмен.

	– Автобус – көптiң көлiгi. Көппен бiрге болу əбес пе?

	– Жо-жоқ, сонда да...

	Аялдамаға келiп қалыппыз. Қыз сөзiн аяқтай алмай, қош айтысып түсiп кеттi. Кiшкентай қылығымен-ақ бəрiмiздi риза ғып кеттi.

	Қазақта обал, рақым, иба, қанағат, борыш деген ұғымдар бар. Бұлар – ескiден келе жатса да ескiрмеуге тиiстi асылдарымыз. Оларды темiр етiкке нəл қағып кигендей əспеттеуiмiз керек, қадiрлеуiмiз керек. Халық «Көргенсiз десе ашуланба – көргенiңнен көрмегенiң көп» дегенде осы арайлы қасиеттердi өмiр бойға сiңiре берудi нұсқап айтқан.

	Жастар! Бiз тойдан қайтып келе жатқан адамбыз, сiздер тойға бара жатқан адамсыздар. Сауырынан сипатпас шу асаудай зымыран жылдар мынау... Сендер ендi 15 жылдан соң XXI ғасырдың есiгiн ашасыңдар. Жаңа ғасырға алып барар тарту-таралғыларыңның ең қымбаты, ең қадiрлiсi – мейiрiм, рақым, қанағат болғай!

	1984 жыл.



	ХХ ғасырда қазақтың азаматтық тарихындағы ең ұлы идея Алаш идеясы едi. Алаш зиялылары күрес тактикасы мен стратегиясын басқаша құру қажеттiгiн ойластырды. Олар топтаса келе барлық күштi оқу-ағарту, баспасөз саласына салды. Түрлi қиындықтарға қарамастан, большевиктiк ағарту жұмысын өз ыңғайларына қарай бұра бiлдi. 1920 жылдан Мемлекеттiк баспа құрылып, Ахмет Байтұрсыновтың бастауымен оқулықтар жазыла бастады.

	Газет-журналдардың ойы кеңестiк болғанымен, заты Алаштық болды.

	1923 жылы Əлихан Бөкейханов Дiнше Əдiлұлына жазған хатында: «Кiтап жазып, газет-журналға мақала шығарып, Алашқа қызмет қылмасақ, басқа жол бөгеулi», – деп жазды.

	Өзiне-өзi ие бола алмайтын адам шырқыраған шындықты да жарытып айта алмайды. Ал, өз ұлтын сүйетiн кез келген адал адам ең алдымен өз халқының аман болуының қамын жейдi.

	Елдiң мүддесiне орай жазылған хаттардың бəрi уақыт өте келе эмперикалық барометрге айналатыны ақиқат. Олардың бəрi қазiр қолжетiмдi бұқараның құндылығына айналып отыр.

	Патшалы Ресей билiгi қазақ оқығандарына оқалы шапан жауып, кеудесiне сөлкебай iле отырып, өз мүдделерiне пайдалануды əрiден көздеген. Өз халқына қарсы отарлық саясатты жүргiзуге пайдаланбақ болған сондай жандардың бiрi – қазақтан шыққан тұңғыш заңгер Бақытжан Қаратаев. Алайда, Бақытжан Қаратаев өзiн орыстар қанша өбектесе де «халықтар түрмесi» атанған Ресейдiң шет аймақтарда жүргiзiп отырған отарлық саясаты мен зорлық-зомбылығына, қазақ жерiн талан-таражға салып жатқан iс-əрекеттерiне қарсы тұрады. Оның бұл белсендiлiгi патшаға ұнамай, ақыр соңында өзiн Грузияның Кутаиси қаласына тергеушiлiк қызметке жiберiлуiне себеп болады. Революционер бұл қызметтi 7 жыл атқарып, елге оралады. 1905 жылы орыс қоныс аударушыларының жергiлiктi қазақтардың жерiн тартып алып жатқанына қарсы бiлдiру мақсатында патшаның қабылдауына барады. Бұдан нəтиже шықпаған соң, 1907 жылы монархиялық режимге наразылық бiлдiру ниетiнде «Орал» газетiне «Руссия халқына ашық хат» жазады. Ол өзiнiң талап-хатында: «Руссия граждандары! Бiз қазақтар үкiметтен «Бiздiң жерiмiзге Руссия iшiндегi крестяндарды көшiрiп, талауда... Бұл үшiн бiзге зорлық болған секiлдi бүтiн Руссия халықтарына бек зарарлы» деп өкiнiп қарадық. Бiздiң ықтиярымызға үкiмет бiрде iлтипат етпедi. Үкiмет бiздiң надандылық пен оқымағандығымызды пайдаланып, бүтiн облыстардағы жақсы жерлерiмiздi талап алып, көшiп келген адамдарға берiп жатыр. Бiзге құмнан əм шағыр, əрiм өсетiн жерлерден басқа бiрнəрсе де қалмады» – деп ашына жазады.

	Ашынбағанда қайтсiн, тiптi, «...Ресейдей дойырына сенген ел ұлт саясатын жүргiзе алмайды» деген Петр Чадаевтың айтқаны да осыған орайлас келiп тұрған жоқ па?!

	Авторлардың көпшiлiгi өз шығармаларында өздерiн тек ұпай үшiн ғана көрсеткiсi келiп, əңгiме үстiндегi ақсүйек адамдардай ұстайды. Оған өтiрiкпен немесе ақиқатпен қол жеткiзу керек пе деп бас қатырмайды. Бiрақ, бəрi ондай емес. Шəкəрiм бабамыз Семей облысына қараған барша қазақ ағайындарға арнаған ашық хатын сол тұстағы «Сарыарқа» газетiнiң 1918 жылғы 2 сəуiрдегi №39 бастырыпты. Ондағы ой-мақсат – қазақтардың өз құқын өзi қорғауы, жазықсыз жазалы болып қалмауының алдын алуы едi. Данышпан өз хатында: «Осы күнгi ұлық бiздiң қазақ сотын бекiттi. Екiншi қазақ арасында қандай үлкен-кiшi дау болса да, қазақ соты қарамақ. Бұрын орыс солай тексерген, əзiрде билiк айтылмаған iстiң бəрiн де қазақ соты қарайды. Сол себептен төменгi сөздердi бiздiң Семей облысындағы барша қазақ қатты ескеруi керек.

	1.Арыз берген қазақ өзiнiң, жауапкердiң һəм куəлардың тұрған жерiн, қай болысқа қарайтұғынын, анықтап жазу керек. Олай болмағанда шақыру қағаз қайда жiберетұғыны бiлiнбей, арыз қараусыз қалады.

	2.Арызында мал-мүлiк, ақы дауласа, бəрiнiң бағасын сомалап, анықтап баға қойып жазу керек. Өйтпегенде ондай арыз да қаралмайды.

	3.Бұрынғы орыс сотына жауап бергендей өтiрiк-жала, жалған куəлiктердi қалдыру керек. Неге десеңiз – қазақ соты орыс сотындай жалған куə, өтiрiк-жаланы жазасыз қалдырмайды. Өтiрiкке хатты жаза салады. Əнеукүнгi март басындағы билiкте өтiрiк куəлiк айтқан бiр жiгiт осы күнге дейiн сот кесiмiмен абақтыда жатыр. «Ендi қайтiп өтiрiк айтпаймын, жаманшылық қылмаймын» деп жалынып, «кеш» деп берген арызын, сот қабыл алмады. Бұдан былай, «Қазақ сотының жайын бiлмедiм, қапы болдым» дегенмен, ол сөз алынбайды. Осы айтылғандарды газеттен оқығандар өздерi де ұғып, басқаға да ұғындыру керек. Қанша қуланғанмен, қазақ өтiрiгiн қазақ соты таппай қоймайтын көрiнедi.

	Семей облостной сотының бiр мүшесi Шəһəрiм.

	«Сарыарқа. 1918 жыл. 21-апрель. №39».



	Рас, ұлттың өмiрi ол адал, сенiмдi жəне қайырымды болғанда ғана қауiпсiздiкте болады. Шəһкəрiм бабамыз бұл жерде осы қағиданы алдын алған.

	Зиялылардың жазған хаттарын публицистика жанрларын өркендету жолындағы интеллектуалдық iзденiстiң азимуттары деп те қабылдасақ болар едi. Француз ойшылдары хат жазысу өнерiн романдық деңгейге дейiн алып барудың негiзiн қалаған. Ол (хат) ақын-жазушыларға көмекшi құрал, яғни, модераторлық қызмет көрсетiп отырған.

	Оймен жазылған хат кейде адам психологиясына ықпал етiп, ой-жүйеңдi дамытуға əсер етедi, шығармашылыққа жетелейдi. Көңiл күй мозайкасын оятып, əдемi ой айтуға жол ашады. Ал, оның астарында адамгершiлiкке, ар тазалығына шақырған үн қатысулар жатады. Осыдан бiршама уақыт бұрын ойшыл-қаламгер Жомарт Əбдiхалықтың «Жомарттың Əзiлханға хаты» «Егемен Қазақстан» газетiнде жарық көрдi. Хаттың iшкi мəнiне үңiлiп, сырын ашқан белгiлi қаламгер Қайсар Əлiм өзiндiк ой қорытып, жазушының iшкi сарайына үңiлiптi. Бiз де осы үрдiстi жалғастырып, Жомарт ағамыздың негiзгi ойларын ықшамдап беруге тырыстық.





Қадiрлi Əзаға!




	Хат пен кiтабыңызды алып, өзiңiз туралы түсiнiк-түйгенiмдi кеңейте, тиянақтай түстiм. Екi алып тұлғамыз – Мұхтар Əуезов пен Сəбит Мұқанов туралы «Екi естелiк» – айтса-айтқандай-ақ, барымыз бен нарымызға iзгiлiк iлтипатпен, адал да айнымас құрметпен қараудың бiр айтар ескерткiшi екен. Жақсыда «мiн болмайтындай» табынып оның жаңсақ көрiнiп тұрған тұстарының өзi «жарастылыққа» жорылып жататыны сияқты қабылдау-түсiнiктер кең пейiлдi, кешiрiмдi мiнезiмiздi танытқанымен, сырт жұрт кейбiр мəселелерге мұрын шүйiре қараудан да ада емес.

	Бұл нелiктен десем, бiздiң өз iшiмiздегi түсiнiк-құрметте адалдық, бiрiздiлiк жоқ екен. Ал оның болмауы нелiктен? Осы жер ең бiр шилi тұсымыз...

	Əрине, көп нəрсе зердемiздiң жеткен жерiне келiп тiреледi. Ой-сананың «биiгiнде» жүргендей-ақ көрiнетiн бiрқатар «тəуiрлерiмiздiң» iсi мен iстеп жүрген қылығында қыруар алшақтық бар. Олар айдалада тұрып-ақ, жаныңды кейiтедi, жiгерiңдi жасытады! (Бұлар кiмдер дегенде – атын атап, түсiн түстедi деп есептеңiз. – Сiз бағамдап жүрген төңiректен онша алыс кетпеспiн).

	Бұл – əрдайым түйткiл ойға батыратын, көңiлдегi бiр алаң жай. Шын адамгершiлiк мейiрiммен, ұлы мүдде, үлкен iс тұрғысынан ойлап, бiр-бiрiмiзге кешiрiмдi, төзiмдi болу, тəкаппар емес, тəлiмгер болу кiсiлiгiмiз жетiспей жүр-ау, Əз-аға!?

	Мен бiр нəрсеге айрықша секеммен қараймын: осы астаналық өмiр жағдайында тiршiлiк кешкен интеллигенция өкiлдерiнiң бiрқатарының арасында кiсiге арлы жүзбен қарай алмайтын сырдаң, сусыма мiнездi пəтуасыздық бар. Бұл түпке жететiн кесел. Əсiресе, творчестволық топқа қосылғандардың көбi – абырой, ар-ұяттан аттап, өте бiр келеңсiз жолға түскендер. Олардың шала-жансар өнерпазшылдығын былай қойғанда, Отаншыл да, партияшыл да, патриот та өздерi сияқты, бiрақ түптеп келгенде, олар мұндай қасиеттiң бiрде-бiрiнен жұрдай. Ал кейбiреулерге тақ берiлiп, «бақ» келген соң, мүлдем «естен айырылған» ғұмыр кешетiндерiн қайтерсiң. Мұны кейбiр саяси жетекшiлерiмiздiң де рухани, «азаматтық» көрсоқырлығынан кəмiл аңғаруға болады. Сонда «қылмыскер, қаныпезер жүрексiздiң халықтық (партиялық) қызыл үстел басында отырып санат шақыруға қандай хақысы бар? Жауызды дер кезiнде жазалауға қашан да дəрменсiз-ау...»

	Уақыт бəрiне де емшi. Бүгiн емделмесе, оны ертең түзетуге мүмкiндiк болмай қалады. Жазушы өз ойын бүкпесiз аша отырып, хатын одан əрi сабақтай түседi.

	«Əзаға, осындай топшылау ойларымды емеурiндеп айта отырып, Сiздiң «басыңызды қатырғанда» мақсат бiреу: ол – мендегi ой ындыны, творчестволық беталысы өмiрлiк позицияның аңсарынан хабар беру. Осынша «кiжiнiп» құлындаған дауыс құраққа шыққанда, менiң өз тарапымнан рухани дамуымызға қосқан үлес, бiткен iс болмай жатқанын ұят болса да жəне айту. Ендi бұл сырды Сiзге анығырақ ашуға тура келдi деп ойлаймын. Ұзақ жылдан берi мен «Адам бағы» деген атпен бiр идеяның шылауында жүрмiн. Бұл көркем дүние емес, бiрақ қажет кiтап болуға тиiс.

	Мен өз тұрғыластарымның (жалпы алғанда ағалардың да, бiзден кейiнгi ұрпақтың да) бiр осалдығын байқаймын: олар жетiлген диалектикалық ойлау тəсiлiнiң мүмкiндiктерiн өте аз пайдаланады. Сондықтан да көп жағдайда өмiрдегi, қоғамдағы қайшылықтардың тiнiн тауып, терең бойлап iс өрiстете алмайды, – ойлау келте болған соң қанша ұзайды. Мол мəлiмет, көп дерек, қыруар тарихи, табиғи оқиғалардан хабардар, сол бiлгендерiн жақсы əңгiмелеп бере алатын кiсiлердiң өзi арқандаулы ат тəрiздi онша алысқа ұзамайды. Көп шырмалады».

	Адам өзiн-өзi адамдардың ортасына ғана тануға қабiлеттi.

	Əркiм өзi түсiнгендi естидi.

	Сонымен «Адам бағы» – бiрiншiден, адамзат əулетiнiң өмiр сүру, тiршiлiк кешу, игiлiкке жету күресiнен, iшiнара тарихынан қадау-қадау мəуелi баққа ұласқан бəйтеректердi көзге шалдырса, екiншiден, əр адам үшiн бағы жанатын жүйелi таным жолын меңзеу. Бұл – ойлау мүмкiндiктерiн ашу арқылы ғана баянды болатын iс.

	Ал мұның жаңалық немесе «болмағанды ашып отыр екенсiң» деп қарайтын ештеңесi жоқ, – бiр сенiмiм осында. Онда тек өмiрдiң өз дидарындай айқын шындықтарды жүйелеп тарату, жинақтау, түйiңдеу арқылы Адамның тууынан өмiрден өтер шағына дейiнгi аралықта əртүрлi алдамшы жолға бой алдырып, бөгелiп қалмай, арналы, түпкi нəтижесi айқын – əйтеуiр бағы жанбай қоймайтын кең өрiске шығу мүмкiндiгi желi болып тартылады.

	«Адам бағы» деп отырғаным ендiгi бiр орайда кəдуiлгi бақ-орманның бiтiмi тəрiздес адамдар тағдырын елестету. Онда бəрi бар: Еңбек, Өнер, Ғылым, Махаббат, ғадауат... тегiс.

	Тұтастай алғанда, қоғам дегеннiң өзi – сондай тiршiлiктен тұратын адам бағы. Бiрақ ондағы жан иесiнiң əрқайсысы потенциалды түрде гүлдеуге, мəуелi жемiс беруге тиiс болғанымен, олар қыруар кедергi қауiп-қатерге ұрынады. Жəне мұндағы қуаңшылық, алапат сойқандар табиғат дүлейiнен басқаша – Адам құдiрет, адам-хайуан болмысының заңынан туындайды... Соны қалай «бiр тарының қауызына сыйғандай» жинақтасам екен деп көп сенделдiм.

	Қазақ жұртының төл туындыларында өмiрдiң қыбын аңдау, сырын болжау əр кезде-ақ айтылып отырған. Шағын шеңберде үзiк-үзiк, нақпа-нақ, дəлме-дəл пайымдалған, ешбiр заманда ескiрмейтiн нақыл, қағида тұжырымдап бiздiң халқымызда да тiршiлiктiң (қоғамның) диалектикалық болмысын тап басып отырады. Бiрақ жүйелi, қарымы ауқымды қалыпқа түсе қоймаған, əттең...

	Демек, ой қорыту машығымызда, ойлау-түсiнiгiмiзде ақау бар жəне ол бiздiң ағайындардың басым көпшiлiгiне тəн. Көрсек иек астындағыны ғана көремiз. Содан да қаусап жатырмыз...

	Адамды «өмiр билейдi», «тұрмыс билейдi», «қоршаған орта билейдi» деп мойындаймыз, ол рас. Сол билеушiлердiң қол астында жүрiп-ақ жол тапқандар, жөндi жерден шыққандар, сөйтiп Дүние-Көштi дұрыс аяқтап кеткендер қаншама?.. Бұлай ету көп адамдардың қолынан келер едi. Бiрақ, өкiнiштiсi сол, олар осы жолды таба алмай дал болады, басын тауға-тасқа соғумен өтедi.

	... Адам бағы, шiркiн-ай, неге жанбай кеттi екен дегенде, менiң тапқан бiр тиянағым – оларға дұрыс дүниетанымның негiзi, бағыт-баяны қалай сайласатынын айтып беру. Қалай шығатынын қайдам?..

	Бұл жартылай философиялық еңбек. Қандай iс iстесең де адам өмiрiнiң мəнiн бiрiншi кезекке шығару тұрғысынан келу керек. Қазiргi күрделi тiршiлiкте ол тiкелей мəселе болып қойылуы қажет. Өйтпеген күнде... Оңбаймыз!..

	Мен қазақ жұртындағы ақыл-ой тоқырауының бiр себебiн мынадан деп бiлемiн: ойлау жүйесiн дамытып, жетiлдiретiн философиялық еңбектердiң бəрi орыс тiлiнде – оны бiзден тек санаулылар ғана оқиды: ал ана тiлiмiзде шыққан аздаған əлжуаз, жеңiл-желпi басылымдарға казақтар, əсiресе, жоғары бiлiмдi маман болып кеуде қағып жүргендер ден қойып, сонда бiрдеңе бар-ау деп əсте ойламайды əрi шала түсiнген соң, жоламайды. Олар жалпы философияның аты аталған жерден үркiп жүредi. Есейген сайын адам неғұрлым дұрыс ойлауға машықтануы керек қой десең, ертоқымын бауырға алып, əптер-тəптерi шығып намыстанады. Өмiрдегi көзге көрiнiп тұрған (эмпирикалық, прагматикалық...) қайшылықтар шеңберiндегi мысалдарға тұсалып, одан əрi ой тереңдетуге бара алмайды. Бағыттың айқындығына демеу беретiн қорытынды да шығара алмайды...

	Тiршiлiк... Қоғам өмiрi – демек, адамдардың ұдайы көшетiнi – мəңгiлiк ауысып (жаңарып), түрленiп отыратын жəне үздiксiз қайшылықтар кақтығысы. Бүкiл ғұмырында əркiмнiң қыр желкесiнде қылға iлiнiп тұрған Дамокл қанжары осы. Принципiнде бұдан «құтылғысы» келмейтiн адам жоқ деп айтуға болады. Бiрақ, қалай?..

	Шындық мынау: қайшылықтарды тап басып анықтай бiлуге, бағдарлап отыруға, шама келсе, шешу тенденциясына көшуге шалағаймыз, шорқақпыз... Содан келiп құр «мə, маған – мə, саған» деген келте шешiмдер жасаймыз. Мiне, терең ойлау пəнiнен сауатсыздық. Кейбiр қазақша жазғыштарымыз (сыншылар) бұл үлкен пəндi өзiнiң анық ғылыми дəрежесiнде игермеген, олар ең қарапайым категориялардың өзiн ұғымдық шеңберiнде орынды қолдана алмай шатыстырады, ал философиялық бiлiмi барлар қазақша жазуға, қазақ халқының болмысын түсiнiп бiлуге шорқақ.

	Жалпы алғанда осындай екi ұдайлық бiздiң табиғи философиялық ойлау қабiлетiмiздiң шыңдалуына өте өкiнiштi нұқсан келтiрдi. Жоғымызды жұрттың деңгейiнде ойлауға жете алмадық: барымыз – өзiмiзге жат күй кештiк, – мiне, тағдыр!

	«Орнында бар оңалар» дегенге өте сенемiз бiрақ, амал қанша! Сау-сəлемет болыңыз.

	Сəлеммен Жомарт. 14 сəуiр, 1988 ж.

	АҚМОЛА.



	Хаттың ұзын-сонар болуы шартты емес. Кейде оның екi ауыз сөзбен жазылуы да иесiне даңқ пен абырой алып келуi мүмкiн. Мұндай хаттарды мұрағаттардан көптеп табуға болады. Жақында ағылшынның белгiлi жазушысы Оскар Уайльдтiң 1987 жылы бiр журнал редакторы Алсачер Вианға жазған хаты табылып, ол аукционда 15,5 долларға бағаланды.

	Жазушы өз хатында редакторды шəйға, кешкi асқа, галстуксыз еркiн жайғасып, итальян шарабын iше отырып, редакцияға келiп түскен мақалаларды талқылауға шақырады. Хатты Вианның мұрагерi құпия түрде сақтап келiптi. Хат мəтiнi атақты жазушы өмiрiнiң бiз бiлмейтiн көлеңкелi тұстарын аша түсетiн көрiнедi.

	Бiр ауыз сөз демекшi, тарихта «Бесеудiң хаты» деген атауға ие болған хаттың негiзiн жазушылардың бiрi – Мұташ Дəулетқалиев iшкi түрмеде жатып, əйелiнiң үйден тамақ құйып əкелген ыдысының түбiне Мəскеуге Сталинге жазған хатын нанмен бетiн жасырып, амалын асырған көрiнедi.

	Өмiр жоқтықта өтедi: бiз қашанда еске алу мен үмiттiң ортасында боламыз. Онда ұлы композитор Шəмшi Қалдаяқовтың əкесi Қалдаяқ абыздың хатына үңiлейiк.

	«Домбы өлген. Қалдаяқ та өледi. Бiрақ, Құдай бiледi, деп айтайын, Домбы ұрпағында екi нəрсе: көрiк – ұсталық, əн əуенi – өлмейдi, өмiр сүредi. Мына жаман ағаң Қалдаяқ ұста əкесiне де, қазаққа да қарыз емес. Аллаға мың да бiр шүкiршiлiк. Ана жаман кемпiрiм – апаңды екi күн айтыста өлеңмен жеңiп, атқа мiнгестiрiп əкелгенiмде, тiгерге тұяры жоқ əкем: «Балам, менi Құдай алдындағы, ал өзiңдi əке алдындағы парыздан құтқардың, деп ризашылықпен ақ батасын берген. Ал, мен қазаққа Шəмшiнi бердiм. Шəмшiнi бүгiн болмаса ертең, тiптi, тiрiсiнде болмаса, көзi жұмылғаннан кейiн болса да қалың қазақ танып, құрметтейтiн болады. Тек, ер азамат, ел аман болсын!».

	Қалдаяқ, 1964 жыл.



	Өмiр керемет, тым көп жоғалтулар мен ұлы парыздан емес, əдетке айналған жан рақатын сақтарлық болымсыз нəрселерден – күлiмсiреулерден, iзгiлiктi iстерден жəне ұсақ та болса мiндеттерден тұрады. Қазақ халқына Шəмшiдей ұлы композиторды берген Қалдаяқ əкемiз жүрегiнен шыққан сөздi осылай жеткiзе бiлiптi. Мiне, хаттың құдыретi!





МЕМЛЕКЕТТIК ҚЫЗМЕТКЕРЛЕРДIҢ КИIМI ҚАНДАЙ?




	Киiм – кез келген адамның бейнесi. Əйтсе де ар-ұятымды жауып тұрса болмай ма, деп əлемiш-əлемiш киiнуге бола ма? Əсiресе, ол мемлекеттiк қызметкер болса ше? Қазақстан Республикасы мемлекеттiк қызметкерлерiнiң Ар-намыс кодексi мемлекеттiк қызмет пен мемлекеттiк қызметшiнiң қоғам алдындағы жауапкершiлiгiн айқындап берген. Егер бұрын мемлекет өз қызметкерiнiң алдына материалдық құндылықтар қойса, қабылданған құжатта басты мəселелер ретiнде адамгершiлiк нормалары қойылған. Бұл мемлекеттiң ойын асқақтататын оның мүддесiн қорғайтын басты фактор. Ендi осы фактор əлем елдерiнде қалай қолданып жүр?

	Жақында Украина үкiметi министрлер кабинетiнiң жауапты қызметкерлерi үшiн дресс код енгiздi. Ендi қабылданған ереже бойынша министрлер мен хатшылық қызметкерлерi бүгiн киген киiмiн келесi күнi кие алмайды. Екiншi мəселе бойынша өзге адамдардың назарын аудармау үшiн түрлi жылтырақ жiптермен көмкерiлген киiм мен ашық, қанық бояулы галстук байлауға шектеу қойылып отыр.

	Жаңа ереже бойынша үкiмет хатшылығы өкiлдерiнiң алма кезек ауыстырып киiп отыратын кемiнде үш костюмi болуы тиiс. Министрлер кабинетiнiң қызметкерлерi жұмысқа қара көк немесе сұр костюм киiп келуi ерекше бақылауға алынған. Мұның астарында үкiмет қызметкерлерiнiң əлемiш сəндi киiм киюлерiне шектеу қою ұғымы жатыр. Министрлер кабинетiнде қызмет атқаратын қыз-қырқындардың беттерiне опа жағып, макияж жасаулары да қиынға соғуда. Бұл ережелердiң сақталуына Үкiметтiң күзет қызметi жауапты.

	Киiмге жапсырылған кiп-кiшкентай белгiнiң өзi кейде үлкен дау-дамайларға апарып соқтырып отырған. Өткен жылы қараша айында Ұлыбританияның премьер-министрi Кэмеронның Қытайға жасаған ресми сапары екi ел арасындағы дипломатиялық қарым-қатынастың үзiлуiне апарып соқтыра жаздады. Бұған не əсер еттi?

	Осыдан екi ғасыр бұрын ағылшындар зеңбiректiң күшiмен аспан асты елiнiң таспен бекiтiлген қамалын бұзып жарып, есiрткi сатуға өздерiне жол ашып алған едi. Содан берi көкiректе шерменде болып қатып қалған iшкi қыжыл ұмытылар емес. Ежелгi адамзат өркениетiнiң бесiгi болған екi мемлекетке бiр-бiрiнiң салт-дəстүрiн оқып зерттеуге жеткiлiктi уақыт болса да, осыншалық кек сақтауына ағылшынның үкiмет делегациясы мүшелерiнiң костюмдерiнiң жағасына мак гүлiнiң белгiсiн тағып алуы себеп болған көрiнедi.

	Премьер-министр бастаған ағылшын үкiметiнiң делегациясы Бүкiлқытайлық халық өкiлдерi жиналысына (парламентi) Қытай Халық Республикасының төрағасы Ху Цзиньтаомен жəне Мемлекеттiң премьер-министрi Вэнь Цзябаомен ресми кездесуге мак гүлiнiң белгiсiмен баруы протокол қызметiнiң қарсылығын тудырған. Жоғарыдағы есiрткi соғысы кезiнде ағылшын əскерлерiнiң де қаза тапқаны белгiлi. Бұл сапардың сол күндерге сəйкес келiп, ол қаза тапқандарды еске алу құрметiне орай жасалған шара екендiгiн түсiндiргеннен кейiн ғана мəселе өз орнына түскен. Мiне, түймедей белгiнiң түйедей көрiнуi.

	Жалпы, үстiге киетiн киiмнiң кейбiрi сол халықтың ұлттық белгiсi. Бiз Ауғанстанның президентi Хамид Карзайды басына киген шошаймасы мен үстiне желбегей жамылған шапанымен танимыз. Президент ол киiмiн мiне, 9 жыл болды, əлi өзгерткен емес. Ұлттық киiмге үрке қарап, одан бойын жиып алатын кездер де болады. Кезiнде Ресейдiң президентi Борис Ельцин Шешенстан басшылары Масхадов, Яндарбиев, Закаев, Удуговтармен кездескенде олардың қаракөл елтерiсiнен тiккен бас киiмдерiмен келуiне үрке қарауын қалай ұмытамыз. Ливия көсемi Мумаммар Каддафидiң шетелдiк ресми делегация өкiлдерiн бедуиндердiң қамыстан тоқылған шалашында ұлттық киiммен қабылдауына таңданбайтын адам жоқ. Оны шетелдiк БАҚ-тар да таңданып талай жазған. Мұндай протоколмен қатталатын дəстүрлер дүниежүзiлiк тəжiрибеде бар. Ондай тəжiрибенi мемлекеттiк қызмет iстерiнде араб елдерi көп қолданады.

	Кезiнде Египет Араб Республикасының президентi болып сайланған Хосни Мүбəрəк өзiнiң ең алғашқы өткiзген үкiмет отырысында министрлерден мемлекеттiк қызметте жүрiп, тек отандық өндiрiстен шыққан киiм киюлерiн, екiншiден, тек қана мемлекеттiк тiл – араб тiлiнде сөйлеулерiн, үшiншiден, жинаған ақшаларын ел банкiлерiнде сақтауларын талап еткенi бар. Бұл Египет президентiнiң мемлекеттiк қызметкерлердiң ел алдындағы жауапкершiлiгiн арттыруды көздеген ойы едi.

	Киiмiңе қарап, қызмет көрсететiн елдер де бар. Мысалы, Австралияға баратын болсаңыз, дұрыстап киiнiп баруға тырысыңыз. Бұл елде қара киiнiп көшеде жүруге болмайды. Табиғат аясын бүлдiредi дегеннен шықса керек, киiзден жасалған аяқ-киiм киюге де тыйым салынған. Жергiлiктi ұғым бойынша мұндай киiмдi тек қарақшылар киедi деген түсiнiк қалыптасқан. Қызыл түске жоламаса да болады. Мұндағы əр штаттың киiм киюде өзiндiк ережелерi бар. Мəселен, Виктория штатында аптаның жексенбiсiнде қызыл түстi шалбар киюге рұқсат жоқ. Егер Ұлыбританияда ақсүйектер қауымы юбка киюдi өздерiне сəн көрсе, Италияда юбка киген ер адамды сотқа сүйреуге қақысы бар.

	Юбка демекшi, немiс ағайындар қызды-қызды мен əйелдердiң iш киiмiне де тиiсе бастады. Германияның Кельн қаласындағы түрлi дауларды қарау жөнiндегi Жер соты жұмыс берушiлердiң əйел қызметкерлердi төстартпа тағуға мiндеттеу құқығын бекiткен. Құқық қорғаушылардың айтуынша, бұл талап адамның құқығы мен бостандығын шектеу деп қаралмауы тиiс көрiнедi. Бұл жөнiнде туындаған мəселе қазiрдiң өзiнде сотта қаралып үлгердi. Мəселенiң сотта қаралуына Кельн мен Бонн əуежайында жолаушыларды тексерумен айналысатын фирманың жарғысы себеп болған. Сот қызметкерлерiнiң ойынша, жолаушыларды бақылаудан өткiзетiн əйел адам ер адамдардың назарын өздерiне аудармауы үшiн жұмыс қызметiне төстартпа киiп келуi тиiс. Оған қосымша əйелдер тырнақтарын 0,5 сантиметрден əрi өсiрмеуi керек. Əуежайда əйелдер мен қатар ерлерде қызмет атқарады. Сот билiгi бұл жағын да ескерген. Ерлердiң шашын бояуына жəне жасанды шашпен жүруiне сот билiгi қарсылық бiлдiрмеген.

	Əлемде киiм киюдiң де сан қилы тарихы бар. Оның кейде əлеуметтiк қақтығыстарға да апарып соқтыратынын жоғарыда айттық. Иран тарихында Реза шах билiгi тұсында киiм киюдiң өзiндiк дəстүрi заң жүзiнде қалыптасқан. Киiмнiң өзгеруi мен хиджабтың ашылуынан кiсi өлiмiне апарып соқтырған қақтығыстар да орын алған.

	Реза шах пен оның айналасындағылар əуелгi бастан-ақ əр-түрлi бас киiмдер (сəлде, шапка, телпек, қалпақ) кию ескiлiктiң, артта қалғандықтың белгiсi деп санаған. Сол себептi француздардың əскери бас киiмiне ұқсайтын жаңа бас киiмдi жасап шығарып, оны «Пехлеви бас киiмi» деп атаған жəне барлық ер адамдарды осы бас киiмдi киiп жүруге үкiм еткен. Ал, мемлекеттiк қызметкерлерге еуропалық үлгiдегi костюм киюдi мiндеттеген. Халық арасында киiм киюдiң осы үлгiсi насихатталған.

	Уақыт өте осы «Пехлеви бас киiмi» француздық шапкаға ауыстырылған. Ол Иранда «Леген шапка» деген атпен əйгiлi болды. Киiмнiң саясатқа араласқан уақыты да осы тұс. Иран билiгiне өзге дiндi ұстанушылар айтқан болуы керек деген ой да туындайды. Реза шах бұл шапканы ұлттық белгiнi жою мақсатында жəне оның қыры намаз оқуға ыңғайсыз болғандықтан, намаз оқитын мұсылмандарға қарсы тəсiл ретiнде қолдануды ойластырған. Шахтың бұл айла-тəсiлiнiң iшкi астары ашылып қалып, ол өзiне деген наразылық əрекеттердi күшейте түскен. Шираз қаласында көпшiлiк жиналған басқосуда бiр топ қыздар сахнаға шығып, бастарынан орамалын алып тастаған. Оған қарсы уəж айтқан Шираздың беделдi дiн ғалымы Сейд Хисамеддин қамауға алынған. Бұл хабар Мешхед қаласына жетiп, қалада көтерiлiс бұрқ еткен. Дəстүрлi киiмнiң бұлай өзгеруi болашақта əйелдердiң хиджабының шешiлуiнiң басы деп есептелiнген. Қалалардағы мешiттерде қарулы көтерiлiстер болып, ол кiсi өлiмiне апарып соқтырған. Елдi дүрлiктiрген басшы ретiнде Хорасан қаласының əкiмi Реза шахтың үкiмiмен дарға асылған.

	Осы оқиғалар хиджабтың алынып тасталуына бастама болған. 1936 жылы 7 қаңтарда Иранда əйелдер хиджабының алынып тасталған күнi ретiнде ресми түрде жария етiлген.

	Бас киiм демекшi, Ресей патшалығының қазақ даласына билiгi жүрiп тұрған кезiнде қазақтардың қара шашақты кейде жарты ай жəне жұлдызбен кескiнделген қызыл тақия кигенi жергiлiктi басшылардың ашу-ызасын келтiрiптi. Далалық генерал-губернатор атына «түрiк (қазақ) елiнiң құзырындағы азаматтарды ерекшелеп тұратын бас киiмiне – тақияға – орыс билiгi қалай төзедi?» деген өтiнiш түскен. Онда орыс бодандығындағы мұсылмандарға мұндай бас киiмдi киюге тыйым салуға рұқсат беруiн сұраған. Алайда, өлке бастығының кеңсе меңгерушiсi «Жоғары мəртебелiм заңдық негiз болмағандықтан мұндай өтiнiштi қанағаттандыра алмады» деп жауап берген.

	Мемлекеттiң экономикалық жəне əлеуметтiк тұрмыс жағдайын сол елдегi халықтың көлiгiнiң санына қарап есептейтiн қағида бар. Халықтың жеке иелiгiнде көлiк көп болса, ол елдiң халқы бақуатты деген сөз. Ал, Тəжiкстанда көлiк емес, аузыңда алтын тiсiң болса, сен байға саналасың. Бұл турасында елде ерекше заң да бар. Əсiресе, мемлекеттiк қызметкерлерге алтын тiс салдыруға тыйым салынған. Заңды бұзсаң тəртiпке шақырыласың.

	Бiрде ел президентi Эмомали Рахмонның қабылдауына бiр мектептiң мұғалiмi келiп, еңбекақысынң аздығын айтып, жылап қоя берiптi. Мұң мұқтажын айтқан əлгi мұғалiмнiң тiстерiнiң бəрi алтыннан салынған екен. Сонда қарапайым мектеп мұғалiмiнiң табысы мардымсыз болса, қымбат тiстердi қалай салдырған деген ой туындаса керек. Мүмкiн бұл мемлекеттiк қызметкерлердi қарапайымдылыққа шақырудың бiр амалы болар, осы оқиғадан кейiн Тəжiкстан президентi жоғарыдағыдай заң шығарыпты. Ал керек десең!





МЕЗГIЛ МIНЕЗIН КӨРСЕТIП ТҰР


	немесе тағы да «Болашақ» бағдарламасы туралы



	«Болашақ» халықаралық стипендиясына үмiткерлердiң құжатын қабылдау басталды. Бағдарлама ережесi бойынша академиялық оқу үшiн 14 маусымнан бастап 30 шiлдеге дейiн, ал ғылыми тағылымдама үшiн 7 маусымнан 30 қыркүйекке дейiн үмiткерлер өз өтiнiштерiн бере алады. Талапкерлер үш тур негiзiнде бiлiмдерiн сарапқа салатын болады. Олар алғашқы таңдауда шет тiлiнен алған бiлiмi бойынша тест тапсыратын болса, екiншi таңдау негiзiнде мемлекеттiк тiлдi меңгеруi жайлы ҚАЗТЕСТ жүйесiнiң көмегiмен сынақ тапсырады. Мемлекеттiк тiл бойынша үмiткерге 150 сұрақ берiлiп, оның 90-на дұрыс жауап берiлген жағдайда ол келесi сынаққа жiберiледi. Алғашқы сынақта үмiткерлер өздерi таңдаған елдегi оқу орындарына түсу үшiн сол елдiң мемлекеттiк тiлiнен емтихан тапсыруы мiндеттi саналады. Осы екi бақылаудан өткен талапкерлер психологиялық тестiлеуден өтедi.





25 түлекке iздестiру жарияланды




	Жалпы, талап бiлдiрушiлер 23 елдiң 200 жоғары оқу орындарында бiлiмдерiн жетiлдiрiп, 24 елдiң 105 оқу орнында ғылыми-өндiрiстiк тəжiрибеден өтетiн болады. Осы орайда үстiмiздегi жылы «Болашақ» бағдарламасымен шет елдерде оқимын деушiлерге 1007 орын бөлiнiптi. Мамандық таңдау бойынша да үлкен өзгерiстер бар. Басым мамандықтар бойынша, академиялық оқу үшiн – 87, ғылыми тағылымдар үшiн 100 мамандық енгiзiлiп отыр.

	Стипендиядан үмiткерлер арасында ауыл жастарына, мемлекеттiк жəне ғылыми қызметкерлерге, педагогтарға арнайы квоталар қарастырылған. Əсiресе, ауыл жастарына ерекше жеңiлдiктер берiлген. Мəселен, өткен жылы 47 ауыл баласы өздерi таңдаған елдердiң жоғары оқу орындарына жолдама алса, биыл бұл көрсеткiш 65 орынға көбейтiлiп отыр.

	Қазiргi таңда əлемнiң көптеген дамыған елiнде Отанымыздың 2257 жас буын өкiлi түрлi мамандықтар бойынша бiлiм алып жатыр екен. Бұл бүгiнгi қол жеткен табыстарымыз. Жақсылық бiзге қашан да көптiк етпейдi. Əйтсе де «Болашақ» бағдарламасы жүзеге аса бастаған 1993 жылдан бастап 2005 жылға дейiнгi аралықта шет елде оқып, Қазақстанға қайтып оралмаған 29 жас толқынның анықталып отырғанын жасыра алмайтынымыз анық. Елiмiзде шет елдерде оқитын жастармен арнайы жұмыстар жүргiзiп, мониторинг өткiзiп отыратын «Халықаралық бағдарламалар орталығы» бар. Бұл орталық 2005 жылы құрылған. Талапкерлерге стипендия тағайындалғаннан кейiн, екiжақты келiсiмшарт жасалады. Келiсiмшарт бойынша стипендият оқуын бiтiрген соң, туған елiне келiп, еңбек етуi мiндеттi саналады. Егер шарт бұзылған жағдайда тəртiп бұзушыдан оқу шығыны өндiрiлiп алынуы көзделген. Алайда, 2005 жылдан бастап бүгiнгi күнге дейiн «Болашақ» бағдарламасының 25 түлегi «Халықаралық бағдарламалар орталығымен» хабарласып, өздерiнiң нендей iстермен айналысып жүргендiктерi туралы ақпарат бермеген. Сондықтан да, оларға құқық қорғау органдары тарапынан iздестiру шаралары жүргiзiлiп жатыр екен. Ал жалпы, Президенттiк «Болашақ» бағдарламасы бойынша өткен жылы 750 шəкiрт шетелдiк жоғары оқу орындарын бiтiрiп, елге оралыпты. Бұл – бағдарлама қабылданған 17 жыл iшiндегi рекордтық көрсеткiш. Осы ретте бағдарлама бойынша 1994 жылдан 2010 жылға дейiн «Болашақтың» стипендиясына 6540 адамның қолы жетiптi.

	Өткен жылғы үмiткерлердiң басым көпшiлiгi Ұлыбританияда – 259, АҚШ-та – 165 жəне Ресей Федерациясында – 33 бiлiм мен ғылым шыңын бағындыруға талаптану үшiн тiлек бiлдiрген. Бұл – сұрыпталғаны, əйтсе де, болашақта шет елдерде оқимын деген талапкерлердi елiмiздiң даму көкжиегiне қарай, əлi де, iрiктеу мəселесiн қатаң қарау сұралып тұр. Осыдан бiрер жыл бұрын Елбасымыз «Нұр Отан» партиясы саяси кеңесiнiң кеңейтiлген мəжiлiсiнде «Болашақ» бағдарламасымен бiлiм алған 300-ге жуық жастарды қайта даярлап, келешекте қызметке тарту керектiгiн айтқан едi. Олардың құрамында отандық ғылымды дамытатын жастар да бар. Бұдан Елбасымыздың қазақ жастарын интеллектуалды ұлт деңгейiне көтергiсi келетiн бастамашылдық қасиетiн көремiз.

	Бұл жерде тəрбие мəселесi алғашқы сатыға көтерiлiп отыр. Осыған орай алдағы уақытта жас мамандар əуелi аймақтарда үш жыл тəжiрибе жинақтап, содан кейiн ғана Астанаға бара алады. Елбасының бұл тапсырмасы «Болашақ» халықаралық стипендиясы түлектерiне тiкелей қатысты болмақ.





Оқыған жас көп, ысылған маман қат




	Мемлекеттiк қызмет iстерi жөнiндегi агенттiгiнiң 2010-2011 жылдарға арналған Стратегиялық даму жоспарында аймақтық деңгейдегi мемлекеттiк қызметшiнiң кəсiби бiлiктiлiгi өте төмен болып отырғаны көрсетiлген. Жоғары бiлiктi, оның iшiнде Батыстан бiлiм алған «Болашақ» бағдарламасы түлектерiнiң 85 пайызы мемлекеттiк қызметкерден гөрi, жекеменшiк секторларда мансап жасауды артық көредi екен. Бiздiң осы саясатымыздың өзi ой-өрiсi тар, байлыққа көзiн сатқан, оған жеке бас мүддесi тұрғысынан қарайтын ашкөздiк көзқарастағы жастардың келе жатқанын көрсетедi. Қазiр оқыған жас жеткiлiктi болғанымен, iстiң мəнiн бiлетiн ысылған маман қат. Демек, Елбасымыздың «Болашақтықтардың» да ауылдың шаңын жұтып, өмiр көрiп, ұлттық маманға айналуы жөнiнде айтқан ұсынысын өмiр талабына айналдыруымыз қажет-ақ.

	Дəл қазiр бiзге қоғамның дамуы үшiн құндылықтар дүниесi аса қажет болып тұр. Кəсiби деңгей мен азаматтық деңгейдi үйлестiретiн жəне оның құндылықтарын тасымалдайтын негiз – интеллектуалды санаға келiп тiреледi. Оның қантамырында рухани сана биiгi жатыр.

	Мемлекет басшысы «Интеллектуалды ұлт – 2010» жобасының басты мақсаты ретiнде жастарға рухани тəлiм-тəрбие берудi атаған болатын. «Əлемдi жаулаған жаһандану үрдiсiне бiз мықты ұлттық, мəдени құндылықтарымызды, ұрпағымыздың имандылығын қарсы қоюға тиiспiз. Терең бiлiм, кəсiби алғырлық, жоғары бiлiктiлiк, ұлттық мүддеге қызмет етпесе, ел алдындағы парыз ұғымына сүйенбесе, рухани құндылықтарға негiзделмесе, жасампаз күшке айнала алмайды!

	Сендердiң бəрiң шет елде бiлiм алдыңдар. Голливудтың санаға сiңiрiп жатқан мəдениетiнiң қандай екендiгiн менен жақсы бiлесiңдер. Бiз ақшаның əлемде билiк айтушы күшке айналғандығын, адамзаттың құндылықтарды ысырып, бiрiншi қатарға шыққанын бiлемiз. Бiрақ, бiзде, қазақтарда өз құндылықтарымыз бар, ата-ананы ардақтаймыз, үлкендi сыйлаймыз, əйел затын құрмет тұтамыз» – дей келе, Мемлекет басшысы жастардың бойынан осы қасиеттердiң берiк орын алуы қажеттiгiне баса назар аударған едi. Елбасы осы кездесуде «болашақтықтарға» мемлекеттiк тiлдiң ұстынын биiктету, өрiсiн кеңейтудi де мiндеттеген едi.

	– «Мен кейбiр «болашақтықтардың» елден ұзағасын ұлтпен байланысын үзетiнiн, ұлтжандылық сезiмiн жоғалтатынын көп естiп жүрмiн. Америкалықтар өз елiнде билiктi аяусыз сынағанымен, сыртқа шыққанда елi туралы бiр ауыз жаман сөз айтпайды. Ал бiзде нигилизм жайлаған. Кейбiреулер осында да, сыртта да сыбап жатады. Қазақ елiнiң абыройын төккенде, ненi көздейдi? Егер сiздер ұлтжандылық танытсаңыздар, сiздердi мақтануға лайықты, өскен, өркендеген елдiң азаматы деп қабылдайды», – дедi Президент Нұрсұлтан Назарбаев. Елбасының осы сөзiн «болашақтықтардың» əр жылғы сапары алдында лекция ретiнде көрсетудi ұсынған болар едiк. Мұның өзi елiмiздегi жекелеген жастардың ұлттық рухын, патриоттық сезiмiн оятар едi. Жалпы, бұл мəселеде шет елде бiлiм алушыларды ата-аналарымен бiрге отырғызып, кеңiнен əңгiме өткiзсе де артықтық етпеген болар едi. Оны айтуымызға себеп те жоқ емес.

	Биыл Алматы қаласы бойынша 3 мектеп бiтiрушi жас ұлттық тестiлеуден 125 балл алды. Қуандық, шақырып əңгiме құрдық. Арасында мемлекеттiк тiлден ада, болашағын сырттан iздейтiнi де табылып қалды. Оған да жол болсын айттық. Бiрақ, дəл сол баланың бiлiмi тəрбиесiз берiлген бiлiмге сайып тұрды. Бiздi сырт көз бақылап, зерттеп жүр. Зерттеушiлер оны бiлдiрмей жүргiзуде.

	Жаһандану идеологы Э.Гидденс ұлттық сана-сезiмге ревизия жасаудың жолын пiшiп, космополиттiк ұлт жасау ойын алға тартады. Оны кiм жасайды? – деген сұраққа, оның тiлiн, мəдениетiн, тарихын бiлмейтiн билiк басындағы космополиттiк элита жасайды деп болжайды. Бiрте-бiрте мемлекет ұлттық сипатынан айрылып, космополиттiк мемлекетке ұласады, – деп сəуегейлiк жасайды.

	Жалпы, Шығыс елдерiнде оны мемлекеттердiң тəуелсiздiгiне төнген қауiп деп санайды. Оның бетiн тек Шығыстың бай мəдениетiн, адамгершiлiк тəрбиесiн қарсы қою арқылы қайтаруға болады екен. Алайда, Еуропа мен АҚШ-та бiлiм алған мамандар ұлттық мəдениеттерiн қабылдамай, өз елiнiң дəстүрлерiне салқындық бiлдiретiн көрiнедi. Бұл мемлекеттер жастарға бiлiм берiп қана қоймай, олардың бойына батыстық, америкалық сана мен көзқарасты да сiңiредi екен. «Болашақ» бағдарламасымен шет елдерде бiлiм алып жатқан қазақ жастарының ұлттық, елдiк ұстанымы бiздi қатты алаңдатуы қажет. Демек, бiз бойымызға тегеурiндi қарсылық иммунитетiн ектiруiмiз керек.





ҚБТУ-дегi бiлiм Кембриджден кем емес




	Өткен аптада Мемлекет басшысы Ақтауда Ш.Есенов атындағы Каспий мемлекеттiк технологиялар жəне инжиниринг университетiнiң студенттерiмен кездесуiнде отаншылдық туралы тағы да əңгiме өрбiттi.

	«Болашақтың бəрi – жастарда. Сендерге тiлейтiнiм, мынау университеттiң қабырғасынан ұтымды ең жоғары бiлiм алып, зор маман болып, елiмiзге, Қазақстанның Тəуелсiздiгiне қызмет ететiн болыңдар. Бiздiң бəрiмiздiң елiмiз бiр, қанымыз бiр, жанымыз бiр. Бəрiмiздiң ойлайтынымыз Тəуелсiздiк болуы керек. Тұңғыш рет қолымызға қонған Тəуелсiздiктiң асыл құсын əр уақытта жоғары ұстауымыз керек. Қазақстан дүние жүзiне белгiлi ел болды. ЕҚЫҰ-ға төрағалық етiп жатырмыз. Ендiгi жылы Ислам конференциясы ұйымын басқарамыз. Осының барлығы – Қазақстанның дəрежесi, əлемдiк қауымдастықтағы елеулi орны үшiн менiң жəне менiң замандастарымыз жасап жатқан шаруалары. Ал сiздерге мемлекеттi одан əрi өркендетiп, алып жүру мiндетiнiң салмағы түсетiн болады. Сол мiндетке сай болу үшiн оқып, бiлiм алып, бiлiктi маман болуларыңыз керек. Бақытты болыңыздар, жолдарың ашық болсын, денсаулықтарың мықты болсын», – дедi Елбасы Нұрсұлтан Назарбаев. Бұдан артық не айтуымыз керек. Елбасымыздың бұл сөзi биылғы «болашақтықтардың» таңдау еркiнiң алдында жасалуының өзi мезгiл мiнезiн көрсетiп берiп отыр.

	Табиғи даму процесiнде бəрi де өзгермелi. Уақыт та өмiрге өз өзгерiстерiн енгiзуде. Демек, шет елдерде оқыту жүйесiне де өзгерiстер енгiзу талабы сұралуда. Оның үстiне қазақстандық ЖОО əлемнiң кез келген бiлiм беру орнымен бəсекеге түсуге қабiлеттi. Бүгiнгi таңда Қазақстан бiлiм берудi дамыту индексi бойынша дамыған елдердiң бəрiн шаң қаптырып кетiп, бiрiншi орында тұр. Қазақстаннан кейiн Жапония, Германия, Италия, Ұлыбритания, Норвегия, Оңтүстiк Корея елдерi өздерiне лайықты орындарды бөлiседi екен. Бiлiм беру индексi бойынша беделдi Азия даму банкiнiң зерттеуi бойынша, Азия елдерi арасында да бiрiншi орынды алады екенбiз. Сондай-ақ, елiмiздегi Қазақ-Британ техникалық университетiнiң британдық стандарттар сапасына сай болуына байланысты аталмыш оқу орны халықаралық сертификатқа iлiнiп отыр. Бұл – алдағы уақытта ҚБТУ түлектерiнiң əлемнiң кез келген елiнде қажеттiлiгi басым маман ретiнде қызмет атқаруына кеңiнен жол ашылады деген сөз. Осы ретте бiздiң елiмiз университеттерiнiң шетелдiк оқу орындарынан кем түспейтiнiне бұдан артық қандай дəлел керек? Тiптi, ҚБТУ Кембридж университетiмен тең дəрежеде деуге де болады. Бiр ғана КБТУ емес, елiмiздегi көптеген ЖОО заманауи түрде дамып келедi. Сондықтан болашақта жастарды осы оқу орындарында дайындаудың зайырлы жолдарын қарастыру керек.

	Бүгiнгi əңгiме Батыс елдерiнiң өркениет жолымен жүрiп өткен тəжiрибелерiн, тiптен құндылықтарын терiске шығарып отыр. Кезiнде Шəкəрiмнiң: «Еуропадан үлгi аларлық бiр ел таппадым» дегенi шындыққа айналуда. Осыған үндес келетiн мəселенi бiз өз газетiмiздiң бетiнде бiрнеше рет көтерген де болатынбыз. Ұрпақ ауысар тұста оны тағы бiр мəрте қайталағанды жөн көрдiк.





АҚШ президентiнiң соңына тастаған өсиетi




	Жалпы, iргелi бiлiмдi бiр ғана Еуропа мен Америкада алуға болмайтынын мынадан бiлуге болады. Мысалы АҚШ мемлекетiнiң iргетасын қалаушылардың бiрi, тарихта «Америка бостандығының сəулетшiсi» деген ұмытылмас атпен қалған АҚШ президентi Томас Джефферсонның демократия туралы 1939 жылы жарық көрген кiтабында «Жас американдықты Еуропаға не үшiн оқуға жiберемiз?» деген 1785 жылы досына жазған мына хатынан үзiндi келтiре кетсек, семiп қалған санамызға бiр сiлкiнiс əкелерi анық. Бiз бұл жерде Еуропадағы бiлiм-iлiмнiң бiрнеше «ерекшелiктерiне» ғана тоқталамыз.

	«Сонымен... жас американдық азамат Еуропада қандай бiлiм алады? Жас американдық Англияға барды делiк, əрине, ол онда оқиды, бiрақ оған қоса ол iшiмдiкке, ат жарысына жəне боксқа əуестенедi. Бұл ағылшындық бiлiм жүйесiнiң ерекшелiктерiнiң бiрi саналады. Мұндай бiлiм беру ерекшелiктерi Еуропаның өзге мемлекеттерiне де тəн. Жалпы, мұнда оқыған жас адам еуропалық рахат өмiрге бой алдырып, өзiнiң туған елiне деген жеккөрушiлiк сезiмiмен қарайды; еуропалық ақсүйектерге жасалған артықшылықтарға басы айналып, өз елiндегi кедейлер мен байлардың бiр қатарда тұруын өлермендей жек көредi; солардың өмiр салтына бой ұрып, өзiн соларға ұқсатуға тырысады, өзiн ақсүйектердiң, монархтардың тобына жатқызғысы келедi, өзiне түк пайдасы болмаса да, солармен достық қарым-қатынаста болып, бар өмiрiн құр босқа өткiзiп алады; əуейi, жылмақай əйелдердiң тəттi исiне ерiп, өзiне жəне өзiнiң жақындарына керi əсерiн тигiзуге бой алдырады, сондай-ақ өзiнiң денсаулығына керi ықпалын тигiзетiн салдақы, жеңiл жүрiстi əйелдердi аңсап тұратын болады; немесе күндердiң бiрiнде болмай қоймайтын, отбасылық тазалыққа деген шынайылығын жоғалтудың тəсiлдерiн үйренедi жəне ол қылығын серi жiгiтке жатқызатын болады; кейiн ол еуропалық əйелдердiң өтiрiк күлкiсiмен олардың естен тандырар əлем-жəлем əдемi киiм-кешегiн ұзақ уақыт ұмыта алмай, өз елiнiң қарапайым ақ адал əйелдерiнiң табиғи сұлулығын көргiсi келмейдi; ол осы көрiнiстер арқылы өмiр бойы кеше өзi қыдырған жерлер мен үйренген iстерiн ойлаумен өткiзедi; ол өз елiне оның экономикасы мен əдеп-дəстүрiнен түсiнiгi жоқ, өз Отанының iс-тəжiрибесiн бiлмейтiн нақұрыс, шетелдiк марғау бiреу болып оралады; ол өз Отанына, өзiнiң ана тiлiнде сөйлеп, жаза бiлсе де тек шетелдiк көзқараспен қарайды, себебi, еркiн елде ол өзге адамдар сияқты еркiн сезiнбейдi жəне басқалар жеткен жетiстiктердi де бағындыра алмайды.

	Мен бұл жерде өзiмнiң байқағандарымды ғана сiздерге айтқым келедi. Мен жас адамның 15 жастан 20 жасқа дейiн өзге елде тұрып, сол елдiң тiлiнде сыпайы сөйлеп, əдемi жаза бiлген оқиғасын көрген жоқпын. Сол сияқты басқалардың да екi тiлде бiрдей жазып, сөйлегенiн кездестiрген емеспiн. Адамның жас шағында өзiне қандай тiл жақын болса, сол тiл оның ана тiлi болуы тиiс. Менiң ұғымымша, Еуропаға барып бiлiм алған американдық жас бiлiм жағынан да, моральдық жəне адамгершiлiк жағынан да, өзiнiң денсаулығы мен бақыты жағынан да көп нəрсенi жоғалтады. Маған бұл жағдайлар Еуропаға келiп, көзiммен көргенге дейiн жұмбақ күйiңде болып келдi. Америкаға келiп көрiңiздер, бiзде кiм барынша бiлiмдi, кiм қызыл сөзге құмар, өзiнiң отандастары арасында кiм қадiрлi, олар кiмге көбiрек сенiм бiлдiредi жəне кiмдi жоғары қызметке ұсынады? Олардың бəрi өз Отанында бiлiм алып, жоғары тəрбие алғандар жəне мораль мен салт-санада өзара үйлесiм тапқан жандар».

	Мiне, бұдан бiз АҚШ президентiнiң Еуропаны өз көзiмен көрiп, соңына өшпестей рухани өсиет тастап кеткендiгiн байқаймыз. Қоғамдық өмiрiмiзде бой алдырып отырған жазылмас кiнəраттар Батыс əлемiнен келген жойқын саясаттың басы болмасына кiм кепiл?!





Батыс университеттерiне адам емес, ақша қымбат




	Жалпы, жастарымыздың шет елдерде бiлiм алуына қолайлы жағдай жасау арқылы, бiз сол елдердiң оқу орындарының беделiн күшейтуге үлес қосып отырмыз. Сондықтан бiлiм саласын экспансияға айналдырмастан бұрын, бар қаражатты отандық жоғары оқу орындарына бөлiп, солардың материалдық базасын күшейтудi қолға алу қажет.

	Үкiмет бiр талапкердi оқыту үшiн жылына 10 мың доллар мемлекет қаржысын жұмсайды екен. Сонда бес жыл оқыған бiр студент үшiн қаншама қаржы шығындалатынын есептей берiңiз. Одан да осы мол қаржыны, елiмiздiң ұлттық белгiсi бар университеттерiне неге жұмсамасқа? Бiлiм беру жүйесi əлемдегi iрi университеттердiң бiртұтас қауымдастығына мүше ретiнде бiлiм беру процесiн қазiргi заманғы талаптарға сəйкес ықпалдастыруды қажет етедi. Демек, шетелге жiберiп, оқытып жатқан студенттердiң санын шектеп, оның есебiнен елiмiздiң жоғары оқу орындары ұстаздарының сапасын көтеру жолына бұру қажет.

	Негiзiнде, болашақта талантты жастарды осыдан бiрнеше жыл бұрын ел Президентiнiң өзi ұлттық мəртебе берген елiмiздiң сегiз жоғары оқу орындарында оқытып, қоғам өмiрiнiң сан-саласына қызметке тартуымыз қажет. Бiр ғана мысал. Кезiнде Наполеон жеңiлiске ұшырағаннан кейiн Ұлыбританияның сол тұстағы премьер-министрi «Ватерлоо» түбiндегi жеңiске Итанның спорт алаңдарында қол жеткiздiк деген болатын. Бұл ағылшындардың ақсүйек барша зиялылары Итан оқу орындарында оқығанын меңзегенi едi. Сол сияқты, АҚШ-тың кешегi, бүгiнгi президенттерiнiң басым көпшiлiгi Йель университеттерiнде бiлiм алған. АҚШ-тың 11 президентi Йель колледждерiнде оқығанын ескерсек, бiлiмдi алыстан iздемесе де болғандай екен. Ал жоғарыдағы Еуропалық бiлiм жүйесiнiң сыртқы ортаға тигiзер зиянды əсерiн бiр ғана Томас Джефферсон айтқан жоқ.

	Өзiмiз үлгi тұтатын Малайзияның дамуында да шет елдерде бiлiм алуға қарсы жүргiзiлген саясатты көремiз. Егер Малайзия экономикалық ұлы секiрiстер жасау арқылы Батыс əлемiнiң зəресiн алса, оған еркiн рынок пен шет ел инвестициясын тартудағы табандылығы жəне ұлттық құндылықтарды өзгелерге сыйлата бiлуiмен қол жеткiзгенiн байқаймыз. Азияның құнды қазынасының қорғаушысы жəне жаршысы премьер-министр Махатхир Мохаммад халықтың сана-сезiмiн оятып, рухын көтеру арқылы ұлттың рухани менталитетiне төңкерiс жасай бiлдi. Тiптi, ол ағылшындық ортада жоғары бiлiм алған топтарға сенiмсiздiкпен қарап, оларға аса маңызды мемлекеттiк қызметтердi ұсынбады. Оған себеп те жоқ емес едi, өйткенi өзiне дейiнгi үш премьер-министр де Ұлыбританияда бiлiм алған болатын. Батыс əлемiне деген оның шынайы көзқарасы осы жерден қалыптасқан. Сөйтiп, ол малай тiлiн мемлекеттiк басқару орындарының барлық буынына батыл енгiзген.

	Осыған сарындас тағы бiр мысал. Бiрде Италияның Милан университетiнiң бiр профессоры осы елде жүрген қазақ жазушысы Ролан Сейсенбаевты iздеп барып, келелi əңгiме өткiзiптi.

	– «Мен Нұрсұлтан Назарбаевты қатты сыйлайтын адаммын. Маған оның прогресшiл ой əлемi ұнайды. Халқының қамы үшiн жан пида əрекетi ол кiсiнiң ерекше рухани биiкте екенiн көрсетедi. Италияда оқып жатқан көп қазақ жастары университетке келмейдi. Тiптi, бiр студенттi мен екi жыл бойы көргем жоқ. Батыс жастарының да көбi лекцияларға қатыспайды. Қатысып қайтедi, ақшаны төлейтiн ата-аналары ғой. Ал сiздердiң жағдайларыңыз мүлде бөлек. Қазақстандық студенттер халықтың ақшасына оқиды. Менiңше, балаларыңызды Батысқа оқуға жаппай жiберудi əдетке айналдырудың керегi жоқ. Буыны қатып, ой əлемi тұрақталмаған жеткiншектердi бекер бұзасыздар. Қыздарыңыз Батыстың шалдарына күйеуге шығып жатыр. Бұл өлiммен тең деп бiлемiн. Сiздердiң елдерiңiзде үш рет болдым. Қазақ халқы дархан, ақылды халық екен. Батыс университеттерi, əрине, сiздердiң ақшаларыңызды күтедi. Оларға адамнан гөрi, ақша қымбат. Сiздерге тиiмдi жол – Батыстың айтулы мамандарын өз елдерiңiзге арнайы шақыртып, лекция оқыту. Бұл экономикаларыңызға көп арзанға түседi. Мынандай қаржы қыспағы кезiнде ақшаны үнемдеп пайдалану керек емес пе? Осы тiлегiмдi кемеңгер Нұрсұлтан Назарбаевқа жеткiзуiңiздi сұраймын» («Егемен Қазақстан» 6 маусым 2009 жыл).

	Сырт көз қашан да сыншы. Көрген көзде айып жоқ, профессор көргенiн айтты. Ал бiз оны халыққа жеткiзуге тырыстық.





ЖҮРЕКТЕГI КIЛТ




	«Мен əркез намазға сапқа тұрған

	мұсылмандарды көргенде,

	өзiмнiң мұсылман болмағаныма

	өкiнемiн».

	РЕНАН

	(«Адамзатқа шұғыл хабар» кiтабынан)



	Дүние астан-кестеңi шығып, сан түрлi құбылысқа енiп жатса да ислам құндылықтары өзгерiске бiр түскен емес. Əлемдiк катаклизм жағдайында да, табиғат, жер-су апаттарында да оның мəнi, мақсаты, орны өзгеріске түскен емес. Ол сонысымен де құнды. Қазір Ережеп айы. Одан соң Шағбан айы күтіп тұр. Ендi бiрер айдан кейiн күллi мұсылман əлемi бiр уақытта өсек-ғайбат айтпасын деп тiлге, əдепсiз нəрсенi көрмесiн деп көзге, ұятты сөздi естiмесiн деп құлаққа, терiс пиғылды ойламасын деп ойға – ораза бұйыртатын (Д.Досжан). Рамазан айы келеді. Ережеп, Шағбан, Рамазан сынды үш қасиетті айды қадірлеу күнə жасаудан сақтану, ғибадат құлшылық ету дегенді білдіреді. Қазiр рахман мен раһим сипаттары басым осы Рамазан айына ислам əлемi қатты дайындалуда. Бiздiң елiмiздiң мұсылман жамағаты да қасиеттi Ораза айында сапқа тұруға дайындық үстiнде. Олардың қатары былтырғыдан да көп болатын iспеттi. Кезiнде Пайғамбарымыз (с.ғ.с.): «Түбiнде ислам дiнiне өте берiлген бiр елдер болады, олар – бiздiң арабтардан гөрi бiлiмдi, арабтардан гөрi жетiлген, түркi тiлдес елдер...», – деген екен. Ұлық Пайғамбарымыздың бұл сөзi қазiр ақиқатқа айналып отыр. Оған дəлел қазiр жер-жерлерде салынып, халық игiлiгiне берiлiп жатқан мешiттердi айтуға болады.

	Бiр заманда ұлт намысын жоқтаушы Арқаның билерi қарашекпендiлердiң шiркеуiнен даңғырлай шыққан қоңыраудың үнi далалықтардың құлағына сiңiп кете ме деп қауiптенген көрiнедi. Сонда Айшуақ би Түркiстаннан шариғатқа жүйрiк оқымыстыларды алдырып, əр ауылдан мешiт аштырыпты. Мұның өзi сақалды көршiнiң ар-ожданға бұғалық салу пиғылына мықты тосқауыл болған iспеттi. Содан берi орыс арбасының iзiн көрiп, пiр жолымды кəпiр кескенiн көрмейiн деп көзiн байлап өткен ата-бабаларымыздың байламды iсiн ұрпақтары жалғастырып келе жатыр.

	Иə, Рамазан – адамдарға тура жол нұсқаушы, ақ пен қараны айырушы, бекем тұтынатын жолбасшы ретiнде Құран түсiрiле бастаған ай.

	Хақ дiннiң Пайғамбары Мұхаммед (с.ғ.с.) бiр хадисiнде:

	«Жаңа туған айды көрген кездерiңiзде оразаға бастаңдар жəне келесi жаңа туған айды көргенде ауыз ашыңдар (айттаңдар)» – дейдi. Өмiрiңiзде бiр рет болса да, ойланып көрдiңiз бе? Неге осы рамазан айында мұсылмандар Күн шыққаннан батқанға дейiн ештеңе iшiп жемейдi, нелiктен нəпсiнiң қалауын орындамайды? Бұл сауалға бiреулер: «Аллатағала осылай бұйырған», – деп, ендi бiреулер «сауабы үлкен», – деп, ал кейбiреулер «Ата-бабамыздан келе жатқан үрдiс осылай», – деп жауап беруi мүмкiн. Қалай ойласақ та бiр ай бойы осы мiндетiмiздi орындауға тырысамыз.

	Ораза – арабша «саум» жəне «сыйам» сөздерiнен тарайды, мағынасы – нəпсiге тыйым салу екен. Ал оразаның негiзгi мағынасы – таң атқаннан күн батқанға дейiн iшiп-жеуден, жыныстық қатынастардан бой тарту. Мұсылман күнтiзбесi бойынша Рамазан айының алғашқы күнiнен басталған ораза айдың соңында аяқталады жəне үш күндiк айт мейрамы басталады.

	Неге Рамазан айында ораза ұсталады дегенге келсек: Алла-тағала жылдың бiр айын күнəһар құлдарының тəубаға келiп, ақ жолға түсуi үшiн арнаған. Күнəдан ағартар, мың түннен қадiрлi Қадiр түнi осы айдың iшiнде, осы айда хақ дiннiң Пайғамбарына пайғамбарлық мiндеттенiп, ғалам кiтабы – қасиеттi Құран Кəрiм жiберiлген. Мұсылмандардың Рамазан айында ораза ұстауының сыры осында («Мұсылман күнтiзбесi» 2001 жыл).

	Қожа Ахмет Иассауи бабамыз: «Ең алдымен иманды түзеу арқылы адамды, сосын ортаны, содан кейiн заманды түзеуге болады», – дейдi. Иманы түзу адам – ол нағыз мұсылман.

	Ораза жайында Шəкəрiм Құдайбердiұлы да ескерте кетудi парыз санапты. Шəкəрiм бабамыз: адам оразаны Рамазан айын көрiп ұстайды, – дейдi. Болмаса көрдiм деп бiр кiсi куəлiк ант берсе, күн бұлттырақ болса, соның антымен ұстайды. Бiрақ, олайша ұстағанда отыз күнге толған соң, ай көрiнбесе ашпай отыз бiр күн ұстайды. Егер де оразаның басында екi кiсi яки бiр еркек, екi ұрғашы ай көрдiк деп ант берген болса, отыз күн ұстаған соң бұлт болып ай көрiнбесе де ашып жiбередi. Егерде бұлтсыз ашық болса, көп кiсi көрмей, яғни əр жақтан көрдiк деп хабар келмей ашпайды. Бiрақ, шағбанды анық отызға толтырып ұстаған болса ашады. Егер де рамазан айын ешкiм көре алмаса, не көрген анықты хабар болмаса, онда оразадан алдыңғы айды отызға толтырып, сонан кейiн ұстайды. Бiрақ, есiңiзде болсын, кiтапта айды көрген күнi бiрi деп санамайды. Ертең бiрi деп санайды. Сол себептен ораза айын көретұғын күнi ораза бола алмайды. Бүгiн кешке көрсе, ертең ораза болады. Сол сықылды оразада бұрынғы айды көрген күннiң ертеңiнен бастап санап отызға толтырып, отыз бiрiншi күнi берiк болады. Егер де оразадан алдыңғы шағбан айының басы ашық бiлiне алмаса, онан бұрынғы рəжаб айында отызға толтырып һəм шағбанды да отызға толтырып сонан соң ұстайды, – деп түсiндiредi.

	Шəкəрiм Құдайбердiұлы «Мұсылмандық шарты» Алматы.

	«Қазақстан», «Мерей», «Ақиық» 1993 ж.

	Мұсылмандықтың құндылықтары ғылымда жатыр.

	Ғылым мен иман егiз ұғым. Ғылым мен дiннiң үйлесiмдi жаратылғанын əлемдiк танымал ғалымдар мойындап, оның прогрессивтi жағын талай айтқан. Мəселен, ағылшын ғалымы Лорд Давенпорттың: «Ислам дiнi ақыл мен күштiң символы» деген ғылыми еңбегi Еуропада үлкен сiлкiнiс тудырды. Ислам өркениеттi, ол күллi жер шарының халықтарын, барша адамдарды бiрлiкке, бостандыққа, теңдiкке, мейiрiмдiлiкке шақыратынын адамзат баласы жақсы түсiнiп отыр.

	Ислам өркениетi тарихынан бiр мысал келтiре кетсек. Мұсылмандар армиясының Византия империясымен болған бiр шайқасынан кейiн тұтқынға түскен византиялықтардың үлкен тобын Ежелгi Грекия мұрасынан математика, медицина, философия бойынша кiтаптарға айырбастап, оны күллi адамзаттық құндылығы ретiнде күнi бүгiнге дейiн сақтап келгенiн қалай түсiнемiз?! Бiлiм үшiн, ақиқатқа ұмтылған адамдық рухтың ұлылығына қалай бас имеуге болады. Сөйтiп, қасиеттi ұлық дiнге құлшылық етушi жандар осылайша пұтқа табынушы өркениеттiң жемiстерiн пайдалануға құлықты болды. Дiннiң ғылымға деген ықпалының күштi əсерi болғанын бұрынғылар айтып та кеткен.

	Ұлы ғалым Альберт Эйнштейннiң: «Егер мен терең дiни сенiмге ие болмағанымда, өзiмдi нағыз ғалым ретiнде мойындамаған болар едiм. Мен бұл сөзiммен «Құдайсыз» ғылымға сенуге болмайтынын айтқым келiп отыр. Кiмде-кiм ғылыммен жан-тəнiмен айналысса, əлдебiр сенiм рухына ие болады. Бұл рух адам санасынан əлдеқайда жоғары. Табиғат заңдылықтарының ғылыми дəлелi – дiн», – деуiнде не деген парасаттылық жатыр! Ал келесi бiр атақты ғылым Луи Пастердiң: «Менiң бойымда Құдайға деген сенiм мархаббат болысымен, жан-дүниемде Дарвин теориясына деген қарсы пiкiрлер туындай бастады. Ғылым мен дiннiң үйлесiммен жаратылғанын жəне оларды бiр-бiрiнен бөле-жаруға болмайтынын ұғындым. Мен табиғат жаратылысына ой жүгiрткен сайын, ұлы Жаратушыға деген сенiмiм зорая түседi. Ғылым – Құдайды сүюге апаратын даңғыл жол», – деген жүрекжарды сөзiнен оның бiлiм үшiн ақиқат екенiн мойындаймыз. Мiне, бұдан рухани байлыққа шөлiркеген Батыстың исламнан шапағат iздегенiн көремiз.

	«Ислам жақсылықты, мейiрiм мен пəктiктi қолдайды» деген сөздi орыс ғалымы Леонид Мордвинов та өз еңбегiнде дəлелдеп көрсеткен. Хаһ Жаратушының қалауынсыз ештеңе өздiгiнен болмайды. Аспан күркiресе де, от тұтанса да, көлiк жолдан шығып кетсе де оның өзiндiк себебi бар. «Бiздер, астрономдар, табиғаттың iлiмiн оқып, Ұлық Жаратушының өмiрi үйлесiмдiлiкпен жаратқанына мадақ айтуды түсiнгенiмiз абзал. Мен ғылымға анағұрлым терең бойлаған сайын, Ұлық Жаратушының ұлылығына бой ұрамын. Жалпы, мына əлемдi, аң-құстарды кiм жаратты? Əрине, оны құдiретi күштi Жаратушы жаратты. Ол бəрiнен ұлық.

	Əрбiр адамның өмiрдiң мəнi мен мақсатын түсiнiп, əлемдi жаратқан Ұлы Жаратушының барына сенiп, оған құлшылық жасау арқылы бақытқа жетсем деген арманы бар.

	«Сондықтан, əркiм оның алдына өзiнiң сана биiгiмен баруы керек», – дейдi, аспан əлемiн зерттеушi Иоганн Кеплер.

	Бүгiнгi таңда əлем ислам құндылықтарына бас иiп, оның барлық сипаттарын қабылдауда. Жақында Америкалық көшi-қон саясаты институтының ғалымдары таяудағы 30–40 жылда Еуропаның əрбiр бесiншi тұрғынын мұсылмандар құрайтынына болжам жасады. Дүниежүзi бойынша барлық дiндердi бауырластыққа, төзiмдiлiкке, Үндiстан мен Қытай шегiнен Францияға дейiнгi орасан зор кеңiстiктегi миллиондаған адамдарды сабырлылыққа шақырған исламның салтанатты шеруi бауырын жазып, бой түзеп барады.

	Еуропаның, күллi əлемнiң күнi ертең ислам шариғаттарын мойындап, оның құндылықтарына бас иетiнiн ақыл-ой иелерi ерте кезден-ақ бiлiп кеткен.

	«Егер қазiргi əлемдi басқару құқы Мұхаммед (с.ғ.с.) сияқты бiр адамға берiлетiн болса, ол барлық мəселелердi майдан қыл суырғандай етiп оп-оңай шешер едi жəне бұл шешiмдер сондайлық тыныштық пен бақыт əкелер едi. Мен Еуропаның ертең Мұхаммедтiң (с.ғ.с.) дiнiн қабылдайтыны болжаймын, тiптi Еуропа оның дiнiн қазiрдiң өзiнде қабылдай бастады», – деген Бернард Шоудың сөзiнде шындық бар.

	Қазiр бiр Аллаһқа жалбарыну мемлекеттiк қызмет орындарында да салтанатты жағдайда орындалуда.

	«Мəселен, Алманияның Бүндестаг депутаттары өз жұмыстарын азанмен жаппай дұға оқудан бастап күнделiктi мемлекеттiк шараға кiрiседi. Польшада мемлекеттiк қызметкерлердiң дiни сауат бiлiктiлiгiн арттыратын арнайы орталықтар бар. Мұның өзi Мұхаммед Пайғамбарымыздың күнделiктi iстерiн үшке бөлiп жұмсағанынан үлгi етiп алған iспеттi. Пайғамбарымыз (с.ғ.с.) уақытының бiр бөлiгiн отбасына арнаған, екiншi бөлiгiн мемлекет iстерiне, үшiншi бөлiгiн құлшылыққа арнаған көрiнедi. Егер мемлекет iстерiне уақыты жетпей қалған жағдайда оны отбасына бөлiнген iстерден ығыстырып отырған. Исламның ғажайып сыйына таң қалып, оның ақиқат дiн екендiгiн мойындап, о дүниеде Аллаһтың алдында исламнан басқа ешқандай дiннiң қабыл болмайтынына көзi жетiп, Ұлы Жаратушының мархаббатына бөленiп жатқан ойшылдардың iсi оңынан болған сыңайлы.

	Аллаһтағала жүрегiмiзге терең иман, Пайғамбарымызға (с.ғ.с.) деген махаббат сыйлап, оның үмбетi болуға лайық етсiн. Əумин!





ВЕНЕСУЭЛА ПРЕЗИДЕНТI ШОКОЛАД ЖЕУДI ҰСЫНДЫ





Құтыдағы суық шай бүйрекке зиян




	Көше дүңгiршектерiнде жəне ашық сауда алаңдарында күннiң көзiнде, қыстың аязында үздiксiз сатылып жатқан құтыларға құйылған түрлi жемiс шырындары мен сусын шайларды кiм тексерiп жатыр? Олардың əсiресе, мектеп аулалары мен жоғары оқу орындарының iшiнде орналасуына неге жол ашып бердiк?

	Жақында америкалық ғалымдар құтылардағы суық шайлардың құрамында бүйректiң қызметiнде тас түзушi оксалат консентрациясының жоғары болатынын анықтады. Осыған орай МIG news. com медициналық ақпараттық порталы ғалымдардың бүйрек ауруына бейiм адамдарды суық шай iшуден бас тартуға шақырып отыр. Ғалымдардың айтуы бойынша құтылардағы шайды қарапайым таза сумен ауыстырған жөн. Тұтынушылар суық шайды газдалған сусындар мен сырадан əлдеқайда пайдалы дегенге бойларын əбден үйретiп алған iспеттi. Алайда ғалымдар оны өздерiнiң нақты зерттеулерiмен жоққа шығарып отыр.

	Адамдар бүгiн тез дайындалатын жəне дайын өнiмдерге бейiмдiгiн танытуда. Олар күн ұзақты қызмет үстiнде отырып, бiр бума фастфуд талғажау етiп алып-ақ жұмыс iстеуге бойларын үйретiп алған. Ересектермен қатар қазiр оған жастар да үйiрсектiк танытуда. Үш жасқа дейiнгi сəбилердiң пицца, фри-картоп, чипси, гамбургер сияқты фастфуд өнiмдерiмен қоректенуi олардың IQ деңгейiнiң төмендеуiне себеп болады екен. Жас балалардың ақыл-ойы мен олардың сүйiктi асы арасында байланыс барын Бристоль университетiнiң мамандары анықтаған.

	Ғалыми зерттеушiлер 1990 жылы туылған 14 мың баланың отбасы жағдайын, олардың ата-анасының əлеуметтiк ерекшелiктерiн жəне балалардың ойыншықтарына зерттеу жүргiзiп, түрлi ақпараттарды анықтаған. Зерттеу қорытындысында, құрамында май мен қанты көп дайын өнiмдердi көп тұтынатын балалардың IQ деңгейi бес балдан төмен болатыны көрсетiлiптi. Себебi, құнарлы тамақ адам миының жетiлуiне айтарлықтай əсер ететiндiгi анықталған. Сондықтан, ғалымдар ақыл-ой мүмкiндiктерiнiң дамуы үшiн үш жасқа дейiнгi бүлдiршiндердiң үнемi балық, ет, көкөнiс пен жемiс-жидек жеуi қажет екенiн айтқан.

	Дəл осы фастфуд тағамдарын қолданудан жыл сайын Британия аралында 40 мыңға жуық адам қаза табады екен. Бұл жантүршiгетiн хабарды Ұлыбритания денсаулық жəне медициналық көмек сапасы ұлттық институтының ғалымдары жариялап отыр.

	Дəрiгер мамандардың зерттеуi бойынша Ұлыбританияда жыл сайын 150 мыңға жуық ағылшын азаматтары жүрек-қан тамырлары сырқатынан о дүниеге аттанады екен. Олардың 40 мыңға жуығы уақытылы дұрыс тамақтанбаудың əсерiнен болатын көрiнедi. Дəрiгерлер егер ағылшындар жейтiн тамақтарында май мен тұзды жəне фастфуд өнiмдерiн аз қолданатын болса, елдегi өлiм көрсеткiшiн азайтуға болады екен.





Какао iш, шоколад же




	Адам ағзасын зерттеушiлер жемiс шырындарынан гөрi, шоколад пен какаоның пайдасының зорын айтуда. Америкалық ғалымдар ағза жасушалары үшiн қажеттi антиоксиданттардың шоколад құрамында көбiрек екенiн дəлелдеп берген. Шоколадтың құрамдас компоненттерi жасушалардың қышқылдану процесiн тежейдi екен. Оның əсерiнен адам ағзасын қатерлi iсiк пен жүрек ауруларына төзiмдi келетiн көрiнедi. Бұған дейiн антиоксиданттар жемiс шырынында көп делiнсе, ендi басқа тұжырым жасалып отыр.

	Ғалымдар онкологиялық аурулардың алдын алуда какао ұнтағы мен қою түстi шоколадтың əлдеқайда пайдалырақ екенiн анықтаған көрiнедi.

	Осыдан бiрер ай бұрын Венесуэлла президентi Уго Чавес Мəскеуге ресми сапармен келдi. Ол Ресей президентi А.Медведевпен бiрлескен баспасөз конференциясында өз елiнен алып келген какао мен шоколадты мақтай келiп, үнемi жайдары, күш-қуатты толыстырып жүру үшiн осы өнiмдi тұрақты түрде жеп тұруды ұсынды. Атақты комендатоның бұл iсiн жарнама десек те, онда шындық бар екендiгiн бүгiнгi ғылым дəлелдеп отыр.





Ағзадағы у




	Кез келген элемент адам ағзасына пайда да келтiруi мүмкiн, зиян да келтiруi мүмкiн. Пайдасы өзiңде қалады ал зияндығы өзi түгiл, өзгеге де əсер етедi. Мəселе артық тұтынған бiр шөкiм тұзда болып тұр. Астың дəмiн келтiретiн ас тұзынсыз өмiр жоқ. Сол тұзың қан тамырларына жарты сағаттың iшiнде орасан зор нұқсан келтiредi екен. Жақында Австралиялық ғалымдар тұздың адам ағзасына қалай əсер беретiнiн арнайы зерттеу арқылы тəжiрибе ретiнде өткiзiптi. Дəрiгер ғалымдардың қатаң бақылауына алынған сараптамасына денсаулығы күштi 16 адам қатысыпты. Сынаққа қатысқан адамдардың əрқайсысына 4 грамм тұз қосылған тағам ұсынылыпты. Бұдан кейiн 0,3 грамм тұз қосылған екiншi тағам берiлiптi. Тəжiрибе өткiзiлерден бұрын жəне одан кейiн оған қатысқан адамдардың иық артериясындағы қан тамырларының соғысы өлшенген. Зерттеу барысында тұзды тағам жеген адамдардың қан айналымы айтарлықтай тежелгенi байқалған. Тұз 30 минуттан кейiн-ақ ағзаға əсер ете бастап, қан жүгiрiсiн шамамен бiр сағат бойына тоқтатып тастаған. Жалпы түзiлiмде 4 грамм тұз – адамның рационына енетiн тағамдардың орташа тұздылық көрсеткiшiне тең келген. Өмiрде тұзды көп қолдану адамды оқыстан болатын өлiмге апарып соқтыруға итермелейтiн бiрден-бiр жол. Ғалымдардың зерттеу амалдары көрсеткендей, тұз адамның қан тамырларын қатайтып тастайтын бiрден-бiр фактор екен. Екiншiден, тұз адамды уақытынан ерте қартайтатын у. Жесең тұқымыңды құртатын, жемесең тəбетiңдi тежейтiн тұзды тiптi пайдаланбайтын адамдар да бар. Ол əзiрше, алдамшы сенiм.

	Əйтпесе, судың да, нанның да, тəттi тоқаштың да құрамында ас тұзының бар екендiгi белгiлi. Мəселе, қалай қолдануда тұрса керек. Иə, мəселе осында!





Батыстықтар үлгiсi




	Ғимарат салынарда ол жердiң тектоникалық қыртыстары зерттеледi. Өнiм шығарылса, оның өзгелерге келтiретiн зияны, табиғи тазалығы тексерiледi. Қазiр ше? Тексеру, бақылау қағаз жүзiнде қалған. Əйтпесе, үй жағдайында дайындап, онысын көше кезiп сатып жүрген адамдар аз ба? Еуропада мұндай мəселеге ерекше жауапкершiлiкпен қарайды. Мəселен, елiмiздегi мектеп жасындағы балалардың бəрi үзiлiс кезiнде чипцы, пицца тəрiздi ащы тағамдарды жейтiнiн көрiп жүрмiз. Жақында Ұлыбританияның Бристоль университетiнiң ғалымдары 8 жасқа толған жасөспiрiмдердiң құрамында май мен қант мөлшерi басым тағамдарды көп тұтынса, олардың интеллектуалдық ақыл-ойының даму деңгейi тежелетiнiн анықтаған. Осыған сай Батыс елдерi жалпыға бiлiм беретiн оқу орындары мен мектепке дейiнгi тəрбиеленетiн мекемелер жанында жоғарыда аты аталған өнiмдер мен газды сусындардың сатылмауын қатаң бақылауға алып отыр.





Темекiден жылына 5 миллион адам өледi екен




	Əлем елдерi 40 жылдан соң шылым тартудан мүлдем бас тартпақ. Əлеуметтiк зерттеушiлер осындай қорытынды жасап отыр. Соңғы онжылдықта жер жүзiнде темекiнiң ащы түтiнiне байлағандардың қатары 9,6 пайызға азайған. Ұлыбританияда өткен ғасырдың 60-жылдары екiнiң бiрi темекiге тəуелдi болса, қазiр олардың саны халықтың 20 пайызын құрап отырған көрiнедi. Мұндай тенденция Ресей, АҚШ, Бельгия, Норвегия, Финляндия елдерiнде де көрiнiс тауып отырған көрiнедi.

	Есесiне темекiге əуестенушiлердiң үлкен армиясын əйелдер құрап отыр. Дүниежүзiлiк денсаулық сақтау ұйымының зерттеуi бойынша əйелдердiң қоғамдағы əлеуметтiк, саяси мəртебесiнiң көтерiлуiмен олардың осы жағымсыз iске бой алдырғаны байқалған. Мысалы, Қытай, Үндiстан, Индонезияда əйелдердiң темекiнi ер азаматтардан бес есе көп тартатыны байқалса, Канада, Норвегия, АҚШ, Австралияда əйелдер ерлермен қатар тұрғандығы тiркелген. Зерттеушiлер бұдан қатты қауiптенiп отыр. Себебi, никотиннен жыл сайын əлемде 5 миллион адамның қайтыс болатындығы айқындалған.

	Елiмiзде қоғамдық орындарда шылым шегуге тыйым салатын жəне темекi өнiмдерiн сатуға шектеу қойылған заңның қабылданғанына бiр жылдай уақыт өттi. Жақында Алматы қалалық iшкi iстер департаментiнiң қызметкерлерi қаладағы кафелер мен мейрамханаларды тексерiп, заң бұзушылықтың 119 фактiсiн анықтаған. Нəтижесiнде, 200 адам əкiмшiлiк жауапқа тартылып, олардан 300 мың теңгеден астам айыппұл алыныпты.

	Мұндай шараны Қытай елi де қолға алуда. Жақында аспанасты елiнде шылым шегуге қарсы күрес жөнiндегi жалпыұлттық бағдарлама қабылданды. Осыған байланысты Қытайдың радио, кино жəне телевизиялық мемлекеттiк басқармасы кино түсiрушiлерге темекi тартып тұрған адамдарды экраннан көрсетпеу жөнiнде қаулы қабылдады. Ендi кинолардан темекi түтiнi мүлдем көрсетiлмейдi. Қоғамдық орындарда темекi тартқан əртiстер əкiмшiлiк жауапкершiлiкке тартылатын болады.

	Бiзде ше?!





ҚҰБЫЖЫҚ


	немесе қазiрдiң өзiнде тозақ отына күйген жазушы



	Ол үнемi ақсүйектiк ағылшын қоғамы билейтiн мемлекеттiк бақылау – бағыттау машинасының құпия ұясында жасырын кодпен белсендi iс-əрекеттер жасады. Үндiстан мемлекетiнiң негiзi қаланып жатқан кезде, мемлекетшiлдiк идеясын насихаттайтын, айтатын, шынайы түрде iске асыратын тұлғаларды идеялас болуға шақырып, ағылшындық мiнəйi ұғыммен жүруге итермеледi. Сол тұстағы үндiс ұлтынан шыққан мемлекеттiк қызметкерлер өз ұлтының мүддесiн ойламады. Өз мүдделерiн қанағаттандыру мақсатында парламент мүшелерi ортасынан сыбайластарын iздедi. Сөйтiп қарапайым халық пен мемлекеттiң арасында көзбен көрмейтiндей алшақтық пайда болды. Үндiстанның ұлы адамгершiлiк өлшемiне айналған имандылық, мұсылмандық идеясына жасырын шабуылдар өршiп кеттi. Осы бағыттағы насихаттық ақпараттың көз iлдiрмес жылдамдықпен жүргiзiлгенi соншалық, мемлекеттiк қызмет атқаратын үндiс ұлты өкiлдерiнiң басым көпшiлiгi өз ұлтына қарсы жұмыс iстедi. Ағылшын билiгi ондай адамдардың тобын ынталандырып отырды. Солардың бiрi – жазушы Салман Рушди едi.

	Үндiс тектi, ағылшын жазушысы Ахмет Салман Рушди

	Үндiстан өз тəуелсiздiгiн жариялардан екi ай бұрын 1947 жылы 19 маусымда Бомбей қаласында бай мұсылман кəсiпкердiң отбасында дүниеге келген. Қайда оқытам десе де, дəрменi жететiн бай əке баласын алғашында туған жерiнде, кейiн Англияның Кембридж университетiнде оқытады. Отбасы иесiнiң кəсiби қызметiне орай, Пəкiстан, Үндiстанда көшiп-қонып жүрген Рушдилер отбасы ақылдаса келе Салманды 14 жасқа толысымен ағылшындық ортада өмiр сүруге бейiмдейдi. Салман университеттi бiтiрiсiмен ағылшынның азаматтығын қабылдап, өзiнiң ана тiлi болып келген урду тiлiнен бас тартып, оның орнына ағылшын тiлiн негiзгi тiл ретiнде таниды.

	1968 жылы Салман тарих пəнiнен магистрлiк қорғап, ұзақ уақыт британдық жарнама агенттiгiнде еңбек етедi. Бiрақ, ол бұл жұмыстан жан рахатын таппай, көңiл күй ауанын ақ парақ пен қаламға түсiредi. Сөйтiп, 1975 жылы алғашқы «Гримус» деген романын жариялайды. 1981 жылы «Түн тiлiгiндегi балалар» романы автордың ағылшын жазушыларының ортасында кеңiнен танылуына жол ашады. Кейiн бұл шығарма ағылшынның беделдi жазушысы Джеймс Тейт Блэк атындағы Букер сыйлығын алады.

	Жалпы, Салман Рушдидiң бұдан кейiн де бiрнеше романы жарық көредi. Əдебиет зерттеушiлерi мен эстеттер оны «үндiстiң Томас Манны» деп атап кетедi. Осы жылдар iшiнде оның жазушы ретiнде алмаған сыйлығы қалмайды. Ағылшын қоғамының жазушыларға берiлетiн барлық сыйлығының иегерi атанған ол адам бостандығы жолындағы жалынды күрескер ретiнде танылып, тiрi кезiнде ұлы адамдарға арналған пантеоннан орын алған тұңғыш жазушы атанады.

	Адамның таным-бiлiгiн билеп-төстеген эгоизмi жамағат менмендiгiмен қосылса, ол жыртқыш құбыжыққа айналады. Ондай жанның қолындағы ең əсем игiлiктердiң өзi түнерген қою бұлтқа айналып, айналаға өлiм мен қасiрет жаудырады. Рушдидiң 1989 жылы жарық көрген «Сайтанның шатпағы» романы Британияда ғана емес, бүкiл əлемде шу тудырады. Мұсылман əлемiнiң сағын сындыруды ежелден басты мақсатына айналдырған Еуропа құрлығы шығармаға ерекше мəн берiп, оған құпия жағдайда қолдау бiлдiредi. Осыдан соң Салман Рушдидiң қол аяғын жерге тигiзбей мақтау, құрметтеу шарасы жүйелi түрде жүргiзiле бастайды. Кiтап дүниежүзiлiк барлық көрмелерге қойылып, əдеби каталогтарға енгiзiледi. Романның мазмұны бүкiлəлемдiк интернет жүйелерiне қосылып, академиялық оқу орындарында талқыланады. Жедел түрде əлемнiң жетекшi тiлдерiне аударылып, оқырмандар арасында үлкен дүрбелең тудырады. Мұндай дүрбелең кезiнде Гитлердiң «Майн камф» кiтабы мен Каддафидiң «Жасыл кiтабы» жарық көргенде де талас тудырмаған едi.

	«Сайтанның шатпағы» əсiресе, мұсылман əлемiнiң үлкен наразылығын тудырды. Үндiстанда жергiлiктi мұсылмандар мен пұтқа табынушылар арасында қарулы қақтығыстар орын алып, соңы кiсi өлiмiне əкелiп соқтырды. Пəкiстанда саяси қайраткерлердiң араласуымен қанды қырғынның алды алынды.

	Оқиғаның мұншама саяси астар алуына өзiндiк себептер де бар едi. Ағылшын үкiметiнiң 1947 жылғы 3 маусымда қабылданған Декларациясына сай Үндiстан тəуелсiздiк алған соң, екiге жарылып, Үндiстан одағы мен Пəкiстан болып екi мемлекетке бөлiну басталды. Дiни наным-сенiмдерiне сай миллионға жуық босқындар 1947 жылдың тамызынан қазанына дейiн Үндiстаннан Пəкiстанға жəне керiсiнше, Пəкiстаннан Үндiстанға қоныс аударады. Үндiс пен мұсылмандарды ортақ бiр мемлекетке бiрiктiрмекшi болған, Үндiстан Ұлттық конгресiнiң мүшесi, Пəкiстан мемлекетiн құрушы ақын, философ Мохаммед Али Джиннаның идеясы iске аспайды. Ал, бұл ағылшын билiгi үшiн өте тиiмдi едi. Басы бiрiккен екi халықтың арасына идеологиялық от жағу осыдан кейiн басталды.

	Кiтап осы мақсатта жазылып, ол оқырмандар арасында да, саясаткерлер арасында да көп талқыланды. Оған бiр тосқауыл қою керек болды.

	1989 жылы 14 ақпанда Иранның рухани көсемi Аятолла Хомейни кiтап авторын қасиеттi ислам дiнiне тiл тигiзгенi үшiн өлiм жазасына кесуге пəтуа жасады. Ол шешiм күнi бүгiнге дейiн өз күшiнде қалып отыр. Иран көсемiнiң шешiмiн орындаған кiсiге бастапқыда 2,8 миллион доллар сыйақы төлену көзделген болатын. Сыйақының мөлшерiн көтерген Иран президентi жазушыны тiрiлей ұстап берген адамға 4 миллион АҚШ долларын беруге уəде бердi.

	Бүгiнгi таңда дау туғызған бұл шығарма əлемнiң жиырмадан астам тiлiне аударылған көрiнедi.

	Жақсылықтың өзi сабырлыға, имандыға қонақтайды, имансыздан қашады. Əр мүмкiндiктi қапы жiбермей өзiн көрсеткiсi келiп тұратын тұрпайы əдет – адам бойындағы кемшiлiк пен өзiне сенiмсiздiктiң белгiсi. Ондайлардың əр iсi – мақтаншақтық, əр сөзi – менмендiктiң гүрiлi, қарапайымдылығы мен сыпайылығы, көзбояушылық немесе өздерiн жұрттың алдында көрсетудiң амалы ғана. Өзiнiң менмендiгiне табынып, ақиқатқа мұрнын шүйiре қарайтын тəкаппарларға лағынет айтылып тұрады екен. Ондайлар өмiр бойы қорқынышпен өмiр сүредi. Жазушы мiне, жиырма жылдан берi қорқыныш пен үрейлi өмiр сүрiп келедi. Оның жүрiс-тұрысының бəрi қарулы полицейлердiң қорғауымен жүзеге асырылып келедi. Жер бетiнде өмiр сүрудiң қауiптiлiгiнен Рушди Британияның арнаулы орындарының бақылауымен жерасты бункерiнде өмiр сүруге мəжбүр. Құпия жағдайында өткiзген 20 жыл iшiнде жасырын сақталған 30 пəтерде түрлi кездесулер өткiзуге мəжбүр болыпты.

	Құпия өмiр сүру кiмге жаққан? Осы жылдар iшiнде Рушди отбасынан айрылған. Үнемi қорқыныш пен үркуден жан күйзелiсiне ұшыраған əйелi отбасын тастап, басы ауған жаққа кетiп тынған. Рушди қашып, тығылып жүрiп, 1911 жылы «Ойдан құрастырылған Отан», 1994 жылы «Шығыс пен Батыс» деген екi кiтап жазып шығарған.

	Тегеранның шешiмiнен қорыққан жазушы Америкаға сапармен бару жөнiндегi ойын өзгертiп, 1 жылға дейiн күннiң көзiн көрмей жер астында жасырынуына тура келген. Бұл жылдар оның өз өмiрiндегi ең азапты жылдарына баланған.

	Адам табиғатында көптеген жақсылықтардың дəнiмен бiрге кейбiр тiршiлiк үшiн жаратылған жамандықтың да негiздерi бар. Адал достық, шынайылылық, жанқиярлылық, ешкiмге жəне ешнəрсеге мұқтаж болмау сияқты жақсы қасиеттермен бiрге көп адамдарда атаққұмарлық, даңғойлық, өзiн көрсету сияқты жүректi өлтiрiп, рухты сал қылатын жағымсыз сипаттар да болады.

	Рушдидiң кiтабын аударып, даңқымызды асырып қаржыға қарық боламыз деген аудармашылар да күндiз күлкiден, түнде ұйқыдан айрылып, ақыр соңы құрдымға кетiп отырған. Мəселен, Швецияда шыққан тегi пəкiстандық аудармашы «Сайтанның шатпағын» урду тiлiне аударамын деп жүргенде, ислам фанаттарының қолынан отбасымен бiрге қаза тапса, жапон аудармашысы дiни экстремистердiң қолынан қазаға ұшыраған. Сондай-ақ, итальяндық аудармашы мен норвегиялық баспагер қастандықтан ауыр жараланған. Ал, Иранда парсы тiлiне аудармақшы болған ғылым докторы ұзақ жылдар бойы Еуропа елдерiнде жасырын өмiр сүруiне тура келген. Ислам экстремистерiнiң қорқытып үркiтуiнен үнемi бой тасалауға мəжбүр болған ғалым соңында аты-жөнiн өзгертiп, Израиль азаматтығын қабылдаған. 1998 жылы Рушдидiң атышулы кiтабын Петербургтiң «Лимбус Пресс» баспасы орыс тiлiнде шығаруға ұйғарым жасағанда, ресейлiк мұсылман қауымының ашу-ызасын тудыруға əкелiп соқтырған. Осыған орай, Кавказ мұсылмандары басқармасының басшысы шейх уль-ислам Аллаһшүкiр Пашазаде «Сайтанның шатпағын» басып шығарғандар сол сайтанға қызмет етушiлер болып табылады» деп үндеу жариялап, оқиғаның алдын алған.

	Нəпсiсiн жеңiп, менмендiгiн тежей алмаған жəне ақыл-көзiн шел басқандардың жақсылық жолындағы əр адымы – өз-өзiн уату мен алдау ғана, ал жанкештiлiгi – ақымақтыққа саяды.

	Рушди өзiнiң төртiншi романының қоғам арасында осыншалық дау туғызатынын кеш болса да сезiнген iспеттi. Қоғамның өзi сияқты ой ойлайтын азаматтарды жек көретiнiн сезiп, шындықтың қашан да адамзатты татулық пен бiрлiкке шақыратынын мойындады. Кеш болса да, Рушдидiң ақыл-ойы оны осыған жетелеп отыр. Келiсiлмеген бiр мəселе. Ол – Аятолла Хомейнидiң пəтуасы. Иран көсемiнiң Жарлығын ендi ешкiм өзгерте алмайды. Бұл ретте жазушы қаншама жерден кешiрiм сұрап, өз iсiне өкiнiш бiлдiрсе де, кешiрiм жасалмасы анық. Оған Иранның рухани көсемiнiң: «...жазушы өзiнiң iс-қимылына қанша жерден өкiнiш бiлдiрiп, Құдайлық iс жасаса да, кез келген мұсылманның оны тозақ отына жiберуi қасиеттi парызы болуы тиiс» деген сөзi бұлжытпас заң күйiнде күнi бүгiнге дейiн күшiнде қалып отыр.

	Иран көсемiнiң осы Жарлығы Батыс əлемiнде əлi күнге дейiн үрей туғызып келедi. Осыған орай халықаралық қауымдастық Иранмен қарым-қатынасын бiрнеше рет қайта қарап шықты. Еуропалық экономикалық қауымдастыққа кiретiн 12 ел Иранға баратын ресми сапарларын үзiп, Тегераннан өз елшiлерiн консультация үшiн кейiн шақырып алуы кезiнде үлкен дау туғызғаны бар.

	Кiтапқа байланысты Батыс əлемi басшыларының үнқатысулары да бiр тектi болып шыға бермедi. Сол тұстағы АҚШ президентi Джордж Буш: «Сайтанның шатпағын» Хомейнидiң бағасы теңестiрiп тұр десе, мемлекеттiк хатшы Джеймс Бейкер өз «əттегенайын» бiлдiрген сыңай байқатты. Ұлыбритания сыртқы iстер министрi Джеффри Хау, Франция премьер-министрi Мишель Рокар Иранмен өз елдерiнiң қарым-қатынасының дұрыс жолда екенiн айта келiп, жазушыға берiлген жазаның өте ауыр екендiгiне өз өкiнiштерiн бiлдiрген.

	Мəселенiң насырға шауып бара жатқанын сезген АҚШ, Жапония, Ұлыбритания баспагерлерi «Сайтанның шатпағын» сауда орындарынан алып тастауға мəжбүр болған. Отқа май құюшылар да болған. Израиль баспагерлерi Англияның «Викинг Пингвин» баспасымен келiсiм-шарт жасасып, кiтапты иврит тiлiнде басып шығарған. Кiтап үшiн айқас астасып жатқанда Канаданың «Аir Canada» əуе компаниясы қауiпсiздiктi қамтамасыз ету үшiн қосымша күштер қажет деген сылтаумен Салман Рушдиге компания ұшақтарын пайдалануға қарсылық бiлдiрген. Дəл осындай талаппен АҚШ-тың Федеральдық əуе компаниясы мен Ұлыбританияның «British Airways» компаниясы да Рушдиге өз ветоларын қойған. АҚШ əуе компаниясы кейiн өз қарсылығының күшiн жойды.

	2007 жылдан Салман Рушди АҚШ-тың Атланта штатының Эмори университетiнде студенттерге лекция оқып келедi.

	Жалпы, адам бойындағы менменшiлдiк қасиет – Аллатағаланы танып-бiле алмаудың, адами болмыстан ада болып, рухани таяз қалудың бiр көрiнiсi. Өз ойын ғана дұрыс деп бiлiп, басқалардың ойларымен санаспайтындар сыңаржақ менмендiктерiнiң құлы болып қала бередi.

	Адамға берiлген эго аманаты – ұлы ақиқатты табу жолында оған тарту етiлген сый. Эго арқылы адам Ұлы Жаратушыны, оның iлiмiнiң, құдырет-пайымының шексiздiгiн жан дүниесiмен ұғынуы керек. Оның құдыретiн түсiнген адамның кеудесiнде жалындаған қасиеттi iлiм мен махаббат оты пенде атаулының менмендiгiн өртеп, қарапайым өмiр жолына түсiредi. Бұл жолды қаламаған жан, кiсiлiктен қалып, құбыжыққа айналады.

	Ислам əлемi үшiн Салман Рушди құбыжыққа айналған жан. Батыс үшiн ол өз мiндетiн орындаған техникалық машина. Күндердiң күнiнде оның ақауы шығып, жарамсыз күйге түседi. Сол күнi ол, жанып тұрған қазандыққа лақтырылып жiберiлетiн болады.





ОЛИГАРХТАР ҚАЗАҚТЫҢ АТЫ АТАЛАТЫН ТҰСТА НЕГЕ МЫРЗАЛЫҚ ТАНЫТПАЙДЫ?




	Бiз құрып жатқан қоғамның ең жоғары құндылығы – адам, оның жолындағы барлық өзгерiстердiң бəрi адам үшiн, адамның игiлiгi үшiн жасалып жатыр. Оның идеялық негiзiнде – топтасу, адамгершiлiк, ұлтаралық келiсiм, барлық ұлттар мен ұлыстардың теңдiгi негiзделген. Алдағы елiмiзде өткiзiлгелi отырған VII-шi Азиада ойындары дəл осы мiндеттер аясынан табылуы тиiс. Азиаданы жоғары талап деңгейiнде ұйымдастыру арқылы елiмiз алдағы уақытта əлемдiк тұрғыда Олимпиадалық ойындар өткiзу мүмкiндiгiне алғышарттар жасайды. Демек, Азиада – олимпиадалық iрi жобаларға бастайтын қазақстандық жобаның алғашқы баспалдағы болмақ.

	Əрине, мұның бəрi көппен бiтетiн iрi шаруа. Үкiмет Азиаданы өткiзу үшiн қолдан келгеннiң бəрiн жасауда. Алайда бар шаруаны Үкiметтiң мойнына жүктеп қойсақ, бизнестiң əлеуметтiк жауапкершiлiгiн қайда қоямыз?! Елiмiзде бұған дейiн халықаралық дəрежедегi мұндай жарыстар өткiзуге арналған спорттық кешендер болған жоқ. Спорттан əлемдiк бiрiншiлiктер мен iрi халықаралық турнирлер Азия құрылығында Корея, Қытай, Жапония елдерiнде ғана өткiзiлiп келдi. Ал Қазақстан үшiн бұл шара, бұған дейiн игерiлмеген тың сала. Сондықтан оған Үкiмет буындарынан өзге барлық шаруашылық субъектiлерi мен жеке кəсiпкерлер де өз үлестерiн қосуы тиiс.

	Осыдан бiрнеше апта бұрын Мəжiлiс депутаты Ирак Елекеев елiмiздегi миллионерлер спортқа қолдау көрсетуi керек деген бастама көтерген болатын. Депутат өз сөзiнде: «Бiз Үкiмет басшысымен бiрге муай-тай жəне кикбоксинг федерациясын басқарамыз. Осы күнге дейiн бiзге қолдау көрсетемiн деген миллионерлердi əлi көрген жоқпын», деген едi. Сонда Қазақстанда шикiзат өндiретiн жəне соның есебiнен əлемдiк сауда нарығында басты ойыншылардың қатарында жүрген шетелдiк алпауыттар қайда жүр?

	Лондон Олимпиадасына 25 миллион долларға жуық демеушiлiк жасаған Лакшим Миттал қазақтың қойнауынан күреп тауып жатқан байлығынан қазақтың аты аталатын тұста неге шашып мырзалық танытпайды?!

	«Қазақмыс» компаниясының акционерi Ким мырзаның не ойлағаны бар? Əзiрше, бiз бiлетiндердiң iшiнде Азиаданың бас демеушiсi «Самұрық – Қазына» Ұлттық əлеуметтiк қоры ғана. Оның əлеуметтiк салмағы зор үлкен iс-шараның жалғыз өзi қай тесiгiне жарайды.

	Осындайда ұлт үшiн жауапкершiлiктi сезiнуге дайын тұратын ұлттық буржуазия керек-ақ дерсiң. Рас, елiмiздегi буржуазия өкiлдерi негiзiнен майда кəсiпкерлермен орташа калибрлi банкирлер. Олардың өзi əзiрге ашқарақ, бiреуiнiң дəрменi жетсе екiншiсiнiң iшкi мəдениетi жұқалау. Сондықтан ұлтқа деген қолұшын созуға кiсiлiгi жетiспей жатыр. Оның үстiне, ертеңгi күнiнен қорқады, iшкi тiренiшi əлсiз. Осындайда бiр мəселеге байыппен қарасақ та болар едi. Ол – елдегi бос жатқан қаржыларды қажеттi тетiктерге мақсатты тұрғыда iске қосу. Кейбiр елдерде мұндай жолдарды ертерек қолданысқа енгiзген мысалдар да бар. Мəселен, Израиль, Армения, Қытай шетелдердегi өз диаспораларының қаржысын ел экономикасына тиiмдi пайдаланып келедi. Бiзден көш төмен Ауғанстан елi де сыртта жүрген отандастарының көмегiне жүгiнуде өзiндiк тəжiрибе жинақтаған. Мойындауымыз керек, бiздiң шетелде жүрген қандастарымызда айтарлықтай қаржы болмауы мүмкiн. Алайда елiмiзде бiрнеше шараны қатар атқаратын ауқаттылар қалыптасып қалды. Олардың қаржыларының басым бөлiгi пайдаланусыз жатыр. Осы көлеңкеде жатқан қаржылардың экономикамыз бен əлеуметтiк салаларға қызмет етуiне жол ашып, оны заңдастырып беру тиiмдi болар едi. Мұндай жағдайда өзге елдердiң банктерiнде жатқан немесе қимылсыз жасырын жатқан ақшалар iске қосылар едi. Елбасымыз Нұрсұлтан Назарбаевтың меншiк иесiне құрметпен қарау, олардың қаржысын iске қосуды ұйымдастыру қажеттiгi жөнiнде айтқан сөздерi осындайда қажет-ақ. Ұлттың қабiлеттiлiгi қазiргi заманғы кез келген шараны өзiне сiңiре бiлуiне, ортақ iске жұмылдыру арқылы өзiнiң де, елiнiң де интеллектуалдық əлеуетiн көтеруге тəуелдi болады. Ол – бəсекеге қабiлеттiлiк үшiн аса маңызды.

	Бiр нəрсе айқын. Елiмiздегi iрi өндiрiс орындарының иесi болып отырған кəсiпкерлер мен олигархтар негiзiнен ұлттық жобалармен айналыспайды. Жергiлiктi ұлт өкiлдерiнен шыққан шағын-орта бизнес бастауында жүргендер рулық, ауылдық ұғымдардан əрi аса алмай, екi ортада шырмалып қалған. Əрiсi туған жерiне барып мешiт салады, берiсi ауыл мектебiне компьютер алып берумен шектеледi. Бұлар да қоғамға аса қажеттi шаруалар.

	Несiн жасырамыз, бiздегi iрi кəсiпорындар ұлттық санадағы кəсiпкерлердiң қолында емес, ал барының ұлтқа бүйрегi бұрылмайды.

	Өркениеттi елдерде орта тап 50–60 пайыз болса, бiзде ол 2002 жылғы есеп бойынша 20 пайыздай ғана болып тұр екен. Рас, мемлекеттiң түп қазығы – ұлттық буржуазия. Өкiнiшке орай, билiкте отырғандар «мемлекеттiң қазығы – бюрократия мен мемлекеттiк қызметкерлер», – деп ойлайды. Белгiлi қоғам қайраткерi Амангелдi Айталының бұл туралы өзiндiк ойы бар. «Буржуазия өкiлдерi Үкiметтегi шенеунiктердiң арасында да жүр. Мемлекеттiк қызметте iстейтiндердiң де iшiнде жеке кəсiптерi бар адамдардың қатары аз емес. Шындығында, ашық түрдегi байларымызды бiле алмай жүрмiз. Бəрi жасырын. Кiмнiң қандай дəулетiнiң барлығы ашық айтылып, халық мынау Джон Рокфеллер, мынау Билл Гейтс деген секiлдi, бiлiп отырса. Сондай ашықтыққа, жариялылыққа жете алмай жатырмыз. Бiздiкiлер негiзiнен табиғи шикiзат көздерiнен табыс тауып отырған байлар. Олар тауар өндiрiп, үлкен зауыттар құрып, өндiрiсте аты шығып жатқан жоқ. Өйткенi, елiмiзде табиғи байлық емес, тауар өндейтiн кəсiпорын табан тiрейтiн iрi өндiрiс орны аз. Дағдарыс келгенде кiмдi бiрiншi құтқардық? Қаржы саласындағы банкирлерге ақша бөлдiк. Ана зауытқа жəрдем берейiк, мына өндiрiс орнына қаржы құяйық деп айта алмадық. Негiзiнен, ұлттық буржуазияны елiмiздiң экономикасына үлес қосушы, орта тапқа негiз болатын, өндiрiс саласын жандандыратын жəне тауар өндiретiн топ деуге болады. Олар шын мəнiнде нарықтық экономикада өзiнен-өзi қалыптасқан, адал еңбегiмен жетiстiкке жеткен болуы керек. Америкалық Теодор Драйзер деген жазушының «Америкалық трагедия» деген романында «Бəрiбiр, аяқ киiм тазалайтын американдық түптiң түбiнде бай бола алады» дейдi. Бiзге дəл осылай ойлайтын ұлттық буржуазия керек.

	Кезiнде АҚШ-та үлкен депрессия орын алғанда Үкiметке ең бiрiншi қол созғандар ұлттық буржуазия өкiлдерi болатұғын. Сол тұста Форд, Рокфеллер сияқты миллиардерлер билiкке келiп: «Қазiр елiмiз ең қиын кезеңдi бастан өткiзiп тұр, сол үшiн бiз көмекке келуге дайынбыз» дептi. Форд «Мен өнеркəсiп министрi, Рокфеллер «Қаржы министрi болайын» дептi. Басқалары да өздерi көмектесуге тиiстi орындарды сұрапты. Сол кездегi ел президентi Рузвельт «Сендерге осы не керек сонда? Бəрiң кедейдiң баласы емессiңдер». Сонда, айлық ақыларына не сұрайсыңдар? деп сұрағанда, əлгiлер «Жалақымызға 1 доллар берсеңiз, жетедi» деп жауап берiптi. Американың ең қиын кезiнде келiп, ақысыз-пұлсыз қолұшын берген Форд, Рокфеллер есiмдерi тарихта алтын əрiппен жазылып қалды. Миллиардер Билл Гейтс те өз қаржысын балаларына қалдырмай, америка өндiрiсiне салып отыр.

	Бiздiң жоғарыда мысал ретiнде атап кеткен Ауғанстанның королi Захир Шах та бiр кездерi өзiмен бiрге шетелдерге кеткен ауған байларын ең қиын сəтте барлық байлықтарымен елдерiне қайтып келуге ықпал еткен болатын. Отанын сүйген патриоттар осындай iс-əрекеттерi арқылы ұлт жүрегiнен орын алып жатты.

	Идеялар мен технологияларды аса дəлдiкпен нақты өнiмдер мен қызмет түрлерiне трансформациялап, сол арқылы ғаламдық экономикада табысқа жетiп жатқан елдер де бар. Жапония, Сингапур, Германия, Швейцария бұған мысал.

	Əңгiме ауанын спорттан бастап едiк, ендi оны сол тақырыппен аяқтасақ деймiн. Себебi, дəл бүгiн оған деген сұраныс ерекше болып тұр. Бүгiнде қала спортын дамытуға аз қаржы бөлiнiп жатқан жоқ. Мемлекет тарапынан бөлiнiп жатқан қаржының басым бөлiгi футболға бөлiнiп, қалған спорт түрлерi шет қақпай қалып жатқанын жасырғанымыз жөн болмас. Əсiресе, ауыл елдi-мекендегi спортты дамыту мəселесiн үкiметтiк тұрғыда қолға алуымыз керек. Қазiргi спортшыларымыздың көзге түсiп жатқандарының басым көпшiлiгi ауылдан шыққан спортшылар. Сондықтан, ендiгi күштi ауылдық жерлерде спорт кешендерiн дамытуды қолға алу керек. Елбасымыздың өзi халықтың 30 пайызы бұқаралық спорт түрлерiмен айналыссын деп мiндеттеп отырған жоқ па?

	Ресей үкiметiнiң белдi ойыншысы болған жерлесiмiз Герман Греф туған жерi Павлодар қаласында шiркеу үйiн салып, жамағаттың ыстық ықыласына бөленуiн де айта кетудi жөн санадық. Атақты олигарх Роман Абрамович Ресейде орыс балалары үшiн бірнеше стадион салып, оған қажеттi құрал-жабдықтарға дейiн алып берiп отыр. Ал, «Спартак» клубының иесi Федунның 250 млн. доллар жұмсап, балалар академиясын ашып беруi, Ресейдiң болашағы үшiн жұмыс iстейтiн болады. Федунның ол туралы: «Рас, бергi 10 жылда пайда таппасымыз анық. Бiрақ, 100 жыл көлемiнде шығын қайтады. Осы жомарттығым өмiр бойы маған ерiп жүрмей ме?» дептi. Не деген жанкештiлiк!

	Бiздiң елде де жасанды спорт алаңдары салынуда. Қала ортасында бұрынғы қоршауы алынған алаңқайларда жасанды футбол алаңдары ашылып жатыр. Бiр қарасаң, жақсы бастама. Алайда, солардың игiлiгiн балалар емес, байлар көруде. Iзiне түскен адам бəрiн табады. Қызық үшiн аралап көрiңiз. Доп қуып жүрген өңкей банкирлер, одан қалды күш құрылымдарының жiгiттерi. Балаларды iлуде көрмейсiң. Себебi, алаң бiткен коммерциялық жоба. Ақшасын төле де, шапқылай бер. Мысал ма, қолма қол. «Журналистер жыл сайын кəсiби мерекесiне орай, шағын футболдан турнир өткiзедi. Оның өзi үлкен əбiгермен өткiзiледi. Қыруар қаржы керек. Əрине, оны төлейтiн министрлiк десек те, бiздiң онымен бетпе-бет келгенiмiз жанымызға батады. Сонда болашақтағы Олимпиадашыларымызды қайда дайындамақпыз? Осындайда мешiт салатын байшыкештер балаларға арнап, спорт кешендерiн салып беруге ақыл-ойы жетпей ме деп аласұрасың. Ол аз болса, алаш көсемi Əлихан Бөкейхановтың: «Бiз шығыстың сəлдесiмен, сарттың ала шапанымен, молданың мəсiсiмен өркениеттiң табалдырығын аттай алмаймыз!» деген сөзiн қосып айтқанды жөн көрдiк.





ҚЫР АСТЫНДА ҚЫТАЙ ТҰР




	«Қытай – ұйықтап жатқан алып дию.

	Оны оятпау керек.

	Ол оянса, ғаламды

	шайқалтып жiберуi ықтимал»

	Наполеон



	Кезiнде Конфуций: «Бiр кездерi дүние жүзiн ешбiр қарусыз тек қытайлықтар ғана билейтiн болады» деп өсиет қалдырған екен. Сол өсиет, бүгiндерi жоспарлы ұранға айналып, ол бiртiндеп орындалып келе жатыр.

	Бүгiнгi таңда Қытай əлемдiк саясаттың көшбасшысы болуға ұмтылып, халықаралық қауымдастықпен жан-жақты қарымқатынасын бұрын-соңды болмаған дəрежеге жеткiзiп отыр. Оған Қытай мемлекетiнiң негiзгi потенциалы да мəжбүр етуде. Бiрiншiден, Қытай – дүние жүзiнде халқының саны ең көп ел, оған қосымша жер бетiндегi көптеген елдерде қуатты диаспорасы бар. Екiншiден, қытай мемлекетiнiң экономикалық жəне əскери орасан күшке ие болуы, оның өзгелердi өзiмен санасуға мəжбүр етiп отыр.

	Қытайдағы 1 млрд. 250 млн. халықтың 92 пайызы қытайлар. Ал, дүние жүзiндегi Қытай диаспораларында тағы да 60 миллиондай қытай ұлтының өкiлдерi бар.

	Дүние жүзiнде қазiр Малайзия мен Жапониядан басқа бiрде-бiр ел қытай ұлтының өз аймақтарына енуiне қарсы қатаң шара қолдана алмай келедi. Тiптi, АҚШ үкiметi де қытайлықтарға тəуелдi болып қалған. Малайзия қоғамы да кезiнде ерiксiз жiберiп алған өз кемшiлiктерiн түзеген болды.

	Қытай елiнiң дүние жүзiнде Қытай диаспорасын қалыптастыруға күш салып, оған мемлекеттiк тұрғыда маңыз беруi – оның ежелден қалыптасқан дəстүрi. Қазiрдiң өзiнде Азияның бiрнеше мемлекеттерi демографиялық тасқынның астында қалып, қосалқы қытайланған мемлекетке айналып барады. Мысалы, «Азия жолбарыстарының» санатында жүрген жоғарыдағы Малайзия халқының 35 пайызын қытайлықтар құрайды. Бұл елдi кезiнде арабтар, португалдықтар, голландықтар да жаулап алған. Ал, XIX ғасырдың басында Ұлыбританияның отары да болған. Алайда, бұлардың ешбiрi бұл жерлерге жерсiнбеген, яғни өсiп-өнбеген. Бруней халқының 70 пайызын малайзиялықтар мен қытайлықтар құрап отыр. Бұл екi мемлекетте де дiн, тiл мəселесiнде қытайлықтардың үлес салмағы басым. Сол сияқты Тайвань, Тайланд, Мьянма (Бирма), Сингапур, Филиппин мемлекеттерi де қытайланудың сəл-ақ алдында тұр. Сингапурде – 2,5 млн., Тайваньда – 20 млн., Мьянмада – 20 млн., Тайландта – 18 миллиондай қытайлықтар тұрады. Тайланд мемлекетiнде қытайлардан өзге малайзиялықтар, үндiстер де бар. 1970–1973 жылдар аралығында көршiлес Вьетнамнан 1 миллиондай босқындар ауып келген. Алайда, олардың бəрi қосыла келгенде 10 жыл бойында қытайлардың 1 жылғы өсiмiне жетпеген.

	Қытайдағы демографиялық ахуал – тек Қытай проблемасы емес, сонымен бiрге шекаралас жатқан барлық көршiлерiн қауiптендiретiн күрделi мəселе. Азуы алты қарыс АҚШ-тың өзi Қытай елiнiң өсу қарқынынан зəресi ұшып отыр. Көк мұхиттың арғы жағында жатқан АҚШ-тың неге үрейi ұшады? Мəселе осында. 1943 жылы АҚШ Конгресiнде қаралған «Қытай азаматтарының АҚШ-қа қоныстануын шектеу жөнiндегi заңның күшiн жою туралы» Жарлыққа Президент Ф.Рузвельттiң қол қоюы американ қоғамының қытайлану формасына жол ашып берген. Қорытындысында 1943 жылдан 1949 жыл аралығында АҚШ-қа қоныс аударушылардың саны 1 миллионға жеткен. Еркiн өсiп, даму барысында 1980 жылдардағы жүргiзiлген есеп бойынша олардың жалпы саны 8 миллионнан асып кеткен. Мұндай демографиялық тасқыннан күдiктенген АҚШ өкiметi бүгiнгi күндерi қытайлық қоныс аударушылардың қандай да бiр жолмен қоныстанып, тұрақтап қалуына жол бермеу саясатын қатаң ұстанып отыр.

	Бүгiнгi таңда Қазақстанға ауып келiп жатқан Қытай азаматтарының саны, олардың бiздiң елiмiзде тұрып жатқаны туралы нақты мəлiмет бар ма? Бiз үшiн аса қауiптi болып отырған қытай эмиграциясының Қазақстанда етек алуына тосқауыл қою жолдары қалай жүргiзiлуде? Сондықтан, алдағы уақытта екi мемлекеттiң арасындағы қарым-қатынасты реттегенде басымдылықты ел мүддесiне қарай бұру керек. Соңғы уақыттары Қытай өкiметi өндiрiсi дамымай қалған жəне халқының саны аз көршiлерiнiң шикiзат ресурстарына қалайда ие болу мақсатында түрлi қарекет жасап бағуда. Қытай елiнiң күлшелi көршiлерiне, ең алдымен Қазақстан, Сiбiр жəне Қиыр Шығыс аймақтары жатады. Қазiрдiң өзiнде Қытай мемлекетiнiң көршiлерiне экономикалық жəне саяси ықпалы артып отыр. Олардың бiздiң елiмiзге кез келген тəсiлмен кiруге деген белсендiлiгi күн өткен сайын күшейiп келедi. Оған Қытай жағынан болатын экономикалық интервенцияға жол ашып бергенiмiз үлкен əсер етуде.

	Тəуелсiздiк алғалы екi ел арасында келiм-кетiмдi реттеп отыратын бiрнеше келiсiмге қол қойылды. Бұдан былай екi ел азаматтары визасыз арғы беттен бергi бетке, бергi беттен арғы бетке бiр күндiк сапарға шыға алатын болады. Жыл сайын екi елден жүз мыңнан астам адам шекарадан əрi-берi өтедi екен. Ара-салмағы айқын емес. Дегенмен, басымдық Қытай жағының үлесiнде екенi анық. Былтырғы жылы экономикамыздағы қытайлық инвестициялардың үлесі жедел артқан. Бұған дейін өзге елдерге инвестициясының басым бөлігін салатын Қытай неге Қазақстанға күрт бұрылды? Қытай əсіресе, мұнай газ саласын экспансиялауда.

	Үстіміздегі алғашқы жарты жыл ішінде Қазақстан мен Қытай арасындағы сауда айналымы 66 пайызға өсіпті. Қазір екі ел арасындағы сауда айналымы 9 миллиард долларға жеткен.

	Көшi-қон полициясының қызметiнде, оның iшiнде Қытай Халық Республикасынан азаматтардың келу заңдылығын сақтауда жiберiлген олқылықтардың елеулi алаңдаушылық туғызып отырғандығы жөнiнде Алматы қаласы прокуратурасының алқа мəжiлiсiнде кезiнде сөз де болған. Қаланың əдiлет органдарында қытайлардың 1600 шаруашылық субъектiсi заңсыз тiркелiптi. Шетел азаматтары бiрiккен кəсiпорын құрмай жəне салық органдарына есепке тұрмай-ақ еңбекке тартылған. Алматы қаласы прокуратурасы республикаға тауар-материалдық бағалы құндылықтарды контрабандалық жолмен тасымалдау жəне шет елдерге жөнелту кезiнде салық алымдары толық төленбейтiнiн де əшкерелеген. Мəселен, Алматыдағы Қытай банкiнiң қызметiн тексеру кезiнде осы банк қызметi арқылы Қытай азаматтары өз елдерiне 1 миллиардқа жуық АҚШ долларын асырып жiберген. Соның салдарынан ел бюджетiне 150 миллион АҚШ доллары түспеген оқиғалар да тiркелген.

	Бүгiнгi таңда бiздiң елiмiзде тұрақты тұруға 1800-ден астам Қытай азаматына рұқсат берiлiптi. Iшкi iстер министрлiгiнiң Көшi-қон полициясы департаментiнiң өткен жылғы мəлiметi бойынша, былтырғы жылы республикамызға келiп, iшкi iстер органдарына тiркелген шет ел азаматтарының саны 132822-ге жеткен. Оның iшiнде 20242-сi Қытай азаматтары екен. Келiп-кету тəртiбiн бұзғаны үшiн 2603 шетел азаматы жауапқа тартылса, соның 700-ге жуығы қытай азаматтарының үлесiне тиiптi. Еркіндік жайлаған жерде тəртіпсіздіктер де белең алатыны айқын. Қытайлықтар қазақтың қаймағы бұзылмаған жерлерге барып, сіңіп кетуге əрекет жасауда. Жақында халқының 99 пайызын қазақтар құрайтын Қызылорда облысында қытайлықтардың өздерін сол жердің байырғы тұрғыны ретінде еркінсуі белең алған. Қытайлық компанияның бақылаусыз кетуінен Қызылордаға жұмыс істеуге заңсыз қытайлықтардың келуіне жол ашылған.

	Сондай ақ, жамбылдық полицейлер облыс аумағына шетел азаматтардың келу ережесін бұзу оқиғасының алдын алды. Олар Тараз қаласындағы Металлургия заводында заңсыз жұмыс істеген 48 қытай азаматының қылмысын ашты.

	Қытайлықтар өз мүддесі үшін жергілікті билік иелерін де парамен сатып алуға дағдылануда. Жақында «Ақтөбемұнайгаз» компаниясының басшысы қытайдан келген жұмысшылардың құжаттарын рəсімдеуді тездету үшін 2000 доллар пара беру кезінде қолға түскен. Ал Байғанин ауданында төбелес шығарған қытай азаматтары елімізде заңсыз жұмыс атқарып келгені белгілі болып отыр.

	Қытайлықтардың жергілікті қарақшы ұйымдар мен құпия байланысы халықаралық қауымдастықтың шеңберінен де шығып кетуде. Үстіміздегі жылы мамыр айында Италияның қаржы полициясы 24 қытайлық қылмыстық синдикаттың жолын кесіп, мүліктерін тəркіледі.

	Алматы қаласында қазіргі күні 100-ге тарта кафе мен мейрамханалар, 2 банк, 270 бірлескен кəсіпорын, қытай тілі орталығы, «Ялян» сауда орталығы бар.

	«Ресми ақпараттар бойынша – 100 мың, ал бейресми ақпараттар бойынша – жарты миллион қытайлықтар республика аумағына кiрiп кеткен. Олар қазақ қыздарына үйленiп, əйтеуiр алдап-сулап елге кiрiп жатыр. Қазақстанға 5 миллион қытай кiрiп кетсе, Қазақстаннан түк қалмайды» – деген едi кезiнде мəжiлiс депутаты Ерасыл Əбiлқасымов «Түркiстан» газетiне берген сүхбатында («Түркiстан», 29 сəуiр 2004 ж.).

	Елiмiзге келген қытайлардың көпшiлiгi Алматы қаласында (52,9 пайыз), Алматы (25,4 пайыз) жəне Шығыс Қазақстан (8,9 пайыз) облыстарында тұрады екен. Əсiресе, Алматыда қытайлар өздерiн тым еркiн сезiнедi. Алматы, Астана, Ақтөбе сияқты iрi қалалардың орталық көшелерiн бойлай, жаулап алып жатқан қытай асханалары мен дүкендерi ненi аңғартады? Мигранттар тарихта ешқашан өздері тұратын елге пайда əкелмеген. Жалпы, қытайлықтар өздерi жұмыс iстейтiн мекемеге бiр де бiр қазақты жолатпауға тырысады. Мемлекет iшiнен мемлекет ашып алғысы келетiн олар өздерi жалға алған қоршаулы мекемелерде жұмыс iстейдi жəне өмiр сүредi. Ана бiр жылы тексеру орындары Алматыдағы 18 шаршы метр үйде 30 қытай азаматының тiркелiп, тұрып жатқанын анықтаған. Ана бiр жылы мамыр айында 29 адамның өмiрiн жұтқан Талдыбұлақтағы топырақ көшкiнi оқиғасы сонда тұрып жатқан қытайлықтардың төбелердi қазып, тұнып тұрған табиғатты бұзғандығынан болған оқиға емес пе едi? Қытайдың əлеуметтік жағдайын зерттеушілердің сөзіне қарағанда,елдің жалпы табиғи ресурстары 2 миллиард адамды қамтамасыз етуге ғана жетіп, одан кейін өз мүмкіндігін сарқа беретін көрінеді. Сондықтан қытай үкіметі осы теңсіздіктердің басын біріктіріп аттың басын» əлсін-əлсін бос жіберіп алуға бойын үйретуде.

	Сол тұста Қытайдың Қазақстандағы елшiсi Құдайға да өкпелi екенiн бiлдiрiп алды. Ол: «Құдайдың өзi де əдiлетсiз, бiз жерге сыймай отырмыз, ал Қазақстанда халық аз, қаншама жер кең жатыр» деп iшкi ойын сездiрiп қойды. Шындығында, Қытайдағы 130 адам сиятын жерге бiзде 5-ақ адамнан келiп отыр.

	Жалпы, «қытайлануға» Қазақстан ғана емес, оның ежелгi көршiсi алып Ресей де алаңдаушылықпен қарайды. Оған себеп те жоқ емес. Осыдан тура жарты ғасыр бұрын Қытай Халық Республикасы жарияланған тұста елде 600 миллион халық болатын. Ендi олардың саны екi есеге артып отыр. Жасыратыны жоқ, Қытай жоспарлы бала туу саясатын 30 жыл бойы жүргiзiп отырғанына қарамастан, мұнда адам саны жылына – 1,121 пайыз артып, өткен жылы 1 миллиард 224 миллион адамға жеткен. Бұл – жоғарыдағы «бiр отбасы – бiр бала» деген ережеге сəйкес жүргiзiлген саясаттың ғана жемiсi.

	Бұған дейiн Қытайда «бiр отбасында – бiр баладан» болып келсе, ендi, кейбiр аймақтардағы отбасыларына «екi баладан» болмақ. Əлем халықтары iшiнде халқының саны жағынан бiрiншi орынды ешкiмге бермейтiн Қытай жоғарыдағы саясатын «халық санының азайып кетуiмен» түсiндiредi. Əрине, оның астарында үлкен астамшылық саясат жатқанын түсiнуге болады.

	Қытай адам саны жағынан ғана емес, экономикалық дамуы тұрғысынан да қарқынды өсiп келедi. Бұл Шығыстағы көршi аяқ басқан «алтын ғасырдың» басы ғана. XXI ғасырдың орта тұсында Қытай əлемдегi ең бай, ғылыми-əскери потенциалы күштi дамыған ел болмақ. Қазiрдiң өзiнде əлемдегi көптеген елдi локомотив ретiнде өз соңынан тартуға қабiлетi жетiп, артылады.

	Рас, Қытайда қарапайым халыққа жер жетпейдi. Қытайда егiстiкке бөлiнген жер көлемi жалпы жер көлемiнiң 10 пайызына жетпейдi екен. Үкiмет санағына сүйенсек, адам санының артуы 2030 жылға дейiн осылай жалғасып, ол сол жылдары 1 миллиард 600 миллионға жететiн көрiнедi. Ғылыми-техникалық прогресс шапшаңдап, жұмыссыздар саны көбейедi. 2030 жылы елде жалпы саны 150 миллион адам жұмыссыздар армиясын құрайды деген қауiп бар. Мұның өзi Ресейдей алып елдiң барлық халқынан үлкен. Мұншама орасан зор еңбек күшiн Қытайда орналастыруға мүмкiн болмайды. Демек, сырттан жұмыс қолын iздеп, күнкөрiс қамына кiрiсу қажеттiлiгi туындайды. Сондықтан, Қытай болашағын Орта Азия мен Ресейдiң Сiбiр өңiрiнен iздейдi. Қазiр Қытай елi – бұрқылдап қайнап жатқан қара қазан iспеттi. Ерте ме, кеш пе, ол бəрiбiр тасиды. Сонда, қалай қарай құйылады? Сол кезде Қытайды қоршаған елдердiң ең əлсiзi, əлжуазы Қазақстан болып шықпасын деңiз... Қытай – Қазақстанның iшкi-сыртқы саясаты мен экономикасына зор ықпал етушi бiрден-бiр мемлекет. Екi ел арасында – 1740 шақырым шекара бар. Шекара қайта белгiлеу өз пайдасына шешiлгесiн барып шекесiнiң тырысуы жазыла бастаған Қытай – болжап болмайтын қытымыр көршi. Оның экономикасының жедел дамуы, iрi ядролық елге айналуы, халқының тығыздығы өзiн қоршаған басқа елдердi алаңдатуда.

	Бiз шетел капиталын, мамандарды жəне құрал-жабдықтарды өзiмiзге зор көлемде тартып жатырмыз. Жəне табиғи байлықты бiрлесе игеру бойынша тұңғыш немесе соңғы мемлекет емеспiз. Бiзге дейiн Парсы шығанағы, Сауд Арабиясы мемлекеттерi де осыдан ондаған жылдар бұрын өз елдерiне Батыс инвесторларын, құрал-жабдықтарын, кəсiби мамандарын тартты, олармен еңбек шарттарын жасасты.

	Соның арқасында олар (араб елдерi) өркениет жолына түстi. Гүлденiп көркейдi, байыды. Бiрақ, олар бiр нəрсенi естен шығармады. Ұлттық менталитеттерiн сақтай отырып, рухани əлемiне шетелдiктердi бойлатпады, əрi оларға өз аумағына қоныс тепкiзбедi, iргесiн аулақ ұстады. Соның нəтижесiнде дəстүр, тiл, дiн, дiлiн сақтап қалды. Бұл араб елдерiнiң ұлттық қасиетiнен, елдiң саяси басшылығы даналығынан жəне жеке адамдардың санасының тазалығынан туындады.

	Тiл демекшi, қазiр қытай тiлi əлемде кең тарап келедi. Қытайда қытай тiлiн шет елдерде үйретуге ниет бiлдiрген ерiктiлер тобы iрiктелiп жатқан көрiнедi. Былтыр ерiктiлерден құрылған топтың 40-қа жуық өкiлi Филиппин мен Тайландқа жол тартыпты. Əлемде жер көлемi жағынан iрi мемлекеттердiң бiрi саналатын Канадада қытай тiлi қолданылуы жағынан үшiншi орынға шыққан (ағылшын мен француз тiлдерiнен кейiн).

	Қазақстан үшiн Қытаймен арадағы қарым-қатынас геосаяси өлшемдер бойынша өте маңызды. Демек, Қазақстан Үкiметi Қытай Халық Республикасымен байыпты саясат орнату мақсатында барлық бастамалар мен қажеттi iс-шараларды байсалды жүргiзуi қажет.





КОСМОНАВТАР





Шындық жəне қауесет




	Ғарышкерлер де өзiмiз сияқты қарапайым адамдар. Кəдiмгi пенделерге тəн кемшiлiктер мен осалдықтар оларға да тəн. Бiрақ, олардың бəрiн сол тұстағы партиялық басшылық жасырын жауып келдi. Ол да керек болған шығар. Қазiр уақыт өткенде соның бəрi алдымыздан шығып отыр. Шындықты мына деректерден бiлуге болады.

	Деректерде 1961 жылы Гагариннiң алғашқы ғарыш кеңiстiгiне көтерiлгенiне дейiн 11 ғарышкердiң қаза тапқандығы айтылады.

	Бiз Гагариндi адамзат баласындағы тұңғыш космонавт ретiнде қабылдадық. Ол – тарих, өзгертуге, бұрмалауға қақымыз жоқ. Бiрақ, Гагаринге дейiн Орбитада өзге ғарышкердiң болғандығы жөнiнде əңгiме айтылып жүр. Соның бiрi – Кеңес авиаконструкторы Ильюшиннiң ұлы Владимир Ильюшин. Ол туралы 1999 жылы режиссер Эллиотт Х.Хаймофф «құбыжық космонавт» атты документальды фильм де түсiрген. Құжаттарға сүйенiп түсiрiлген фильмде Ильюшиннiң 1961 жылы 6-сəуiрде Байқоңыр космодромынан ұшып шығып, Жер шарын үш рет айналып, Қытай аймағында апатты жағдайда қонуға мəжбүр болады. Бiрнеше жерiнен ауыр жарақаттанған ғарышкер алғашында Қытайда емделiп, кейiн елге қайтарылады. Сол жылдың соңында Ильюшин əуе апатынан белгiсiз жағдайда қаза табады. Оның өлiмiн билiк ашық жазып көрсетуге тыйым салады.

	2001 жылы космонавтар орталық бюросының аға инженерi Михаил Руденко «Интерфакс» агенттiгiне берген сұхбатында Гагаринге дейiн ғарышта үш космонавтың: Ледовскихтiң (1957 ж.), Шабориннiң (1958 ж.), жəне Митковтың (1959 ж.) қаза тапқанын айтады. Ал, журналист, «№1-шi космонавт» атты кiтабында келесi бiр №1-шi ғарышкер саналып жүрген Белаконов дегеннiң ғарышта қаза тапқанын жоққа шығарады.

	Космонавтар туралы түрлi қауесеттер мұнымен бiтпейдi. Венгер публицисi Иштван Немере өзiнiң «Гагарин жəне ғарыштағы қауесет» атты кiтабында Гагариннiң өмiр тарихы туралы тағы бiр пiкiр айтады.

	Немере Гагариннiң ғарышқа ұшуын насихаттық мистификацияға жатқызады.

	1961 жылы Америка КСРО-ның ғарышқа тұңғыш спутник ұшырғанына сенерiн де сенбесiн де бiлмей, жедел түрде орбитаға 42 спутник ұшырады. Осыдан соң американдықтар 1961 жылы 5 мамырда бортында №1-шi космонавт Алан Шеппард басқаратын тұңғыш ғарыш кораблiн ұшыруды жоспарлайды. Қашан да бiрiншi болуды көксейтiн Кеңестер Одағы Американы «басып озып» асығыс түрде ғарышқа жоғарыдағы Ильюшиндi ұшырады. Асығыс шайтанның iсi деген. Ол кезде Ильюшиннiң жерге қайтып оралуын бұқаралық ақпарат құралдарынан көрсету мүмкiн емес едi. Оның үстiне Ильюшиннiң жердегi басқару орталығымен болған радио əңгiмесiн де америкалық барлау қызметi тыңдап жазып алады.

	1961 жылы 12 сəуiрде Мəскеудiң барлық радиостансаларында Гагариннiң «Восток» кораблiмен ғарышқа ұшқанын хабарлайды. Ал, бұл күнi Батыстың барлау қызметi Жер мен космостың арасында ешқандай байланыстың болмағанын тiркейдi. Бұған тағы бiр дəлел бар. Оған Гагариннiң өз сөзi де куə. «Советская Россия» газетi ұшу кезiнде Гагариннiң үстiнде көгiлдiр скафандр болды десе, космонавт өзi жазған мемуарында скафандрының түсi ашық сарғыш болғанын айтады.

	Гагарин тағы бiр сөзiнде ғарышта Оңтүстiк Американы көргенiн айтады. Бұл да шындыққа жанаса бермейдi екен. Себебi, Оңтүстiк Американың үстiнен ұшып өткенде сағат тiлi түңгi 2-ге сəйкес келiптi. Журналистермен болған баспасөз конференциясында кезектi бiр өтiрiктiң ұшығы көрiнiс берiп қалады. Шет ел журналистерiнiң: «Ғарышта түсiрiлген суреттер қашан жарияланады?» деген сұрағына, «Мен де ол кезде өзiммен бiрге камера болмады», – деп жауап бередi. Егер, ұшқышсыз басқарылатын ғарыш кемелерiнiң өзiнде суретке түсiретiн арнайы камералардың болатынын ескерсек, №1-шi космонавтың айтқаны дəлелге жатпайтыны көрiнiп-ақ тұр.

	Осы сөздерден кейiн-ақ, Гагариннiң көңiл күйi құлазиды. Оның ғарышқа шын мəнiнде ұшуға деген ниетi оянып, ол ойы орындалмаған жағдайда шындықтың бəрiн бүкпесiз айтуға баратынын мəлiмдеуi, оның өлiмiне жол ашып бердi деушiлер де бар. Гагариннiң ұшағы 1968 жылы 27 наурызда белгiсiз жағдайда опат болды. «Ресми қазанамада оның «денесiнiң сау тамтығы қалмағаны» айтылса, үстiне киген киiмiнiң ағаш басының ұшында бiр сызат түспей iлiнiп қалғанын қалай түсiнуге болады? Тағы да сұрақ.

	Жақында тұңғыш кеңес ғарышкерi Юрий Гагариннiң өмiрi қиылған əуе апатын ұзақ жыл зерттеген сарапшылар өз деректерiн жария еттi. Олардың болжамдары бойынша, ғарышкер мен бапкерi Серегиннiң өлiмiне олардың ұшу кезiнде дүрлiгуi себеп болғандығы айтылды. 3 мың метр биiктiкте МИГ-15 оқу-жаттығу истребителi кабинасында ауа бiте бастағанда, ұшқыштар қатты сасқалақтап, басқару түймелерiн үстi-үстiне баса берген көрiнедi. Ұшақты басқару мүмкiн болмаған кезде əбден тұншыққан Гагарин мен Серегин есiнен танып, соңы қайғылы жағдайға апарады.

	Мамандар əуе апатының негiзгi себебi жаттығу ұшағындағы желдеткiштiң ашық қалуы себеп болғандығын айтады. Чкалов аэродромынан көтерiлген МИГ-15 арада 15 минут өтпей жатып байланыстан шығып, Владимир облысының Новоселова деревнясына апатты жағдайда құлаған. Бiр таңғаларлығы, Юрий Гагарин ұшар алдында əйелiне қоштасу хатын жазып қалдырған.

	Неге, тағы да сұрақ.

	Жалпы, космос əлемiне кiретiн барлық мəселе өте құпия сақталып келдi. 1991 жылы Кеңестер Одағы тарағаннан соң, оның кейбiр сырлары ашық жазыла бастады. Əйтсе де, бiз бiлмейтiн құпиялар əлi де сол күйiнде сақталып отыр. 1960 жылы 24 қазанда Байқоңыр космодромында болған апат кезiнде 200 адамның тiрiдей өртенiп кеткенiнiң сыры ашылмай қалды. 15 метр биiктiкке көтерiлген өрт жалыны жанар-жағармай сыйымдылығының бiрiншi басқышында болған өрт апатынан туындаған едi.

	Космонавтар арасында ұшу реттiк санына байланысты ұшқыштар да нөмiрiмен аталып жатады. Бұл ендi жазылмаған заңдылық. Гагариннен кейiн ғарышқа Григорий Нелюбов ұшуы тиiс-тiн. Бiрақ, кезектi бiр көңiл көтеру кезiнде мас күйiнде əскери патрульмен төбелесудiң салдары оны космонавтар қатарынан шеттетiлуге апарып соқтырған. Арада бес жыл өткен соң, əбден қорланған Нелюбов өз-өзiне қол салып, өмiрмен қоштасудың жолын iздеген. Əскери атағымен, қызметiнен төмендетiлген ғарышкер 1966 жылы 18 ақпанда Қиыр Шығыс темiр жолына қарасты Ипполитовка стансасында мас күйiнде пойыздың астына түсiп өлген.

	Тұңғыш космонавтар қатарына үмiткерлер 1960 жылы таңдап алынған. Олардың негiзiн 30-дан аспаған, салмағы 70 килограмм, бойы 170 сантиметр болатын реактивтi ұшақтардың ұшқыштары құраған. 3 мың үмiткердiң арасынан психологиялық жəне бiлiмi мен денсаулығы мықты 120 адам алғашқы сынақтан өткiзiлiп, кейiн олардың арасынан 20 адам таңдап алынған. Олардың iшiнен 12-сi ғарышқа ұшырылып, 8-i түрлi жағдайлармен космонавтар қатарынан шығып қалған.

	Космонавтар қатарында қызмет бабын орындау кезiнде ең алғашқы қаза тапқан ғарышкер, полковник В.Комаров. Ол 1967 жылы «Союз-1» кораблiмен Жерге оралу кезiнде парашютi ашылмай қалып, қаза тапқан.

	1971 жылы 30 маусымда «Союз-11» экипажының мүшелерi космонавтар Добровольский, Волков жəне Пацаев Жерге 4 шақырым қалғанда сыртқы атмосфераның қысымына шыдамай, кабина iшiнде қаза тапқан.

	Космонавтар арасында «жұлдыз ауруына» ұшырағандар да бар. Сондай ғарышкердiң бiрi – №2-шi ғарышкер Герман Титов. Арқасында бiр қап буы бар №2-шi ғарышкер жерге оралысымен өзiмшiлдiк, менмендiкке бой алдырып, «алдына келгендi тiстеп, соңынан келгендi теуiп» тастайтын күйге түскен. Румынияға барған бiр сапарында жанында тұрған күзетшiлердi көзге iлмей, көлiгiнен түсе салып, румын полицейiнiң мотоциклiн айдап кетiп, ресми кортежге қосылып кете барған. Тағы бiрде «Молодая гвардия» журналының тiлшiсiмен (əйел) орманда серуендеп жүргенде алаңғасарланып, барлық құжаттарын ұрлатып алған. Келесiде желiгiп жүрiп, сұлу бiр бикештiң иісiне елiтiп, үйiне шығарып салмақ болғанда, көлiгiн жүргiзе алмай, жол жиегiне соғып, өзi əупiрімдеп аман қалса да, жанындағы əдемi қызды өлтiрiп алған. Сұлу бикештi жерлеу рəсiмiне 180 сом рубль берiп, ұлын Суворов əскери училищесiне оқуға түсiрiп, жазасын жеңiлдеткен.

	Əйелдердiң арасынан шыққан тұңғыш ғарышкерiмiз Валентина Терешкованың да бiр басына жететiн дауы бар болып шықты. Онымен бiрге дайындалған Валентина Пономареваның денсаулығы, бiлiмi, əскери дайындығы күштi болса да, өзiн еркiн ұстайтындығы, той-думанды жақсы көрiп, алдына тартқанды кейiнге ысырмай, жұтқыншақтан асырып жiберетiндiгi кедергi келтiрiптi. Бұл əрекет идеологиялық жағынан ұстамсыздыққа сайып, Терешковаға жол ашып берiптi. Алайда, Терешкова да ғарыштан оралған бетте құрбысының мiнезiне салып, ара-тұра қиқарлық мiнезiн көрсетiп қоятынды шығарыпты. Көлiк рөлiне отырғанда МАИ қызметкерлерiне бағынбай, оларға өктемдiк көрсетуге дейiн барған көрiнедi. Оның асатсаң қоя салатын, асатпасаң жоя салатын мiнездерi де көпшiлiктi мезi етсе керек. Екiншi космонавт қызымыз Савицскаяны ғарышта сүйкiмдi де, сүйiктi болуға шақырған əрiптестерiнiң ойы iске асқан да iспеттi. Мəселе – ғылым үшiн керек болғанда одан бас тартуға амал қалмаса керек.

	Ғарышкерлердiң бəрiне Жұлдызды қалашықтан жақсы жабдықталған үй берiлген. Арнаулы нөмiрлi жеңiл көлiктер де берiлген. Мəселен, Гагаринге 00-01 ММО, Титовқа 00-02 ММО сериялы «Волга» көлiгi сыйға тартылып, ай сайын оған 100 литр жағармай босатуға талондар берiлiп тұрған. Космонавтар туралы сөз мұнымен бiтпек емес...





АДВОКАТ ПЛЕВАКО


	немесе жиеннiң көз жасы



	Қоғамның тарихы халықтың тарихынан, яғни əртүрлi адамдардың өмiрбаяндарынан құралады. Əр тұлғаның өмiрбаяны оның үй-iшi, қызмет орнымен, жалпы қоғаммен байланысты дамиды. Ол (өмiр) қаншалықты тамаша қалыптасқанымен, жастық шақтың арманы мен оның арасында əрқашан қарама-қайшылықтар болады. Бiздiң ешқайсымыз таңдаған жолымызбен ауытқусыз жүре алмаймыз. Өмiр бiзге əрекет ету үшiн берiлген. Сондықтан да, бiздiң бүкiл өмiрiмiз алашапқыннан тұрады. Одан бiреу өз əрекетiмен аман қалады, ұрпақ өрбiтедi, ендi бiрiнiң соңында iздеушiсi болмай, дүние дидарынан ескерусiз ғайып болады.

	Тарих сахнасында қазаққа қатысты болған оқиғалардың бəрiн ұмытпауға тырысып келемiз. Осынау ұланғайыр далада кiндiк қаны тамып, табанының iзi қалған жандарды да түгендеп жатырмыз. Iлкiде қағынан жерiген жетесiз болмаса, қазақ топырағында дүниеге келген жандардың бiрде-бiреуi туған жерiн ғайбаттамапты. Бозшулан қазақ даласында қазақ қызының құрсағында жаралып, дүниеге келген генерал Корниловтың атақ-даңқы бүкiл əлемдi дүрiлдеттi емес пе? Оның атағын бiз шығармасақ та, кезiнде Корниловтың ықпалымен атақ-даңқтары жер асқан генералдар – Дутов, Юденич, Врангель, Денинкиндер шығарды. Осылардың көбiсiнiң қазақ топырағында iзi қалды. Бiз бiлмегендi олар бiлiп кеттi, бiрақ оны мойындаған жоқ. Сондықтан бар ынта-жiгерiмiзбен сол жiберiлген олқылықтардың орнын толтыруымыз керек.

	Əр халықтың, əр қоғамның төл мəдениетiне ұмтылатын жəне сонымен тəрбиеленетiн құқықтар жүйесi бар, ол өркениеттiң өзегi болып табылады. Сонымен қатар, отбасы мен денсаулық, қайырымдылық пен қамқорлық, жақсылық пен iзгiлiк, ұлт пен халық та үлкен құндылықтарға жатады. Демек, Жер-Ана жаралғаннан бергi шежiресi – кешегi, бүгiнгi, ертеңгi ұрпақтың түп-тұқиянын түгендейтiн кəделi құндылықтар. Сол iспеттi, ықылым дəуiрлерден берi сан түрлi қоғамдық формациялардан өтiп, генетикалық-демографиялық сұрыптауларды, географиялық-аумақтық ауысуларды басынан кешiрiп, бүгiнгi күнге кемелдене жеткен, сөйтiп, əлемдiк қауымдастықтың бiр ұстынын көтерген туған елiмiздiң жылнамасы да адамзаттың ортақ тарихына айналуы тиiс.

	Түркi халқы – ежелден сауаттанған халық. Ол өр рухымен Ғұн, Көктүрiк, Жошы-қыпшақ империясының туын көтердi. Бүгiнгi қазақтар – осындай үш үлкен империя құрған ұлттың ұрпағы. Оны бiздiң ұрпақ жан-тəнiмен сезiнiп, аса үлкен мақтанышпен өсуi керек. Кеңес үкiметi дəуiрiнде ежелгi тарихымызды орыстар жазып берiп, сонымен тəрбиеледi. Олар Көк-түрiктiң батыс белдеуiн Алтай тауымен шектеп, одан əрiсi қазақ тарихына қатыссыз деп түсiндiрдi. Едiлден еркiн өтiп, Темiрқақпаға (Дербент) маңдайын тiрегенiн де айтпады. Едiл патшаның ат үстiнде Римнiң қақпасын сабау қамшының ұшымен қаққанын, Тоқтамыс ханның жаураған сəтте Кремльдiң ағаш қабырғаларын отқа жағып жылынғанын, Русьтiң шашыранды əскерiмен қанаттасып, Наполеонды Парижге дейiн қуып барып, Сена өзенiне аттарын суарғанын да жасырып қалды. Бұл бiздiң ата-бабамыздың ұстындарда қашап тұрып мəңгiлiк ойып жазып кеткен ерлiктерi. Осынау ұлан-ғайыр аумақта ата-бабаларымыздың табанының iзi мен ат-арбасының сiлемi қалды. Аунаған жерде шақшасы мен тебен инесi жоғалды. Олар алтын «ине» едi. Қап түбiнде жатқан бiздiң түбiнде тесiп шығары анық. Ресей саясаты қанша жасырғанымен, тарихтың ақтаңдақ беттерi қазiр ашылу үстiнде.

	Жақында мəскеулiк жазушы В.И.Смолярчуктiң «Адвокат Плевако» деген кiтабын оқып шығып, бiз бiлмейтiн көп нəрселерге көзiмiз жеттi. Тарихи таным көкжиегiнде қызық деректер айтылыпты. Ол жəй жиен емес, Ресей мемлекеттiгiнде өзiндiк орны бар, iрi мемлекеттiк тұлға Плеваконың алған орны туралы ұзақ уақыт айтылмай келдi. Ендi аз-кем сол туралы айта кетелiк.

	Ресейдiң атақты адвокаты Федор Никифорович Плевако 1842 жылы 13 сəуiрде Орынбор губерниясының Троицк қаласында дүниеге келген. Оның əкесi төрт баласы болса да, заңды некеге тұрмаған көрiнедi.

	Ресейде атақты адвокат туралы бiрнеше кiтап жарық көрiптi. Онда Плеваконың анасының ұлты қазақ қызы болғаны анық жазылады. Мəскеулiк тарихшы В.И.Смолярчуктың «Адвокат Плевако» кiтабында: (Челябинск, 1989 ж.) Плеваконың анасының қартайған шағындағы естелiгi келтiрiледi. Онда: «Бiз Троицкiден онша алыс емес далалықта киiз үйде тұрдық. Киiз үй барлық сəн-салтанатқа бөленген, iшi толған кiлем болатын. Мен, басқа да үлкендер сияқты асты-үстiмiз бiрдей жылы жүн көрпенiң астында жататынбыз. Қабырғада қылыш, қару жəне қымбат киiмдер iлулi тұратын. Əлi есiмде, менiң үстiме киген киiмдерiм үлде мен бүлдеге бөленген əдемi болатын жəне ол түрлi тиындармен əспеттелiнген едi», – делiнiптi. Автордың жоғарыда келтiрiлген мысалдарын келесi бiр жергiлiктi зерттеушiлер – Троицкий мен Темник те жоққа шығармайды. Плеваконың анасының ауқатты қазақ байының қызы болғанын, үйлерiнде бiрнеше жалшы-күтушiлер ұстағанын жазады. Оқиға қалай болған?

	ХIХ ғасырдың 20 жылдары Плеваконың анасының ауылына белгiсiз қарулы атты кiсiлер түн iшiнде шабуыл жасап, ауылды тонайды. Түнгi аласапырандағы қашу кезiнде 5–6 жастағы жас қыз жолай арбадан түсiп қалып, қамыс iшiне жасырынады. Екi түн жүрiп отырып, ол ауылдан шығып кетiп, бiр көлге тап болады. Осы жерде жасырынып жылап жүрген кезiнде оны жағалауда кiр жуып жүрген Троицк қаласының кеден басшысының күтушiсi тауып алып, қолынан жетектеп үйiне алып келедi. Есiн бiле қоймайтын қызды үй иелерi шоқындырып, оған Екатерина Степановна деген ат бередi. Жас қыздың шыққан тегi, əлеуметтiк ортасы, ата-анасы туралы ешбiр мəлiмет болмайды. ХIХ ғасырда осы жерлердi зерттеген Радловтың еңбектерiнде ғана ол туралы мəлiметтер берiледi.

	«Бұл жерлерде негiзiнен қыпшақтар тұрады. Олар Торғай өзенiнiң солтүстiк-батысында Обаған, Тобыл, Ой бөлiгiнен Троицк қаласына дейiнгi далалықты жайлаған. Олар: «Торыайғыр, Тұйықша, Қытабақ, Бұлтан, Күнделен, Тана бұға, Ұзын, Кек бұрын, Қарабалық аталықтарынан тұрады. Троицкiге ең жақыны – Қарабалық ауданы» дейдi. Қыздың азан шақырып қойған аты – Қауқа болыпты (мүмкiн Қалқа болар. авт.). Сондықтан оны өзгелер Катя деп атап кетедi. Себебi Қауқа орыс тiлiнде бiр ауыз сөз бiлмейтiн.

	Уақыт өте келе Қауқа орыс тiлiн де меңгерiп алады. Үй шаруасына көмектесiп жүрiп, қожайынға келген кiсiлердiң көзiне түсе бастайды. Өсе келе оған құжат толтырғанда аты-жөнiн Екатерина Степановна деп жазып бередi. Екатерина 17 жасқа келгенде екi бүйiрi толысқан бойшаң бойжеткен болып өседi. Бiрде кеден басқарушысының үйiне келген Василий Плевак Катяны көзi шалып қалып, үй жұмысына пайдалану үшiн қожайыннан сұрайды. Ол кезде үй шаруасындағы адамды сұраған адамға мүлiкше беру дəстүрi болатын. Осылайша, Катя Плеваколар отбасының күтушiсiне айналды. Оның мұнтаздай тазалығы мен шыншыл, адалдығына басы айналған Плевако күндердiң күнiнде сөз салып, жар құшағына тартады. Троицк тұрғындары Плеваконың бұл қылығын өзара əңгiме қылып, Катяны мазақ етедi. Оны көшеде жүргiзбей, түрлi сөздермен намысына тиедi. Əсiресе, балаларға обал болады. Катяның басынан бұл ғайбат сөздер үш бала туғанша кетпейдi. 1842 жылы Катя мұндай қорлық көргенше өз өмiрiне де, жаңа туған нəрестесiне де соңғы нүкте қоймақшы болып, баласын құшағына алған бойы Ой өзенiне түсiп өлмекшi де болады. Ерте көктемнiң салқын суына тоңазыған баланың ащы даусынан есiн жиған ана баланы жағалауға шығарып, өзi өзенге қойып кетедi. Бұл дауыс болашақтағы атақты адвокаттың тұңғыш қорғаныстағы даусы едi. Бала сөйтiп бiр өлiмнен аман қалады. Шоқындырылып, оған Федор деген ат берiледi. Никифорович деп кiндiк əкесiнiң атын алады. Плевако деген фамилияны Мəскеу университетiнде оқып жүрiп өзгертедi. Ол осы фамилиямен Ресей тарихына енедi. Оның өз əкесi Василий Иванович Катямен заңды некеде болмағандықтан заңды түрде əке атана алмайды. Бiрақ, балаларына өмiрiнiң соңына дейiн қарайласып тұрады.

	1851 жылы Василий Иванович мемлекеттiк қызметтен отставкаға шығып, Мəскеуге көшедi. Осында балаларын оқытады.

	Плевако Ресейдiң қоғамдық өмiрiне ерте араласады. Ол сол тұстағы ой ұстанымдары прогрессивтi өзгерiстердi қалайтын ақын-жазушылармен де жақсы араласады. Ақыл-ой қайраткерлерiнiң сол кездегi ең жақын досы Санкт-Петербор қаласының прокуроры, сот төрағасы əрi жазушы Александр Федорович Кони болатын. Олардың құқық саласындағы қорғаушылары да осы екеуi болды.

	Плевако құқық саласында жүргiзiлген көптеген реформалардың бастауында тұрды. Оның қорғаушылық қасиетi мен шешендiк сөз бастауы кез келген аудиторияны ұйытып алатын. Оның лекциялары мен кездесулерiне Ресейдiң зиялылары көп баратын болған.

	«Заң өз күшiнен айрылған жерде жауыздық басталады», деген белгiлi құқықтанушы Питтiң сөзiнен тағлым алған Плевако өмiр бойы өз мамандығына адалдық танытып өтедi. Өмiрден үйренгенi мен бiлiмiн қатар ұштастырады.

	Кейде жазатайым жазаға қатаң үкiмдер де шығарып жатамыз. Осындайда өзгенiң тəжiрибесiне де назар аударсақ, сауапты iсiмiз оңынан болар едi.

	Орыстың əйгiлi заңгерi, адвокат Плевако мамандығына сай түрлi жауапты қызметтер атқарды. Мемлекеттiк Думада депутат та болды. Кезiнде оның сөз бастар шешендiгiне, адвокат ретiнде əдiлеттiлiгiне өз замандастары таңырқай қарайтын болған. Өз өмiрiнде кедей-кепшiктерге, қорғансыз жандарға қолынан келгенiнше көмектескенi Ресейдiң сот тарихында өзiндiк iз қалдырды. Қажеттiлiктен асханадан нан ұрлағаны үшiн бес жылға бас бостандығынан айрылған кейуананың жағдайын халықтан естiген Плевако сотта оны қорғауға барады. Қарсы жақтың айыптауларын асықпай тыңдаған соң: «Мырзалар, – дейдi Плевако, – Ұлы Ресейдiң кешiрiмiнде шек жоқ. Жақында аяқталған орыс-жапон соғысында генерал Куропаткиннiң жалтақтығынан Манчжурияның Ляодунб қаласының түбiнде ондаған мың орыс сарбазы мерт болды. Ал, оны Ресей халқы да, данагөй патша да кешiрдi. Құдайға шүкiр, орыстың қатындары аман тұрғанда əлi талай баланы дүниеге əкелер. Тағы бiр министрiмiз қазынаға қол сұққанын естiдiк. Оны да кешiрдiк. Ал, бiз неге бағып-қағары жоқ жетiм кемпiрдi жан сақтау үшiн iстеген кiшкене ұрлығына бола бес жыл жазаға кеспекпiз? Бiздiң бұл iсiмiз Ұлы Ресейге жараса ма?». Қорғаушының бұл сөзiне илiккен сот кейуананы жазадан босатып жiберiптi. Осы оқиғадан соң, сол бейбақ кейуананы Плевако өз қамқорлығына алып, жер қойнауына берген деседi. Бұдан ненi көремiз? Адамға деген жанашырлық пен мейiрiмдiлiктi, адамның тағдырына құрметпен қарауды көремiз. Əрине, бұл мейiрiмдiлiк оған ананың сүтiмен барған тəрбиенiң жемiсiне саяды. Ал, ол қазақ анасының бойынан жұғысты болған қасиет едi.





БӨЛЕК АДАМ




	Сен өзiңнiң өлiмнен кейiнгi өмiрiңе сенесiң бе?

	Олай болса, көзiңнiң тiрiсiнде оған үйрен.

	Ф.Ницше



	Басқа ұлт пен ұлыстарға не керек, қазаққа да сол керек. Дүниенi өзiңнiң қара басыңа ғана керек деп жинама, халқыма керек деп жина! Оның ұраны да, табанды сөзi де осы болды. Ұлт көсемi Ахмет Байтұрсынов халықты «бүтiн ұлт я дүниедегi бүтiн жұрт үшiн һəм көпке қаларлық iс үшiн» өмiр сүруге шақырды. «Дүнияда күн көрiп, тiршiлiк етудiң ауырын жеңiлдету үшiн, жеңiлiн рахатқа айналдыру үшiн» бiлiм жарысына ұлтын түсiргiсi келдi.

	Ахаң «жұрт iсiне жаны ашып, жұрт намысына қаны қызатын қазақта адамдар аз» екенiн айта келiп «жұрт жұмысы деген қазақтың əдетiнде болған емес», «сондықтан жұрт жұмысы, ұлт намысы деген қазақтың көбiне түсiнiксiз нəрсе», – деп қапаланды. Ол осыдан қорытынды шығаруға тырысты, бiрақ бəрi жүрiсiнен шалынды. Шалынды емес шалды.

	Ол деп отырғанымыз – инженер, əдебиетшi, өнертапқыш Сейiлбек Қышқашұлы. Бүкiл саналы ғұмырын елiн, жерiн сүюге, ұлт намысын жануға арнаған асыл азаматтың бүгiнде көзi жоқ. Бiрақ сөзi қалды, бастаған iсi қалды. Орта мектептi алтын белгiмен, институтты үздiк дипломмен бiтiрiп, Мəскеуде кандидаттық қорғаған азамат өз ортасынан орын таппай, шарадай басын тауға да соқты, тасқа да соқты.

	Мəскеуден авторлық куəлiк алған жетi жаңашыл идеясы: жаңа астық жинағыш, жаңа дəн сепкiш, жаңа мақта тергiш, жаңа кен байытқыш, жаңа кен қазғыш, жаңа жер ұңғығыш, жаңа тас кескiш машиналарын қазақтың игiлiгiне айналдырсам деп армандаумен кеттi. «Осы жетi жарақ Тəуелсiздiгiмiздi нығайта түсу үшiн керек» деуден шаршамады.

	Содан да келiп, бар арманын қағазға түсiрдi. Əу басында онысын Тəуелсiздiгiмiздiң 20 жылдығына арнауды медет тұтты. Өмiрiнiң оған жеткiзбесiн бiлдi ме, кейiн онысын 15 жылдығымызға түзеткен болды. Бiрақ Секеңе оны да көру жазбапты. Алдымен жарты ғасырдай бiрге өмiр сүрген Нағима жеңгей дүниеден өттi. Араға бiр жыл салып, Секең де ауыр азаптан көз жұмды. Секең дүниеден өтсе де оның соңында мол мұра қалды. Жақында асыл азаматтың бауырлары кезiнде өзi жазып кеткен «Арпалыс» деген деректi дастанын жарыққа шығарып, ғазиз рухына дұға бағыштады.

	Оған осыдан басқа ештеңе де керек емес едi. Себебi, Секең əңгiмесiнiң бiссiмiллəсiн: «Қазақ «балалы үй – базар, баласыз үй – қу мазар» дейдi. Менiң сол қу мазарда тұрып келе жатқаныма биыл, мiне, қырық жылдан асты», – деп бастапты.

	Абай: «Өмiр сүрген кiсiге, дəулет – қызық, бала – бал» дейдi. Абайда бəрi болды: бала да болды, байлық та болды. Бiрақ өмiрден дүниедегi ең бақытсыз адам боп кеттi.

	Менде бала да жоқ, байлық та жоқ. Биыл алпыстың алтауындамын. Бұған дейiн болмаған бала, бұған дейiн болмаған байлық бұдан былай да болмайды, əрине...

	Сонда мен бұл өмiрден қандай адам боп өтпекпiн...» – дей келе iштегi ащы запыранын бүкпесiз хатқа түсiрiптi.

	Өмiр бiзге əрекет ету үшiн берiлген. Сондықтан əр күндi соңғы күнiңдей өткiзуге күресу керек. Тiптi, өмiр шыдас бермей бара жатқанда да өмiр сүре бiлу, оны пайдалы ету бұйрық деп түсiнгенiмiз абзал. Алайда, бiз сол бұйрықты ала-құла орындап жатамыз. Ақылды жəне қайратты адамдар соңына дейiн күреседi, ал түкке тұрғысыз жандар еш қарсылықсыз өздерiнiң мағынасыз тiршiлiгiнiң кездейсоқ ұсақ-түйектерiне бағынады. Бұл ендi соңғысының əлсiздiгi. Сейiлбек Қышқашұлының кiтабын оқи отырып, бүкiл өмiрi күреспен өткен жанды көремiз.

	«...Тапқырлықпен айналысып келе жатқаныма биыл, 2001 жылдың көктемiнде 41 жылдан асты, – дептi Секең. – «Тапқырлық» деп отырғаным – изобретательство. Ойлап тапқан бiраз жасалымдарым бар. «Жасалым» деп отырғаным – изобретение. Ойлап тапқан жасалымдарым iшiнде, өз пайымдауымша, ең маңыздылары – жетеу: жаңа тұқым сепкiш, жаңа астық орғыш, жаңа мақта тергiш, жаңа кен қазғыш, жаңа кен байытқыш, жаңа жер ұңғығыш, жаңа тас кескiш. Солардың тым болмаса бiреуiн жасап, iске асырайын деп, кешегi келмеске кетiп, қарасы өшкен Сəбет өкiметiмен тура 31 жыл алыстым. Ендi, мiне, өз үкiметiммен алысып келе жатқаныма, биыл, амандық болса, 10 жыл болады. Неге?

	Сонымен, бiз қазiр жерасты байлығымызды, кендi қалай пайдаланып жүрмiз, қалай алып жүрмiз? Бұдан 100 жыл бұрын қалай қазып алсақ, солай қазып алып жүрмiз. Кен орнын алдымен бұрғылаймыз. Одан бұрғы тескен тесiктердi топырақтан тазартамыз. Одан о тесiктерге дəрi құйып, оларды дəрiлеймiз. Одан о дəрiлердi тығындаймыз (бұлардың бəрi арнаулы жарақтармен атқарылады). Одан дəрiленген тесiктердi бiр-бiрiне қопару жүйесiмен қосамыз. Одан оларды қопарамыз. Одан əрi желдетемiз. Улы ауадан, шаңнан тазартамыз. Одан қопару кезiнде бұзылған жолдарды, əр түрлi жабдықтарды қайта қалпына келтiрiп жөндеймiз. Жарқабаққа iлiнiп қалған тастар болса, оларды қағып жерге түсiремiз. Содан кендi тиеу кезiнде шаң көтерiлмесiн деп қопарылған кеннiң үстiне су немесе арнайы ерiтiндi себемiз (бұлардың бəрi де арнайы жарақтармен атқарылады). Одан қопару кезiнде қирап қалмасын деп таса жерге апарып қойған кен-тиегiштi қайтадан бұрынғы орнына айдап əкелемiз. Көрiп отырсыз, машақатты жұмыс көп. Мен бұл арада қатты кендi ашық қазу əдiсiн ғана айтып отырмын. Қатты кендi бүгiнде жалғыз бiз ғана емес, бүкiл дүние жүзi осылай қазып алады. Ал ендi қатты кендi осылай қазып алатын жарақтар жоғарыдағы үш талапқа сай келе ме? Сай келмейдi. Қалай? Кен тиегiштiң соқырлығынан. Кен тиегiш «соқырлығынан» көмiрге аршындыны араластырып қана қоймайды, аршындыға көмiрдi де араластырып жiбередi. Сөйтiп, Екiбастұзға баратын жолдағы, көш жерден көзге түсетiн «жанартаулар» осы үйiндiлер.

	Қысқаша айтсам, кен қазатын жаңа, Екiбастұзда қалған үлгiмен жасалған жарақтар сағатына 6 мың текше кезден артық кендi өздерi үгiтiп, өздерi көлiкке тиейдi (ал ондағы алып кен тиегiштiң көмiрдi өз бетiнше үгiте алмайтыны былай тұрсын, үгiтiлген дайын көмiрдiң өзiн көлiкке күрекпен тиегендей тиейтiнi жаңа айтылды), салмағы 110–120 батпан (ал Екiбастұздағы алып кен тиегiштiң салмағы 5 мың батпаннан артық екенi жаңа айтылды), қуаты 900–1000 киловатт сағат (Екiбастұздағы алып кен тиегiшке 14 мың киловатт сағаттан артық қуат керек), бағасы (бұдан 15–20 жыл бұрынғы бағасы бойынша) 160–170 мың сом (Екiбастұздағы алып кен тиегiштiң сол кездегi бағасы 8 миллион сомнан астам)».

	Адамның барлық iс-əрекетiн шыбындаған аттай бас шұлғып, қолпаштай беретiн достан гөрi оны сүрiнген жерде қолтығынан демеген адам ғана нағыз дос. Секең бұл жерде де аянып қалмайды.

	«Мысалға, былтыр 1993 жылдың басында өткен колхозшылардың құрылтайында С.А.Терещенко мырзаның сөзiн алалық. Ауыл шаруашылығын қалай өркендетемiз, қалай жарақтандырамыз деген сұрақтарға Терещенко мырза: «Никаких экспериментов» деп жауап бердi. Мұның атын сонда жаңалыққа қарсы тұру демей не деймiз? Ал Терещенко мырза жалғыз ауыл шаруашылығы ғана емес, жалпы қандай шаруашылық болмасын, тəжiрибесiз, экспериментсiз өркендетуге болмайтынын бiлмей ме? Əрине, бiледi. Олай болса, неге «никаких экспериментов» дейдi. Дейтiнi, Президентiмiз айтқандай, сəбет өкiметi кезiндегi бюрократтық дəстүрлерiмiздiң əлi де болса өлмей келе жатқандығы. Сəбет өкiметi кезiнде қандай болсақ, əлi де сондаймыз. Сəбет өкiметi кезiнде өзiмiздегiнiң бiрiн де көрмей, тек шет елдегiнi көрiп, тек шет елге қарап аузымызды ашсақ, əлi де солай, өзiмiздегiнiң бiрiн де көрмей, шет елге қарап аузымызды ашудан танбаймыз. Терещенко мырзаның «никаких экспериментов» деп отырғаны, мiне, осы. «Шет елдiң Құдай бере салған дайын техникасы тұрғанда, өзiмiздiң қайдағы-жайдағы бiр ерiккендер ойлап тапқан, он екiде бiр нұсқасы жоқ техниканы жасап əуре болудың қажетi қанша?» деп ойлайды Терещенко мырза. Ал ендi осындай пиғылмен бiз оңамыз ба? Əрине, оңбаймыз...

	Адам өзiнiң шамасы келетiн iспен ғана айналысады. Ал өз қарақан басын ойлаған адам не адам емес, немесе жарым-жартылай мақұлық. Нағыз адамдыққа бастайтын жол – басқалардың қамы үшiн өзiн ұмыту. Жанкештi азамат бұл жолда өзiн де аямайды. Өзiне аспаннан шұға жауса да ұлт мүддесi үшiн ештеңеден тайсалмайды.

	Бұл жерде ұлт мүддесi дегенде Тəуелсiздiктiң халқымызға берген сыйын айтсақ та болады. Ол ұлттың жадында терең сақталып, құрметтелуi шарт. Қазiргi əлемде орын алып отырған жəйттерге үңiлсек, Тəуелсiздiктен айрылу да оп-оңай болатынын байқайсың. Соны ойлап, Тəуелсiздiктiң қадiрiн, тағылымын түсiрмей, маңызын жоғалтпаған ұрпақ қана сондай қасиеттi сақтап қалатынына сенесiң.

	Иə, Қазақстан өз Тəуелсiздiгiн алып, еңсесiн көтергенiне – 20 жыл! Əрине, бiз бұл күнге оңайлықпен жеткен жоқпыз. Осы жолда талай азаматтар армандап өткен егемендiктiң ақ таңын ұмытуға тиiс емеспiз! Демек, Тəуелсiздiкке тəубе дейiк. Қазақ елi өзiнiң 20 жылында экономикалық, мəдени, саяси салада əлеуетiн жақсартты. Елiмiздiң бас қаласы – Астана түрлi халықаралық басқосулар мен жиындардың ордасына айналды. 2010 жыл – Қазақстан үшiн табысты жыл болды. ЕҚЫҰ-ға төрағалық еткен Қазақстан елiмiзге 56 мемлекеттiң басшыларын жинап, Астана Саммитiн абыроймен өткiздi. Бұл – Қазақ елi Тəуелсiздiгiнiң арқасында бағындырған жеңiстiң жетiстiгi! Мемлекет басшысы Нұрсұлтан Назарбаев Тəуелсiздiктiң 19 жылдығына орай өткен салтанатты жиында сөйлеген сөзiнде:

	«Алдағы мерейтой – Отанымыздың тағдырына алаңдайтын əрбiр адам үшiн қымбат. Тəуелсiздiктiң 20 жылдығы ресми iс-шаралар ғана емес. Оны абыроймен қарсы алу – əрбiр қазақстандықтың патриоттық парызы!» деген-дi. Сондықтан барша қазақстандықтар саяси ғана емес, экономикалық, ақпараттық, рухани тəуелсiздiгiмiздi сақтау жөнiнде ой ойлау керек. Секеңнiң бұл турасында да өз ойы бар.

	«...Бiздiң бұл Тəуелсiздiгiмiз мəңгiлiк деуi мүмкiн. Иə, дұрыс. Мен де солай ойлаймын. Жаратушы Иемнен «солай ете гөр» деп тiлеймiн. Бiрақ Президентiмiздiң осы Тəуелсiздiгiмiз туралы сөздерiн еске алайықшы. Президентiмiз елмен, зиялы қауыммен кездескен сайын: «Қазақстанның Тəуелсiздiгi жалғыз маған керек пе» дегендi шегелеп айтады. Егер Тəуелсiздiгiмiздiң басына ешқандай қауiп төнiп тұрмаса, Президентiмiз осы сөздi шегелеп айтар ма едi? Айтпас едi. Тəуелсiздiгiмiзге қауiп төндiретiн күш бар болған соң айтады. Ендi бiр сөзiнде Президентiмiз Тəуелсiздiгiмiздi Бақыт құсына теңейдi. «Дана халқымыз қателiктерiмiздi түсiнедi, оларды кешiре де бiледi. Халық кешiрмейтiн бiр-ақ нəрсе бар, ол – елдiң қолына зарықтырып барып қонған Бақыт құсы – Тəуелсiздiктен айрылып қалуды кешiрмейдi» дейдi. Бұл сөздi Президентiмiз бекер айтпайды. Тарихшыларымыздың айтуына қарағанда, қазақ халқы өзiнiң соңғы 500 жылдам астам өмiрiнде Тəуелсiздiкке қолы 5 рет жетiп-жетiп тұрып, бесеуiнде де айрылып қалған. Яғни, қолымызға 5 рет конған Бақыт құсы қолымыздан 5 рет ұшып кеткен. Қазiргi Тəуелсiздiгiмiз – алтыншы. Президентiмiздiң жаңағы сөзi мiне, осы қолымызға алтыншы рет қонған Бақыт құсынан тағы да айрылып қалмайық дегенi. Егер бiз Тəуелсiздiктен осы жолы айырылып қалатын болсақ, онда болды. Онда Бақыт құсы қолымызға жетiншi рет қонбайтын болады...» Адамдар арасында ұсақ əрекеттерiмен-ақ өз жағына шығарып алатын пасық адамдардың болатыны сияқты, дүниенiң бар байлығына сатылмайтын адамдар да баршылық. Қоғамды сүйрейтiн де осы екiншi топтағылар. Мұндай тұғырлы тұлғалардың ойы – жаңбырлы бұлт секiлдi əрдайым ұлы мақсаттар мен жақсылықтарға толы. Танылса да, танылмаса да, олардың жүрiп өткен жерiнен жуа гүлдеп, құлпырып сала бередi. Секең дəл сондай жан едi. Оның (айтпақшы, ол екi тiлдi бiрдей меңгерген, орыс, қазақ тiлiнде сөйлеп, жаза бiлетiн) əсiресе, қазақ тiлi дегенде ешкiммен ымыраға келмейтiн əдетi бар.

	«....Ал мына жас қазақтар келгелi, мұның бəрi түгел ұмытылды. Əн-күйдiң аты да аталмайды, оның кiмнiң əнi, кiмнiң күйi екенi де айтылмайды, ол əндi кiмнiң айтатыны да, ол күйдi кiмнiң тартатыны да айтылмайды. Бiрiнiң артынан бiрiн шұбатып бере бередi, бере бередi. Қазақ радиосына жас қазақтар келмей тұрып, мен, домбыраның алғашқы қағысынан-ақ, қандай əннiң айтылатынын, қандай күйдiң тартылатынын, ол əн, ол күй, кiмнiң əнi, кiмнiң күйi екенiн, ол əндi кiм айтатынын, ол күйдi кiм тартатынын бiрден бiлетiнмiн. Ал, қазiр? Бəрiн ұмыттым. Əн-күйдiң аттарын да ұмыттым. Оларды кiм айтып, кiм тартатынын да ұмыттым. Тартылып жатқан күйдiң не «Сарыарқа» екенiн, не «Серпер» екенiн, не «Адай» екенiн ажырата алмай дал болатын болдым. Айтылып жатқан əннiң не Ақанның əнi екенiн, не Бiржанның əнi екенiн, не Балуан Шолақтың əнi екенiн бiлмей басым қататын болды. Ал ендi қазақтың əн-күйi етiнен өтiп, сүйегiне жеткен мен сияқты шалдың жағдайы осындай болғанда, қазақтың бiр əнiн бiлсе, бiр əнiн бiлмейтiн, кейбiрi, тiптi, туғаннан қазақтың бiрде-бiр əнiн естiп көрмеген балақайлардың жағдайы қандай болмақ? Олар болашақта қазақтың əн-күйiнен мүлде мақұрым боп өспей ме? Сөйтiп, олардың көкiрегiндегi қазақтың барлық қасиетi өшпей ме? Ал ендi көкiрегiндегi қазақтың барлық қасиетi өшiп қалған балалардан болашақта Бауыржандар, Əлиялар, Мəншүктер шыға ма? Əрине, шықпайды. Олар, тiптi, қазақ та болмайды. Ең мықтағанда, «казахстанец» болады», – дейдi.

	Адамдарға жасаған ең үлкен жақсылығын елеусiз, ал олардан көрген тырнақтай жақсылықтың өзiн таудай көрiп, құрмет бiлдiрген адам – иллаһи көркем мiнез деңгейiне көтерiлiп, жүрегi жай тапқан, кемел адамдар. Мұндай бақытты жандар iстеген жақсылықтарын мiндетсiнбейдi, өздерiн ешкiм елемесе де, оны көңiлiне алмайды. Сейiлбек ағамыздың оған əбден етi үйренiп кеткен. Бiреу той тойлап жүрсе, ол ой ойлап жүредi.

	Айналасындағылармен жиi сөзге келiп қалатын адамның достары да аз болады. Достарының көп əрi адал болғанын қалаған адам олармен болмашы нəрселер үшiн айтысып-тартысудан сақтануы керек.

	Өзiн сыйлай бiлген, қадiрiн жоғалтпаған адамды басқалар да төбесiне көтередi.

	Ата заңымыз Францияның Ата заңына ұқсас деп мақтанамыз. Дұрыс мақтанамыз. Ал Тiл туралы Заңымыз Францияның Тiл туралы заңына ұқсас деп мақтана аламыз ба? Мақтана алмаймыз. Францияда француз тiлiн бiлмегенiңiз былай тұрсын, француз тiлiне бөгде бiр сөздi қосып сөйлеп көрiңiзшi, не көрер екенсiз? Мен бұл туралы бұрын талай айттым да, талай жаздым да. Тағы да айтайын. Табан астында 1000 франктан 20000 франкке дейiн айып тартасыз. Ең масқарасы, Парламентiмiз қазақ тiлiн Қазақстандағы бiрден-бiр мемлекеттiк тiл деп заң қабылдайды. Сөйтедi де, өзi қабылдаған ол заңды өзi орындамайды. Бұл жөнiнде мен соңғы екi Парламенттiң екеуiне де «Жаңа парламент, қай тiлде сөйлейсiң?» деп, бiр емес, екi емес, үш рет газет арқылы хат жаздым. Селт еткен парламент болды ма? Болған жоқ. Менi шошытатын бұ да емес. Менi шошытатын – өздерiн бiрi Ахаңның шəкiртiмiз дейтiн, бiрi Ахаңның шəкiртiнiң шəкiртiмiз дейтiн қазақтар. Соңғы 10 жыл iшiнде мен қазақ тiлiн өлтiрiп алмас үшiн «былай iстелiк, былай iстелiк» деп қанша мақала жаздым?! Тым болмаса, соларды жаңағылардың бiреуi «сенiкi дұрыс», немесе «сенiкi бұрыс» деп «əу» десешi?! Демейдi. Ешқайсысында үн жоқ.

	Бiздi көз жеткiзiп, қолға ұстатпай бiр нəрсеге иландыру қияметтiң қияметi. Кезiнде қарапайым кеңселерде қазiр пайдаланып жүрген қағаз қыстырғышты (скрепканы) ойлап тапқан адамды шведтер бүкiл əлемге танытып, оған Нобель сыйлығын алып беруi швед елiнiң ғана даңқын таныту үшiн жасалған саясат едi. Оған жету бiзге қайда?!.

	Сонда бiзге не жетiспейдi? Ең бастысы, енжарлық, жылт еткен жаңалық өзiмнен шықса деген қызғаныш.

	Иə, адамның рухына сiңiп, тамыр жайған кез келген ой ерте ме, кеш пе өз жемiсiн бередi. Ондай жандар өзi де өмiр сүрген қоғамда қадiр-қасиетi бiлiнбесе де олар өз табиғаттарындағы кiшiпейiлдiлiк арқылы биiк абыройға ие болады. Ал тəкəппарлық ауруына шалдыққандар уақыт өте келе қоғам тарапынан бөгде элемент ретiнде өзiнен-өзi ұмытылып, елеусiз қалады. Сейiлбек Қышқашұлы ұмытылатын қазақ емес, ол Бөлек АДАМ, ИƏ, Бөлек АДАМ.





БАРАК ОБАМА: «ҚҰДАЙДЫ СЕЗIНIП, ƏРДАЙЫМ ШЫН СӨЙЛЕ!»




	Өткен жылы (2010) АҚШ президентi Барак Обама мұсылман əлемiне өз үндеуiн қасиетті ораза айында жолдаған болатын. Сол жолы Ислам елдерiне алғашқы сапарын Сауд Арабиясынан бастаған АҚШ президентiнiң Мысыр астанасы Каирде жасаған үндеуi халықаралық қауымдастық тарапынан қызу қолдау тапқан еді. Сол жолы өркениеттер диалогына шақырған АҚШ басшысының бастамасына Қазақстан Президентi Нұрсұлтан Назарбаев оң баға берген болатын.

	«Мен АҚШ Президентiнiң осындай сындарлы ұстанымы жiгерлендiредi жəне Қазақстан өз тарапынан Америка Құрама Штаттарымен саяси, экономикалық жəне мəдени өзара iс-қимылды одан əрi күшейте беруге дайын», – деп атап көрсеттi Нұрсұлтан Назарбаев.

	«Қорқыту мен зорлыққа табан тiрейтiн мемлекет басшысы мен қауiпсiз, еркiн жəне өркендеушi əлемдi құруға өз үлесiн қосуға дайын ойшыл басшының арасы жер мен көктей. Президент Обама өз сөзiнде өзiнiң осы айырмашылықты жақсы сезiнетiнiн анық бiлдiрдi, сондықтан да мен оның бiрiгiп iс-қимыл танытуға шақыруын зор жiгермен қабылдаймын», дедi Қазақстан Президентi.

	Жалпы, əлемнiң түкпiр-түкпiрiнде тұратын мұсылман қауымы Барак Обаманың ислам əлемiне арнап үнқатуын қолдап, ризашылықтарын бiлдiрген еді. Каирде өткен кездесуде АҚШ президентi: «Соңғы жылдары Батыс пен мұсылман əлемi бiр-бiрiне сақтықпен қарайтын болды. Десе де, бұл жағдай кейбiр мұсылман елдерiнiң Батысқа өшпендiлiк көзқарасын пайдаланып қалғысы келетiн экстремистерге қолайлы» деп мəлiмдедi. Обама ислам əлемiне өз сапарын осыдан жетi жыл бұрын Сауд Арабиясының көтерген бастамасын одан əрi жалғастыру ниетiнде жасаған iспеттi. Ол бастама негiзiнде Израиль 1967 жылы оккупациялап алған аймақтарды толық тастап шығуы қажет болатын. Сол кезде АҚШ басшысы Израиль премьер-министрi Биньямин Нетаньяхуға: «Мен Израильдiң өз қауiпсiздiгi үшiн стратегиялық кво-статусын ұстануы тұрақсыз деп бiлемiн. Болашақта Израиль палестиндiктермен бейбiт өмiр сүрмесе, əскери қауiп пен шекарадағы өзектi проблемаларға душар болады» деп ескерту жасады.

	Бүгiнгi таңда Таяу Шығыстағы жағдайдың реттелуi үшiн араб елдерi де, АҚШ-тың ресми билiгi де мүдделiлiк танытып отыр. Соған қарамастан Израиль үкiметi күш көрсету арқылы аннекциялап алған жерлерiне еврей қоныстарын салуда.

	Барак Обама президент болған кезде ислам əлемiне арнайы мəлiмдеме жасап, оккупацияланған Палестина жерiн арабтардың өздерiне қайтаруға ықпал ететiнiн жеткiзген болатын. АҚШ президентiнiң əлемдiк қауымдастықты ислам əлемiмен өзара ынтымақтастыруға бастама көтеруi де сондықтан.

	Мысырдағы əл-Əзһар университетiнде өткен кездесуде Барак Обама қасиеттi Құран кiтабынан үзiндi келтiрiп: «Құдайды сезiнiп, əрдайым шын сөйле!» ұранын көтердi. Бұл ұран қазiр Израиль билiгiнiң зəресiн алып тұр.

	АҚШ президентi ешбiр үкiмет жүйесi басқа бiр елге өз көзқарасын таңа алмайды жəне солай жасауы тиiс емес дей келе, ислам құндылықтары туралы терiс пiкiрлермен күресуге уəде бердi. Сондай-ақ, АҚШ президентi парсы халқына қатысты шынайы пiкiрiн бiлдiре келiп, егер Иран халықаралық келiсiмдердi орындаса, Тегеранның атом энергиясын дамытуға қол жеткiзуге құқығы болуы тиiс екенiне де тоқталып өттi.

	Шындығында, егер Палестина мəселесi оң шешiлсе, израильдiктер айтатын палестиналық террор да, палестиндiктер айтатын заңды күрес те болмас едi. Онда тiптi арабтар мен АҚШ арасында жаулық та болмас едi. Барак Обама осы мəселелердi құруға, дiндi күпiрлерден, ластықтан қорғауға шақырды. Бұл – өте қажеттi, заңды қорғаныс болып отыр.

	Кеше – бiр əлем, бүгiн – бiр əлем.

	Жалпы, бiрде-бiр мұсылман елi дүниежүзiлiк соғысты бастап көрген емес. Нəсiлдiк кемсiтушiлiк фашизм жəне апартеид сияқты қасiреттi құбылыстар еш уақытта да ислам мемлекеттерiне тəн болған емес.

	Ислам – жек көрудiң емес, сүйiспеншiлiктiң дiнi. Сондықтан ол адамзат баласына жат əрекеттердiң бəрiн айыптайды.

	Америкадағы 2001 жылғы 11 қыркүйектегi белгiлi оқиғадан кейiн араб-мұсылман əлемi қуатты насихаттық науқанның қысымына ұшырады. АҚШ-та осыған байланысты арабтарды жəне ең алдымен Сауд Арабиясын терроршыларға дем бередi деп айыптап, қасиеттi исламға да шабуылдар жасалды.

	Сауд Арабиясы əлемнiң барлық мұсылмандарын ислам туының астына – бейбiтшiлiк, iзгiлiк, адамгершiлiк жəне туысқандық қағидаларын орындау жолында бiрiгуге шақырғаны рас. Бiрақ одан əлдебiр жауыздықты iздеудiң қаншалықты қажеттiлiгi бар?

	Кезiнде Сауд Арабиясы Корольдiгi Манхеттендегi, Нью-Йорктегi Дүниежүзiлiк Сауда Орталығына, Вашингтондағы АҚШ Қорғаныс министрлiгiнiң ғимараттарына жасалған соққыға байланысты қатты күйзелiс танытқаны бар. Сауд Арабиясы Корольдiгi жалпы өркениет ұғымы мен дiн атаулының қандайына болмасын қайшы келетiн бұл террорлық актiнi айыптай отырып, Америка президентi мен оның барша халқына, зардап шегушiлер отбасының қайғысына ортақтастығын бiлдiрген де болатын. Жəне олар халықаралық қауымдастықпен бiрлесе отырып, терроризмнiң кез келген түрiне қарсы күресетiнiн бiлдiрген. Бұл Сауд Арабиясының терроризмге қарсы ортақ күш жұмылдыру жөнiндегi өзге ислам əлемiне жасаған үндеуi едi.

	Қыркүйек оқиғасынан кейiн бойын үрей билеген АҚШ өзiнiң күйзелiс кезiнде көмек жөнiнде көптеген мемлекеттерге өтiнiш жасағаны белгiлi. Қайғының ұлтқа, дiнге бөлiнбейтiнiн басты қағида санайтын ислам мұраттары АҚШ-қа дер кезiнде достық қолын да созды.

	Оқиғадан кейiн iле-шала (26 қыркүйек 2001 жылы) АҚШ президентi Джорж Буш Ақ үйде Америка мұсылмандарының лидерлерiмен кездесу өткiздi. Ол өз сөзiнде мұсылмандарға жасаған көмектерi үшiн алғыс айтып, терактiлер үшiн мұсылман атаулыны жек көрудiң əдiлетсiз екенiн бiлдiрдi. Буштың осы сөзiн əлемдегi мұсылман елдерi сол кезде аса жоғары бағалаған болатын. Кезiнде АҚШ мұсылмандары президент сайлауында Бушқа қолдау көрсеткен едi. Мұның өзi оған үлкен күш берiп, алдағы уақытта өзара сенiмдiлiк орнатуға алғышарттар жасаған болатын. Алайда, АҚШ-тағы мұсылман қауымының сан, сапа жағынан ықпалды топқа айналуы, олардың саясаттағы рөлiнiң күш ала бастауы АҚШ əкiмшiлiгiн қатты алаңдатып отырған сыңайлы.

	Бүгiнгi таңда АҚШ-та екi мыңға жуық ислам оқу орындары мен мешiттер жəне Солтүстiк Америка ислам қоғамдастығы, Солтүстiк Америка ислам конгресi деп аталатын екi ықпалды ұйым жұмыс iстейдi. Олардың саяси ой-санасының оянуы да, ортақ мақсат жолындағы ұйымшылдығы да үлкен күшке айналып отыр. Бұлардың iшiндегi ең ықпалдысы – араб елдерiнен шыққан мұсылмандар тобы. Сондықтан мұсылмандардың бiрiгу жолындағы əрекетiне АҚШ əкiмшiлiгi күнiлгерi қарсылық iс-қимыл жасауға əрекеттер жасауда.

	Қазiр əлемде шамамен 1 миллиард 200 миллион мұсылман бар десек, олардың басым көпшiлiгi – 780 миллионы Азияда тұрады екен. Одан əрi Африкада – 380 миллион, Еуропада – 32 миллион, Солтүстiк Америкада – 6 миллион, Орталық жəне Оңтүстiк Америкада – 1,3 миллион мұсылман бар. Бұл əрине, орасан зор ықпалды күш.

	Осыған дейiн АҚШ ислам əлемiне қарсы кең көлемдегi насихат жұмыстарын жүргiзудi қолға алып келдi. Бұл мақсатта барлық майданда саяси идеологиялық мобилизация жүргiзуде. Əкiмшiлiк жанынан сыртқы саясат насихаты жұмыстары бойынша арнаулы ведомство құрылған. Оның құзырына «Мемлекеттiк департаменттiң, қорғаныс министрлiгiнiң жəне басқа федералдық органдардың жəне «Америка дауысы» радиостансасының бұқаралық мəлiмдемелерiн үйлестiрiп отыру мiндеттелген.

	Адамзаттың көпшiлiк бөлiгi Американы ұнатпайды. АҚШ əкiмшiлiгi оны жақсы бiлiп отыр. Сондықтан олар ендi қарудан гөрi, насихат құралына жүгiнудi жоспарлауда. Əрине, мақсат iзгiлiкке арналса, əңгiме басқа болар едi.

	Бүгiнге дейiн АҚШ-тың бұқаралық ақпарат құралдары ислам əлемiне қарсы түрлi насихат жұмыстарын күшейтiп келдi.

	Осыған орай американдық құзырлы мекемелер өздерiнiң оларға деген өз жеккөрушiлiгiн де жасырмады. Жəне олар ислам əлемiн Батыс саясатына қарсы мемлекет ретiнде санап, оны террористер дайындап тəрбиелейтiн жəне адам құқы бұзылған елдер деп айыптайды. Сонымен қатар АҚШ ислам елдерiн iштей де, сырттай да толыққанды өз мақсаттарына пайдаланғысы келедi.

	АҚШ Сенаты жетекшiлерiнiң мəлiмдемесiне зер салсақ, Сауд Арабиясын жəне жалпы араб əлемiн шағын аймақтарға бөлiп тастау мақсаты тұрғанын байқаймыз. Олар адамзат баласы пайда болғаннан бастап, ең құнды саналып келген ислам шариғаттарын қабылдамауға, мектептерде Қасиеттi Құран жəне Хадис iлiмдерi мен принциптерiнен дəрiс алуға қарсылық бiлдiруге де шақырып келдi. Мұнан бiз АҚШ саясатының мұсылмандардың ақыл-ой безбенiне iрiткi салуға əрекет жасаған ойын көремiз. АҚШ əртүрлi деңгейдегi бiлiм беру мектептерiне арнайы бағдарламалар дайындап, оларды араб ислам елдерiне таратуды жəне оны қабылдауды мəжбүр етудi қолға алып отыр. Бұл мақсатта олар араб елдерiне хабар тарататын ғарыштық жүйелер мен радио желiлерiн кеңiнен пайдалануда. Сөйтiп, АҚШ өз саясатының ықпалына бағынбайтын араб режимiн күштеп өзгертуге барынша өз күштерiн салып келдi.

	Ислам өсиеттерiне сай жəне қасиеттi Құранға сəйкес əдiлдiк, кеңесу жəне тең құқылық ислам шариғатына сай басқарудың негiзi болып табылады. Сондықтан, оны өзгертем деу – АҚШ тарапынан жасалып отырған зорлық-зомбылық болып табылады. Мұны қазiрдiң өзiнде халықаралық қауымдастық əшкерелеп отыр. Бiз, АҚШ тарапынан ислам араб əлемiне, оның дiнiне, дəстүрiне, егемендiгiне жасалып отырған қастандығына өз қарсылықтарымызды бiлдiруге тиiспiз.

	Араб жəне исламдық ынтымақтастық пен бiрлiк жалпы ислам саясатының негiзгi мақсаты болып табылады. Сондықтан бiз үшiн ислам өркениетi халықаралық қатынастарда тұрақтылық пен бейбiтшiлiктiң кiлтi саналады.

	Жалпы, ислам əлемi саяси күрестi бiрiге жүргiзудiң қажеттiлiгiн түсiне бастады. Бұл жолда олар өз лидерлерiне үлкен сенiм артып отыр.

	Ислам ешбiр елге, дiнге дұшпандығы жоқ, ол қашанда бейбiт өмiрдi жақтайды. Коммунизм жойылған соң кейбiр орталар исламды жаңа дұшпан ретiнде көре бастады. Бұлар демократия, даму жолындағы басқа да бүкiл адамзат мəдениетi қолданып жүрген исламды қорлауда.

	Бiр Аллаһқа сену адамзаттың көзқарасын күнделiктi тiршiлiктiң шеңберiнен кеңiрек кеңiстiкке жетелейдi, адамзатты құрметтеуге, жаппай халыққа еркiн өмiр сүру заңдылықтарын мойындауға жеткiзедi.

	Модернизм адамзатқа көптеген табыс алып келдi, бiрақ Аллаһты естен шығарды. Осыдан келiп, жауыздық, террор кең қанат жайды. Бүгiнгi таңда адамзатты алалау, мейiрiмсiздiк, қырып-жою шаршатып отыр, сондықтан қазiргi əлем ислам дiнiнiң ең асыл құндылықтарына зəру.

	Исламда хаһтың барлық сипаттарының iшiнде оның рахман мен рахим (кешiрiм мен мейiрiм) сипаттары басты назарда ұсталады. Демек, ислам атымен жасалған тар өрiстi, қорқыныш тудыратын нəрсенiң бəрi исламға жат. Сондықтан АҚШ өздерiнiң саяси ой-мақсатына жету үшiн жалпы ислам қоғамының дамуына кедергi келтiрмегенi абзал.

	АҚШ үшiн ең басты мақсат – сыйластық пен сенiмдiлiк тудыру қажет.

	Америка президентiнiң осы жолдағы иллаһи бастамасына бүкiл адамзат болып қолдау бiлдiргенiмiз абзал.





АРАЛДАН ШЫҚҚАН ҚАЛМАҚ БАТЫРЫ


	немесе болмай қалған президент



	Ол əлi күнге дейiн Қазақстанды туған Отаным деуден танған емес. Оны ресми құжаттардан да жасырып, көлегейлеп қалған жоқ. Керiсiнше, туған жерiн мақтаныш етедi. Қалың қазақтың ортасында дүниеге келiп, мүшел жасқа дейiн жергiлiктi Жақайым руының бiр баласы болып кеткен Валерий Очиров бертiн келе мамыражай күн туып, жер аяғы дегдiгенде 1963 жылы ата-бабасының тарихи Отанына туған-туыстарымен көше барған. Содан берi жарты ғасырдай уақыт өтiптi.

	Биыл қалмақтардың туған жерiнен Қазақстанға жер аударылып келiп, осында тұрақтап қалғанына алды 80 жыл толыпты. Алыс Қалмақстаннан олардың бiздiң жерiмiзге қалай келгенiн, немен айналысқаны туралы мəлiмет əлi күнге дейiн сайрап тұр. Осы орайда тарихқа көз жiберiп, сол кездегi Жер шарындағы үлкен, күштi мемлекеттердiң жəне олардың айналасындағы əлсiз елдердiң саяси ахуалын сараласақ, бiраз жайларға қанық боламыз.

	1930 жылы большевиктер қалмақтарды Ресейдiң сыртқы аймақтарына күштеп көшiре бастады. Оның басты себебi – қалмақ халқына деген сол уақыттағы билiктiң сенiмсiздiгi едi.

	1930–1950 жылдары сталиндiк зұлматтың тепкiсiнен 93 мың қалмақ ұлтының өкiлдерi өздерiнiң тарихи туған жерiнен ерiксiз көшiрiлдi. Оның iшiнде 1943 жылы 28 желтоқсанда КСРО Совнаркомның қаулысымен 25 мың қалмақ ұлтының өкiлдерi Қазақстанға жер аударылды. Олардың басым бөлiгi Қызылорда облысының Арал ауданының шаруашылықтарына орналастырылды. Олар өздерiнiң тəртiптiлiгiмен, еңбекқорлығымен танылып, жергiлiктi қазақ халқымен тез араласып кеттi.

	Бiздiң жомарт жүректi қазақ халқы Ұлы Отан соғысы кезiнде сталиндiк репрессияға ұшырап, жер аударылып келген түрiк, шешен, қарашай, корей халықтарын да жатсынбай, қиын кезеңдерде бауырына тартты. Қазiр бiр ғана шешен халқынан шыққан бiрнеше Батырлар мен генералдарды мысал ретiнде айтуға да болар едi. Бiз Жаһар Дудаев, Руслан Аушев, Руслан Хасбулатовтарды бiр кiсiдей-ақ бiлемiз. Ал қалмақ халқынан шыққан тұңғыш Кеңестер Одағының Батыры генерал-лейтенант Валерий Николаевич Очиров туралы не бiлемiз? 1951 жылы 22 наурызда Қызылорда облысының Арал ауданы, Аралсоль поселкесiнде дүние есiгiн ашып, кiндiк қаны тамған ұлдың есейе келе қалмақ ұлтының тұңғыш Батыры атанатынын кiм бiлген?! Əрине, батыр болып ешкiм тумайды. Батырлық – көз жетпес ерлiк. Ол өз арманына əуеде жүрiп қол жеткiздi.

	Элиста қаласында орта мектеп бiтiрiп, көлiк жөндеу мекемесiнде жөндеушi болып еңбек жолын бастады. Одан кейiнгi өмiр жолы барша қарапайым адамдарға тəн қалыпта өрбiдi.

	Бұл сөз қарапайым айтуға ғана жеңiл. Жер үстiндегi мың-сан мамандықтан «жерiп», үнемi көк сеңгiрдi аңсап тұратын ұл, ақыры ең ауыр жəне ең қауiптi мамандықты – əскери ұшқыш болуды аңсады. 1974 жылы Сызрань жоғары əскери училищесiн бiтiрiп, Мəскеу, Прибалтика жəне Түркiстан əскери округында түрлi командалық қызметтерде болды. Одан соң, Ленин атындағы Əскери-саяси академияда, Бас штаб академиясында оқып, бiлiмiн жетiлдiрдi. Ресей Қарулы күштерi Құрлықтағы əскерлерiнiң Əуе қолбасшысының бiрiншi орынбасары қызметiнде командалық тəжiрибеден өттi.

	Əскери əуе мергенi мамандығын меңгерген Очиров 14 түрлi ұшу аппараттарын сынақтан өткiзiп, оны өзгелерге үйрете бiлдi. Ауған соғысына қатысып, 867 рет əуеге көтерiлдi.

	1985 жылы 21 ақпанда Ауғанстанда көрсеткен ерлiгi үшiн оған Кеңестер Одағының Батыры атағы берiлдi. Қандай ерлiгi үшiн? Бiрде Ауғанстанмен көршi орналасқан Пəкiстанға дұшпандар қолға түскен Кеңес əскерлерiн алып шығады. Олар бiрлi-екiлi емес, 53 жауынгер. Бұл туралы хабар алысымен Очиров бастаған тiкұшақ эскадроны қарсы əрекетке көшiп, кеңес жауынгерлерiн жау тылынан аман алып шығады. Бұдан кейiн де оның эскадроны тəлiптер билiгiнде қалған ауған қышлақтарын жергiлiктi халыққа тартып əпердi.

	Ауған соғысынан соң, Валерий Очиров саясатпен айналысуына тура келедi. Бұл кезең КСРО кеңiстiгiнде əскери генералдың бас көтерiп, билiкке тiкелей араласып жатқан кезi-тiн.

	1989–1991 жылдары ол КСРО жоғарғы кеңесiнiң халық депутаты болып сайланып, Қорғаныс жəне қауiпсiздiк комитетi төрағасының орынбасары ретiнде ОСВ-1 келiсiм-шартын əзiрлеушiлердiң бiрi болып, саяси-тарихи мəселелерге араласады. БҰҰ-ның бiтiмгершiлiк миссиясын қамтамасыз ету мақсатында Анголадағы жəне Комбоджадағы тайпааралық қақтығыстарға қатысады. Грузин-абхаз аймағындағы бiтiмгершiлiк күштерiне басшылық етедi. Ресей билiгi қақтығыс аймақтарынан тəжiрибесi бар генералды үнемi ауыр учаскелерге жiберiп, iс-тəжiрибесiн пайдаланып отырады. Осетин-ингуш қақтығысынан кейiн Очиров уақытша əкiмшiлiк төрағасының орынбасары болып тағайындалып, аймақта орын алған проблемаларды шешуге тiкелей араласуына тура келедi.

	Адамдардың рухани бостандығы, ой еркiндiгi, ұлттық философия мен тарих, қалмақ ұлтының сонау көне заманнан бүгiнгi күнге дейiнгi жүрiп өткен ұлы жолын өркениеттiк үлгi тұрғысынан тереңiрек зерделеу Кеңестiк билiк тарағаннан кейiн мүмкiн болды. Дəл осы кезеңде əр шалғайда қызмет атқарып жүрген азаматтар туған жерлерiне барып, ашық саясатқа араласты. Солардың қатарында орталықта беделдi қызмет атқарып жүрген Валерий Очиров та болды.

	Рас, ұлт тарихын ұлы ойшылдар мен жеке тұлғаларымызсыз көзге елестету мүмкiн емес. Себебi, ерте заманнан берi халқын өрге сүйреп, өркениет жолымен алға сүйреген де жеке тұлғалар болған. Генерал, ауған соғысының Батыры, КСРО халық депутаты Валерий Очиров 1993 жылы Қалмақ елiнiң президенттiгiне сайлауға түсiп, бағын да сынайды. Алайда президент сайлауындағы негiзгi қарсыласы Кирсан Илюмжиновтан жеңiлiп, екiншi орынды иемдендi. Осыдан соң ол Қалмақ президенттiгiне өз кандидатурасын ұсынған емес.

	Кремль билiгiне Республикада қалыптасқан тыныштықты сақтау үшiн Илюмжиновтың ұзақ уақыт билiк құруы да қажет болды. Ашулы генералдың iшкi амбициясын басу үшiн Ресей президентiнiң аппараты Очировты Бас бақылау басқармасы бастығының орынбасары қызметiне тағайындайды.

	1997 жылдан ол Ресей Федерациясы Iшкi iстер министрлiгiнiң Кеден органдарымен, Салық полициясымен, Салық қызметi жəне Валюталық бақылау комитеттерiмен өзара байланыс мəселесi бойынша бас консультанты болып қызмет атқарып келедi. Генерал жерлесiмiз бұл қызметте бас жарып, көз шығара қойған жоқ. Оған Ресей билiгi жол да бермейдi. Бiрақ билiк арасындағы сыбайлас жемқорлық пен ұйымдасқан қылмыстың қоғам өмiрiне тигiзiп жатқан орасан зор керi əсерiн жақсы бiледi. Ол туралы ойларын ашық алаңға алып шығуға да бекiнген. Бiрақ, айналасындағы ықпалды адамдар көп былықтарды көрмей қалуға, сонда ғана өмiрiнiң ұзақ та алаңсыз болатынына ақыл қосқан. Оның президент аппаратындағы бақылау иммунитетi бар қызметi мемлекетте болып жатқан түрлi көзбояушылықтардың бетiн ашып, оны түзетуге құқық берсе де, ол жарты жолда тегеурiндi қарсылықтарға ұшырап отырған. Кейде оның соңы аяқ астынан басқа қызметтерге ауысып кетумен аяқталған.

	Өзiне тексерушiлер тарапынан ұсынылған жауапты қызметтер мен бағалы сыйлықтардан да саналы түрде бас тартуға тура келгенi бар. Əрине, олардың көлеңкесiнде адамдар тұратын. Бiрде сол тұстағы Қауiпсiздiк кеңесiнiң хатшысы генерал А.Лебедпен тексеру өндiрiсiндегi аса маңызды құжаттарды бермегенi үшiн үлкен кабинетте қатты сөздерге келiп қалғанын жасырмайды. Оның iшкi астарында не тұрғанын кiм бiлген. Осыдан соң, ол «өзгелер арасындағы өз адамымыз» грифiнен сызылып қала берген.

	Адамзат жайлы ең əдiл баға беретiн – тарих жəне уақыт кеңiстiгi. Себебi, тарих ерте ме, кеш пе əркiмдi өз орнына қояды. Кез келген дəуiрдiң ерекшелiгi де, мəнi де жеке тұлғалар арқылы анықталады. Себебi, тарихты халық жасағанымен, тарихи даму заңдылықтарына сəйкес ауқымды мақсаттарды заманның нақты тұлғалары жүзеге асыратыны белгiлi. Əйтсе де, əр заманның өз тұлғалары болады. Өз кезегiндегi қоғамға, оның идеясына, қоғамдағы үстем саясатқа қызмет еткендер де бар. Қазақ даласының рақымы мен қайырымдылығын көрiп өскен Валерий өзiнiң болмысына жат қылықтарға бара алмайды.

	Əскердегi тəртiпсiздiктер қалай белең алды? Бiрде бұл жөнiнде СОКП Орталық комитетiнiң саяси бюросының мүшесi Мазуровпен ашық əңгiмелескенi де бар. Iрi партиялық шенеунiк, қарт партизан сол кезде өзi он бiр жыл тұрған үйден өзiнiң жəне КСРО Министрлер Кеңесiнiң төрағасы Н.Рыжковтың немересiнен басқа партия басшыларының бiрде-бiр баласы немесе немересiнiң əскерге бармағанын айтып, қапа болғанын ұмыта алмайды. Кавказ өңiрiндегi жарияланбаған соғыс кезiнде қаншама ақша қолды болды. Тонау, ұрлық-қарлық, iшiп-жеу дəл осы соғыста көп белең алған. Осының бəрiн ол өз көзiмен көрдi. Дауласуға дəрмен жоқ. Бiрақ, көп бiлетiн генералдың көлеңке тұсынан аңдушылар көп.

	Бiр қорқытып, тамырын басып көрушiлер де табылды. Үстiмiздегi жылдың наурыз айында Мəскеудiң Раменка шағын ауданында генерал-лейтенант Очировтың «Mercedes-Benz GS 550» сериялы жеке көлiгiне белгiсiз үш адам шабуыл жасап, құжаттар толы сөмкесi мен үш мың рубль ақшасы ұрланды. Қылмыстық iс тiркелдi, бiрақ, кiнəлiлер табылмады.

	Бұл күндерi Аралдан шыққан батыр отставкiде. Осы уақытқа дейiн көрген-бiлгендерiн ой елегiнен өткiзiп, қағазға түсiрiп жатқан көрiнедi.

	Сегiз орденнiң, он медальдың иегерi, «Ресейдiң еңбек сiңiрген ұшқышы» атағы бар жерлесiмiздiң айтары да көп болар, соны көруге жазсын.

	Отаншыл болу дегенiмiз – өз қаласы мен елiн көркейту жолында нақты да күнделiктi iстер жасау, өз жерлестерi мен отандастарына көмек көрсету жəне қолұшын беру. Осылардың барлығы, бiздiң патриоттық сана-сезiмiмiздiң деңгейiн анықтайды. Патриот адам өз Отаным деп есептейтiн аумақ неғұрлым байтақ болса, ол өз Отандастарына соғұрлым көбiрек сүйiспеншiлiк пен қамқорлық көрсетедi. Бiздiң жерлесiмiздiң қолынан келгенi сол – ол Қазақстанды өз Отаным деп есептейдi. Бiз де оны ұмытпағанымыз абзал.





ƏЛЕМДI БАСҚАРУДЫҢ ҚАЗАҚСТАНДЫҚ МОДЕЛІ




	Қазақстан Еуропадағы Қауiпсiздiк жəне ынтымақтастық ұйымының iс басындағы төрағасы əрi өңiрлiк бiрқатар ұйымдарға басшылық етуде.

	Əлемде үш мыңнан астам ұлт бар. Олардың iшiнде 200-дей ғана ұлт бағына қарай, егемен ел болып халықаралық қауымдастықпен қарым-қатынасын түзiп отыр. Алайда, бiр халық, бiр мемлекет болуды көздейтiн жаһандану заманы ұлттардың мəңгiлiк мұратын трагедиялық тарихқа айналдырып, бiр орталықтан ықпал ету аймағын құруды жетiлдiре түсуде.

	Əр халық терең тамырынан нəр алуы тиiс. Өзiнiң тiлiнен, салт-дəстүрiнен тысқары қалмаған ел ғана өркендеп, даму жолына түседi. Ал, мұндай қасиеттерден шет қалған елдер алысқа бармайды. Пассионарлық тұлғаларды бермейтiн ұлтқа тарихтан жоғалу қаупi зор. Бұрынғы жер бетiнде өмiр сүрген 5 мың ұлттың 2 мыңының басында пассионарлық тұлғаның болмауынан зардап шегiп, жер бетiнен жойылуына əкелiп соқтырған. Тəуелсiздiгiмiздiң жиырма жылдығынан бергi елiмiздiң көпвекторлы сыртқы саясаты өз жемiсiн берiп отыр. Жалпы, Қазақстанның сыртқы саясатын шартты түрде екi салаға бөлiп қарастыруға болады. 1991 жылдан 2005 жылғы дейiнгi аралықта Қазақстан Президентi Нұрсұлтан Назарбаев елiмiзге инвестиция тарту жəне Қазақстанның бейбiтсүйгiш мемлекет екенiн мойындату мақсатында əлемдiк қауымдастыққа iргелi ұсыныстар енгiзе бiлдi. Бұл жауапкершiлiгi зор батыл бастамалар едi. Екiншi бетбұрысты кезең – 2005 жылдан күнi бүгiнге дейiнгi аралықты қамтиды.

	Мемлекет басшысының түбегейлi жүргiзген саясаты арқасында Қазақстан бүгiнгi таңда тəуелсiз субъектi ғана емес, өзге елдерге инвестиция салуға қабiлеттi аймақтық держава ретiнде өзiн мойындата алды. Осы қадамы арқылы əлемдiк геосаясатта қабiлеттi ойыншыға айнала бiлдi. Соның арқасында Қазақстанның ЕҚЫҰ-на төрағалық ету мəселесi нақты геосаяси сипат алды. Мұның қорытындысында геосаясаттағы теллурократия (құрлық билiгi) мен талассократия (мұхит билiгi) тайталасында Қазақстанның жеңiсiмен аяқталды. Талассократияға – адам құқығы мен шексiз еркiндiк, кəсiпкерлiк рух, индивидуализм жəне рационализм тəн болса, теллурократияға керiсiнше, коллективизм, дəстүршiлдiк, билiктi құрмет тұту принциптерi үлгi болып келедi. Еуроазияның кiндiгiнде орналасқан Қазақстан өз мəнiнде теллурократиялық мемлекет саналады. Демек, Қазақстан теллурократияның талассократияға үстемдiгiн қамтамасыз еттi. Осы саясат арқылы «əлемдiк тəжiрибе» деген стандарттың жоқ екенiн, əр елдiң өзiндiк тəжiрибесi бар екенiн көрсетiп бердi.

	Əлемде болып жатқан күрделi оқиғалар аясында жаһандық қауiпсiздiк жүйесiндегi Орталық Азияның рөлi мен мəнi ерекше мəнге ие. Аймақтағы мемлекеттермен өзара қарым-қатынасты дамыту – бiздiң елiмiздiң ең маңызды басымдықтарының бiрi болып табылады. Қазiр Орталық Азияда қауiпсiздiк пен тұрақтылықты қамтамасыз ету бағытындағы халықаралық күш-жiгердi жандыру кезек күттiрмейтiн мəселелердiң бiрi болып отыр.

	Жаңа ғасыр адамзат баласына зор қасiреттер алып келдi. Жаһанда мазасыздық пайда болды. Халықаралық терроризм, экстремизм, есiрткi саудасы, қару-жарақтар мен ядролық материалдардың заңсыз айналымы созылмалы ұзақ процеске айналып кеттi. Мiне, осы қатерлердiң алдын алу бағытында Қазақстан белсендi əрекеттерге көшуде.

	Қазақстан ЕҚЫҰ-на төрағалық жасаған жарты жыл бойында күрделi жұмыстарды бастан өткердi. Ұйымның iс басындағы қазiргi төрағасы, Қазақстан Республикасының Мемлекеттiк хатшысы – Сыртқы iстер министрi Қанат Саудабаевтың ресми сапарлары өзiне көрсетiлген сенiмдi ақтау үшiн, қандай күш-жiгер жұмсап жатқанын айғақтайды.

	Өткен аптада Алматыда Президент жанындағы (Қазақстан стратегиялық зерттеулер институты) ҚСЗИ мен əл-Фараби атындағы Ұлттық университетiнiң ұйымдастыруымен «Қазақстан Республикасының ЕҚЫҰ-ға төрағалығы: алғашқы қорытындылары жəне келешегi» тақырыбында алқалы басқосу өтiп, елiмiздiң жарты жыл iшiнде атқарған iс-шаралары туралы жан-жақты əңгiме болды. Ең бастысы ЕҚЫҰ бұған дейiн белсен-дi шеше алмаған бiрқатар мəселелердi Қазақстан өз қолына алып, өркениет жолдарымен шешуге тырысты. Өткен уақыт аралығында Қазақстанның қауiпсiздiк саласындағы белсендiлiгi айқын сезiлдi. Мəртебелi ұйымның iс басындағы төрағасы Қанат Саудабаев Ауғанстанға екi рет барып, Ұлыбританияда өткен Ауғанстан бойынша арнайы конференцияға қатысты. Кавказ аймағындағы күрмеуi мол шиеленiстердi «шешiлмейтiн iс» деп баға берген Таулы Қарабақ проблемасына назар аударып, Əзiрбайжан мен Армения президенттерiмен аймақтық проблемаларды реттеу жөнiнде келiссөздер жүргiздi. Бұл iс-қимылдардың бəрi Қазақстан Президентiнiң ЕҚЫҰ-ның Тұрақты кеңесi мүшелерiне арналған қауiпсiздiк, экономика жəне экология, гуманитарлық салалардың ең өзектi мəселелерi туралы бейне-жолдауынан туындады. Азаматтық соғыс өртi тұтануға шақ қалған Қырғызстандағы жағдайды шиеленiстірмеуге де Қазақстан белсендi араласты. Қазақстан бұл мəселеде ЕҚЫҰ төрағасы ретiнде дер кезiнде тиiмдi шаралар қабылдады. Приднестровье мəселесi де назардан тыс қалмады. ЕҚЫҰ төрағасы бұл аймақта да болып, мəселенi ушықтырмаудың жолдарын ұсынды.

	Қазақстан ЕҚЫҰ-ға төрағалығы барысында Ислам конференциясы ұйымымен де сындарлы байланыс орната бiлдi. Төрағаның арнайы өкiлi Сауд Арабиясындағы Ислам конференциясы ұйымының штаб-пəтерiнде болып, қауiпсiздiкке байланысты бiрқатар мəселелердi талқылауға қатысты. Құрамына 57 мемлекет мүше болып табылатын Ислам конференциясы ұйымы сыртқы iстер министрлерiнiң кеңесi əлемдегi маңыздың институттардың бiрi. Биыл оның кеңесi Тəжiкстанда өттi. Сөйтiп бiздiң елiмiз ЕҚЫҰ шеңберiнде ғана емес, одан да кең ауқымдағы қауiпсiздiк мəселелерiн реттеу жұмыстарына қатысты. Мiне, осының бəрi – елiмiздiң ЕҚЫҰ сияқты əлемдiк саясатта орны бар ұйым басшылығында өткiзген алты айға жуық уақытта атқарған жұмысы. Ал, бұл мəселелер соңғы 10 жыл көлемiнде ескерiлмей келе жатқан шаралар болатын.

	ЕҚЫҰ-ның қазiргi төрағасы – Қазақстанның аталмыш ұйымға жəне əлемдiк қауымдастыққа көрсететiн үлгiсi мол. Қазақстандағы ауызбiршiлiк пен татулықтың орнықтылығын, адамды кемсiту мен шеттетудiң бiздiң елге жат қылық екенiн жəне оған Ата заңымыз – Конституцияның жол бермейтiнiн алға тартсақ та болады. Елiмiздегi ұлтаралық жəне конфессияаралық татулықтың жоғары деңгейде екенiн əлем елдерi жақсы бiледi. Бұл тұрғыдан да Қазақстанның өзгелерге үлгi бола алатын мемлекет екенiн нақты айтуымызға болады. Осы бағытта АҚШ конгресiнiң ғимаратында отырған Хельсинки комиссиясы iспеттi келесi бiр қоғамдық институтты Қазақстанға ойланбастан-ақ, орналастыруға болар едi.

	Соңғы кездерi адам құқықтары тапталып, тiптi адам өлiмiне апарып соқтырған мəселелер Өзбекстан, Қырғызстан, Тəжiкстан сияқты мемлекеттерде орын алып отыр. Оның үстiне Өзбекстан Республикасының аумағында Қарақалпақстан, Тəжiкстанда Таулы Бадахшан автономиясы мəселелерiнiң де бар екенiн ұмытпағанымыз абзал болар едi. Егер, штаб-пəтердi ауыстырып жатса, жағдайды жедел арада реттеуге қолайлы жағдай туар едi.

	Бұл мəселелер жөнiнде Қазақстан Республикасы Президентi жанындағы Қазақстан стратегиялық зерттеулер институтының директоры Болат Сұлтанов: «Ұйымның əртүрлi iстермен айналысатын бюроларының штаб-пəтерлерi Еуропа территориясында ғана орналасқан. Ал, ұйым тек қана «кəрi құрлық» елдерiне ғана жұмыс iстемейдi ғой. Егер, аз ұлттарды қорғау жұмыстарымен айналысатын жоғары комиссардың кеңесiн Астанаға көшiрсек, еуропалық заңдар мен тəртiптердi үйренуде елiмiздiң осы саладағы мамандары үшiн үлкен тəжiрибе болатын едi. Дəл сол сияқты адам құқықтарын қорғау жөнiндегi бюроның да бас кеңсесiн ТМД-ға мүше мемлекеттердiң қалаларының бiрiне көшiрсек, мұның да отандық заңгерлер мен сарапшыларға берерi мол. Сонымен қатар ұйымдағы мемлекеттер арасындағы теңсiздiктi реттеуге мүмкiндiк туады», – дейдi. Əлемде 100-ге жуық халықаралық ұйымдар бар. Солардың 99 пайызы Еуропа елдерiнде орналасқан. Дүниежүзiлiк ұйымдардың штаб-пəтерлерi негiзiнен, Женева, Гаага, Брюссель, Страсбург қалаларында орналасқан. Мəселен, Бельгия астанасы Брюссельде, НАТО, Еуроодақ ұйымының штаб-пəтерлерi, Бенилюкс жəне Батысеуропалық одақтың хатшылығы да осында орналасқан. Женевада – Бүкiлəлемдiк денсаулық сақтау, Халықаралық еңбек, Дүниежүзiлiк сауда ұйымы, Халықаралық электробайланыс, Азаматтық қорғаныс ұйымы, Əлемдiк метеорологиялық, Парламентаралық одақтардың бас кеңселерi тұрақты жұмыс iстейдi. Нидерландының Гаага қаласында БҰҰ-ның халықаралық соты, Халықаралық қылмыстық сот, Халықаралық арбитражды сот жəне ЕҚЫҰ-ның Аз ұлттарды қорғаумен айналысатын комиссариатының штаб-пəтерлерi орын тепкен. Сондай-ақ, Халықаралық Қызыл Крест комитетi мен халықаралық Қызыл Крест жəне Қызыл Жарты Ай қоғамдастығының федерациясы да Швейцария астанасында орналасқан. ФИФА ұйымы мен ЮНЕСКО ұйымының штаб-пəтерi Парижде орын тепкен. Мұндай мысалдарды көптен келтiруге болады.

	Жалпы, өткен ғасырдың 20-шы жылдары деколонизация саясаты кеңiнен өрiс алды. Азия, Африка халықтары өздерiнiң бостандықтарын жариялады. Оған дейiн ХVIII–ХIХ ғасырларда Еуропа елдерi өзiнiң қол астындағы бодан мемлекеттердiң бүкiл жер байлығын тонап, өздерiн құлдықта ұстап, рухын жаншыды.

	Екiншi дүниежүзiлiк соғыстан кейiн əлемдiк даму принципiн қадағалау мəселесi билiк рөлiн ұстағандардың бас ауруына айналды. Осы мақсатта құрылған Ұлттар Лигасына бұл арнадағы жұмысты ерекше тактикалық айламен жүргiзу мiндеттелдi. АҚШ соғыстан əлсiреп шыққан Еуропаның өзiн «қамқорлығына» алып, бақылауынан шығарғысы келмедi. Осы мақсат аясында Американың арнаулы қызмет буындары өз ықпалындағы Еуропаның аристократиясымен жымдаса отырып, Бильдерберг клубын құрды. Бұл өзге əлемге саяси билiк жүргiзудегi саяси перденiң бүркеншiк аты болатын. Осылайша, 1948 жылы «Бiрiккен Еуропаның американдық комитетi» деген жасырын ұйымы дүниеге келедi.

	Жалпы, «клуб» деген сөздiң төркiнi масондардың үкiленген бел баласы. Оның түпкi мəнiнде «Құпия қоғам» деген бiрнеше тармақтардан тұратын көзге көрiнбейтiн институттар жұмыс iстейдi. АҚШ-тың барлық президенттерi масондық ложалардың немесе құпия ұйымдардың мүшесi болып табылады. Барак Обама да масондардың 32 градусқа тең келетiн «Принс Халл» ложасының (негрлер расасына жататын масондар ложасы) мүшесi саналады.

	Клубтың өз бəсекелестерiне қарсы ақпараттық соғыс жариялайтын «ақыл-ой орталығы» бар. Олар барлық билiк орындарына өз мүдделерiн танып, ықпал жасап отырады. Құрылымына қарай клуб: салалық, қоғамдық-саяси, саяси-кəсiпкерлiк жəне зайырлылық болып бөлiнедi. Бильдерберг клубының саяси құрылымы үш шеңберден тұрады. Алғашқысы «сыртқы шеңбер». Ол өзiне мүше болып табылатындардың 80 пайызға жуығын бiрiктiредi. Бұл топтағылар клубтың белгiлi бiр iс-қимылдарын ғана бiледi. Екiншi шеңбер жалпы ақпараттың 90 пайызын ғана бiледi. Оның құрамында 35 адам бар. Олар клубтың Басқару комитетiн құрайды. Үшiншi шеңбер тұрақты 10 адамнан тұрады. Бұл – Консультативтi комитет. Барлық басқару механизмi осы комитеттiң құзырында. Əлемге билiк жасап отырған да осылар. Бүкiлəлемде қабылданатын ортақ саяси шешiмдер осы клубтың сахнасында қабылданады. Халықаралық валюта қоры жəне Бүкiлəлемдiк банк арқылы жүзеге асырылып жатқан жұмыстар да осы клубтың шешiмiмен жасалады.

	Клуб басқосулары жылына бiр рет өткiзiледi. Жиын жабық есiк жағдайында өткiзiледi. Əр жылдары оның жұмысына Джордж Буш (үлкенi), Збигнев Бжезинский, Аллен Даллес, Генри Киссинджер, Билл Клинтон, Джимми Картер, Роберт Макнамара, Улоф Пальме, Дэвид жəне Нельсон Рокфеллерлер, Эдмунд де Ротшильд, Генри Форд, Вилли Бранд, Гельмут Коль, Гельмут Шмидт, Франц Штраус, Ричард Холбрук, Романо Проди, Тони Блэр, Хилари Клинтондар белсендi қатысып отырған. АҚШ-та – Халықаралық қатынастар атты кеңес бар. Саясаткерлер мен бизнес саласы мамандарынан тұратын кеңес 1973 жылы өзiнiң пленарлық мəжiлiсiнде «Үшжақты комиссия» деген қолдан ұйымдастырған «Əлемдiк үкiметтi» құрып алған. Осы Үшжақты комиссияның нұсқауы қазiр «де юреден» «дефактоға» нақты айналып кеттi. Оның ұйғарымдары барлық батыс елдерiне мiндеттi шешiм болып табылады. Кезiнде оның шешiмiне бағынудан бас тартқан АҚШ президентiнiң өз қызметiнен ерiксiз қоштасуына тура келген оқиғасы да бар. Ұзақ уақыт комиссияның жұмысына Дэвид Рокфеллер жəне Збигнев Бжезинский басшылық жасап келдi.

	Комиссияның «Үшжақты аталуы» – оның жұмысына Солтүстiк Америка, Батыс Еуропа жəне Азия құрлығының қамтылуынан алынып отыр. Азиядан – комиссия мүшелiгiне Жапония мен Оңтүстiк Корея елдерi ғана алынған. Үшжақты комиссияның алдына қойған мақсаты – əлемдiк проблеманы талқылау жəне оның шешiлу жолдарын iздестiру. Рокфеллердiң көзқарасы бойынша бар мақсат – «Əлемдi басқару» тетiгiн бiр қолға алу.

	Үшжақты комиссияның Вашингтонда, Парижде жəне Токиода штаб-пəтерлерi орналасқан. Комиссия өз жұмысын 6 бағыт бойынша жүргiзедi.

	Бiрiншi топ – энергия жəне оның экологияға қатынасы, экономика жəне əлемдiк тұрақтылық; екiншi топ – əлем халықтарының тамақтануы, денсаулығы жəне өмiр сүру деңгейi; үшiншi топ – шикiзат қоры, өнеркəсiп дамуы, капитал қоры, əлемдiк сауда жəне еңбекпен қамтылуы; төртiншi топ – халықаралық сауда жəне валюта жүйесiнiң құрылымы, инфляция; бесiншi топ – түрлi алмасулар, ұлттық қауiпсiздiк; алтыншы топ – халықтың қоғамдағы орны, өмiр сүру жағдайы бойынша зерттеу жұмыстарын жүргiзiп, нұсқау берiп отыру. Мiне, мұның өзi жоғарыдағы комиссияның өзге əлем елдерi үкiметтерiн өз үлгiсiне қарай пiшiп отыратын супердержава екенiн көрсетедi.

	1960 жылы Бiрiккен Ұлттар Ұйымының шешiмiмен колониялар жойылды. Сөйтiп, Азия, Африка құрлығында колониализм күйредi. Осыдан соң Батыстың ақыл-ой данышпандарын қайтадан реколонизацияны ойлап тапты. Ендi ежелгi менмендiгiне салып, əскерiн жiберiп, күшпен көндiрудiң қажетi болмай қалды. Сондықтан, басқарудың басқа бiр тəсiлiне экономикалық экспансияға көштi. Əлемдi өздерiне қаратып, телмiртiп қою үшiн Бүкiлəлемдiк қайта құру жəне даму банкiн құрып алады. Бұл банкiнi басқарып отырған елдер АҚШ, Ұлыбритания, Франция, Испания, Италия жəне Алмания елдерi болып бiрiктi. Бұдан соң аталмыш мемлекеттер əлемдегi билiктi қолдарына алу үшiн, «трансұлттық компания» деген iрi компаниялар құра бастады. Аймақта экономикалық қарым-қатынасты жолға қою үшiн еркiн айналымдағы еуро валютасын шығарды. Жоғарыдағы компаниялар дамушы елдердiң билiк буындарымен байланыс орнатудың түрлi жүйесiн құрып, мемлекеттiк трансұлттық монополия құрып алды. Əлемдi күйретiп, жегiдей жеп келе жатқан жаһандану идеясы да соның айғағы.

	Кеңес Одағы тарағаннан кейiн АҚШ үшiншi əлем саналып келген Азия, Африка елдерiне өз билiгiн орнатуды жедел қолға алды. Бұрын биполярлық деп аталып келген əлемдi жалғыз полярлыққа көшiруге бет түздi. Бiрақ, оған жол беруге дəл бүгiн болмайды.

	Уақыт бəрiне өз өзгерiстерiн алып келуде. Демек, Қазақстан бастамасын өзге елдерге де үлгi ретiнде тарату қажет.





БҮЛIКШIЛ ЖИЕН


	немесе Ресей əскерiнiң жоғарғы Бас қолбасшысы Корнилов туралы не бiлемiз? Ол қазақ тiлiнде еркiн сөйлеп, жаза да бiлген



	Ақтар қозғалысына қатысқандар үшiн ол əскери көсем жəне кеңес өкiметiнiң қас жауы ретiнде есте қалды. Екатеринодар түбiнде қаза тапқанға дейiн ол Ресей əскерлерiнiң Жоғарғы бас қолбасшысы билiгiнде болды.

	Қызылдар үшiн ол бүлiкшiл контрреволюционер атанды. 1917 жылғы тамыз төңкерiсiнен кейiн жəне Азамат соғысы жылдарында ескi Ресейдi көксеушiлерге «корниловшылар» деген атақ тағып кеттi.

	Ол туралы Бiрiншi дүниежүзiлiк жəне Азамат соғыстарына қатысып, Ресей державасы үшiн күрескен генералдар Деникин, Врангель, Юденич, Савинковтар өз мемуарларында нағыз күрескер ретiнде жазды. Бiрақ Ресей тарихы ол туралы ұзақ уақыт жұмған аузын ашпай келдi.

	Ақиқатқа қарсы жүргiзiлетiн астыртын əрекет əу бастан Ресейдiң қоғамдық өмiрiнiң өзегiне айналды. Сол арқылы бiзге мəнi, шындығы өзгертiлген көмескi ойлар жеткiзiлдi. Сондықтан да Бiрiншi дүниежүзiлiк соғыстың, Қазан төңкерiсiнiң шындығы мен оған басшылық жасаған тұлғалардың саяси келбетi күнi кешеге дейiн ашылмай келдi. Сондай саяси тұлғалардың бiрi – тарихтан iзiн жасыруға келмейтiн инфантерия генералы бiздiң жерлесiмiз Лавр Георгиевич Корнилов едi.

	Қос өкiметтiң қос өкпесiн қысып, екеуiн де əбден титықтатқан iрi əскербасының бiрi – инфантерия генералы Корнилов көрнектi əскербасына қалай айналды. Ұзақ уақыт тарихтың ашылмаған беттерiнде қалтарыста қалып келген осы есiмнiң қазақ даласымен кiндiгi байланғанын көпшiлiгiмiз бiле бермеймiз.

	Бiрiншi дүниежүзiлiк соғысқа қатысып шыңдалған, Азамат соғысында халық батыры атанып, ақ гвардияшылар қозғалысының көсемiне айналған, Ресей империясы армиясының жоғарғы Бас қолбасшысы дəрежесiне дейiн көтерiлген Корнилов 1870 жылы 18 тамызда Алтай тауының етегiнде бұрынғы Семей облысына қарасты шағын Өскемен қалашығында дүниеге келген.

	Əкесi Егор Корнилов Қарағанды облысының Қарқаралы станциясында дүниеге келсе, анасы Семей облысы, Көкпектi ауылында дүниеге келген қазақ қызы болған. Қазақ анасының емшек сүтiн тал бойына сiңiрiп, қазақ даласында еркiн өскен балаң жiгiт жастайынан нағашыларының тəрбиесiнде болғаны соншалық, ол қазақ тiлiнде еркiн сөйлеп, таза жаза да бiледi. Оның бертiн келе шағатай, қазақ, парсы, татар, түркiмен, ағылшын, қытай, француз жəне немiс тiлдерiн еркiн меңгергенi қызмет бабында үнемi өрлеп өсiп отыруына өз ықпалын тигiзедi. Корниловтың бет пiшiнi таза монғол типiне ұқсағаны оған император армиясында сенiмсiздiк тудырады. Осы ретте генерал А.Богаевскийдiң; «Ол – моңғол əлпеттi, орта бойлы, жұқалтаң, қарапайым жəне ұяңдау артиллерия офицерi академиясында, əсiресе, емтихандар кезiнде барлық пəндер бойынша көзге түсiп шыға келетiн» деп жазды. Əйтсе де ол өзiнiң алғырлығы мен өжеттiгiнiң арқасында өзгелердi мойындата бiледi. Омбы кадет корпусын үздiк бiтiрген Лаврға əскери оқуын жалғастыру үшiн таңдау да берiлген. Оның Санкт-Петербургтегi Михайлов зеңбiрек училищесiнде оқуы, болашақ революциялық iстерге ерте араласуына жол ашады. Кезiнде Омбы кадет корпусын бiтiрген Шоқан Уəлихановты Корнилов жақсы бiлген. Кейiн ол Шоқан салған iзбен екiншi рет Қашқар, Тарым өлкесiне түрлi экспедициялармен барады.

	1895 жылы поручик Корнилов Бас штаб академиясына оқуға түсiп, 1898 жылы оның толық курсын 1 разряд бойынша күмiс медальмен бiтiрiп шығады. Академия бiтiрушiлер қатарында ол императордың қабылдауында да болады. Корнилов академия қабырғасында ақ гвардияшылардың қолбасшысы болған генерал Деникинмен жəне Лениннiң сенiмдi серiктерiнiң бiрi Бонч-Бруевичтiң ағасымен бiрге оқиды.

	Ресей империясының Сiбiр өлкесiн жəне Орта Азияның шеткерi аймағын зерттеуi ежелгi арманы болады. Сондықтан Түркiстан əскери округында қызмет етiп жүрген Корниловқа Ресей Бас штабы арнайы тапсырмамен тыңшылық қызметтер жүктейдi. Əскери дипломатиялық миссияны орындау мақсатымен ол Иран, Ауғанстан, Үндiстан, Қытай елдерiнде ресми сапарлармен болады.

	Жалпы, Ресей Сыртқы iстер министрлiгiнiң Азиялық елдерге арналған арнаулы департаментi Кiндiк Азияның шығысындағы аумақтарды зерттеп-барлау iсiне Корниловты үнемi пайдаланып отырған. Оған оның бiрнеше тiлдi бiлуi, оның үстiне геология мен геодезияны жақсы бiлуi себеп болған.

	Сiбiр мен Қазақстан аймағындағы бiрден-бiр iргелi оқу орны саналған Кадет корпусының тыныс-тiршiлiгi мен ондағы оқитын шəкiрттер əдетте патшалық саясатқа берiлген жəне елдiң əкiмшiлiк əскери жүйесiмен тығыз байланыста болып, барлаушылық қызметтерге де машықтанатын болған.

	Барлау қызметiнiң тəжiрибесiнде алып мемлекеттердiң барлығы да өз бағынысынан тысқары жатқан жерлердi, елдердi, алыс-жақын көршiлерiн жан-жақты танып бiлуге, елдiң қауiпсiздiгi мен дербестiгiн қорғауға, байлығы мен ықпалын арттыруға, аумақтық тұтастығын сақтауға, ал жер көлемiн солардың есебiнен ұлғайту көздегендер астыртын барлау iсiне салқынқандылықпен көңiл аударып, қаржы мен адам ресурстарын кеңiнен пайдаланғанын айтақтап отыр.

	Барлау iсiне озық пiкiрлi, жан-жақты бiлiмi бар, мемлекеттiк дəрежеде ойлайтын, жiгерi мен ерiк күшiн мемлекет мүддесiне бағындыра алатын дайындығы мол адамдар тартылды.

	Он сегiзiншi ғасырдың соңғы мен он тоғызыншы ғасырдың ортасына таман Сiбiр мен Орта Азияны, қазақ даласын экономикалық та, саяси тұрғыдан да өз бағынысына қаратқан патшалы Ресей империясы өз аумағын шығысы мен оңтүстiгiнде орын тепкен елдердiң территориялары есебiнен кеңейтудi көкседi. Оның түпкi ниетiнде Орта Азия мен Шығыс Түркiстан арқылы Үндi мұхитына шығу ойлары жатты. Осы платформада империяның ықпалын көршi мемлекеттерге тарату жөнiнде тиiстi барлау жұмыстарын ұйымдастыру мақсатында Сыртқы iстер министрлiгi жанынан құрылған Орыс географиялық қоғамының жұмысына жас офицерлердi тартып отырды. Патша əкiмшiлiгi бұл ретте буферлiк аймақ ретiнде Шығыс Түркiстан мен Қытайға ерекше маңыз бердi. Патша əкiмшiлiгiн бұл елдердегi саяси жағдай мен халықтың əлеуметтiк тұрмыс-тiршiлiгi, табиғат байлығы мен қатынас жолдары, қоғамдық хал-ахуалы, қатынас құралдары қызықтырды. 1850 жылдары Шоқан Уəлихановтың бұл аймақтарды зерттеуi патшалық əкiмшiлiк үшiн мардымсыздау болды.

	Корнилов Түркiстан əскери округында алты жыл округ штабында аға адъютант болып қызмет етiп, арнайы əскери-тыңшылық дайындығынан өтедi. 1899 жылы ол арнайы тапсырмамен Иранға, Ауғанстанға, Үндiстанға жəне Шығыс Түркiстанға ұзақ мерзiмдi iссапармен барады. Себебi бұл уақытта Ұлыбританияның жоғарыдағы аймақтарға ықпалын жүргiзудегi саяси ықпалы артып бара жатқан едi.

	Қашқарға жасаған барлауында ол жергiлiктi халықтың тұрмыс салтымен бiрге, əскери күш қуатын, санын, қоршау бөгеттерiн, қару-жарақтарын зерттейдi.

	Британ үкiметiне Памир тауының биiк шыңдарында Ресейдiң екi басты самұрығы белгiленген шекара белдеуiнiң белгiсi ұнамайды. Пяндж көлiнiң оң жағалауы мен Қиыр Шығыстағы Амур көлiнiң Ресей жағында қалуы да Лондон мен Санкт-Петербургтiң жанталасуына əкелiп соғады. Барлауды одан əрi тереңдетiп жүргiзудi көздеген капитан Корнилов үстiндегi киiмiн дəруiштiң киiмiне алмастырып, сақал-мұртын жiберiп, Ауғанстанның iшкi аймағына бойлай түседi. Жанына үш түркiмен-йомудтарын ертiп, қолға түскен жағдайда өздерiн король əскерiнiң құрамына ерiктi түрде жазылуға келгендерiн түсiндiретiн болады. Корнилов мұның бəрiн шығыстық менталитеттi бiлгеннен кейiн жасайды. Белгiсiз елдерге сапарға шығу Корниловтың жеке басының тарапынан теңдесi жоқ ерлiк едi. Шығыс елдерiнде жансыздардың, əсiресе, сезiктiлердiң сол заматта бастары шабылатынын ол жақсы бiлетiн. Қашқар шаһарында, жалпы Шығыс Түркiстанда болып жатқан қырғын туралы, осы өлкеге аяғы тиген немiс саяхатшысы Адольф Шлагинвейттiң жазықсыздан басы шабылғанынан ол хабардар болатын. Тiптi, Ресейдiң Ирандағы ресми елшiсi болған атақты ақын-драматург Грибоедовтың байқаусызда ислам жөнiнде орынсыз айтқан бiр сөзi үшiн сол жерде (Иранда) қастандықпен өлтiрiлгенiн де ол жақсы бiлетiн. Қалай десек те, Корнилов бұл сапарларға өте үлкен дайындықпен барғаны байқалады.

	1901 жылы Корниловтың жанына екi қазақ екi түркiмендi ертiп, парсы елiнiң əлi картасына да түспеген Дештi-Наумед даласын зерттеуi Ресейдiң əскери стратегиялық күшiн қай бағытқа шоғырландыруға ықпалын тигiзедi. Кейiн сапар барысы туралы «Қашқария немесе Шығыс Түркiстан» атты көлемдi еңбек жазады. 1902 жылы оған округ штабының «Түркiстан» əскер округiмен шектес елдер туралы деректер» деп аталған құпия басылымына редакторлық етуi Корниловқа Ресей əскери генералитетiнiң үлкен сенiмi едi.

	1907 жылы Корнилов Ресейдiң Қытайдағы əскери атташесi болып төрт жыл дипломатиялық қызметте болады. Бiз бұған дейiн жерлесiмiздiң Ресейдiң əскери барлау қызметiндегi бiр қырын ғана қарастырдық.

	1917 жылғы Қазан төңкерiсiнен кейiн, Ресей ақтар мен қызылдарға бөлiнген тұста генерал Корнилов гвардияшылар жағына шығып: «Ресей императорына жау адам, менiң де жауым» деген ұран көтередi. Уақытша үкiмет тұсында Жоғарғы əскери Бас қолбасшы ретiнде ол барлық билiктi өз қолына шоғырландыра тұра, жалпы басшылықты Керенскийдiң қолына бередi. Негiзiнде генерал Корнилов Ресей империясының əлеуетiн күшейтуге күресушi, яғни орыс рухын көтеруге күш салушы əскери топтың бетке ұстар тұлғасы болған. Уақытша үкiмет басшысы Керенский оның табандылығынан үнемi үрейленiп жүрген. Əйтсе де большевиктермен шайқаста Керенскийге батыл əрi берiк шешiмдi генерал Корниловтың қолдауы өте маңызды болады. Сондықтан оған амалсыздан Жоғарғы Бас қолбасшылықты бередi.

	1917 жылы 25 тамызда Петроградта большевиктер төңкерiсi қатер төндiргенде Корнилов қалаға генерал Крымовтың атты корпусын кiргiзедi. Корниловтың бұл əрекетiнен қатты секем алған Керенский Ставкаға оның (Корниловтың) Жоғарғы бас қолбасшылықтан босатылғаны туралы жеделхат жолдап, əскердi тоқтатуға бұйрық бередi. Бұл тарихта «Корнилов бүлiгi» деп аталады. Қолындағы барлық əскери күштен айырылған Уақытша үкiмет большевиктерге қарсы күштi ұйымдастыра алмай, сол күнi құлайды.

	Осыдан кейiн генерал Корнилов большевиктермен ашық күреске шығады. 1917 жылдың желтоқсанынан 1918 жылдың сəуiрiне дейiн өзiне берiлген əскерлермен Кувань, Дон өңiрлерiнде бас қосып, қызыл əскерлерге қарсы тұрады.

	Корнилов өзге де Ресей генералдары Деникин, Красновтар сияқты əдебиеттi өте жақсы түсiнген. Соңғы екi генерал да соңына бiрнеше əңгiмелер мен романдар жазып қалдырған. Корниловтың ұзақ жылғы сапарларының əсерiнен туындаған əңгiмелерi мен очерктерi оның болашақта iрi жазушы боларына жол салғандай. Егер зерттеушiсi болса, оның қаламынан туған еңбектердi Мəскеудiң, Петербург қалаларының ескi журналдарынан оқыған болар едi.

	Жоғарғы Бас қолбасшы поэзиямен де айналысқан. Əрине, ол оны өзiнiң поэзияға деген құштарлығын қанағаттандыру үшiн жасаған. Корниловтың шығыс шайырларының төрттағанына ынтызарлығы соншалық, ол парсы ақындарының өлеңдерiн жатқа оқып, осы тiлде жаза бiлген.

	Əдетте əскери адам аз сөйлеп, көп iс тындыратын тұлға. Бiрақ оған қарап, генерал Корниловты ол топқа жатқызуға əсте болмайды. Корнилов қай ортада сөйлемесiн, оның аудиторияны бiрден өзiне бағындырып алатын күштi қасиетi болған. Оның шешендiк қасиетiне сол тұстағы генералдар Деникин, Врангель, Брусилов, Алексеев, Лукомскийлер таң қалған. Өзiнiң қарапайымдылық мiнезiмен қатардағы əскерлердi де өзiне баурап алған. Ал жоғары шендi офицерлерге өте ымырасыз болған. Оның осы мiнезiн офицерлер Наполеонға теңеп, iс-қимыл тактикасын банопартизмге ұқсатқан.

	Корниловтың ешқандай ымыраға көнбейтiнiн сезген Уақытша үкiметтiң төрағасы Керенский оны қолбасшылықтан босатып, тұтқындауға бұйрық берген. Алайда Ресейдi қалыптасқан үкiметтiк дағдарыстан алып шығуда бiр ғана Корниловқа сенiм артқан сол тұстағы Сыртқы iстер министрi, кадеттер лидерi Милюков ықтимал сəтте барлық үкiмет мүшелерiнiң өзiне қолдау бiлдiретiнiн айтып, оны үкiметтi өз қолына алуға күштеген. Бұл жолда Корниловқа өнеркəсiп, қаржы күштерi мен iрi буржуазия да қолдау бiлдiретiнiн танытқан. Лениннiң Разливтегi шалашта жатып, «егер Корнилов билiк басына келсе, онда революцияға қауiп төндi дей бер» деуiнде шындық жатқан едi. Бiрақ Корниловтың бұл мiндеттi мойнына алуға келiсiм бермеуi орыс генералдарының ортақ пiкiрге келмеуiне алып барып, большевиктердiң бас көтеруiне апарып соққан. Буржуазияның Корниловты өз көсемiне балап, большевиктердiң оны қас жауы санауы да сондықтан. Коммунистiк идеологияның 80 жыл бойы Корниловқа жарық түсiрмеуi де соның ықпалы болып келдi.

	Корнилов 1918 жылы большевиктер бас көтерiсiмен өзiнiң қарамағына түркiмендердiң Теке табының ерiктiлерiнен құрылған əскер жинап, Краснодар өлкесiне жылжуында да себеп бар едi. Ол азғана уақытта жан-жақта шашырап жүрген əскердi бiр қолға шоғырландыруды көздедi. Бiрақ бұл кезде iрi əскербасылар Деникин, Врангель шетелдерге қашып, əскерлер қолбасшысыз қалған едi. Корниловтың ең соңғы ақтық демiне дейiн жанында түркiмен сарбаздары болған. Себебi Корниловтың түркiмен тiлi мен бiрге Құранды да жақсы меңгергенi олардың өз қолбасшысына адалдық танытуларына алып барған. 1918 жылы 31 наурызда генерал Кувань астанасы Екатеринодар қаласын азат ету жолында өзiнiң штаб пəтерiне келiп түскен бомбының жарылуы кезiнде ерлiкпен қаза табады.

	Ол – Ресей империясы алдындағы жауынгерлiк ерлiгi үшiн Қасиеттi Георгий орденiнiң 3-шi, 4-шi дəрежесiмен, Қасиеттi Владимир орденiнiң 1-шi, 2-шi дəрежесiмен, Александр Невский орденiмен жəне Франция, Ұлыбритания, Германия, Жапонияның жоғары əскер ордендерiмен марапатталады. Оның атымен аталатын төс белгi тағайындалып, барлық жауынгерлерге «Корниловшылар» деген атақ берiледi.

	Генерал Корнилов өлiмге алдын ала дайындалған көрiнедi. Сол күнi жуынып-шайынып, штаб бастығына да таза киiнiп келудi тапсырады. Өзiнiң Деникинмен болған соңғы сөзiнде:

	«Екатеринодарды қалайда алуға тиiспiз, егер алмаған жағдайда маған өз маңдайыма оқ атудан басқа амал қалмайды» деуiнде де Корниловтың тығырыққа тiрелгенiн көрсетедi.

	1918 жылы 2 сəуiрде түнделетiп Корниловтың денесi жасырын түрде жерленедi. Басына ешбiр белгi қойылмайды. Жерленген жердiң аумағы картаға түсiрiлiп, ол үш дана болып көбейтiлiп, үш адамға сақтауға берiледi. Сол жылы 3 сəуiрде большевиктер Екатеринодор қаласын басып алып, ақтардың жасырған байлықтарын iздестiредi. Сөйтiп жүрiп олар Корниловтың мүрдесiнiң үстiнен түседi. Большевиктер генералдың өлi денесiне бұрын-соңды адам баласы естiп-көрмеген азап көрсетедi. Мүрденiң соңғы кебiнiн сыпырып алып, тырдай жалаңаш ағашқа асып қояды. Құдайдан безген бiреулерi мүрденi бөлiп, дененi жыртысқа айналдыру керектiгiн ұсынады. Бiрнеше сағаттан соң, дененi қала сыртына шығарып жағып жiберуге бұйрық берiледi. Мүрденiң қолдан-қолға көшiп, жерге сүйретiлуi, кiм көрiнгеннiң тас лақтырып, түкiруi себебiнен ол (мүрде) бiр уыс сығындыға айналады.

	Белгiсiз дене қала сыртындағы мал соятын қасапхана ауласына апарылып өртеледi. Большевиктер оған да қанағаттанбайды. Күйiп, қу сүйегi қалған денеге iстiктерiн тығып əбден қорлайды. Келесi күнi мүрденi қайтадан жағып, аяқтарымен таптайды. Адам баласына бұдан өткен азап бар ма?

	Мiне, аласапыран кезеңнiң өрт-дауылында буырқанып өткен жерлесiмiз инфантерия генералы Корнилов туралы тарихи шындықтың бiр сыры осындай.

	Қазақ даласында туып, Ресейде Жоғарғы бас қолбасшы болған Корниловты жерлестерi ұмыта қоймапты. Қарқаралының қалалық бағындағы аллеяда Қаз дауысты Қазыбек би, Мəди, Тəттiмбет, Қалибек Қуанышбаев, Тоқтар Əубəкiровтермен бiрге генерал Корниловтың да аты-жөнi жазылып, суретi iлiнiптi.





Л.Я.РОХЛИН:


	ҰЛТАРАЛЫҚ ЖАНЖАЛДА БАТЫР БОЛМАЙДЫ


	немесе Арал қаласында туып өскен генерал Ресейде əскери төңкерiс жасауға əрекет еттi ме?





Атқан кім, атқызған кім?..




	Ол өлiммен бетпе-бет күрестi. Ауғанстандағы қанды қырғында да, Кавказдағы соғыста да қаңғыған оқтың өзi оның қаһарынан қорықты. Алайда оған шын қорқаулар соғыс алаңында емес, тасада тұрып оқ атқызды. Осыдан тура 10 жыл бұрын 1998 жылы 3 маусымда нақ шекеден атылған жалғыз оқ «бүлiкшiл» генералдың өмiрiн қиып кеттi. Адам қолымен жасалған киянат тұтастай бiр қоғамда дүрбелең туғызып, əсiресе, əскерилер арасында қорқыныш пен үрей тамұғын қаптатып жiбердi.

	Рохлиннiң əскерлер арасында абырой-беделi зор едi. Мемлекеттiк Думада да оны қолдаушылар көп болатын. Өлерiнен бiрнеше апта бұрын өзiмен пiкiрлес сан-алуан адамдармен құпия кездесулер ұйымдастырып өзiнiң, Жоғарғы Бас қолбасшының атына елдегi орын алған былықтар мен əскерде кезек күттiрмейтiн реформа жасау қажеттiлiгi жөнiнде арнайы үндеу дайындағанын бiлдiрген. Оның əрбiр iс-əрекетi Бас штабты үнемi əбiгерге түсiрiп жүрдi. Сондықтан алдауға көнбейтiн генералдың соңынан үш бiрдей арнайы қызмет орындары – Федеральдық қауiпсiздiк қызметi, жеке күзет фирмасы жəне əскери карсы барлау қызметкерлерi күндiз-түнi аңду ұйымдастырды. Iлiк таппады, қолдан ұйымдастыруға батылдары жетпедi. Сондықтан алған бағытынан тайдырудың амалын iздестiрдi. Ақыры 1998 жылы 3 маусымда Мəскеу жанындағы Клокова саяжайында Мемлекеттiк Дума депутаты, генерал Лев Яковлевич Рохлин «өз əйелiнiң» қолынан қаза тапты.

	Атылғаны үшiн мылтыққа өкпелеуге болмайды. Кiнə мылтықта емес, атқан адамда болып қалды. Қаншама уақыт өтсе де, əлі күнге дейін сырын ашпаған бұл уақиға құпия күйінде қалып отыр.





Ельциннiң есiн шығарған




	XX ғасырдың қанқұйлы құпиясын өзiмен бiрге ала кеткен генералдың өлiмi ұзақ уақытқа дейiн ашылмай келдi. Себебi ол «трагедиялы спектакльге» сырттай қатысқан адамдардың күнi кешеге дейiн сол ортада жүргенi тергеу жұмыстарына керi əсер келтiрiп келдi.

	Өлiмнiң ақ екенiне көзi жеткен адамның қайтпас қайсарлық мiнез танытатыны белгiлi. Генерал Рохлиннiң өлiмi де оны бiлетiндердiң қайсарлық танытуларына əкелiп соқты. Президент əкiмшiлiгiнiң Бас штаб бастығына: «генерал Рохлиндi ақтық сапарға шығарып салуға əскерлердi қатыстырмау» жөнiнде берген құпия директивалық нұсқауының күл-паршасы шықты. Директивалық нұсқауды құпия шифрограммамен жiбере отырып, оны Бас штаб бастығы, армия генералы Квашнин өзi бұзды. Мұнда ол генералмен қоштасуға келген əскерилердiң үлкен бiр шоғырын көрдi. Бұрынғы Қорғаныс министрлерi Язов, Родионов, Қорғаныс министрiнiң орынбасары Моисеев, қолбасшылар Шпак, Стаськовтармен бiрге, Бас штаб офицерлерi де көп болды. Бас штаб бастығы сын сағатта айналада болып жатқан жағдайды өз көзiмен көру арқылы өзiнен-өзiн биiк қоя бiлдi. Əсiресе, сол тұстағы Қорғаныс министрi Игорь Сергеевтiң ауруын сылтау етiп, генералды соңғы сапарға шығарып салу кезiнде əскери госпитальға кетуiнен кейiн Бас штаб бастығы екеуiнiң арасында бiтiспес салқындық туғанын көпшiлiк əлi ұмыта қойған жоқ. Генералмен қоштасуға келген халықтың көп болғаны соншалық, офицерлер үйiнiң маңына халық сыймай кеткен. Ресейдiң шалғай өңiрлерiнен Мəскеуге келiп аштық жариялап жатқан шахтерлер де, бiр сəт генералға құрмет көрсетiп, Ресей президентiне өз наразылықтарын бiлдiрген. Мұншама халық ең соңғы рет маршал Жуковпен болған қоштасу рəсiмiне жиналған деседi. Атақты маршалмен қоштасу рəсiмiн де кезiнде үкiмет орындары жасырын өткiзуге уағдаласкан екен.

	Халықтың ыстық ықыласына бөленiп, əскерилер арасында көзсiз батыр атанған генерал Рохлин кiм едi?

	Ол шын мəнiнде Ресей Батыры едi. 1995 жылы Грозныйды алғаны үшiн оған Ресей Батыры атағы берiлiп, Алтын жұлдызбен марапатталды. Бiрақ Рохлин ұлтаралық жанжалда батыр болмайды, – деген ұстаныммен Бас қолбасшының қолынан бұл атақты алудан бас тартады. Оның бұл көзқарасы Ресей президентi Б.Ельциндi ашу-ызағы булықтырады.

	Рохлин – Руцкой емес, ол асатса қоя салатын, асатпаса жоя салатын генералдардың санатына жатпайды. Ельциннiң басы қатқан жерi де осы ара.





Лужков оны ерекше құрмет тұтты




	Бiз Ресейдегi қос үкiмет тұсында Жоғарғы Бас қолбасшы болып, өкiмет билiгiн өз қолына шоғырландырған жерлесiмiз, қазақтың жиенi инфантерия генералы Корниловтың да большевиктердiң тарапынан қаза тапқанын бiлемiз.

	Лев Яковлевич Рохлин – 1947 жылы 6 маусымда Арал қаласында дүниеге келген. Отбасындағы үш баланың кенжесi саналған Лев əкесiз өседi. Қаланың «Америка» аталып кеткен жұмысшы поселкесiнiң Сталин көшесiнiң 82-шi үйiнде тұрған Рохлиндер əулетi жоқ-жiтiкпен күн көредi. Отбасының жалғыз асыраушысы Ксения Иванова балық комбинатында есепшi болып қызмет iстейдi. Ол кезде қаланың етегiн теңiз шайып жататын.

	Лев қолы қалт етсе, теңiз жағалауынан табылатын. Көк теңiзге деген оның бала махаббаты орта мектеп бiтiрген соң, Чарджоудағы Одесса теңiз флоты институтының филиалына алып барады. Арман үнемi орындала берген бе?

	Рохлиндер отбасындағы үш бала да Арал қаласындағы №14-шi Крупская атындағы орта мектептi бiтiредi.

	Лев – 1966 жылы орта мектептi бiтiрiп, Ташкенттегi жоғарғы əскери-командалық училищеге түседi. Оны алтын медальмен бiтiрiп, Алманияда түрлi əскери қызметтерде болады. Қызмет ете жүрiп, 1974 жылы Фрунзе атындағы əскери академияға түседi. 1982 жылы Ауғанстанда от-жалыннан өтiп, 1987 жылы Кутаиси жəне Нахичеванда əскери бөлiмдерде түрлi жауапты қызметтер атқарады. 1990 жылы Рохлинге генерал-майор əскери атағы берiледi. 1991 жылы Бас штаб академиясына түсiп, оны 1993 жылы бiтiрген соң, Волгоградта гвардиялық корпусқа басшылық жасайды. 1994–1995 жылдары Федеральдық əскердiң Солтүстiк бөлiгiне қолбасшылыққа тағайындалады. 1995 жылы Мемлекеттiк Дума депутаты болып сайланып, 1998 жылдың жазына дейiн Думада Қорғаныс жөнiндегi комитет төрағасына сайланады. Саясат iстерiмен айналыса жүрiп, ол Солтүстiк Кавказдағы əскери былықтардың бетiн ашады. Армиядағы сыбайластық пен жемқорлық белең алуын, тəртiптiң босаңсып кетуiн, қару-жарақтардың жасырын жолдар арқылы сатылуын, қаржының мақсатсыз жұмсалуын аяусыз əшкерелейдi. Символдарға негiзделген қоғамның табиғатынан жасанды қоғам екендiгiн, одан адам шындығы көзбояушылыққа айналатынын дəлелдеп, коғамның бұл кiнəраттан бойын аулақ салуын ескертедi.

	Саясаткердiң саясатпен айналысқанынан басқа одан бiр пиғылды iздеудiң аса қажеттiгi жоқ. Ол өзi құлай сүйiп берiлген Ресей армиясының жуан ортасында жүрiп, өз iшiндегi бөтен болып саналды. Əйтсе де оның айналасынан ақыл-ой парасаты мол, зиялы қауымды көптеп кездестiруге болатын едi. Оның алдына қойған мақсатының бiрi сыбайластық жемқорлыққа белшеден батып қалған Үкiмет мүшелерiнен арылып, қоғамды сауықтыру болатын. Оған оның қауқары да жететiн. Əскери генералитет арасында да, Үкiмет мүшелерi iшiнде де оны қолдаушылар көп едi. Əсiресе, Рохлиндi Мəскеу мэрi Юрий Лужков ерекше құрмет тұтты, онысын ол жұрттан жасырған емес. Мəскеу Үкiметiнiң атынан генералға қымбат джип көлiгiн мiнгiздi. Генералды Грузияда – Эдуард Шеверднадзе, Əзiрбайжанда – Гейдар Əлиев құрметпен қарсы алды. Осының бəрi Ресей президентi Борис Ельциндi Лев Рохлинге аса сақтықпен қарауға мəжбүр еттi. Кезiнде генерал Александр Лебедь Ресей президентi Борис Ельциндi Қорғаныс министрi Павел Грачевтi билiкпен ауыз жаласып кеткенi үшiн қызметiнен аластатып, оның орнына Игорь Родионовты тағайындауға мəжбүр еткен-дi.





Қазақтың мақалын айтып жүредi екен




	Егер тарихқа жүгiнсек, билiк пен əскерилер арасында қашан да қарама-қайшылықтар туындап отырғанын көремiз. Бiрақ билiк армияның қолдауынсыз ешуақытта өзiн еркiн сезiнбеген. Шешушi сəтте армия өз қаһарын көрсетiп отырған.

	Ресейдегi он сегiзiншi ғасырдағы сарай төңкерiстерi үнемi гвардиялык полктың күшiмен жеңiске жеткен болатын.

	1917 жылғы Ақпан төңкерiсi де Петроград көшелерiндегi көтерiлiс пен Думадағы қызыл сөздiң екпiнiнен болған емес. Ол шын мəнiсiнде генерал-адьютанттардың саяси биiкке наразылығынан туындаған əскери басшылықтың ұйымдастыруымен болған төңкерiс едi. Төңкерiс қарсаңында барлық майдан қолбасшылары патшадан тақтан түсуiн ультимативтi түрде талап еткен. Орыс патшасы күнi кеше өзiне адалдықтарын танытып, ант қабылдаған əскерилердiң күшiмен орнынан түскен. Əйтсе де əскерилердiң өздерi ант берген патшаларын сатқындық жасау арқылы Құдайдың қарғысына қалып, ақтар мен қызылдар болып екiге бөлiнiп, қызыл қырғынға ұшыраған кездерi де болған.

	Ұлы Отан соғысының басталар алдында халықтар көсемiнiң жоғары шендi генаралитет арасында қуғын-сүргiн террорын жүргiзуiнiң өзi 1936 жылғы Испанияда орын алған əскери төңкерiстiң алдын алу оқиғасы едi.

	1957 жылы СОКП Орталық Комитетiнiң бiрiншi хатшысы Хрущевтi орнынан алардағы Президиум мəжiлiсiнде ең соңғы шешушi сөздi Қорғаныс министрi Жуковтың айтуы, соңғысының өз орнын сақтап қалуына əкелiп соқпады ма? Бiрақ, Хрущев Жуковтың халық пен əскерилер арасындағы беделiнен үрейленiп, ақырында оны барлық қызметтерiнен алып тынды.

	Екiншi дүниежүзiлiк соғыстан соң, көптеген елдердiң билiк басына əскери генералдар келдi.

	Генерал Д.Эйзенхауэрдiң АҚШ президенттiгiне сайлануы, генерал де’Голльдың Франция президенттiгiне сайлануы көптеген елдердiң саяси билiгiнiң шайқалуына əкелiп соқты. Генералдар қажеттi кезiнде «азу тiсiн» де көрсетiп қойды.

	1967 жылы Грецияда «қара полковниктер» əскери төңкерiс жасау арқылы саяси «жеңiске» жетiп, ұзақ уақыт ел билiгiнде болды.

	1973 жылы генерал Пиночет Чилиде əскери диктатура орнатып, 16 жыл билiк басында тұрды. 1981 жылы Польшада генерал Ярузельский елде əскери тəртiп орнату арқылы өз билiгiн орнатуға жарқын жол ашты.

	Əлемнiң бiрде-бiр елiнде армия Ресейдегiдей саяси катаклизмнiң құрбаны болып, орынсыз айыптаушылардың соққысында қалып көрмептi. Ең қиын деген кезеңнiң өзiнде бiрде-бiр саясаткер өз армиясын қоғам алдында тəрк етiп, беделiн түсiрмеген. КСРО-ның ең соңғы басшысы Горбачев Жоғарғы Бас қолбасшы бола тұрып, «1989 жылғы Тбилисидегi төңкерiсте, 1990 жылғы Бакудегi қанды оқиғада, 1991 жылғы Вильнюстегi əскери iс-қимылда армияның не iстеп, не қойғанын бiлмей қалдым, олардың кiмнiң бұйрығын орындағандарын да бiлмеймiн», деуi өзiне сенiп тапсырылған аса маңызды стратегиялық құрылымға немқұрайлықпен қарағандығынан болды емес пе? Əрине, оның арасында үлкен саяси қитұрқылар болғаны белгiлi-ақ.

	Б.Ельцин 1993 жылы өзiне қолдау табу мақсатында Бас штабта жоғары əскери генералитетпен ашық əңгiме өткiзуi оны саяси олимпке алып келдi. Оның саясатта батыл қадамдар жасауына да армия қолдау көрсетiп бақты. Кейiн оған арқа сүйеген генералдар Ресей аймақтарында өткiзiлген сайлауларда ашық жеңiстерге жеттi. Генерал Лебедь, Семенов, Николаев, Коржаков, Куликов, Громов, Шаманов армияда да, əлеуметтiк ортада да үлкен беделдерге ие болды.

	1996 жылы Ельцин екiншi рет президенттiкке түседi. Сайлаудың алғашқы турында ол электораттың 35 пайыз дауысына ие болады. Ал оның оппоненттерi коммунист Зюганов – 32 пайыз, генерал Лебед – 15 пайыз дауыс жинайды. Коммунистер көсемiнiң ешқандай компромиске бармасын бiлген Ельцин Лебедтi жасырын əңгiмеге шақырады. Генерал президенттiң ұсынысын қабылдай отырып, өз талаптарын қояды. Генералдың табанды ұсынысы бойынша Қорғаныс министрi, армия генералы Грачевтi қызметiнен босатып, орнына армия генералы Родионовты тағайындауға мəжбүр етедi. Əрине, мұнда Рохлиннiң де ықпалы бар.

	Бiрақ əр нəрсенiң өз өлшемi бар. 1997 жылы 20 маусымда генерал Рохлин Жоғарғы Бас қолбасшыға соңғы хатын жазып, оны барлық бұқаралық ақпарат құралдарына таратады. Хаттың негiзi бойынша баспасөз конференциясы өткiзiлiп, оған шетел журналистерi қатысып, олар өз сұрақтарына нақты жауаптар алады. Үндеу армияда, халық арасында үлкен толқу туғызады. Халықтың басым көпшiлiгi Рохлин жағына шығып, президент Ельцинге сенiмсiздiк танытады. Осыдан соң, арнайы қызмет орнында «Генерал деген жеке құжат толтырылып, жоспарлы түрде аңду басталады. Бiрнеше рет генералға қастандық та жасалады. Бұл туралы Коржаков Рохлинге бiрнеше рет сақ болуын да ескертедi. Билiк өз дегенiнен қайтпайтын генералдың бетiн өздерiне қарату үшiн компромистiк ұсыныс жасап, Қорғаныс министрi қызметiн де ұсынады.

	Рохлин өлiмнен қорықпаған, өлiмнен кейiн де өмiр барын айтып жүрген. «Қырық жыл қырғын болса да, ажалды өледi» деп қазақтар арасында үйренген мақалын əрiптестерiне айтып жүредi екен. «Басқа бiр Құдайдың салғанын көрермiз, əйтпесе, менiң өмiрiмнiң бəрi өлiммен бетпе-бет келуден тұрды емес пе? Бiр нəрсе анық, өзiме бағыныштылар соғыска аттанарда Ельцин үшiн емес немесе Грачев үшiн емес, маған сенiм артқандығынан барды жəне Ресейдiң тұтастығын қорғау үшiн солай iстедi. Менiң өмiрiм олардан ешбiр артық емес». Бұл генералдың соңғы сөзi.





Генералды 50 жылдығымен құттықтап едiм, көмекшiсi жауап бердi




	Лев Рохлин Волгоградты ерекше жақсы көретiн. Мұнда оның достары да көп едi. Оның қайтыс болғанына 40 күн толуын еске алу күнi Волгоградта қатты дауыл тұрып, облыс əкiмшiлiгi ғимаратының шатырын жұлып əкеткен.

	Қазан Құдай Ана соборына жиналған еске алу рəсiмiнде Алексий əкей сөз алып: «Рухани ашық майданға шығу – ол мəңгiлiк ғұмыр. Оған кiм дайын болса, Құдайдың айтқаны болады. Пайғамбар Иоанн шындық үшiн күресiп едi, сол үшiн оның басы алынды. Бiздiң Лев те шындық үшiн күрестi, сонысы үшiн қиянат көрдi. Сондықтан да ызаланып, ашуланбаңыздар, кiмде-кiм шындық iздесе ол қиналады, бiрақ ол аспан əлемi Құдайдың ұлы махаббат тəжiне ие болады», – дедi. Иə, генерал Рохлин сол махаббатқа тiрiсiнде-ақ ие болған жан едi. Ол – шындық үшiн күрестi, сол жолда құрбан болды.



	P.S.

	1997 жылы қыркүйек айында мен даңқты генерал жерлесiмiздiң 50 жылдық мерекесiне орай, Мемлекеттiк Дума аппаратына хат жолдадым. Генерал хатымды алып, өзiнiң Страсбург сапарына дайындалып жатқанын менiң Қазақстан жəне туған жерi Арал қаласы жөнiндегi сұрақтарыма кейiн жауап беретiнiн айтып, рахмет бiлдiрiптi. Маған бұл жөнiнде Рохлиннiң көмекшiсi Александр Рыжов хабарлады.





М.С.СОЛОМЕНЦЕВ,


	СОКП Орталық комитетінің бұрынғы хатшысы:


	Д.А.ҚОНАЕВТЫ ҚЫЗМЕТІНЕН БОСАТУ ЖӨНІНДЕГІ ШЕШІМ ГОРБАЧЕВТІҢ ҚЫСЫМ КӨРСЕТУІМЕН ҚАБЫЛДАНДЫ




	Еуропа мен Азияның кіндігінде орналасқан Ресей ешқашан империялық мұраты мен амбициясынан бас тартқан емес. Ол барлық амал шарғысымен өз тəуелсіздігіне ұмтылған ұлттық Республикалардың жолын бөгеп қажет болса, күш көрсетуге əскер де аттандырып тұрды. Оған идеологиялық жетекшілік жасауға Саяси бюроның мүшелерін жіберді. 1986 жылғы Желтоқсан көтерілісі кезінде Алматыға барлық арнайы операцияларға басшылық етуге Саяси бюро бір кездері Қазақстанда партиялық қызмет атқарып, партия мүшесіне жат қылық жасағаны үшін Қазақстаннан қуылған Соломенцевті жіберген болатын. Партиялық функционер өмірінің соңында сол ызғарлы жылдар туралы естелік жазып, біраз шындықтың бетін ашыпты.

	Автор өзінің «Саяси бюроны тазарту немесе Горбачев қайта құрудың «жауларын» қалай өзгертті?!» атты мемуарында Қазақстандағы Желтоқсан көтерілісі туралы айта отырып, сол тұстағы Бас хатшының кадр таңдау саясатында саяси ірі қателіктерге бой алдырғанын жазады. Осыған орай мемуардың Желтоқсан көтерілісіне қатысты тарауын сол күйінде аударып беруді жөн көрдік.

	М.С.Горбачев өз қызметіне кірісімен сол мезетінде Г.В.Романовты Саяси Бюро мүшелігінен босатып жіберді. 1986 жылдың басында Горбачев пен Яковлев ақылдаса отырып, СОКП Орталық комитетінің ХХVІІ съезінде Орталық комитеттің, Саяси бюро мен Хатшылық құрамын толық өзгертіп, олардың орнына өздерінің сенімді адамдарын ендірді. Одан кейін, іле-шала министрлерді, Орталық комитеттің бөлім меңгерушілерін, облыстық партия комитетінің хатшыларын, атқару комитетінің төрағаларын жаппай өзгерту компаниясы жедел қарқынмен жүргізілді.

	Үш жыл ішінде Орталық комитет құрамының 85 пайызы жаңартылып, ол 1934–1939 жылдардағы 77 пайыз көрсеткіштен бірнеше есе асып кетті. 1988 жылы өткен ХІХ партия конференциясы кадрларды алмастырудың апофеозасы болды. Оның қорытындысы бойынша Саяси бюро мен СОКП Орталық комитетінің құрамынан А.А.Громыко пен В.И.Долгих шығарылды. Бұл жағдай менің де басымнан айналып өтпеді.

	Горбачевтің кадрларды ессіз сапырылыстыруы еліміздің партия жəне кеңес үкіметі басшылығын əлсіретіп қана қоймай, ол азаматтардың қайғылы қазаға ұшырауына да апарып соқтырды. Мен өзім жеке куə болған бір жағдайды ғана айтсам деймін. 1986 жылы 11 желтоқсанда Қазақстан Коммунистік партиясының бірінші хатшысы Д.А.Қонаевты зейнетке шығарып салуға шешім қабылдаған Саяси бюроның мəжілісі өтті. Бұл шешім Горбачевтің қысым көрсетуімен қабылданды.

	Мен Д.А.Қонаевты Қазақстанда қызмет істеген кезімнен жақсы білетінмін. Ол еліміз бен партия мүддесіне адал, тəжірибелі жəне өз ісін терең білетін принципшіл қызметкер болатын. Еңбек жолын соғыс жылдарының алдында Балхаш құрылысында бастаған ол кен байыту өндірісінде қатардағы машинистен бас инженерлікке дейінгі қызмет жолдарынан өтті. Қонаев кəсіби шеберлігі жоғары өндіріс-басшысы бола білді. 1939 жылы Д.А.Қонаев Риддер кен өнеркəсібінің директоры болып тағайындалып, аз ғана уақыт аралығында өнім қуатын арттыру арқылы оны артта қалған өндірістен алдыңғы қатардағы өнеркəсіпке айналдырды.

	1942 жылы сəуір айында Қонаев Республика халықшаруашылығы Кеңесі төрағасының орынбасары болып тағайындалды. 1949 жылы ақпан айының соңында өткен Қазақстан коммунистерінің VІ съезінде ол Орталық комитеттің мүшесі болып сайланды. 1955 жылғы наурызда Республика Министрлер Кеңесінің төрағасы болып тағайындалды. Осы уақыт аралығында Түсті металлургия, Құрылыс-монтаж жұмыстары, Геология, Энергетика т.б. министрліктер құрылды.

	1959 жылғы Теміртау оқиғасынан кейін Д.А.Қонаев Қазақстан Компартиясы Орталық комитетінің бірінші хатшысы болып сайланды. Алайда, 1962 жылы Н.С.Хрущевпен болған арадағы бірнеше келіспеушіліктен кейін Қонаев атқарып жүрген қызметінен босатылып, қайтадан Министрлер Кеңесінің төрағасы болып тағайындалды. Хрущевтің отставкісінен соң, Орталық комитеттің Пленумы И.А.Юсуповты бірінші хатшылықтан босатып, оның орнына Қазақстанның партия лидері болып екінші рет бірауыздан Д.А.Қонаев сайланды.

	Д.А.Қонаев 20 жылдан астам СОКП Орталық комитеті Саяси бюросының мүшесі, 25 жыл Қазақ ССР Жоғарғы Кеңесінің депутаты болды. Ол үш мəрте Социалистік Еңбек Ері, 8 рет Ленин орденімен марапатталды.

	Саяси бюроның Д.А.Қонаевты зейнетке жіберу жөніндегі шешімі шыққаннан соң, 1986 жылы 16 желтоқсанда Қазақстан Компартиясы Орталық комитетінің Пленумы өтіп, онда Г.В.Колбин Бірінші хатшы болып сайланды. Бұл шешім республика тарапынан қолдау таппады жəне ол Сталин кезеңінен қалыптасқан ұлттық коммунистік партиялардың Бірінші хатшылары сол халықтың өкілінен сайлануы тиіс деген қағиданы бұзу арқылы жүргізілді.

	Г.В.Колбиннің тағайындалуы Алматыда жалпыхалықтық толқуларға апарып соқтырады. Оны Қонаевты халық алдына шығарып, сөз беру арқылы ғана шешудің мүмкіндігі бар еді. Бұл мəселенің шешімін табу үшін Д.А.Қонаев 17 желтоқсан күні сағат таңғы 11-де Қазақстан Компартиясы Орталық комитетіне келді. Ол Бірінші хатшының қабылдау бөлмесінде 2 сағат отырды, сағат 13-те Колбин оған өзінің бос екендігін жəне демалуға бара беруге болатынын айтып, қалыптасқан жағдайды оның көмегінсіз-ақ шеше алатындығын мəлімдеді.

	Кейін толқу бүкіл қаланы шарпып кетті. Халықтың бір тобыры телеорталықтың жанына жиналды. Күзетшілерге қолдарында темір белдіктері бар адамдар келіп, оларға (олардың бəрі орыстар болатын) өз алдарында тізерлеп тұруларын талап етеді. Сол жерде төбелес туындап, бір күзетші қаза табады. Ол 28 жастағы жас жігіт болатын, соңында əйелі, екі баласы қалды. Тағы да бірнеше адам өлім қапты. Көптеген дүкендер мен мекемелер талапайға түсті. Жүк көліктерін тартып алып, туларымен Алматының барлық көшелерін адақтап шықты.

	* * *

	Маған Горбачев телефон шалып, Комиссияның басшысы ретінде төтенше оқиғаны зерттеу үшін тез арада Алматыға ұшуымды сұрады. Біз ұшып келгенімізде, экстремистер шешуші қарсылыққа дайындалып жатыр екен. Мемлекеттік Қауіпсіздік комитетінің төрағасы барлық аулаларда қарулану жүріп жатқанын, оған белгісіз бағыттан көліктер тартылып жатқанын мəлімдеді.

	Жедел жағдайда ауладан шығар барлық есіктерді жабу жөнінде шешім қабылданып, оларды келесі күннің ортасына дейін қатаң бақылауда ұстадық.

	Сағат 12-ге республикалық партия-шаруашылық басшыларының жиналысын өткізуді белгіледік. Екі жарым мың адамға есептелген зал адамға толы болды. Кейбіреулер өткелек жолдарға да отыруға мəжбүр болды. Мен сөз сөйлеп, орын алған оқиғаға өз бағамды бердім. Кез келген жағдайдан бейбіт түрде шығатын жол іздеуге болатынын айттым.

	Жиналыс қорытындысы бойынша оған қатысушылар өз облыстары, аудандары, кəсіпорындары мен ұйымдары үшін жеке жауапкершілікте болатындығы туралы ұйғарым жасалды.

	Назарбаевқа Министрлер Кеңесін өткізуді сұрап, оның мəжілісіне өзімнің қатынасатынымды айтып, келісімге келдік. Министрлер Кеңесі жалпы қалыпты жағдайда өтті. Жергілікті басшылар барлық кінəні жастарға артты. Мен оған келіспедім.

	«Кəне, қазір базарға барайық та, мұны кімдердің істегенін сұрайық. Халық бəрін біледі» дедім.

	Орасан зор бай базардың, барлық жері халыққа толы еді.

	– Михаил Сергеевич, сəлеметсіз бе! – дейді əр жерден.

	– Мен олардан мені қайдан білесіздер? – деп сұраймын.

	– Сіз бізде Алматыда да, Қарағандыда да жұмыс істегенсіз.

	– Олай болса, сіздер мұнда жастарды неге бет-бетімен жібергенсіздер, неге олар көтеріліп жатыр? – деп сұрадым.

	– Михаил Сергеевич, бұған сенбеңіз. Нақақтан нақақ оны жастарға босқа жаппасын. Мұның бəрін бастықтар ойлап шығарған. Олар өздерімен-өздері тақты қалай бөлісерін білмей əлектеніп жатыр. Осылайша біз бүкіл базарды аралап шықтық, сапырылысқан адамдар біздің ізімізден еріп жүрді. Қауіпсіздік қызметкерлері де не істерін білмей, абдырап жүр. Мен оларды өзімше сабырға шақырдым. Мені ешкімде өлтірмейді деймін.

	Үлкен дүкенге де кіріп көрдім, соңымнан иінтірескен халық еріп қалар емес. Одан шығу да қиын болды. Дүкеннің бір қанатында тұрып, халықпен сөйлестім. Өзімнің осында бес жыл – Алматыда, Қарағандыда қызмет істегенімді айттым. Қазақтармен орыстардың арасында барлық кезде де жақсы қарым-қатынас болғанын үлгі еттім.

	– Сіздерден қатты өтінемін дей келе, тəртіпсіздікке қатынаспаңыздар, оған араласуға туыстарыңызға да, достарыңыз бен таныстарыңызға да жол бермеңіздер, – дедім.

	Одан кейін Ғылым академиясында, университетте, институтта кездесулер өткіздік.

	Мəскеумен, Горбачевпен тұрақты байланыста болдым. Ол маған жағдай тұрақтанғанша дейін Қазақстанда бола тұруды тапсырды. Əрине, жағдайдың туындауына не əсер еткенін де сұрады. Мен оған: «Бұл ұлтшылдық. Колбинді алып кету керек» деп жауап бердім.

	Араға уақыт салып, Мəскеуге, Назарбаев телефон шалып, өзінің Алматыда орын алған оқиғаға орай жазған менің хатымды оқығанын айтып, ондағы ең басты мəселенің ұлтшылдық екенін айтқаныма өзінің келіспейтіндігін білдірді.

	– Мен оған «Сіздің менімен бірге Алматы базарына бармағаныңыз өкінішті-ақ», – деп жауап беруіме тура келді. Онда қарапайым адамдар орасан көп жиналып, бір ауыздан бұл көтерілістің Бірінші хатшының орыс сайлануына қарсы бастықтардың ойдан шығарған айласы деген болатын...

	Бұл оқиғаны қалай бағалауға болады? Колбинді тағайындау – бұл Горбачевтің өрескел қатесі еді немесе алдын ала ойластырылған бүліншілік тудыру əрекеті болатын. Айрықша айтып өтуіміз керек, Алматыда орын алған толқудан соң, Д.А.Қонаевтың айналасындағы жақын қызметкерлердің бəрі қылмыстық жауапкершілікке тартылды. Олар – оның көмекшісі Д.Б.Бекежанов, Қазақстан Компартиясы Орталық комитетінің Іс басқарушысы А.Г.Статенин, Қазақ ССР Министрлер Кеңесінің шаруашылық басқармасының бастығы А.В.Лысый, арнайы дивизион бастығы М.И.Акуевтар еді. Сондай-ақ, Бірінші хатшының келесі бір көмекшісі В.В.Владимиров, Мемлекеттік Қауіпсіздік комитетінің жеке күзет бастығы А.И.Горяйнов партия қатарынан шығарылды.

	Қазақстан Компартиясы Орталық Комитетінің Бірінші хатшысы болып Н.А.Назарбаев сайланды.

	Қазір ойлап қарасам, Қазақстанда орын алған тəртіпсіздіктің басты салдары тіпті де ұлтшылдық емес еді, дегенмен, оның да орны бар десек те, ең бастысы – интриганың белең алуы болатын. Ал оның жібінің бір ұшы Алматыда ғана емес, Мəскеуде жатқан еді. Ал ұлтшылдық дегеніміз – КСРО-ны құрту ісіндегі алмастырғыш карта жəне кеңестік күшке қарсы қолданыстағы қару болды.



	Р.S.

	Желтоқсан оқиғасында орталықтың эмиссары болған Соломенцев не болса да ашығын айтып, Желтоқсан көтерілісінің ұлтшылдық емес екендігін мойындапты. Əйтсе де, оның қазақ халқы туралы сол кездегі кездесулерде айтқан ұшқары сөзін ақтай алмаймыз.





ЙЕМЕНДЕ ҚАЗА ТАПҚАН ҚАЗАҚ ДИПЛОМАТЫ




	2005 жылы қаңтар айының 20-сында Исламабадта Қазақстан Республикасының Пəкiстан Ислам Республикасындағы елшiсiнiң кеңесшiсi Сапарғали Əубəкiров басынан тиген оқтан ауруханада қаза тапты. Бұл оқиға əлемдiк ақпарат құралдарының назарына iлiккенiмен, оны бұқара халық қатардағы қылмыстық оқиға деп қабылдады. Пəкiстанның сыртқы жəне iшкi саясаты, соның iшiнде дiн мəселелерiмен шұғылданатын қазақ дипломатының кездейсоқ қазасы түрлi ойларға жетелейдi. Тəуелсiз елiмiздiң дипломатының мезгiлсiз қазасы туралы сол тұста БАҚ-тарда ашық жазылған жоқ. Ол туралы мəлiметтер де болған емес.

	Есесiне кешегi ортақ Отанымыз алдында мемлекеттiк кəсiби борышын ерлiкпен орындау кезiнде қаза тауып, дипломатия тарихында есiмi алтын əрiппен жазылған келесi бiр қандасымыз туралы мəлiметке қанық болдық. Йемен Халық Республикасындағы КСРО елшiлiгiнiң 2-шi хатшысы Самат Сiлəмбекұлы Сүндетбаевтың 1967 жылы 11 желтоқсанда осы елдегi Азамат соғысы кезiнде қарақшылардың қолынан ерлiкпен қаза тапқаны жөнiнде КСРО Сыртқы iстер министрлiгi ғимаратына iлiнген (қазiргi Ресей) ескерткiш тақтаға: «Вечная память советским дипломатам, сотрудникам Министерства Иностранных дел СССР, погибшим при исполнении служебных обязанностей» деп Самат Сүндетбаевтың есiмi ойылып жазылыпты.

	Сүйiктi пайғамбарымыз Мұхамедтен (с.ғ.с.) қалған «Құдай тағаланың адамдар арасында досы, жаратқандары арасында сүйгенi болады» деген хадис бар. Пайғамбар сүннетiне берiк болған бабаларымыз үшiн барлық нəрсе киелi. Аллаһтың алқауында болып, жүрек қалауымен туған топырағында жер бесiкке бөленген Самат ағамыздың денесi Алматыдағы Райымбек батыр даңғылындағы ескi қорымда жерленген.

	Қазақстан мұрағаттарында Самат ағамыз туралы деректер сақталмапты. Əйтсе де оны елiмiзде танитындар табылып жатты. Солардың бiрi – Қайыр Омаров. Кезiнде КСРО-ның Моңғолиядағы елшiлiгiнде жауапты қызметтер атқарған Қайыр Рахметжанұлы Самат ағамыздың өмiрдегi сыралғы досы болып шықты. Осы тұста сəл шегiнiс жасап, кезiнде «Қазақстанда дипломатия мектебi болған жоқ» деген орталықтың оспадар көзқарасына бiрқыдыру шолу жасасақ, мəселенiң мəнiсi одан əрi ашыла түсер едi.

	Сан ғасырлық тарихы бар қазақ дипломатиясының қазiр жаңа дəуiрi басталды. Бүгiнгi қол жеткен табысымыздың бастауында Абылайхан заманынан басталған дала дипломатиясының сан қырлы тəжiрибесiнiң тағлымы тұр. Рас, кеңес өкiметiнiң тұсында қазақ дипломаттарының үлкен бiр шоғыры өсiп шықты.

	Нəзiр Төреқұловты айтпағанда өткен ғасырдың жиырмасыншы жылдарының соңында Монғолияға Кеңес делегациясын басқарып барып, тарихи миссияны атқарған Тұрар Рысқұловтың тұлғасы отандық елшiлердiң арасында қашанда дара тұрады. Қазiргi Монғол елiнiң астанасын Ұлан-Батор деп атауға Тұрар Рысқұловтың ұсыныс жасағанын дипломаттың iрi ерлiгiне қалай жатқызбассың.

	Қазақ дипломатиясының одан кейiнгi өкiлдерiнен ұзақ уақыт Үндiстанда қызмет атқарған Төлеген Тəжiбаевты, Судандағы КСРО елшiлiгiнде жауапты қызметте болған Қойшыбай Баймұратовты, КСРО-ның Венгриядағы елшiлiгiнде түрлi басшылық қызмет iстеген Дəстембек Райымбековтi, Кореядағы Ресейдiң елшiлiгiнде қызмет атқарған Аманкелдi Ергебаевты, Нигериядағы Рашид Рақымбеков пен Гвинеядағы Тимур Есеналиевтi ерекше iлтипатпен атап өтуге болады. Бұл тiзiмдi 35 жыл дипломатиялық салада қызмет атқарған КСРО Сыртқы iстер министрлiгiнiң Орталық аппаратында, екi рет КСРО-ның Индонезиядағы елшiлiгiнде, Одан соң Иран мен Алжир елшiлiктерiнде, СОКП Орталық Комитетiнде жауапты қызметтерде болған Ыбырайым Аманғалиевпен жалғастырсақ, қазақ дипломаттарының көкжиегi одан сайын жарқырай түсер едi.

	КСРО-ның Мали Республикасындағы одан кейiн Марокко корольдiгiндегi Төтенше жəне Өкiлеттi Елшiсi Мəлiк Фазылов СОКП Орталық комитетiнiң Саяси бюросында мақұлданған тұңғыш қазақ дипломаты.

	Қазақ дипломатиясының ақыл-ой парасатына халықаралық қауымдастықтар да жүгiнуде. Бүгiнгi таңда Айдар Шаяхметов Бiрiккен Ұлттар Ұйымының қабырғасында ширек ғасырдан астам қызмет атқарып келе жатса, Ержан Бiртанов Еуропадағы қауiпсiздiк жəне ынтымақтастық ұйымында жауапты қызмет атқарып жүр. Жоғарыда келтiрiлген мысалдардың бəрi КСРО тұсындағы қазақ дипломаттарының қол жүргiзген жетiстiктерi. Бұдан шығатын қорытынды: бүгiнгi шенеунiктердi ертең – елшiлiктерден, ал, елшiлердi – мемлекеттiң тұтқалы орындарынан көрiп қалуымыз. Жалпы, елшiлiк, бiр жағынан, басшылық құрамын керек кезiнде қайта толықтырып отыратын өмiр сынынан өткен резерв көзi екенi де бүгiнгi мысалдан дəлелденiп отыр. Жоғарыда есiмдерi аталған дипломаттардың басым көпшiлiгi партиялық қызметтерде ысылған тəжiрибелi мамандар болатын.

	Самат Сүндетбаев ағамыз да 1963–1964 жылдары ҚКП Орталық комитетiнiң жеңiл тамақ өнеркəсiбi жəне сауда бөлiмi меңгерушiсiнiң орынбасары қызметiнен КСРО Сыртқы iстер министрлiгiнiң Мəскеудегi Жоғары дипломатиясына оқуға жiберiлген партия қызметкерi едi.

	Өткен ғасырдың 50–60 жылдарында отаршылдық колониализм жүйесi құлап, оның орнына жүздеген тəуелсiз мемлекеттер бас көтердi. Бұл шақ экономикалық бақталас, идеологиялық теке тiрес, «екi қошқардың басы бiр қазанға сыймайтын» капитализм мен социализмнiң бiрiн-бiрi қырып жоймай бiтпейтiн күрес кезеңi едi. Осы кезде жаңадан тəуелсiздiгiн жариялаған елдерге қол ұшын берген, олармен жан-жақты қарым-қатынасын жолға қоюға Кеңес Үкiметi славян тектi азаматтармен бiрге, өзге республикалардан да дипломатия саласына кадрлар дайындауға саяси бағыт алған болатын. Партиялық шақырумен Жоғары дипломатия мектебiн жақсы бiтiрген Самат Сiлəмбекұлы алғашқыда Мысырға практикалық жұмысқа жiберiлiп, артынан Йемен халық Республикасындағы Кеңес елшiлiгiнiң 2-шi хатшысы қызметiне тағайындалады. Бұл кезең Йеменде тайпа аралық азаматтық соғыстың белең алған кезi-тiн.

	Жалпы, Йемен ұзақ уақыт екiге бөлiнiп келдi. 1517 жылы Йемен Түрiк империясының билiгiнде болды. Солтүстiк Йемен Түрiк билiгiнде 1924 жылға дейiн болып келсе, Оңтүстiк Йемен 1839 жылы Ұлыбританияның колониясына айналып, 1967 жылы ғана өз тəуелсiздiгiн алды. 1990 жылы екi ел бiртұтас Йемен Республикасы болып бiрiктi. Араға төрт жыл салып, 1994 жылы Оңтүстiк пен Солтүстiк арасында бiтiспес азаматтық соғыс басталды. Содан берi бұл елдiң басынан бұлт кетпедi. Оған халықаралық империализм мен арабтардың реакциялық күштерiнiң де ықпалы зор болды. Сыртқы күштер Оңтүстiк Йеменде социализмнiң құрылуына жол бермеуге таласса, Солтүстiкте революцияның классикалық үлгiсi бой көтердi. Халықтың төменгi буыны қазiргi жағдайда өмiр сүруге болмайтынын ашық бiлдiрсе, билiк буындары дағдарыстан қалай шығудың жолдарын бiлмей аласұрды. Сондықтан Кеңес үкiметi Солтүстiк Йеменге қол ұшын берiп, билiктегi реакциялық Салех режимiн құлату арқылы, Араб жарты аралында социализмнiң форпосын құруға бар күшiн жұмылдырды. Əрине, бұл iстер дипломатиялық корпустың тегеурiнiмен жүргiзiлдi. Бiр елдiң ортақ ымыраға келiп тұрып, бiтiмгершiлiкке келмеуi билiкке таласудан туындап келдi. Оның үстiне аймақта бiр өзi билiк жасап, флагмаға айналуды көздеген Сауд Арабиясына бiртұтас күштi Йеменнiң қажетi болмады. Сондықтан Сауд Арабиясы құпия түрде екi Йеменге америкалық қару-жарақтар сатып, сыртынан бақылау саясатын жүргiзудi көздедi. Ғасырлар бойы тайпалық, дiни араздықпен басы бiрiкпей келген аймақта жаңа радикальды саясаткерлер бас көтерiп, олар ұлттық қайта өрлеу мен жалпыарабтық ұлшылдық ауанын қоздыру ұранын көтердi. Ұлтшыл радикальды саясаткерлердiң соңында Сауд Арабиясының, Ливияның, Ирактың, Египеттiң мүдделерi тұрды. Олар саясаткерлерге қаржылай көмек көрсеттi. Мұның түпкi астарында кеңес өкiметi мен американдық билiктiң бақталастығы жатты.

	Кеңестер Одағына Солтүстiк пен Оңтүстiк Йеменнiң соғысы абырой əкелмейтiн. Екi жақтың да əскерлерi кеңес қару-жарағымен жарақтандырылған болатын. Талаптардың екеуiнде де кеңес əскери кеңесшiлерi қызмет ететiн. Əйтсе де кеңес өкiметi Оңтүстiк Йеменге басымдық беретiн. Ал Солтүстiк Йеменге Сауд Арабиясынан басқа бүкiл Араб жартыаралы, АҚШ, НАТО блогының бүйрегi бұратын.

	Бөлiп алып билеудi көксеген шетел империализмiнiң бiр ұлтты бiр-бiрiне айдап салу саясаты бiтiспес жаулыққа айналып, аймақта толассыз соғыс өртi тұтанып жатты. Кеңес дипломаттары өз отбасыларын Мəскеуге шұғыл көшiруге жұмылдыру кезiнде оқ пен оттың ортасында қалды. Сондай-ақ, бiр сұрапыл сəтте кеңес дипломаты Самат Сүндетбаев қапыда қаза тапты. КСРО Жоғарғы Кеңесi Призидиумының Жарлығымен кеңес дипломаты Самат Сүндетбаев «Құрмет белгiсi» орденiмен марапатталды.

	Кəсiби мiндетiн атқару кезiнде ерлiкпен қаза болған Самат Сүндетбаев кiм едi?

	Ол – 1929 жылы 24 желтоқсанда бұрынғы Семей облысы, Шыңғыстау ауданы, Қаражартас ауылында дүниеге келiптi. Əкесi Ұлы Отан соғысында қаза тауып, 13 жасында жетiм қалған ол 1947 жылы Семейдегi Затон мектебiн, 1950 жылы сауда техникумын бiтiрген. 1954 жылы Ленинград Сауда-экономика институтына түсiп, оны үздiк бiтiрген соң, 1954–1958 жылдары Гурьев, Ақтөбе қалаларында облыстық сауда басқармасының бастығы, 1960–63 жылдары Қазақ ССР-iнiң Сауда министрлiгiнде бөлiм меңгерушiсi, алқа мүшесi, 1963–64 жылдары Қазақстан Компартиясы Орталық комитетiнде жауапты қызметтер атқарыпты. Самат ағамызды танитын достарының бiрi, дипломат Қайыр Омаров оны өмiрге аса құштар, қазақ мəдениетi мен өнерiнiң iрi бiлгiрi, епшiл емес көпшiл, кекшiл емес көпшiл азамат едi дейдi.

	Бұл күндерi асыл азаматтың туған жерiнде оның есiмiне көше берiлген. Семей қаласындағы сауда техникумының қабырғасына ескерткiш тақта қойылып, мұражай ашылыпты.

	Самат ағамыздың өмiрлiк жолдасы Мария Исқалиева да қазақ қыздарының арасынан шыққан зиялылар тобынан саналады. Оның ширек ғасырдан астам уақыт Мəскеуде КСРО Жоғарғы Кеңесi Президиумында жауапты қызмет атқаруының өзi көп нəрсенi ұқтырса керек. Бiрнеше кiтаптардың авторы, аудармашы, Мария апамыз қазiр де қоғам өмiрiнен тыс қалмаған. Əке салған даңғыл жолды қызы Данелия жалғастырып келедi. Қазiр ол Ресей Федерациясы Сыртқы iстер министрлiгiнде жауапты қызмет атқарып жүр.





ҚЫТАЙ МҰНАЙҒА ЗƏРУ МЕ?




	Шындығында, Ұлы көршiмiз мұнайға зəру ме өзi? Зəрулiк неден туындап отыр? XXI ғасырға қадам басар тұста барлық мүмкiндiктерiн сарқа пайдаланып болғаны ма? Мiне, мəселенiң осы жағына назар аударып, Қытай мұнай өнеркəсiбiнiң кешегiсi мен бүгiнгi күнгi iс-қимылына шолу жасап көрелiк.

	Қытай – дүниежүзiнде мұнай мен табиғи газдың өмiрде бар екенiн дəлелдеп, оны тəжiрибеде бiрiншi болып қолданысқа енгiзген ең алғашқы мемлекет. Алайда, қазiргi заманғы мұнай өнеркəсiбiн дамытуды соңғы 50-жылдары ғана қолға алып, қазiр əлемдiк шарықтау шегiне жетiп отыр.

	1949 жылға дейiн бүкiл Қытай бойынша 2 ғана шағын мұнай көзi игерiлiп, ол жылына 120 мың тонна мұнай берiп отырыпты. Қытай Халық Республикасы құрылғаннан кейiн экономикалық қиындықтар мен қажеттi техниканың жетiспеушiлiгiне қарамастан, қиын жағдайда 50 жылдардың басында-ақ, тағы да 3 мұнай ошағы игерiлген. Кейiн, бұл 3 мұнай ошағы – Синьцзяндағы – Қарамай, Ганьсудағы – Юймэнь жəне Цинхайдағы – Қайдам əлемдiк мұнай алыптарының қатарына қосылған.

	1952 жылы Қытайда Геология министрлiгi құрылды. Бұған дейiн шақыру бойынша Қытайдың солтүстiк-батыс аудандарының жер қыртысын зерттеген кеңестiк мамандар толық барлау жұмыстарын бiтiрмей-ақ, Қытай елi мұнайға мардымсыз деген қорытынды шығарылды. Геология министрлiгi iле-шала бүкiл ел бойынша стратегиялық маңызы зор шикiзат көздерi бар-ау деген аймақтарға кең көлемдi барлау жұмыстарын жүргiзiп, қорытындысында кеңестiк мамандар мен Батыс əлемiнiң өтiрiгiн шығарды.

	1953 жылы Қытай Халық Республикасының төрағасы Мао Цзедун жəне Премьер-министр Чжау Эньлай геолог-ғалым Ли Сыгуанды шақырып, елдiң табиғи мұнайға деген сұранысы мен оның болашағына терең зерттеу жасайды. Сол кездiң өзiнде-ақ, Қытайдың табиғи газ бен мұнайға орасан зор бай жəне оның бiрнеше мың он жылға жететiн қоры бар екендiгi айтылады. Алайда, оны дүние жүзiне жариялап айтуға асықпайды. Сол асықпаушылық салдары күнi бүгiнге дейiн өз құпиясын ашпай келедi.

	1960 жылдары Дациндегi мұнайды игеру арқасында елдi мұнай өнiмдерiмен өзiн-өзi қамтамасыз етудiң жолдары шешiлдi. Ал, 1970 жылдары тағы да 11 аймақта мұнай көздерi ашылып, ол тез арада игерiлiп жолға қойылды.

	Қытайда мұнай мен газды игеру жылдан-жылға артып отыр. 1996 жылы – 156 млн. тонна мұнай игерiлiп, ол рекордтық көрсеткiшке жеткен. 1997 жылы да өнiм өндiру артып, бүкiл ел бойынша 165–167 млн. тонна мұнай өндiру жоспарланып, ол 4,2–4,5 пайызға артқан.

	Қытайдың мұнай өнеркəсiбi бұл сала бойынша өзге дамушы мемлекеттерден əлдеқайда жас. Егер АҚШ пен бұрынғы Кеңестер Одағында мұнай өндiрiсiне 150 жыл толса, Қытайдағы ең алғашқы мұнай көзiнiң игерiлгенiне бар жоғы 60 жыл ғана толып отыр.

	Қазiргi таңда АҚШ-та 2,68 млн. скважина бұрғыланса, оның 580 мыңы жұмыс iстеп, халықтың жартысының ғана сұранысын қанағаттандырып отыр. Ал Қытайда 160 млн. скважина бұрғыланып, оның 75 мыңынан мұнай алынуда.

	Мұнай жəне табиғи газ өнiмдерi энергия, отын көздерi ғана емес, ол шикiзат ретiнде Қытай халық шаруашылығының барлық саласында пайдаланылуда. Этилен өндiрiсi үшiн 100 пайыз, пластмасса үшiн – 72 пайыз, синтетикалық жiп өндiрiсi үшiн – 21 пайыз, азоттық тыңайтқыш үшiн – 27 пайыз, синтетикалық каучук үшiн – 96 пайыз мұнай өнiмдерi қолданылады. 1996 жылы мұнайдың 90 пайызы, газдың 82 пайызы құрлықтан алынды. Қазiр бүкiл Қытай бойынша 21 аса үлкен мұнай-газ қоймасы бар.

	Елдiң Батыс аймағы (Қазақстанға iргелес аймағы) – Қытайдың негiзгi мұнай өндiрiсiнiң дамыған нүктесi. Оның аса жедел қарқынмен игерiлгенi соншалық батыстағы көршiмiз бiзден сескенетiн iспеттi.

	1978 жылдың өзiнде құрылықтан 100 млн. тонна мұнай өндiрген Қытай мұнайшылары өнiм өндiрудi 1996 жылы 141 млн. тонна мұнай, 16,44 млрд. шаршы метр газға арттырып жiберген. Сегiзiншi бесжылдықта (1991–1995 жылдары) 2,8 млрд. тонна мұнайдың, 547,5 млрд. шаршы метр газдық қоры бар екендiгi зерттелiп қойылған. Бұл өткен 40 жыл iшiндегi табылып пайдаланылған газ бен мұнайдың жиынтығын құрайды екен.

	Қазiр Қытай мұнайшылары теңiз астындағы мол мұнай мен газға ауыз салып отыр. Тоғызыншы бесжылдықта (1996–2000 жылдар аралығы) əр жыл сайын 14 млн. тонна мұнай, 8– 10 млрд. шаршы метр газ өндiру жоспарланып отыр. Егер салыстырмалы түрде айтсақ, теңiзден АҚШ-қа 10 млн. тонна мұнай өндiру үшiн 20 жыл қажет болса, бұрынғы Кеңестер Одағына – 25 жыл қажет болған екен.

	1996 жылдың өзiнде теңiзден 15 млн. тонна мұнай, 3 млрд. шаршы метр газ өндiрiлген. Қазiргi уақытта теңiз түбiндегi мұнайдың қоры 1,2 млрд. тонна, ал газ – 200 млрд. шаршы метрге жетiп отырған көрiнедi. Бұл бiр ғана зерттелiп, iске асырылғаны. Əзiрше, Қытай мұнайшылары теңiз түбiндегi қара алтынды игеруге ден қойып отыр. Жазылмаған заң талаптары бойынша бұл бiрiншi кезектегi мiндеттерге саятын сияқты.

	Жалпы, Қытай теңiз мұнайын өндiрудi бастаған 14 жыл iшiнде кереметтер дүниесiн жасағаны соншалық, əлемдiк қауымдастыққа бұл жолдан өтуге 100 жыл қажет болған екен. Дүние жүзiнде халқының саны жөнiнен 1-шi орынды алатын ұлы көршiмiзге мұнай өнiмдерi мен оның аса қажеттiлiгi керек те болар. Алайда, жанындағы Азия мемлекеттерiн қойып, Еуропаның Араб түбегiне дейiнгі аралықта мұнай барлау жұмыстарын жүргiзе бастауына қарағанда, олар болашақ қамына бүгiннен қамданып жатыр-ау деп күдiк алғандайсың.

	Қазiргi таңда Қытай мұнайшылары Перуде, Канадада, Суданда, Папуа Жаңа-Гвинеяда мұнай барлау жұмыстарын жүргiзуде. Халықаралық оқшаулауға қарамастан, Қытай Иракпен де жылына 15 млн. тонна мұнай өндiретiн нысанды iске қосуға келiсiм жасап отыр.

	Ресейдiң Шығыс Сiбiрi мен Қытай арасында газ желiсi құрылысын жүргiзу де қолға алынуда. Австралия мен Океаниядағы бай мұнай қорын зерттеу де қытайлықтардың үлесiне тиiп отыр.

	Қазiр Қытай жыл сайын 150 млн. тонна мұнай өндiрiп, бүкiл дүние жүзiнде 5-шi орында келедi. Үстiмiздегi жылы ол көрсеткiш – 200 млн. тоннаға жетпек.

	Əлемдiк экономикада Қытай алғаш рет экспорт көлемi бойынша бiрiншi орынға шығып отыр. Қытай ХХI ғасырда əлемдiк автомобиль өндiрiсiнiң негiзгi алаңына айналып, сату саласында АҚШ-ты басып озды.

	Темiржол желiсiн (86 мың шақырым) қарқынды жүргiзу арқылы əлемде екiншi орынға шықты. Қазiр əлемдегi ең шапшаң темiржол да Қытайда. Жаңа магистральдағы жылдамдық сағатына – 350 шақырымды құрап отыр. Бұл əсiресе, мұнай тасу саласында айқын басымдыққа ие.

	Қытай 2011 жылдан 2015 жылға дейiн экономиканың жоғары технологиямен байланысты стратегиялық салаларын дамытуға 1,5 трлн. доллар инвестиция салуды ұйғарып отыр.

	Бұл салаларға балама энергетика, биотехнология, жаңа буын ақпараттық технологиялары, жоғары технологиялық құрал-жабдық өндiрiсi, заманауи материалдар, балама отынмен жүретiн автокөлiктер, сондай-ақ, қуат үнемдейтiн жəне экологиялық технологиялар енедi.

	Аспанасты елiнде экономика əлемдiк қаржы дағдарысына қарамастан қарқынды дамуда. Дəстүрлi қуат көзiн пайдалану бүгiнгi таңда қоршаған орта мен табиғатқа орасан зор зиянын тигiзуде. Сондықтан, Қытай үкiметi атом электр стансаларын салуды, дамытуды көздеп отыр. Осы мақсатта Қызылорда облысы, Шиелi ауданында «Иiркөл» жерасты ұңғымалы уран кенiшiн игеруде. Кенiштiң жобадағы өндiрiстiк қуаты жылына 750 тонна. Алдағы уақытта Қапшағайдағы ойын-сауық қалашығын, Мойнақ су электр стансасын, Балқаш жəне Екiбастұздағы жылу электр стансасын салуды жоспарлауда. Осы арқылы Қазақстанның энергетикалық блогын қолдарына алу үшiн 3 трлн. қаржы бөлiп отыр.

	Қытайдың бiздiң елiмiз бойынша 20 iрi компаниясы жəне орта-ұсағы бар 2 мыңнан аса бiрлескен компаниялары жұмыс iстеуде. Сондай-ақ, қаһарлы көршiмiздiң 4 компаниясы қазiргi таңда мұнайдың исi шығатын барлық аймақтарға барлау жұмыстарын жүргiзiп, өз карталарына түсiрiп алуда.

	Бүгiнгi таңда Қытай мен Қазақстан арасындағы байланыстың дамуында басымдыққа ие бағыттар қалыптасып үлгердi. Ең алдымен бұл – энергетикалық сектор. Мəселен, Қытайдың Қазақстанда өндiрiлетiн мұнайдың 19 пайызына иелiк етуi олардың iс-жоспарын мобилизациялауға əкелiп соқтыратыны анық. Қытай өзiнiң батысындағы iргелес көршiлерiмен де жоғарыдағыдай қарым-қатынасын түзе бастады. Бiздiң үкiметiмiз Қытай Халық Республикасымен «Ғасыр келiсiмi» деп аталатын аса маңызды келiсiмге қол қойды. Шығыстағы ұлы көршiмен жан-жақты қарым-қатынасты күшейту қазақ елiнiң мүддесiне сай келетiндiгi де белгiлi.

	Қытай XXI ғасырдың «Ұлы ойынында», Каспий жағалауы аймағындағы аса зор мұнай байлығын пайдалану құқығы үшiн болған күресте – өз жобасын өткiзу жолындағы сараптық байқауда сəттi байлам жасады. АҚШ-тың аса iрi ұлттық корпорацияларын матап тастап, Батыс Қазақстандағы мұнай кенiштерiндегi үш жобаға əу баста-ақ 9 миллиард 500 миллион доллар қаржы бөлген едi. Кезiнде сол жобаны дүние жүзiнiң көптеген сарапшылары құптаған болды. Медальдің екi жағы барын ескерсек, дүниежүзi сарапшылары бiздiң iшкi мүмкiндiгiмiз бен өзге де ескере бермейтiн тұстарымызға толық кепiлдiк берiп отыр ма? Кiм бiлген?!

	Қазақстанның батысынан Қытайдың батыс бөлiгiне дейiн – үш мың шақырымға дейiн – алып мұнай құбырының құрылысы «Жiбек жолының» даңқын жаңғыртып, Қазақстан мұнайын əлемдiк рынокқа шығаруға мүмкiндiк беретiн бiрден-бiр жол көрiндi.

	Екiжақты уағдаластық шарты бойынша, Қытай жағы құбыр арқылы жыл сайын 20 миллион тонна мұнай тасымалдауға мiндеттенген болатын. Қытай мұнайының негiзiн құрап, жылына 20 миллионнан астам мұнай өндiретiн елдiң Батыс аймағына бар болғаны 20 миллион мұнай беруiмiзге алып мемлекет қанағаттана ма деген сол тұста көкейiмiзде бiр сұрақтың болғаны рас. Мəселе, мiне, осында болса керек. Иə, жыл өткен сайын дүниежүзiнде отын-энергетикаға деген сұраныс өсiп келе жатыр. Ол Азияның барлық аймақтарында ерекше өткiр қойылуда. Десек те, бiз экономикамызда стратегиялық маңызы бар ең қажеттi шикiзат көзiнен айрылып, оны өзiмiздiң рахатымызға неге тұтынбаймыз? Мəселен, халық шаруашылығының түрлi салаларына мұнайдан тұтыну бұйымдарын шығарудан озық тəжiрибесi бар Қытай өздерiндегiдей алып зауыттар, фабрикалар салуға неге жəрдемдеспейдi? Қаржы бiр күндiк, ал жоғары өндiрiс ошақтары мыңжылдық емес пе? Демек, елiмiздiң озық ойлы экономистерi мен мамандары əлемде мұнай саясатын, əсiресе, Қытай мұнайшыларының дүние жүзiндегi iс-қимылын барынша зерттеуi қажет.

	XXI ғасырдың бiрiншi ширегiнде əрбiр қытайлық жаппай көлiк мiнетiн көрiнедi. Мiнсiн, ал ғасыр ортасында бiздiң елдiң əрбiр азаматының, тiптi, алды екеуден мiнбесiне кiм сенiмсiздiк бiлдiредi?

	Бүгiнгi таңда Атасудан Алашанқайға дейiн тартылған құбырдың ұзындығы Қазақстанмен шекарадағы стансада 962,9 шақырымды құрайды. Құбыр 2006 жылы iске қосылған. Осы құбыр арқылы 2009 жылы 7,7 млн. тонна мұнай айдалса, Атырау-Самара құбыр желiсiмен осы жылдары 17,5 млн. тонна қара алтын өткiзiлген. Алдағы уақытта Атасу-Алашаңқай құбыры арқылы жылына 10-нан 20 млн. тоннаға дейiн мұнай өткiзу жоспарланып отыр. Қытайдың өз қаржысымен салынған Кеңқияқ – Құмкөл мұнай құбыры бар. Ол – Ақтөбе мен Қызылорда облыстарының кен орындарын жалғастырып тұр. Онымен 1,3 миллион тонна мұнай тасымалданбақ.

	Қытай үшiн табиғи ресурстарға бай Орталық Азия мемлекеттерiнiң экономикасына ену сыртқы саясаттағы маңызды бағыттың бiрi болып табылады. Бұл саясаттағы Қытайдың геосаяси шахматтағы жүрiстерi ұтымды шықты. Ең бастысы, Ресми Бейжiң Орталық Азияға қатысты саясатында негiзгi 3 мақсаты – аймақтағы қауiпсiздiк, қуат көздерiне деген тапшылық, көршiлес елдерге саяси ықпалын күшейту арқылы өзiнiң аймақтық көшбасшылық мəртебесiн қалыптастыруды көздейдi.

	Қытай билiгi Орталық Азиядан бөлек, Ауғанстанды да назарынан тыс қалдырған емес. Олардың мүддесi бұл жерде мыс кенiн игерумен сабақтасады. Бұл ретте олар Ауғанстандағы ең үлкен мыс кенiшiн игеруге 3,5 млрд. доллар инвестиция салуды көздеп отыр. Тəжiкстанға 800 млн. доллардың көлемiнде несие мен инвестиция тартса, Түркменстан газын игеруге 3 млрд. доллардай несие салған. Осы уақытқа дейiн Қытай Қазақстан экономикасына 16 млрд. доллар құйды. Оның 8,9 млрд.-ы инвестициялар болса, 1 млрд. төмен пайыздағы заемдар, ал 6 млрд. жуығы сатып алынған активтерге кеткен шығынды жабу үшiн жiберiлген.

	Қытай өз шекарасына жақын елдердi қойып, ендi қара құрлыққа қол сала бастады. Замбия елi қазiр ханзулардың тасқынының астында қалып отыр.

	Африка құрлығы минералды сутегi қоры жөнiнен ғаламдық байлықтың 10 пайызын құрайды. Осыны əрiден көрiп отырған Қытай қара құрлыққа экономикалық ықпалын арттыру үшiн ештеңеден тайынбайды. Қазiр Қытайдың Африкамен тауарлы сауда айналымы 100 млрд. доллардан асып отыр. Сөйтiп, Қытай Франция мен АҚШ-тан кейiнгi Африканың басты партнерiне айналған.

	Қазiр Қытай экономикасы мен мəдениетi шарықтау шегiне жеттi. Əлеуметтiк инфрақұрылым жүйесi iрi өзгерiске түскен. Күндердiң күнiнде келiсiлген шарттарға өмiрдiң өзi нақты өзгерiстер енгiзуi мүмкiн. Демек, алдағы уақытта қандай да бiр келiсiм жасамастан бұрын екi өлшеп, бiр кесу деген қағиданы басшылыққа алған дұрыс. Мұның өзi болашағын мұнайға қарап түземекшi болып отырған Қазақстан үшiн маңызы зор болмақ.





ҚЫЗЫЛ ФУРИЯ


	немесе күн көсемнiң басын айналдырған Крупская туралы не бiлемiз?



	Пролетариат көсемi Лениннiң серiгi, қызыл педагог Крупскаяның туғанына биыл 140 жыл, қайтыс болғанына 70 жыл толып отыр. Өзi дүниеге келген күнiнен бастап талқаны таусылғанға дейiн оның бар өмiрi осы уақытқа дейiн аса құпия сақталып келдi. Бiзге жеткен тарих Лениннiң жанында жүрген кезеңдегi бiр үзiк сыр ғана болып отыр.

	Халық ағарту iсiнiң сұр кардиналы Надежда Константинқызы Крупская 1869 жылы 26 ақпанда Петербург қаласында дүниеге келiп, 1939 жылы 27 ақпанда Мəскеуде дүние салады. Педагогика ғылымының докторы, КСРО Ғылым академиясының құрметтi мүшесi, демократиялық пиғылдағы офицердiң отбасында дүниеге келген Надежда Крупская Петербургтағы əйелдердiң жоғары курсын бiтiрiп, революциялық iстерге ерте араласады. 1896 жылы тұтқынға алынып, 1898 жылы Уфа губерниясынан Шушенск селосына 3 жылға жер аударылып, осында жазасын өтеп жүрген Ленинмен танысады. Бұл таныстық оның пролетариат көсемiмен өмiрiнiң соңына дейiн бiрге болуына жол ашады.

	1900–1907 жылдары ол Ленинмен бiрге Мюнхенде, Финляндияда, Женевада эмиграцияда болып, астыртын жағдайда «Искра», «Пролетарий», «Социал-демократ» газеттерiмен байланыс жасап, мақалалар жазып тұрады. 1917 жылы Кеңес өкiметiнiң орнауымен Крупская Халық ағарту комиссариатының алқа мүшесi болып сайланып, Луначарский, Покровскийлермен бiрге ағарту саласындағы алғашқы декреттi жазуға араласады. «Народное просвещение», «Народный учитель», «На путях к новой школе», «О наших детях», «Помощь самообразованию», «Красный библиотекарь», «Школа взрослых» журналдарына редакторлық жасайды. Бұлардың бəрi ресми органдардың жазып қалдырған партиялық қалыптағы, сүзгiден өткен автобиографиялық өмiрбаяны.

	Ал шындық, басқа өмiрбаян беттерiн көрсетедi. Жақында «Алгаритм-книга» баспасынан жарық көрген «Красная фурия или как Надежда Крупская отомстила обидчикам» атты тарихи триллер кiтабын оқығанда бiздiң танымымызды басқа ойға жетеледi.

	Жалпы, Крупскаялар əулетi өз бастауын Қазан губерниясынан алады. Қызыл кекшiл Надежда Крупскаяның ұлы əкесi Игнатий Каликстович орыс əскерiнiң офицерi, поляк дворяндар отбасынан шыққан. Тарих олардың еврейлер отбасынан шыққандығын да айтады. Ол 1812 жылғы соғыста барлық мал-мүлкiнен айрылған офицер ретiнде императордың мейiрiмдiлiгiне ие болып, өкiмет тарапынан зор құрметке бөленедi.

	Қазан губерниясында Надежданың əкесi Константин дүниеге келiп, кейiн ол бауыры Александрмен бiрге Санкт-Петербургтегi кадеттер корпусына оқуға түседi. Константин оқып жүрiп, масон орденiнiң резидентурасының картотекасында тiркеледi жəне оның бұл қадамы кейiн қызы Надежданың болашағына жол ашады. Константин 1856 жылы кадет корпусын бiтiрiп, Михайлов артиллерия училищесiне қабылданады. 1857 жылы подпоручик шенiнде Польшаның Кельц қалашығында жаяу əскерлер полкында қызмет етедi. Кельцте жүрiп болашақ жары Елизавета Тистровамен танысады. Оның да шыққан тегi ежелгi немiс ұлтынан болып шығады. Бала өтiрiк айта алмайды. Надежданың бертiн келе жас кезiнде еврей балаларымен бiр аулада ойнағанын, оларға деген сағынышын ұмыта алмауы бойында еврей қанының болғандығын дəлелдейтiн сияқты. Константин 1868 жылы Елизаветамен бас қосады, бiр жылдан кейiн Надежда дүниеге келедi.

	Екатерина гимназиясын алтын медальмен бiтiрген Надя 1887 жылы Бестужевтегi əйелдер курсына қабылданады. Бастауыш мектепте сабақ бередi. Халықаралық революциялық ұйымның агентi, еврей Классонның үйiнде Ленинмен жасырын кездесiп тұрады. 1895 жылы масон Орденiнiң агентi Надеждаға Ленин мен Мартовтың «Ресей жұмысшы табын азат етушiлердiң күрес ұйымының» құрылымы туралы зерттеудi тапсырады. Ол бұл тапсырманы асыра орындайды. Уақыт өте келе Крупская ауыр сырқатқа ұшырайды. Эндокринологиялық, көз жəне жүрек ауруларына ұшыраған ол бұдан кейiнгi өмiрiн ағартушылық жұмыстарға арнайды.

	Бiрде онымен Мюнхен университетiнiң кiтапханасында американдық белгiсiз бiр адам кездесiп, Ресейдегi ағарту, бiлiм мəселесiнiң қалай қойылғаны жөнiнде əңгiме өткiзедi. Бiлiм iсiнiң негiзi идеологияда жатқандығын айта келiп, бұл бағытта өзiнiң қаржылай көмек беретiнiн, оған жақында ғана құрылған миссионерлiк компанияның қолдау көрсететiнiн айтады. Өзiн қайырымдылық қорының өкiлi ретiнде таныстырған Джон Стюарт екеуара болған əңгiменi Ленинге жеткiзудi сұрайды. Ресей империясының қоластындағы халықтар мен орыс халқының бiлiмiн көтеру жолында қажеттi адамдарды дайындауға да көмектесемiз дегендi қоса бiлдiредi. Бұл жөнiнде Ленинмен болған əңгiмеден соң Крупская кез келген революцияның соңында Американдық қаржылық-өнеркəсiптiк топтың тұратынына көз жеткiзедi.

	I-шi Интернационал масондардың аса құпия ұйымы «Бас пен сүйек» қоғамын құрғанын, оның құрамында əлемге билiк жүргiзуге құмар Пэй, Гарриман, Рокфеллерлер, Дэвидсондар, Моргандар, Дюпондер тұрғанын Крупская бiлмейтiн болып шығады. Масондардың бұл құпия Орденi АҚШ-тың, Ұлыбританияның, Францияның, Италияның, Испанияның, Оңтүстiк-Шығыс Азияның билiк институттарында зұлымдық идеясын жүзеге асырудың жолдарын қарастырып жатқанын да бiлмейтiн болып шығады. Бұл мақсатқа жету үшiн, бұқаралық ақпарат құралдарына иелiк ету, баспаларға, саяси партиялар мен iрi өнеркəсiп кəсiпорындарына қожалық ету қажеттiлiгi талап етiледi. Орден иегерлерi еврейлердiң қолында болады. Стюарт пен Крупскаяның соңғы құпия кездесуiнде американдық оған Гегельдiң философиясын ыждақатпен оқып шығуды өтiнедi. Гегель диалектикасын Крупская немiс тiлiндегi түпнұсқасында оқып, «шиеленiстi ұйымдастырудың» стратегиясы мен тактикасындағы масон Орденiнiң ықпалын түсiнедi (Мұны бiз фашизмнiң КСРО-ға жасаған соғысынан көрiп бiлгендей болдық. авт.)

	1901 жылы Крупскаяның – Н.Саблина деген лақап атпен ұлты еврей, революционер Гольдманның жекеменшiк баспаханасынан «жұмысшы – əйелдер» деген брошюрасы басылып шығады. Бұл масон Орденiнiң ұйымдастыруымен болған саяси авантюра едi.

	1918 жылы екi бiрдей террористiк қастандық ұйымдастырылады. Бiрiншiсiнде, Петроград чекистерiнiң басшысы Урицский өзiнiң қандасы, ұлты еврей, студент Канечисердiң қолынан қаза тапса, Ленин Михельсон зауытында эсер Капланның қолынан ауыр жараланады. Алғашқы қастандықтан кейiн Крупская Дзержинскиймен əңгiмелесу барысында оның əрбiр қаза тапқан большевик үшiн 10 000 кепiлдiкке ұсталған, орыс ұлтының өкiлi атылатынын ескерткенiн еске алады. Ленинге қастандық жасамастан бұрын Петроградта өз өтiнiштерi бойынша қабылдау жүргiзгенде Каплан деген əйелдiң: «Мен Ресейдi одан (Лениннен) құтқарғым келедi, ал Сiздi өзiңiзге лайықты емес еркектен азат еткiм келедi» дегенiн ұзақ уақыт ұмыта алмайды. Крупскаяның: «Қолыңнан келсе, көрермiз...» деп Капланды əдемi шығарып салуы, көп ұзамай шындыққа айналады. Бұл жолы да 10 000 орыс ұлтының өкiлдерi ату жазасына кесiледi.

	Кеңестiк идеологияның сол тұстағы күн көсемнiң денсаулығын ойлап, Крупскаяның жадап-жүдеген, арып-азып кетуiн көрсетуi шамадан тыс əулекi өтiрiгi едi. Шындығында оны Лениннiң денсаулығы емес, кеңес адамдарының болашақ тағдырына алаңдағансып, билiкке келу жолдары ойландыратын едi. Осы мақсат жолында ол Халық ағарту комиссариатын құрып, бүкiл идеологиялық жұмысты бiр қолына шоғырландырады. 1918 жылдан – 1946 жылға дейiн қызмет атқарған бұл комиссариатта 15 бөлiм болады.

	Құрамында Луначарский, Бубнов, Кржижановский, Менжинский, Лурье, Эйхенгольц, Розенфельд, Гершензон сияқты революциялық iсте əбден шыңдалған еврей ұлтының өкiлдерi бар комиссариат кеңес өкiметiнiң бүкiл идеологиясын белгiлейдi. Бағдарлама негiзiнен сырттан басқарылып, ол масон Орденiнiң бақылауында болады.

	Большевиктiк Ағарту комиссариатының ең алғашқы декретi – патшалық оқу-ағарту құрылымын таратумен басталады. Патшалық басқару тұсындағы оқу-ағарту құрылымында белгiлi бiр жүйе бар болатын. Мəселен, дайындық тобы, кiшi офицерлер дайындайтын сынып, арнайы жəне көмекшi мектептер, бастауыш сыныптарға мұғалiмдер дайындайтын мектептер, техникалық, жер шаруашылығы, жексенбiлiк мектептер, бiр-бiрiнен шалғайда жатқан қазақ ауылдары үшiн ашылған көшпелi мектептер, қайталау мектептерi, таукендерi, гарнизон, болыстық мектептерi, кадеттер мектебi, лицей, пансиондар, мұсылман халықтарына арналған жəдитшiлер мектебi, қадымшылар мектебi, медресе, халық мектептерi жабылып қалады.

	Қолөнер, халықтық училищелер, жоғары бастауыш училищелерi, əйелдер училищесi, уездъ, министрлер училищелерi де жабылады. Қолөнер, тiгiн, кесiп-пiшу, коммерциялық оқу орындары, гимназия, прогимназия, семинариялар түбiрiнен жойылады. Медициналық, мұғалiмдiк институттар да жабылады. Сөйтiп, большевиктер ғасырлар бойы жүйелi түрде жұмыс iстеп келе жатқан құрылымды жойып, халықты қараңғылықта қалдырады. Есесiне жер-жерлерде еңбек коммунасы, жетiм балалар колониясы, еңбекпен түзеу мекемелерi ашылады. Бiз, сырттай мақтаныш тұтатын педагог Макаренко да сондай еңбек колонияларының ұйымдастырушыларының бiрi болады. Ұлты еврей, кəсiбi чекист Макаренко туралы да бiзге жеткен тарихи шындық айтылмай келдi.

	Крупская кеңестiк мектептi ұйымдастыруда шетелдiк педагогтардың еңбегiне сенiм артады. Олардың басым көпшiлiгi масон Орденiнiң мүшелерi болды. Балаларды 6 жастан 18 жасқа дейiн мектеп армиясында тəрбиелеп, материалдық құндылықтарды еңбекпен табуға үйретудi басты мiндетке айналдыруды мақсат тұқан олар кейiн өз ойларының қате пiкiр екендiктерiне көздерi жетедi. Бiрақ большевиктер басқа ұсыныс енгiзе алмады. Олардың халық ағарту, үгiт жəне насихат iсiндегi жұмыстары эпидемияға ұшырайды. Крупская сондай-ақ идеологиядағы барлық баспа iсiн өз бақылауына алып, жоғары оқу орындарына арналған оқулықтарға авторларды өзi белгiлеп отырады. Федерация құрамына кiретiн республикалардағы беделдi басылымдарды ашып, жабуды да өз құзырына қалдырады. Оның зардабы Қазақстандағы өтпелi кезеңдегi талас-тартысқа да əсер етедi.

	1917 жылы, қос революцияның тұсында қазақ зиялылары, ұлттық-демократиялық интеллигенция билiкке деген өз көз-қарастарын ашық бiлдiре бастайды. Қазақ интеллигенциясы мен мемлекеттi құрушы большевиктер екi майданға шығады.

	«Ақпан төңкерiсi» қазақ халқына қандай түсiнiктi болса, «Қазан төңкерiсi» сондай түсiнiксiз болды» деп жазды сол кезеңдер туралы Ахмет Байтұрсынов. Осы кезеңдердегi көптеген қаулы-қарарлардың идеялық авторларының бiрi – Крупская болғандығы бүгiн белгiлi болып отыр.

	Большевиктер өкiмет басына келген бойда шығарған ресми қаулы-қарарлары мен директиваларын қарап отырсақ, барлығы дерлiк өз азаматтарына қарсы, оларды саяси тұрғыда жазалауға бағытталғаны байқалады. Большевиктер өкiмет басына келгеннен соң үш күннен кейiн «Баспа туралы» декрет шығарды. Онда олар өздерiне қарсы мерзiмдi басылымдардың бəрiн жабуды мақсат етiп қойды. Бұл саяси жазалау шаралары Қазақстанда да көрiнiс бердi. 1918 жылы елiмiздiң ұлттық мүддесiн қорғайтын бiрден-бiр басылым «Қазақ» газетi жабылды. Бұл кезеңде «Қазақ» газетi қазақ оқығандарының халыққа арнаған сөзi, көзқарасы болды. Онда большевиктер саясатына келiспейтiн оны саяси жағынан айыптайтын көптеген мақалалар жарық көрiп жатты. Ресейдiң саяси аренасындағы большевиктердiң рөлi, олардың өз өкiметiн орнату жолындағы əрекеттерi ашына баяндалды. Қазақстандағы негiзгi саяси қуғын-сүргiннiң басталуына екi құжат «Баспа туралы декрет» жəне «Контрреволюция мен саботажға қарсы күрес жөнiндегi декрет жобасы» қозғаушы күшке айналды. Бұл қаулылардың бəрi Халық ағарту комиссариатының дайындауымен шықты. Ал ол комиссариатқа Крупская басшылық жасады.

	Жалпы, Крупская өзiне халықаралық масондардың қойған талабын жер бесiкке жамбасы тигенше дейiн адал орындап шыққан көрiнедi. Халық ағарту саласындағы сұр кардинал атанған оның өлгеннен кейiн Йель университетiнiң профессоры, Орден иегерi екендiгi жөнiнде құпия құжаттар табылған.

	Надежда Константинқызы 1939 жылы 27 ақпанда дүниеден қайтады. Өлерiнiң алдында ол өзiнiң денесiн əкесiнiң жанына қоюды өтiнiш етедi. Бiрақ коммунистер оны орындамай денесiн өртеп, күлiн Кремль қабырғасына қоюға шешiм қабылдайды.





ХАТТАРМЕН ҚАТТАЛҒАН ТАРИХ





Телефонмен көңiл айту да заңдылыққа айналып барады




	Қазiр адамдар арасындағы қарым-қатынастар мен байланыс жасау мəселесiн шешетiн құралдар барған сайын көбейiп барады. Интернет пен ұялы телефон байланысы жедел даму үстiнде. Тiптi таудың бiр жықпылындағы мал жайылымында отырған малшылардың спутниктiк антенна арқылы əлемде болып жатқан оқиғалардан күнбе-күн хабардар болып отыруы үйреншiктi жағдайға айналып келедi. Əр қырды жағалай қонған малшылардың өзi бiр-бiрiне бiр тойда, бiр жағдайда қатынайтын болып барады.

	Белгiлi ғалым, қоғам қайраткерi Мырзакелдi Кемел өзiнiң адамзат даналарының айтқан сөздерi мен жасаған пайымдауларының негiзiнде заман аңысын аңдап, адамгершiлiк қасиеттердi ту етiп жазған «Өзiме сабақ» атты еңбегiнде адамдардың болашақта өзара қарым-қатынасы, хабар алмасуы жөнiнде қызықты деректер келтiредi. Ғалым өз пайымдамасында: «ХХI ғасырдың екiншi жартысынан бастап адамдардың бiр-бiрiне қатынасуы азаяды, тек сағынысқан кезде көру үшiн барады. Зат iздеу, оны саудалау, сату мен сатып алу немесе өзге келiсiмдер интернет арқылы жасалады. Интернет арқылы хат жазысады, танысады, сөйлеседi, ғашық болады, үйленедi, ажырасады, соттасады, табысады. Электрондық табысу бүгiнгiдей табысумен салыстырғанда қолайлы əрi тиiмдi ғана емес, оны көңiлдегiдей алмастыруы да мүмкiн» дейдi. Рас, техникалық революцияның соңғы толқындары адамдар арасындағы игi достықты да бiр тетiкке матап тастауда.

	Қазiр Еуропа халқының 95 пайызы төсек-орын, киiм-кешек жудырудың өзiн телефон, интернет бойынша тапсырыс беру арқылы жасайды екен. Ұятынан сауабы басым көңiл айтудың өзiн телефонмен сарт еткiзiп айту да өмiрдiң бiр заңдылығына айналып барады. Оған етiмiз үйренiп бара жатқаны соншалық, көрген жерде, көпшiлiк арасында көңiл айту тұрмысымызға дендеп алған.





«Осы «өлу» сөзiмен хатымды аяқтағым келедi»




	Əдебиет тарихында хат жазудың өте тəрбиелi үлгiлерi болған. Мəселен, жазушы Вольтер өз достарына 210 мың хат жазыпты. Олардың əрқайсысы жанды əдеби шығармаға арқау боларлықтай болған. Бернард Шоу да өз достары мен ағайын-туыстарына 250 мың хат жазған екен. Ал, орыстың аса көрнектi құқық қорғаушысы, самодержавиенiң тұсында Дума депутаты болған, сенатор, прокурор, судьялық қызметтер атқарған Александр Кони өз замандастарына хат жазудың озық үлгiлерiн қалдырған. Оның сол кездегi интеллигенция өкiлдерiнiң айтыс-тартыстарына арағайындық жасап, достық қолын ұсынуы көп жағдайда ұтымды шығып отырған. Оның ақыл-кеңестерiн «Современниктегi» достары мен қастары бiрдей қабылдағаны соншалық, Конисыз əдеби талас та, талдау да өткiзiлмейтiн болған. Профессор əрi жазушы ретiнде оған «Орыс хат-хабарының шеберi» деген атақ та берiлген.

	Кони өз өмiрiнде 6 мың хат жазып, оған 20 мың жауап алыпты. Жазылған хаттардың iшiнде, қызметтiк хаттармен бiрге мемлекеттiк қайраткерлердiң, ғалымдардың, суретшiлердiң, актерлердiң де хаттары бар. Хаттардың басым көпшiлiгi жазушылардан келiп түскен екен. Олардың арасынан Иван Тургеневтiң, Лев Толстойдың, Федор Достоевскийдiң, Иван Гончаровтың, Антон Чеховтың, Максим Горькийдiң хаттарын оқисыз. Эпистолярлық формада жазылған хаттарды оқи отырып, тұтас бiр ғасырдың өткенi мен бүгiнгiсiн еске түсiресiз.

	Адам өзi туралы өз биiгiнен қарап жазады. Олар бiр-бiрiне қайғысымен емес, өз қуаныштарымен де көмектеседi. Ондай жандар əрбiр таң шапағына өз өмiрiнiң бастауындай, күннiң əрбiр батуына оның соңындай қарайды.

	Нацистердiң азап лагерьлерiнде арып-ашып жатқан мұсылмандардың көрген қасiреттерiне ара түскен Мұстафа Шоқайдың жалғыз тiлегi – «Мұндай азапты көргенше өлу!» болыпты.

	Ол əйелi Марияға жазған хатында: «Менен көмек сұрап, үмiт күткен осы бақытсыз бейшараларға ешқандай жəрдем жасай алмағаным үшiн жан азабын шегудемiн. Мен оларға көмектесетiнiмдi айтып сөз бердiм, алайда бұл əншейiн оларды жұбату ғана. Қолымнан ештеңе келмейтiнiн бiле тұра жалған сөйлеп жүрмiн. Мұндай жағдайға бұдан əрi шыдай алатын түрiм жоқ, өлгенiм артық. Кеше 35 адамды ату жазасынан құтқардым, бiрақ та қаншаға дейiн екенi белгiсiз. Оларды бiр шұқырға тiзiп қойды, қазiр қазан айы, ал олар болса жаздық киiмдерi мен жартылай жалаңаш, суықтан қорғану үшiн, топырақтан пана жасау үшiн қолдарымен жердi қазуда. Оларға итке тастаған сияқты нан тастайды, су атымен жоқ. Оларға тақтай, бөз немесе сабан сияқты əйтеуiр жылылау, қорған болатын бiр нəрсе берулерiн өтiнiп сұрадым. Бере ме, бермей ме – ол да белгiсiз. Айуаннан да бетер – бұл «мəдени адамдар».

	Қаюм хан, менiмен бiрге əлгi көктемде Ногентке келетiн Қаюм хан ше, соның дəл өзi. Мен ол арқылы түркiстандық тұтқындардың режимдерiн оңайлатуды өтiндiм, немiстерден. Ол бiреулерге айтты, нəтижесi не болатынын қайдам. Ондаған километр жол жүрiп, лагерьлердi аралауым керек. Күшiм, дəрменiм қалмай барады, рухани жағынан қаншалықты шаршап жүргенiмдi айтпасам да түсiнерсiң. Менiң өлгiм келедi. Осы «өлу» сөзiмен хатымды аяқтағым келедi», – дептi. Мiне, ұлттың амандығын ұлықтаған жан осындай-ақ болар. (Мұстафа Шоқай. Екiншi том, 512-бет. Алматы, «Қайнар» баспасы 1999 ж.) Хатта адамның жан сырымен бiрге мiнезi де өрекпiп тұрады. Тiршiлiк пайымында ұлтын сүюден өзгенi ойламаған Iлияс Омаровтың əржылдары жазған хатын оқи отырып, тебiренбеу мүмкiн емес.

	Жаңадан ғана мəдениет министрi болып тағайындалған Iлияс аға кабинетiне əлi саяси тұрғыда ақталмаған Темiрбек Жүргеновтiң суретiн iлiп, Қанабек Байсейiтовке қарап: «Е, Қанеке, менiң министр, сiздiң халық əртiсi болып жүргенiңiз осы кiсiнiң арқасы. Темiрбек Жүргеновтен кейiн бiздiң қазақ өнерiне қосқанымыз шамалы» деуi неткен көрегендiлiк. Оның дүниеден өтер алдындағы жазған қоштасу хатының өзi ұлтқа аманат едi.

	«...Туған халқымның мəдени өрiсi, өскелең жолы жəне оның ғасырлар бойы сақтаған аса бай мұрасын байланыстыра зерттеу едi. Мен бұл салада көп уақыт əрекет, қызмет еткенiмдi еске алғаныммен, ол iстердiң атқарылуға тиiстiсiнен əлдеқайда аз болғанына өкiнемiн...» деп бар арманын халқының болашағымен ұштастырыпты.





Михаил Есенəлиевтiң Горбачевқа жазған хаты




	Кейде хаттың сол хат иесiне керi əсерi тиiп, оның өмiрлiк ұстанымына оңдырмастай соққы болып тиiп жататынын жасыра алмаймыз. Белгiлi мемлекет жəне қоғам қайраткерi Михаил Есенəлиевтiң КОКП Орталық Комитетiнiң Бас хатшысы, КСРО Жоғарғы Кеңесi президиумының төрағасы М.Горбачевқа жазған хаты өзiне үлкен сенiмсiздiк тудырды. Осы хаттан соң, сол тұстағы Қазақстан Компартиясы Орталық комитетiнiң бiрiншi хатшысы Колбинмен екеуара ашық майдан басталып кеткен. Михаил Есенəлиев бiрiншi хатшымен бетпе-бет кездескен кезiнде хат мəтiнiнен бас тартпай: «...бұл дүниеде мəңгiлiк ешнəрсе жоқ, ерте ме, кеш пе, бəрiмiз де кетемiз, сiз де кетесiз, мен де кетемiн, бiрақ халық, ұлт қалады. Мен ОК-ке осы туралы жаздым, менiңше, бұл бiздiң ортақ мүддемiз, ал сiз болсаңыз бекерден-бекер ренжисiз», – деп оны ақылға шақырған.

	Есенəлиевтiң Горбачевқа жазған хаты нендей мəселенi көтерiп едi? Кезiнде қарапайым оқырманға жетпеген хаттың толық мəтiнiн сол күйiнде берсек, ұлт қайраткерiнiң не үшiн күрескенi ашыла түсер едi.



	«Аса құрметтi Михаил Сергеевич!

	Өзiмнiң азаматтық жəне партиялық борышымды өтей отырып, өзектi бiр мəселе жөнiнде сiзге арнайы ұсыныс енгiзудi жөн көрдiм.

	Одақтас республикалар Жоғарғы Кеңестерiнiң кезектi сессияларында КСРО Жоғарғы Кеңесiндегiдей республика партия ұйымдары Орталық Комитеттерiнiң бiрiншi хатшылары сол республика Жоғарғы Кеңестерiнiң төрағаларына сайланбақ.

	Қазақстанда Жоғарғы Кеңес президиумы бұған дейiн белгiленiп берiлген құқықпен ғана шектелiп келгенiмен (партия қайта құру жағдайына орай барлық билiк кеңестерге деген ұранды ендi алға тарта бастады ғой), Жоғарғы Кеңес ұлттық мемлекеттiк құрылымды айғақтап, оның төрiнде тұрғылықты ұлт өкiлi отырушы едi. Қазiргi жағдай басқаша. Болашақ төраға тек республикада ғана емес, сонымен қатар КСРО Жоғарғы Кеңесi басшылығында да өз республикасының əрi сол республикаға атын берiп отырған жергiлiктi ұлттың өкiлi ретiнде қатысуы керек.

	Ата-бабаларынан мұраға қалған жерiн, тiлiн, дəстүрiн, тарихын жəне мəдениетiн сақтап келе жатқан ұлттың өзге ұлттық құрылымдарымен бiрге республика Жоғарғы Кеңесiнiң басында жəне КСРО Жоғарғы Кеңесiнiң коллегиялық басшылығында өз өкiлiн ұстауы əдiлдiк болар едi. Ұлт əртүрлi адамдардан құралады. Бiреу патриот əрi белсендi азамат болса, өзге бiреулер шектеулi, қоғам өмiрiне немқұрайлы қарайтын адамдар. Ал ендi ұлт тұтас əлденеден жапа шегiп жатса, айтылған қарама-қарсы топтағы адамдар өздерiнiң кемсiтiлуi мен ұлттық намыстың аяққа басылуын сезiнуге келгенде тұтасып кетерi хақ. Одан соң мұндай жағдайды тудырған адамға сенiм мен сый-құрметтiң бола қоюы қиын. Сондықтан алға көз жүгiрте бiлетiн саясатшылардың парызы – ұлтаралық араздыққа жол бермеу. Өзара жеккөрушiлiк өрши берсе, ауыр зардаптарға əкелiп соғуы мүмкiн.

	30 жылдары Голощекиннiң қызыл қырғыны тұсында əрбiр үшiншi қазақ қаза тапқан (соғыс кезiнде Белоруссияда əрбiр төртiншi тұрғын қаза тапты). Олай болса Қазақстандағы проценттiк арасалмақтың қазақтардың пайдасына шешiлмеуi қазақ əйелдерiнiң бала таппауынан емес екенiн кейбiр қайраткерлердiң есiнде сақтағаны жөн. Қазақ ұлтының сан жағынан қалпына келуi үшiн ғана 50 жыл керек болды. Ал бұдан 60 жыл бұрын республиканы индустрияландырудың басталған кезiнде жəне Ұлы Отан соғысы жылдары фашистердiң басып алған жерлерiнен келген ағайындарымызды республикаға қабылдағанда да, соғыстан кейiн тың игеру кезiнде де қазақтар жағдайдың осылай болатынын ойлаған да жоқ болатын. КСРО – бiр-тұтас ел, сондықтан, республиканың бар байлығын бiрлесiп игеремiз дейтiн «есепшi» саясаткерлер кейiнгi кезде, өкiнiшке қарай, халықтың қайырымдылығы мен жомарттығын өзiне қарсы пайдаланып, түпкiлiктi ұлтқа проценттiк арасалмақ тұрғысынан қарап, республикадағы кадр саясатын да сонымен айқындайтын болды. Облыстарда да, астанада да КОКП Орталық Комитетi, Қазақстан КП Орталық Комитетiне мүше болып жүрген сыңаржақ саясаткерлер толып жатыр. Олар жағдайдың байыбына қарап, əуелi iстiң анығын өздерi бiлуге, одан соң КОКП Орталық Комитетiне шындықты баяндап отыруға тиiс. Егер кiмде-кiм, олай етпесе, онда iстiң мəнiн бiлмеуiнен, түсiнбеуiнен емес, қайта құру дұшпандары қатарына iлiгiп кетпейiн деген əсiре сақтығы мен өз қара басын қорғаштауы ғана.

	Осы хатты сiзге жолдай отырып, бұл үшiн өзiмнiң жапа шегуiм де əбден мүмкiн екендiгiн жақсы түсiнемiн, бiрақ жеке басымның мүддесiнен қоғамның, партияның, ұлттың мүддесi əлдеқайда жоғары екенiне көзiм толық жетедi. Сонымен айтпақ ұсынысым мынау: Қазақстан КП Орталық Комитетiнiң басшылығы ескерерлiгi, республика Жоғарғы Кеңесi басшылығына өзгерiстер енгiзiлмесiн. КОКП Орталық Комитетi келешекте ақылға қонымды шешiм қабылдап, республика партия ұйымы мен Жоғарғы Кеңес басшылығына коммунист, интернационалист қазақ тағайындалар деген үмiттемiз. Ондай жағдайда қалыптасқан ереженi бұзудың да, Конституцияға енгiзiлiп жатқан толықтыруларды жоққа шығарудың да қажетi болмас едi.



	М.Есенəлиев, 1948 жылдан КОКП мүшесi,

	25 қараша, 1988 жыл.



	Михаил Есенəлиев

	«Ақиқатын айтқанда...»

	Алматы, «Қазақстан» 1998 ж.

	41–43-беттер.





Михаил ағай Хиуаз апаны Батырлыққа ұсыныпты




	Михаил ағай, хатында өзi айтқандай, осыдан соң күйi тайып, билiк тарапынан теперiш көредi. 1989 жылғы қараша айында ол шұғыл түрде алдын-ала ескертiлместен зейнетке шығарылады.

	1990 жылдың басында Есенəлиев бiр топ зиялы азаматтармен бiрге қоғамдық-саяси «Азат» азаматтық ұйымын құрады. Қазақстанның тəуелсiз ел болуы жолындағы бұл ұйымның белсендiлiгi бүкiл елге белгiлi.

	Ұлттың өркендеуi үшiн оның өз басшысы болуы керек, ұлттың танылуы үшiн де батыр тұлғалы ұл-қыздары болуы тиiс деген ұстанымды мұрат еткен Михаил Есенəлиев Хиуаз Доспанованы Кеңес Одағының Батыры атағына ұсына отырып, оның əлеуметтiк тұрмыстық жағдайын жақсарту туралы да ертеректе хат жазыпты.

	Ол Қазақстан Республикасы Президентi Əкiмшiлiгiнiң басшысы О.Əбдiкəрiмовке жазған хатын былай бастапты:



	Құрметтi Ореке!

	Соғыс ардагерi Х.Доспанова туралы Сiзге бұдан бұрын жiберiлген хат пен мақалаға қосымша ретiнде «АиФ Казахстан» газетiнiң №36 (09.97), нөмiрiнде шыққан Х.Доспановаға арналған мақаланы жiберiп отырмын.

	Ұлы Отан соғысы Батырының ерлiгiн лайықты атап өту мəселесiн қайта қарап, оның тұрғын үй мəселесiн жақсартуға ықпал етуiңiздi өтiнемiн.

	Қария, сырқат адам, өкiнiшке орай, ол мəселенi шешу менiң билiгiм мен құзырыма жатпайтынын түсiнбейдi, алайда маған бұрынғы əрiптесi – Орталық комсомол комитетiнiң хатшысы, астаналық қалалық партия комитетiнiң хатшысы ретiнде талап етуiн қояр емес. Ол бұл мəселесiн өз аузымен жеткiзу үшiн елiмiз басшылығының қабылдауына жəне басқаларға да кiруге қол жеткiзе алмай жүрген көрiнедi.

	Менiң билiк жүйесiнiң өзгергенiн, комсомол мен партия қазiр жоқ екенiн айтқанымды қабылдағысы келмейдi, ел басшылығында комсомол мен партия өсiрген кадрлардың тұрғандығын айтудан танбайды.

	Сiздiң ұмытылып бара жатқан соғыс Батырының тағдырына түсiнiкпен қарап, белсендi iс-əрекет жасайтыныңызға сенемiн.

	Құрметпен, М.Есенəлиев.



	Көрiп отырғанымыздай, Михаил Есенəлиев батыр апамыздың ауыр халi туралы ертерек қоңыраулатыпты. Алайда бұл хатта көрсетiлген мəселе ол кезде шешiмiн таппаған. Араға он жыл салып, мəселенi шешу Алматы қаласының Əкiмi Иманғали Тасмағамбетовке бұйырды.

	«Басыңа қайғы-қасiрет төнсе де шын сөйле!» Қасиеттi хадис iлiмi бiздi осыған тəрбиелейдi.





Ұлтқа таза қызмет еткен қайраткерлердің жан сыры




	Халық мүддесiн көздеп, қазақ жерiнiң тұтастығын қорғап өткен Жұмабек Тəшенов көзi тiрiсiнде-ақ ел аузында аңызға айналды. Тың өлкесiн РСФСР-ға беруге жəне оны орталыққа тура бағындыруға қарсы шықты. 1966 жылдың наурыз айында КОКП ХХIII съезiне, КСРО Жоғарғы Кеңесiнiң конституциялық комиссиясына қарсылық бiлдiрген хат жолданды. «Өз халқымның тағдыры туралы ойлар» деген атпен жiберiлген он төрт беттiк хатқа халық тағдыры мен жеке бастарының тағдырын ажыратпаған қайраткерлер Ж.Тəшенев, Н.Алдабергенов, С.Кенжебаев жəне Ə.Қанафин қол қойды. Олар осы ерлiктерi арқылы қазақ елiнiң тұтастығы мен бар байлығын қорғап қалды.

	Жалпы, кiсiлiкте адамның ұлылығы оның өзiне деген сенiмдiлiгiнiң дəрежесiмен емес, оған сенген адамдардың санымен өлшенедi.

	Егер құрбандық шалу арқылы өз даңққұмарлығының көңiлiн табуды ғана ойласа, онда ол адамды өз құрбандығымен бiрге қоса қарғыс атады. Ал өзiне-өзi ие бола алмайтын адам шырқыраған шындықты да жарытып айта алмайды. Кез келген патриот адам ең алдымен өз ұлтын сүйедi, кез келген адал адам ең алдымен өз халқының аман болуының қамын жейдi. Жұмабек Тəшенев осы үдеден танылған қайраткер едi.

	«Жаман атақпен өмiр сүру жақсы атақпен өмiр сүруден жеңiл, себебi жақсы атты сақтау қиын, əрдайым жоғары деңгейде болуы керек – кез келген қателесу не сүрiну қылмыс жасағанмен бiрдей. Жаман атағы бар жанның қателiктерi кешiрiмдi», – дептi А.Камю.

	Ел тарихында қиын-қыстау кезеңде басшылық қызмет атқарып, қарызы мен парызын адал атқарған ұлт қайраткерлерiнiң бiрi – Нұртас Оңдасынов едi. Қазақ тарихында есiмi алтын əрiппен жазылуға тиiс мемлекет қайраткерiнiң соңында өнегелi сөз етерлiктей үш анығы қалды. Оның:

	«Бiрiншiден, қанша жыл қолымда билiк болса да, бiреуден бiр тиын да пара алмадым – қолым таза!

	Екiншiден, нақақтан-нақақ жала жауып, қиянатқа барған емеспiн, 1937–1938 жылдың қаралы күндерiнде «үштiктiң» бiрi болып, бiреудiң сыртынан қол қойып, яғни, ешкiмнiң қанын мойныма артқаным жоқ – арым таза!

	Үшiншiден, адамдарды атаға, руға, жүзге бөлген де, тiптен, ешкiмнiң əрқашан жүзiн сұраған да емеспiн – жүзiм таза!» – деуi шындықтың шырайын келтiрiп отырған жоқ па?!

	Ұлтқа таза қызмет етуден басқаны ойламаған қайраткердiң асыра сiлтеудiң кезiнде көкейiнде жасырып ұстаған сырын да бертiн келе аша түсiптi. Ол туралы келесi бiр қайраткер Асанбай Асқаров өз естелiгiнде былай дейдi: «Ұмытпасам, 1939 жылдың қыркүйек айы едi. Қазақ КСР Министрлер Кеңесiнiң төрағасы Нұртас Оңдасыновтың шақыруымен кiрсем, Нұрекең қып-қызыл боп, жалғыз отыр екен. Сəлден кейiн маған қарап:

	«Құрып кетiппiз ғой, құрып кетiппiз, осы кезге дейiн мұндай ғаламат болмап едi. Барлығы 2 млн. 700 мың қазақ қалыпты...», – дедi. («Халық перзентi», 2002 ж.) Неткен қорқынышты!...

	Егер адамдар күндердiң күнiнде базарға өздерiнiң барлық күнəлары мен кемiстiктерiн алып шығарар болса, əркiм көршiсiнiң кемiстiктерiн көрiп, өзiнiкiн қуана-қуана үйiне алып қайтар едi (Геродот). Адал адам əдетте оған жол бермейдi. Қандай жағдайда болмасын, адал адамның өз қатесiн ашық мойындауға деген талабын ешкiм тартып алмас құқы қалатыны айқын. Бiрақ Нұртас Дəндiбайұлы бұл жерде де ағынан жарылады, өкiнiшiн де жасырмайды:

	– «Бiрiншiден, «Сөз өнерi – дертпен тең» деп Абай босқа айтпаған екен. Мен де дерттiмiн бұл күнде. Сөз төркiнiн iздеу қандай қызық, қандай ғажап, қандай сиқырлы! Тек өкiнерiм – жүргелi тұрған пойызға билет алып қойған жолаушыдай қопаңдаймын да отырамын. Уақытымның аз қалғанына, жасымның тым ұлғайып, бастаған сөздiктерiмдi жалғастыратын шəкiрт тəрбиелемегенiме өкiнемiн.

	«Шəкiртсiз ұстаз тұл» деген осындайдан айтылса керек.

	Екiншiден, зейнеткерлiкке шыққан соң Мəскеуге емес, Алматыға көшуiм керек едi. Елден ұзап, үнемi сағынышта жүремiн, басқа ортаны өгейсимiн.

	Үшiншiден, əйелiм орыс ұлтының өкiлi. Өмiр бойы сыйластықта өткен əйелiмдi ол үшiн жазғыра алмаймын. Өкiнерiм, балаларымды «жоғалттым» деуiме болады, олар қазақи рухтан, түсiнiк-түйсiктен, тəлiм-тəрбиеден, салт-дəстүрден мақұрым қалды. Ол үшiн халқымнан кешiрiм сұраймын...», дейдi.

	Адам өмiрiнiң ең сенiмдi, ең таза қуаныштарына жан толқуынсыз жетiп, ұжданы алдында азап шекпей еске алады деген осы болса керек.

	Өз ойлағаны мен iстегенiнiң бəрiне байсалды қарайтын əр-бiр адам – əулие.

	Кейде адамның көңiл күйi əралуан болуы мүмкiн, бiрақ оның жаны бiреу-ақ, ол – жанын елеулi түрде өз шығармасында пайдаланып жатады.





Ақынға Елбасының өзi жауап жазуды парыз санады




	Қазақстан халық жазушысы Тұрсынхан Əбдiрахманқызының елiмiз Президентiне жазған хаты да жауапсыз қалмаған. Елбасымыз қат-қабат мемлекеттiк жұмыстардың арасында уақыт тауып, ақын апамызға өз қолымен жауап жазуды парызы санапты.



	Құрметтi Тұрсынхан Əбдiрахманқызы!

	Сiздiң мен туралы жазған поэмаңызды «Қазақ əдебиетi» бетiнен оқыдым. Менiң өмiр жолыма үңiлiп, зерттеп өлеңмен өнерлеп айтқаныңызға көп рахметiмдi айтқым келедi.

	Шынымды айтсам, мадақ пен теңеулерге қарсымын. Мен қазақтың бiрiмiн. Тағдыр мен халқым қиын-қыстау кезеңде осындай жауапты iстi маған тапсырды. Сол тапсырманы адал орындап, халықтың ойынан шықсам – арманым сол.

	Əрине, бұл қызмет оңай емес. Күндiз күлдiрмейдi, түнде ұйықтатпайды. Барлық шешiм маған келiп тiреледi. Бар ауырлық та, жалғыздық та, мiне, осында.

	Сондықтан түсiнгенiңiз үшiн ризамын. Аман-сау болыңыз. Ұзақ ғұмыр, көп табыстар тiлеймiн.

	Н.Назарбаев II/III 2003 ж. («Сырлы əлем» Алматы,

	«Атамұра» баспасы 2004 ж.

	315-бет.)



	Адамның өмiрi адамзаттың жалпы өмiрiмен өте тығыз байланыстан тұрады. Себебi жаратылғанның бəрi келiсiммен һəм бiрлiкпен байланысқан. Ал дана жан өлiмнен қорықпайды, өйткенi адамның көзiнiң тiрiсiнде өлiм одан алыс, ал өлген соң адамның өзi өлiмнен алыс.

	Өмiрiнiң соңын қалай түйiндерiн бiлмей, көзiнiң тiрiсiнде барлық шығармаларын қорытып, шығаруды көздеген Тұрсынхан апай мəдениет, ақпарат жəне қоғамдық келiсiм министрi Мұхтар Құл-Мұхаммед мырзаға хат жазып, өзiнiң бiр үрiм-бұтақтан бiр өзi ғана қалғанын, соңында iздестiрер мұрагерi жоқ адам екендiгiн айтып, шығармаларын бес том етiп шығарып берудi өтiнiптi.

	Өмiрдiң ең үлкен трагедиясы адамдардың ажалдығында емес, олардың сүйе алмайтындығында жатса керек. Өмiрдi шын сүйген адам ғана болашағына алаңдайды. Бұл ретте Тұрсынхан апамыздың жан тебiренiсiн ұғуға болады.

	Жалпы, өзiне «Не үшiн өмiр сүру керек?» деген сұраққа жауап берген адам, «Қалай өмiр сүру керек?» деген сұраққа қайтарылатын жауаптың кез-келгенiне дерлiк шыдай алады», – дептi Ф.Ницше.

	Ұлттың ұлы мұратын ұлықтауды ең басты парызы санайтын мемлекетшiл қайраткер Мұхтар Құл-Мұхаммед Тұрсынхан апайдың хатына байыппен, жанды жадыратар көңiлмен жауап қатыпты:



	Құрметтi Тұрсынхан апа!

	Хатыңызды алдым. Бес томдыққа алаң болмаңыз. Негiзiнде қазiр шығып жатқан көптомдықтар (Əбiш, Мұхтар, Қадыр, Тұманбай, Дүкенбай, т.б.) түгелдей жекеменшiк баспалардың өз қаржысына шығарылып жатыр. Бұларға министрлiктiң қатысы жоқ.

	Бiрақ Сiздiң орныңыз бөлек. Қаржысын да, қағазын да тауып, 2 жыл iшiнде шығарып беремiз. Бұл шешiлген мəселе деп есептеңiз. Əрине, бұл хабарды Сiзге ресми жауап ретiнде хабарлауға болатын едi. Қолға қалам алдырып отырған жай хатыңыздың соңғы бөлiгi...

	Қара орман халқыңыз, қаптаған оқырмандарыңыз, iзбасар iнiлерiңiз бен бауырмал туыстарыңыз бар, Сiз қалай жалғыз боласыз. Сондықтан жалғыздық туралы əңгiмеге көп орала бермеңiз. Мұндай жаныңды жегiдей жейтiн ойдың творчествоға ғана емес, денсаулыққа да тигiзетiн əсерi аз болмайды. Сондықтан жиi-жиi елге шығып, оқырман ортасына барып, кездесулер өткiзiп, серпiлiп, сiлкiнiп тұрғаныңыз жөн.

	Ардақты апа! Мəңгiлiк өмiр ешкiмнiң маңдайына жазылмаған ғой. Ерте ме, кеш пе, бəрiмiз де баратын жерiмiз сол жақ емес пе? Тағдырдың жазуы болған күнде де артыңызда бiр қауым ел, жанашыр бауырларыңыз аз емес қой. Жалғыз апамызды дұрыстап жөнелте алмайтындай бəрiмiз боркемiк болып кетпеген шығармыз. Жаман бауырларыңыздың, министр болмаса да қазақтың қыздары арасынан шыққан тұңғыш Халық жазушысы атына сай қадiр-құрметiмен шығарып салуға шамасы жететiнiне күмəнiңiз жоқ шығар деймiн. Сондықтан бұл мəселеге де алаңдағаныңызды қойыңыз.

	Кеңес сұрапсыз. Кеңесiм бiреу-ақ: творить ибо это и есть высшее счастье, которое не надо всем простым смертным. Мне кажется, это имели в виду древние мудрецы, когда говорили о вечной жизни, ведь, именно в творчестве продолжается вечная, долгая и победоносная жизнь настоящего Творца. Вы как прекрасный поэт и выдающийся ученый – олицетворение того самого настоящего Творца, чья жизнь обречена на вечное существование и истории родного народа и в сердцах своих благодарных читателей.



	Аман-сау болыңыз. Тек жақсылықта, қуанышта жүздесейiк.

	Құрметпен – iнiңiз Мұхтар Құл-Мұхаммед. («Сырлы əлем» Алматы. «Атамұра» баспасы 2004 ж.

	317-бет.)



	Өмiрдi кiм дұрыс сүре алды? Кiм оның жартысын армандаумен, əңгiмелесумен, сүйiспеншiлiк азабымен, уақытты ысырап етумен жоғалтпады? Ал жоғарыдағы хаттар осылардың бəрiне нақты жауап болып табылады.

	Хатқа тəрбиелiк мəн берiп, оны мектеп бағдарламасына енгiзiп, оқытудың да тəжiрибесi бар. Мəселен, ағылшынның белгiлi қоғам қайраткерi, лорд Филип Честерфилдтiң өзiнiң ұлы Стенепке жазған «Ұлыма хат» деген кiтабы Батыс қоғамында үлкен сұранысқа ие болған. Бас-аяғы 420 хаттан тұратын еңбекке 89 хат iрiктеп алынып, 1774 жылы жеке кiтап болып басылып шыққан. Содан берi ол кiтап əлемнiң бiрнеше жетекшi тiлдерiне аударылып, 30 рет қайта бастырылған.

	Ағылшын қайраткерiнiң iзiмен қазақ қаламгерi профессор Немат Келiмбетовтiң «Ұлыма хат» жəне қоғам қайраткерi, дəрiгер Амантай Бiртановтың 12 хаттан тұратын «Ұрпағыма хат» эссесiнiң түп қазығы тəрбие ауанынан тұрады.

	Бiзге табиғат берген өмiр жолы өте қысқа. Ал жақсы өткiзiлген өмiр туралы естелiк мəңгiлiк. Авторлар өз ұрпағына осы өсиеттi аманат етiп ұсынған.





	10 – Қуаныш Мəкіров. Е.Ж.Айша.



	БІЗ БІЛМЕЙТІН ҚАЗАҚТАР





ТЕГЕРАН КОНФЕРЕНЦИЯСЫНА ҚАТЫСҚАН ҚАЗАҚ




	Ермек ЖҰМАХМЕТҰЛЫ



	«Мен тарихқа ештеңені де жасырмаймын» деп эпиграф жазар едім. Ол ол ма, тіпті өтірік айтпау керек, өтірік айтқанша, үндемеуге тырыс дер едім»

	Л.Н.ТОЛСТОЙ



	Француз философы Жан-Жак Руссоның «Адам ерікті болып туғанымен, бірақ қайда жүрсе де шынжырлауы болады» деген сөзі адам құқығы мен азаматтығы Декларациясында өз өміршеңдігін көрсетіп берді. Революция адамды осы шынжырдан босатпақшы болды, бірақ көп ұзамай ескінің орнына жаңа шынжыр пайда болды.

	Иə, ол ұзақ қатаң уақыт бақылауда болды, сондықтан, үндемеді. Үндеуге хақысы болса да, бастапқыда берген əскери антынан аттап кете алмады. Сол антына өмірінің соңына дейін берік болды. Екінші дүниежүзілік соғыстың ең қауіпті қаруы туралы да, оның салдарының неге апарып соқтыратынын да айтпады. Оны одан ешкім сұрап мазасын алмады. Себебі, ол туралы адам баласы білмейтін. Қайсар тұлғаны танып білгендердің өзі ең қуанышты күндердің өзінде үнсіз қалды. Сөйтіп, айтулы ғалымның осыдан бір жыл бұрын 100 жасқа толған күні де ескерілмеді.

	«Игіліктің ертесі мен кеші жоқ» демекші, біз сол өкініштің орнын толтыруға тырыстық. Бүгінгі əңгімеміздің кейіпкері КСРО Қорғаныс министрлігі Бас штабының оперативтік қызметкері, КСРО-ның Қытай, Египет, Иран, Үндістан елдеріндегі елшіліктерінде əскери атташе жəне арнайы кеңесші, антигитлерлік Одақтастар үкіметі басшыларының Тегеран конференциясына (1943 ж.) қатысқан, əскери медицина қызметінің полковнигі Қуаныш Аманбайұлы Мəкіров еді.

	Қуаныш Мəкіров 1910 жылы 15 маусымда Ақтөбе облысының Қобда ауданына қарасты №1 ауылында дүниеге келген. Бұғанасы қатая қоймаған ол ата-анадан жастайынан жетім қалып, 13 жасында шопанның көмекшісі болып еңбек етіпті. 1930 жылы жұмысшы жастар мектебін бітіріп, Қызылордадағы Халық ағарту институтына оқуға түседі. Оқып жүріп, комсомол-жастардың қоғамдық жұмысына белсене араласқан оны қалалық комсомол ұйымы Мəскеудің №1 Медициналық институтына оқуға жібереді. Ол бұл оқу орнында да өзінің белсенділігімен танылып, үлгілі атанады. 1934 жылдары Қызыл Армияның қайта құрылымдауы кезінде оның қатарын жас мамандармен толықтыру мақсатында Үкімет он мыңдаған жастарды комсомолдық жолдамамен əртүрлі əскери оқу орындарына шақыру науқанын жүргізеді.

	Саяси маңызы зор осы шақырумен Қуаныш Мəкіров 1934 жылы таңдаулы түлектердің қатарында комсомолдық жолдамамен Ленинградтың Қызыл Тулы, Ленин орденді С.М.Киров атындағы Əскери-медициналық академиясына оқуға жіберіледі. 1936 жылы əскери академияны ойдағыдай бітіріп, Қазақстанда тұңғыш құрылған атты əскерлер полкінде дəрігер болып қызмет етеді. Дəрігер, білікті ұйымдастырушы ретінде танылған Қуаныш Аманбайұлы 1939 жылы Кеңес Армиясының Бас штабына қызметке шақырылады. Ол бұл қызметін 1947 жылға дейін атқарса да иығына ілген əскери киімін 1959 жылы ғана шешеді.

	Бас штабтағы қызмет аясында Қуаныш аға Жоғарғы Ставка тапсырмасымен соғыс майданындағы əскерлерді қажетті құралдармен қамтамасыз етуді ұйымдастыруға бағытталған жауапты тапсырмаларды орындайды. Қызмет міндетіне қарай оған жаудың əскери қабілеттілігі мен негізгі күштері туралы мəлімет жинаумен бірге жау қолындағы аумақтарда жұқпалы аурулардың эпидемиялық ошақтарының бар-жоғын анықтау міндеттері тапсырылады. Соғыста жүріп, Польша жəне Чехославакия корпусы əскерлерінің, неміс басқыншылығынан азат етілген елді-мекендердің, олардың тұрғындары мен мыңдаған тұтқынға түскендердің арасында медициналық жəне санитарлық, эпидемияға қарсы шаралар жүргізуге тікелей қатысады.

	1943 жылы антифашистік одақтас мемлекеттер Үкімет басшыларының Тегерандағы конференциясына қатысушы Кеңес делегация басшыларының эпидемиологиялық қауіпсіздігін қамтамасыз етуде қажетті шаралардың алдын алу жұмыстарына араласады. Эпидемиологиялық қауіптің өзен, көл суларының, топырақ беті мен ауаның ластануы, азық-түлік тағамдарының бүлінуі салдарынан болатындығы белгілі. Сондықтан Тегеран конференциясы алдында Қуаныш аға Ирандағы оба ауруының, энцефалиттің табиғи ошақтарын зерттеуге қатысып, ғылыми жəне ақпараттық тұрғыда қажетті мəліметтер жинайды.

	Жоғары дəрежедегі кездесу өткізілетін жердің қаншалықты қауіпсіз екеніне көз жеткізу үшін, əуелі топырақтың құрамын зерттеуге назар аударады. Кез келген жағдайда топырақ химиялық, биологиялық жəне өзге де құрамдармен ластанған болса, оған сараптама жүргізу талап етіледі. Содан кейін ғана, қорытынды жасау қажеттігіне өзгелердің көзін жеткізеді. Себебі, осының алдында ғана неміс десанттары қастандық ұйымдастыру үшін Иран аймағына үшінші бір елдер арқылы келгендігі белгілі болған еді.

	1944 жылы Варшава үшін болған шайқаста ол ауыр жараланады. Жоғарғы Бас қолбасшының Ставкасындағы оперативті жұмыстарды ұйымдастырудағы ерлігі үшін Қуаныш Аманбайұлы Жауынгерлік Қызыл Ту, Қызыл жұлдыз, 1-дəрежелі Отан соғысы орденімен екі рет жəне көптеген медальдармен марапатталады. Жеңістен соң, 1950 жылға дейін əскери басшылықтың аса маңызды құпия тапсырмаларын орындайды. Арнайы тапсырмалар бойынша бірнеше шетелдерде болады.

	Бейбіт заман орнаса да Бас штаб оны əскер қатарынан босатуға асықпайды. Елге маман керек. Осы мақсатта əскери басшылық медицина қызметінің полковнигі Қуаныш Аманбайұлы Мəкіровті 1950 жылдан 1959 жылға дейін, Мəскеудің 2-ші Медициналық институтында эпидемиология жəне микробиология кафедрасында сабақ беруге көндіреді. Ұстаздық жолын ғылыммен ұштастыра жүріп, 1952 жылы əскери жабық тақырыпта кандидаттық, 1962 жылы докторлық диссертацияларын қорғайды. Ол өз алдына бір əңгіме.

	Əскери ғалым Қуаныш Аманбайұлы осылайша 1959 жылы туған Отанына оралып, Алматы мемлекеттік университетінде өмірінің соңына дейін профессор болып қызмет атқарады.





Иран шахиншахының қабылдауында




	1943 жылы 28 қарашадан – 1 желтоқсан аралығында Иран астанасы Тегеран қаласында халықаралық үшжақты келісім конференциясы өткені белгілі. Тарихта «Тегеран конференциясы» деген атпен қалған келісімге КСРО, АҚШ, Ұлыбритания елдерінің басшылары Сталин, Рузвельт, Черчилль жəне Сыртқы істер министрлері, штаб басшылары қатысады. Үш жақты келісімде соғыстың барысы мен оның одан кейінгі бейбіт жағдайдағы мəселелері талқыланады. Одақтас елдердің фашизмге қарсы соғыс қимылдарын бірлесіп жүргізу жоспарын жасау Тегеран конференциясының басты тақырыбы болды. Оған себеп, бұған дейін АҚШ пен Ұлыбритания Еуропада соғыс майданын ашамыз деген уəделерін орындалмағандықтан соғыстың негізгі ауыртпалығын Кеңестер Одағы көтерген болатын. Сондықтан, Кеңестер Одағының ұсынысы бойынша Еуропада екінші майдан ашып, соғыстың аяқталуын тездету мəселесі қаралады. Ағылшын премьер-министрі Черчилль екінші майданды Балкан түбегі арқылы жүргізуді жақтайды. Ол ағылшын-америка əскерлерін Кеңес əскерлерінен бұрын Оңтүстік – Шығыс жəне Орталық Еуропаға кіргізудің ықтимал жолдарын іздейді. Ал, Сталин Алмания шекарасына неғұрлым жақын жерде – Солтүстік Францияда ашуды ұсынады. Оны Рузвельт жақтап, 2-ші майданды Францияның солтүстігінде 1944 жылы мамырда ашуға келіседі. Ал, Кеңес Одағы Қызыл Армияның ірі шабылуын осы кезге сəйкестендіруге міндеттенеді. Тегеран конференциясында Түркия мемлекетінің одақтас елдер жағында соғысқа қатысуы да қаралды. АҚШ пен Ұлыбританияның өтініштеріне байланысты Кеңес Одағы Еуропадағы соғыс аяқталысымен Жапонияға қарсы соғыс ашуға келіседі. Ал, Рузвельт өз кезегінде соғыстан кейін Германияны бір-біріне тəуелсіз бес мемлекетке бөлшектеу туралы ұсыныс жасайды. Черчилль бұл ұсынысты қабылдап, Австрия-Венгрия жəне Оңтүстік Германияның кейбір аудандарын қамтитын «Дунай федерациясын» құру жөніндегі жоспарды қолдайды. Кеңес өкіметінің өкілдері бұл ұсыныстардың негізсіз екенін айтып, күн тəртібінен алдырып тастайды.

	Тегеран конференциясында Иран елінің тəуелсіздігі туралы да əңгіме болады. Конференцияға қатысқан үш ұлы держава Иранға конференция кезінде қолдау білдіргені үшін экономикалық көмек беруге міндеттемелер қабылдайды.

	Конференция қорытындысы бойынша Иран Одақтас мемлекеттер КСРО, АҚШ, Ұлыбританияны жақтап, əскери одақтас елдер Германия, Италия, Жапонияға қарсы соғыс жариялайтынын білдіреді.

	Соңғы мəжілісте Польша шекарасы жөнінде біраз мəселе шешіледі. Болашақ кеңес-поляк шекарасы мəселесіне келгенде Сталин Кеңес Одағының атынан 1939 жылғы шекараны мойындауды талап етеді. Бұл негізінен 1920 жылы Керзон ұсынған бағытқа сəйкес келетін. Бұл талап та шешімін табады. Ол бойынша Польшаның шекарасы шығысында Керзон сызығымен, ал батысында Одер өзені бойымен жүргізілуі жобаланады. Тегеран конференциясында Германияның, дүниежүзінің соғыстан кейінгі құрылысы, болашақта БҰҰ арқылы қауіпсіздікті қамтамасыз ету мəселелері талқыланады. Тегеран конференциясы шешімдері соғыс барысында Кеңес Одағы, АҚШ, Ұлыбританияның өзара əскери-саяси ынтымағын жоғары деңгейге көтеріп, келешектегі қатынастарды нығайтуға жол ашып береді. Міне, осының бəрін Қуаныш ағаның өз көзімен көруіне, жақыннан естуіне бұйырым болады.

	Ғалым қауіптің орасан зор зардабын білім, тəжірибесімен сезінеді. Əйтсе де, Қуаныш Аманбайұлы бұл туралы жан баласына тіс жарып айтпайды. Ол естелік айтатын қарапайым оқиға емес-тін. Кездесу жариялы түрде өтсе де ол жөнінде жазуға, түсінік беруге рұқсат берілмеген еді.

	Мемлекет басшыларының кез келген кездесуі үлкен дайындықпен өткізіледі. Белгілі бір мəселені шешу үшін оған жылдар бойы дайындық жүргізіледі. Жоғары дəрежедегі кездесудің соғыс кезінде өтуін ескерсек, оның қашанда қаупінің зор екендігі аян. Сондықтан, оған дайындық шаралары жан-жақты қарастырылып, ерекше құпия жағдайда жүргізіледі.

	Кеңес басшысы Сталин алғашқы күні Иран басшысы Мұхаммед Реза Шахтың құзырына барып, достық пейілін танытады. Шах та оған өз дəрежесінде құрмет көрсетеді. АҚШ президенті Рузвельт, Ұлыбритания премьер-министрі Черчильмен орыс елшілігінде кездеседі.

	Араға жылдар салып Қуаныш аға Иран шахиншағының жеке қабылдауында болып, ол ұсынған алтын табақтан су ішеді. Ағылшын, француз, араб, серб тілдерін еркін меңгерген Қуаныш аға Иран билеушісімен емін-еркін əңгіме құра біледі. Əңгіме ауанында адамзатты жалмап бара жатқан қорқынышты эпидемиялар мен созылмалы инфекциялардың қауіп төндіріп отырғанын, əсіресе, азиялық елдерде бұл сырқаттардың кеңінен етек алып бара жатқандығын да жасырмайды. Өзінің эпидемиолог ғалым екендігін айта отырып, одан қорғанудың нақты жолдарын көрсетеді.





Үндістанда: Джавахарлал Нерудің ұсынысы




	Иə, ХХ ғасыр адамзат баласына аса қауіп төндірген өткір инфекциялардың ғасыры болды. Қорқынышы зор эпидемия ошақтары күн сайын көбейе түсті. Өткен ғасырда адамзатты шошытқан «Боланың инфекциясы», «Магбургтың инфекциясы», «Хантан», сияқты ондаған əртүрлі инфекциялардың айрықша бақылауда болғанын дəрігерлер ешуақытта ұмытқан емес. Ал, бұл аты өшкір тажал ошақтарының қайтадан бұрқ ете қалмасына кім кепілдік берген. Жаңа ғасыр басында пайда болған сырқаттар адамзат баласының үрейін ала келді.

	ХХІ ғасырдың басында «А» типіндегі өкпенің қабынуы атты инфекция пайда болды. Одан кейін пайда болған «Құс тұмауы» да халықтың зəреқұтын қашырды. Пандемиялық қаупі өте зор «Шошқа тұмауы» да халықты үлкен əбігерге түсіріп отыр. Бұлардың бəрі өткеннің сабақтары еді.

	Екінші дүниежүзілік соғыс аяқталса да, фашистік құлдық сана ұзақ уақыт тізе бүккен жоқ. Фашистік психологиямен қаруланған асыранды күштер болашақта қандай бағыт ұстанары да белгісіз еді?! Оның үстіне өз жеңілісін мойындаған фашистік Германияның əлі де қолданысқа енгізуге үлгермеген əскери арсеналында қандай қару қалды, ол да белгісіз-тұғын. Айналаны атом жайлап, батыста адам ағзасын иондалған сəулемен зақымдайтын арнайы құрылымдар туралы айтыла бастады. Əскери мақсатта психотроптық заттарды пайдалана отырып, адамды болашақта ұрпақсыз қалдыратын препараттар ойластырылуда деген де болжамдар айтылды. Адамның ішкі ағзаларын ірітетін инфрадыбысты қарулар да өндіріске алынды. Осыған орай жер бетіндегі халықтың географиялық орналасу аймағына, тектік ерекшелігіне сай халықтың арнайы категорияларына арналған химиялық, биологиялық қаруларды ойлап табу да жедел қолға алына бастады. Ғалым ретінде Қуаныш Мəкіровтың оған қатыспауға амалы жоқ-тын. Əскери дəрігер, ғалым, қауіпсіздік қызметінің полковнигінің бұл қызметі біреуге жағып, біреуге жақпаса да онымен күрессіз өткен күні жоқ. Оның шарықтау мен құлдилау, шаттану мен егесу күндері де осы жылдары көп болды. Əйтсе де, мемлекеттің мүддесін, оның қауіпсіздігін көздеген ғалым айрықша құпия тапсырмамен КСРО Қорғаныс министрлігі Бас штабының бұйрығымен осы ведомствоның Челябідегі ғылыми-зерттеу институтына жіберіледі. Алайда, адами құндылыққа адалдықтан айнымаған ғалым жəне шын патриот үшін ең маңыздысы басқа еді. Қуаныш аға, өзінің кəсіби білігін бактериологиялық, химиялық алапат апатты адамзаттың күлін көкке ұшыруға емес, оның ортаға тигізер зардабының өміршеңдігін зерттеуге негіз қалауын айтсақ игі болар еді. Ол осы бағытта санаулы ғана адамға белгілі болған, мемлекеттің қауіпсіздігін қамтамасыз етуге арналған əскери жабық тақырыпта кандидаттық, кейін докторлық диссертация қорғаған алғашқы ғалымдардың бірі болғанын тағы бір мəрте айтып өтсек, көптік етпес дейміз.

	Рас, Қуаныш Мəкіровтың зерттеу объектісінің де, қызмет орнының да аса құпия болуына байланысты өзін ашық, еркін ұстауына мүмкіншілігі болмады. «Челябинск – 40» жəне «Челябинск – 70» деген шартты атаумен белгіленген нысанда аса құпия жағдайда ядролық қару жасалынды. Кейін бұл нысандарға Озерск, Снежинск деген атаулар беріліп, таяу маңға шағын қалашықтар бой көтерді. Бұл зауыттардың жұмысына атақты ғалым ең алғашқы кеңестік циклотронның авторы, Еуропадағы ең бірінші атомдық реакторды ойлап табушы, əлемдегі алғашқы термоядролық бомбы мен атом электростансасының атасы атанған Курчатов жетекшілік етті. Атақты академиктің қазақ ғалымының сол кездегі терең білімділігі мен еңбекқорлығына тəнті болғанын да байқаймыз.

	Кейін қазақ ғалымы Үндістан көсемі Джавахарлал Неруді де таңғалдырды. Адам өміріне сұрапыл дауылдай болып тиген індеттен құтылу жолын табуда адамзат қауіпті де қиын жолдардан өтті. ХVІ ғасырдың соңында микроскоптың пайда болуымен жұқпалы ауруларды қоздырушы микроорганизмдерді тауып, оларды жан-жақты зерттеуге мүмкіндік туды.

	Індеттің жұқпалы ең қауіпті түрі оба (холера) ауруы еді. ХІХ ғасырдың алғашқы жартысында дүниежүзінің барлық елдерінде аяқ астынан оба басталды. Одан қаза тапқандар саны адам айтқысыз көп болды. 1843 жылы Ресейде 1 млн. 742 мың адам обамен ауырып, оның 690 150-і дүние салды. Ол сырқат –

	«Азия обасы» деп аталды. Сырқаттың дені Үндістанда басталды. Негізінен, бұл індет осы елден басқа елге тарамай, тек осы елде ғана кездесіп отырды. Ол əсіресе, Ганга мен Брамапутра өзендері бойында өрши түсті. Бұл індеттің өршуінің негізгі себебі ауыз судың тазалығына тікелей байланысты еді. Іш сүзегі, дизентерия, оба, астан улану, сары ауру тағы басқа ішек ауруларының қоздырғыштары санитарлық-гигиеналық ережелер бұзылған жағдайда ғана аталған аурулардың қозатыны белгілі болады. 1949 жылы Ұлыбританиядан өз Тəуелсіздігін жариялаған Үндістанда бұл талаптар сақталынбайтын. Апаттың алдын алмаса оның салдары бүкіл Азия құрлығына таралу қаупі зор еді. Осынау қиын кезеңде Кеңес үкіметінің тапсырмасымен Қуаныш Аманбайұлы Үндістанға барып, түрлі зерттеулер жүргізуге мəжбүр болады. Құпия жағдайда жүргізілген зерттеулер барысында Үндістан көсемі Неру қазақ ғалымына барлық жағдайлар жасап, елдің басты мұрағатындағы құпия сақталған құжаттармен танысуына жол ашып береді. Қуаныш Мəкіров осы зерттеу негізінде 1962 жылы Мəскеуде «Үндістанның колониализм кезіндегі денсаулығы» атты жабық тақырыпта докторлық диссертациясын қорғайды.





«Х» лабораториясы




	Биологиялық, бактериологиялық қару дегеніміз не? Олар қалай өндіріледі, вирустық қоздырғыштарының өмір сүру деңгейі қандай дəрежеде?

	Атауының өзі жан түршіктіретін удың бар кілтипаны оның құпиялығында. ХІХ ғасырда пайда болғанмен, ХХ ғасырда күш алып, ол бүгінгі күнге дейін жалғасып келеді. ХХ ғасырдың басында антимикробтық химиятерапияның негізі қаланғанда оның айналасындағы барлық іс-қимыл жоспарларына «айрықша құпия» белгісі соғылады. Оның бүкіл жұмыс кестесі мен барлық персоналдары қауіпсіздік қызметінің ерекше бақылауына алынады. Өндіріс пен тəжірибе лабораторияларына тартылған ғалымдар ерекше құпия объектіге жатқызылып, күндіз-түні бақылауда болады.

	Ең алғашқы кеңестік токсикологиялық лаборатория 1922 жылы құрылып, ол «Арнайы кабинет» деп аталыпты. Лаборатория құпия жағдайда улы химиялық заттар шығарумен айналысқан. Оның жұмысына Ленин басшылық жасаған. 1926 жылдан лабораторияға ВЧК басшысы Менжинский жетекшілік етіпті. Құпия токсикологиялық лаборатория 1937 жылға дейін Бүкілодақтық биохимиялық институттың құрамында болған. Лабораторияның бүкіл ұйымдастыру жұмыстары НКВД-ның 12-ші бөлімінің бақылауында болған. Бұл бөлімде сонымен қатар, тұңғыш рет бактериологиялық қару жасайтын лаборатория да ұйымдастырылған. Бактериялық токсиндердің жаңа түрін ойластырып шығарумен бірге оларды жедел түрде қауіпті деген адамдарға қолданудың түрлі жолдарын іздестіру де осы бөлімнің басшылығымен жүргізіліп отырылған.

	1938 жылы лаборатория ғалымдары диверсиялық арнайы топтар мен партизан отрядтарына жəне неміс майданында жасырын жүрген агентуралық қызметкерлерге көп мөлшерде улы қарулар өндіріп тұрған.

	1949 жылы лаборатория фармакологиялық жəне химиялық болып екіге бөлінген. 1953 жылы Берия ұсталғаннан кейін құпия лабораторияның барлық жұмысына тексерулер жүргізілген. Тексеру жұмысы анықтағандай, оның бүкіл қызметіне басшылық еткен НКВД қызметкері Майрановскийдің үйінен бұрын белгісіз болып келген түрлі химиялық заттар мен күмəнді улар табылған. Бұлардың бəрі соғыстан кейінгі тəркіленген неміс ғалымдарының технологиясымен жасалған болатын.

	Тарихқа үңілсек, соғысқа дейінгі Жапонияда «731-ші жасақ» деген арнайы құрылым болған. Сынақтарға адамдарды пайдаланған. Қазір бізге кезінде Қорғаныс министрлігіне бағынысты болған «Возрождение» аралында ұзақ уақыт əртүрлі биологиялық қаруды сынау шаралары жүргізілгені белгілі болып отыр. Бұл туралы эпидемиолог ғалым Қуаныш Аманбайұлы көп білетін. Оның ең шешуші сəтте апат аймақтарына жіберіліп отырылғандығы да сондықтан.





Биологиялық қару жасауға 60 мың адам тартылған




	Екінші дүниежүзілік соғыстан кейін БҰҰ-ның ең алғашқы қаулысы əлемде бактериологиялық жəне химиялық қаруды таратпау жөнінде қабылдаған шешімі болды. Сондықтан, Кеңес Одағы адамзатты жаппай қырып жоятын вирус пен бактерия өндірісін екінші дүниежүзілік соғыс аяқтала салысымен қолға алуға шешім қабылдады. Бұл кезде КСРО-да жүзден аса жасырын объектілерде биологиялық қару жасауға 60 мың маман тартылыпты. Қолда бар өндіріс орындарында жыл сайын 4500 тонна аса қауіпті антракс өндіруге қуаты жеткен көрінеді.

	Ғалымдардың зерттеуі бойынша ядролық қаруға қарағанда, биологиялық қарудың əкелер апаты – алапат көрінеді. Егер тосыннан биологиялық қару қолданылса, АҚШ үкіметі одан қорғану үшін апта сайын 177 млрд. Доллар жоғалтады екен. Бұл тек қаржыға тіреліп тұрған мəселе. Ал оның зардабы одан да зор. Осыдан бірнеше жыл бұрын химиялық, биологиялық қаруға қарсы сараптама жасаған профессор Р.Хаммершлега АҚШ-тың Лос-Анджелес қаласында жасаған баяндамасында Пентагонда «этникалық» деп аталатын қаруды қолдану тəжірибесін зерттеп жатқандығын айтқан болатын. Əскери мақсатта психотроптық заттар пайдаланылатын мұндай алапат қаруды болдырмауға ғалым Қуаныш Аманбайұлы өмір бойы күресіп бақты.

	Ғалым өзі зерттеген саласын өмірінің соңына дейін жалғастырды. Эпидемиолог ғалым бірнеше жылдар бойы Алматы мемлекеттік медицина институтында микробиология, вирусология жəне иммунология кафедрасында дəріс оқып, өз білігін жастарға үйретуден жалықпады. Ұстаз, əлемдік ғалым, профессор Қуаныш Мəкіров 130-дан астам ғылыми мақалалардың, 6 монографияның, «Əскери эпидемиология» оқу құралының авторы ретінде көптің есінде қалды.

	Иə, біз əлемдік саяси тарихтағы үш алып қайраткердің кездесуінің куəгері болып, үш мемлекеттің Үндістан, Иран, Мысыр елдерінің қауіпсіздігіне қолғабыс берген ғалым Қуаныш Мəкіровтың өмір жолдарына шолу жасадық. «Үш адамды жақсылыққа бастағанды ғалым біл, оның ісін жұртқа жайып, қолдан келсе, тəлім қыл» деп Гиппократ айтқандай, өз ісіне адал жанды еске алмауға хақымыз жоқ еді.





ƏСКЕРИ ИНЖЕНЕР. ГЕОДЕЗИСТ




	Туған айдың орналасуына қарап, ертеңгi күннiң ауа райын болжайтын атам қазақ, қара жердiң топырағын иiскеп-ақ оның тектоникалық-геодезиялық қыртыстарынан шаңы мен майын айырып отырған.

	Қазақ даласында кiндiк қаны тамып, Көкпектегi нағашыларының қолында тұсауы кесiлген, Ресей қос үкiметiнiң тұсында Жоғарғы Бас қолбасшы дəрежесiне дейiн көтерiлген жерлесiмiз инфантерия генералы Лавр Корниловтың астрономиялық жəне геодезиялық бiлiм деңгейi өзi оқыған Ресей Бас штаб академиясының оқытушы профессорларын таңғалдырған. Бас штаб академиясында мемлекеттiк емтихан тапсырар тұста геодезия пəнiнен сүрiнiп қалып, кейiннен ақ гвардияшылар атаманы болған генерал Деникин, Врангель, Юденичтер Корниловтың көмегiне жүгiнiп, емтиханды қайта тапсыруларына тура келген көрiнедi.

	Қазақ халқының əдеп-дəстүрi мен салт-санасын жақсы бiлуiмен қатар тiлiн де еркiн меңгерген жиен бала қазақ тiлiнде əн айтып, таза жаза да бiлген. Бiр басы 16 тiлдi меңгерген Лавр Корнилов – Ресей армиясында ең жоғарғы билiк тұтқасына ие болған тұңғыш жерлесiмiз едi.

	Ресей ғалымы, əсiресе, əскери блок жүйесi КСРО-дағы ең танымал ғалымдарды жинастырып, олардың потенциалын əскери салаға пайдаланудың бұлтартпас схемасын iлгерiден жасап алған. Оларға қолдан келетiн барлық жағдайлар жасалған. Соның арқасында Ресейде əскери ғылыми ойлау жүйесi ерте қалыптасқан. Ол жүйе күнi бүгiнге дейiн жалғасып келедi.

	Геодезия – картография ғылымынан тосын жаңалық ашатындар iлуде бiреу. Оның үстiне бұл саладағы бүкiл жаңалық Мəскеуде құпия түрде сақталып келген. Тау-кен жыныстарының механикасы, астрофизикалық зерттеулер, ғарыштық кеңiстiкте ғылыми зерттеулер мен тəжiрибелер жүргiзу бағдарламалары да орталықтың басыбайлы меншiгiне айналған.

	Ресей бұл жолдағы барлық пайдалы рациональды ойлау, яғни оңтайлы ойлау формасын жеке дара жүргiзiп, оның төңiрегiне ақыл-ой иелерiн топтастырып, өз мүдделерiне сай пайдаланып отыруда зор жетiстiктерге жетiп келдi.

	Генерал Корниловтан соң КСРО-ның, кейiн Ресей Қорғаныс министрлiгiнiң Əскери-инженерлiк академиясында отыз жылға жуық геодезия жəне астрономия саласынан дəрiс оқып, түрлi ғылыми-зерттеу жұмыстарын жүргiзген келесi бiр жерлесiмiз, профессор Мұхамбет Машимов едi. Осы уақытқа дейiн бiзге белгiсiз болып келген атақты ғалым ұзақ жылдар бойы КСРО-ның қорғаныс саласының ең алдыңғы қатарлы əскери академиясында болашақ генералдарға дəрiс оқыды.

	Техника ғылымының докторы, профессор, Ресей əскери инженерлiк академиясының академигi, Ресей Федерациясының ғылымына еңбегi сiңген қайраткер, Ресейдiң жоғары кəсiби бiлiм беру саласының «Құрметтi қайраткерi», Куйбышев атындағы Əскери-инженерлiк академиясының кафедра бастығы, полковник Мұхамбет Машимов – 1930 жылы 24 қарашада Батыс Қазақстан облысының Жəнiбек ауданында дүниеге келген. 1947 жылы Ленинградтағы тоңазытқыш өнеркəсiбi институтының инженер мамандығы бойынша оқуға түскен Машимов араға екi жыл салып, 1949 жылы осы қаладағы əскери-топографиялық училищеде оқуын жалғастырады.

	Əскери училищенi үздiк бiтiрген ол, 1952–1957 жылдары Түркiстан əскери округында өз мамандығы бойынша астрономиялық-геодезиялық түрлi зерттеу жұмыстарын жүргiзедi. Бұл Ресейдiң ғасырлар бойы жүргiзiп келе жатқан жоспарлы жұмыстарының жалғасы болатын. Патшалы Ресейдiң Түркiстан даласын ежелден зерттеу алаңына айналдырғанын мынадан байқаймыз. Кезiнде Ресей патшасына қызмет еткен Шоқан Уəлихановтың қазақ даласын картаға түсiруi мен Қашқарға сапары Ресейдiң Орта Азия халықтарын зерттеуiнiң əскери экспанциясының бастауы едi. Шоқан Уəлихановтың iзiмен генерал Корнилов та бiрнеше рет Қашқарға, Иранға, Үндiстанға барлау жұмыстарын жүргiзген.

	Лавр Корнилов əскери училищенi 1892 жылы үздiк бiтiрiп, Түркiстан өлкесiнде подпоручик қызметiнде жүрiп, өлкенiң географиялық орналасуы мен жергiлiктi халықтың салт-дəстүрiмен танысып, онысын жоғарыға баяндап отырған.

	Жалпы, Ресей сыртқы iстер министрлiгiнiң азиялық елдердi бақылайтын арнаулы Департаментi Кiндiк Азияның шығысындағы аумақтарды зерттеп-барлау iсiне Корниловты үнемi пайдаланып отырған. Оған оның бiрнеше тiлдi бiлуi, оның үстiне геология мен геодезияны жақсы меңгеруi себеп болған. Бiрiмен-бiрi байланысып, астасып отырған осы оқиғалардың негiзгi кейiпкерлерi өз жерлестерiмiздiң болғанына таңғаласың. Геодезия саласы бiз назар аудармаған, таным-бiлiгiмiзден тысқары қалған ғылым екендiгiн мойындауымыз керек. Бұл саладағы барлық карталар күнi бүгiнге дейiн Ресейдiң Бас штабында құпия түрде сақталып келедi. Бүкiл маңызды құжаттардың бəрiн бiр бойына сiңiрiп жатқан сол карталардың əрбiр нүктесiнде бiз бiлмейтiн орасан зор байлық та, құпия да тұнып тұрған көрiнедi. Кезiнде Каспидiң Солтүстiк бөлiгiндегi Центральное, Хвалынское, Құрманғазы кенiштерiн Ресей жағы қолдарындағы геодезиялық құжаттар арқылы өздерiне қаратып алғанының өзi неге тұрады. Мұның бəрi бiздiң қолымызда нақты картаның болмағандығы едi.

	Əрине, ол кезде ортақ Отан болатын. Сондықтан стратегиялық маңызы бар кез келген əскери код таңбаланған ғылыми зерттеулер нəтижесi Бас штабта құпия түрде сақталып келдi. Полковник Мұхамбет Машимовтың Қорғаныс кешенiнде жүргiзген астрономиялық-геодезиялық жəне өлшенбелi гравиметрикалық зерттеу жұмыстары да аса құпия коды бар салаға жатқызылды.

	1957–1962 жылдары Куйбышев атындағы Əскери-инженерлiк академиясын үздiк бiтiрген Машимов КСРО Қорғаныс министрлiгi жанындағы Ғылыми-зерттеу институты бастығының орынбасары, өзi бiлiм алған академияның профессоры, кафедра бастығы болып, 43 жыл үздiксiз бiр салада еңбек еттi.

	Қорғаныс министрлiгiне қарасты Əскери-инженерлiк университетiнiң докторлық диссертация қорғау жөнiндегi кеңесiнiң төрағасы, Ресей мемлекеттiк жер қыртыстарын зерттеу комитетiнiң мүшесi жəне Ұлттық ғылыми-техникалық комитетi картографиялық корпорациясының мүшесi ретiнде де Мұхамбет Машимов ғылыми жұмыстардың бастауында тұрды. Ведомствоаралық геофизикалық комитетiнiң белсендi мүшесi, Жер институтының ғылыми зерттеулер жұмысының жетекшiсi, Бүкiлодақтық (қазiр жалпыресейлiк) «Известия вузов. Геодезия жəне аэрофотосьемка» журналының редколлегия мүшесi ретiнде де оның ғылыми жұмыстардың бел ортасында болғанын көресiң.

	1979 жылы Канберра қаласында өткен геодезия талаптары бойынша Бас Ассамблеяның жұмысына, 1983 жылы Софияда өткен геодезистердiң халықаралық федерациясының конференциясына қатысып, Жер жəне ғарыштық ғалам туралы баяндама жасауы əлем ғалымдарын жер кадастрына тың көзқараспен қарауына əкелiп соқтырды. Ғалымның астрономиялық-геодезияның теориялары, физикалық геодезия, ғарыштық, ғаламдық жəне инерциальдық геодезия ғылымы, геодинамика, геотектоника, картография, геоспутниктiк технология, геоинформатика, геодезияның тарихи өлшемдерi ғылыми жаңалықтары бұрын соңды шала зерттелген, ақиқаты ашылмаған тың байыптамалар болып танылды. Профессор Машимовтың əрбiр ұсынысы ғылымға қосылған үлкен жаңалық болып қабылданып, ол бойынша ғылыми-зерттеу институттары мақсатты түрде жұмыстар жүргiздi. Ғылымның жетекшiлiгiмен 24 жас ғалым кандидаттық диссертация қорғап шықты. Машимовтың дайындауымен астрономиялық-геодезия мамандығы бойынша əскери оқу орындарына жетi оқулық жазылып, жетi арнайы курс белгiлендi. Ғалым өз саласы бойынша 10 монография, 125 ғылыми мақалалар жазып шығарды. Олардың бəрi кезiнде КСРО Қорғаныс министрлiгiнiң, қазiргi Ресей əскерiнiң Бас штабының ерекше бақылауына алынып, жоғары шендi əскери қолбасшыларға оқытылып келедi.

	Астрономиялық-геодезиялық ғылым үдерiсi бiр-бiрiмен тығыз байланыста дамиды. Оның Жұлдыз бен күндi көрiнер жерден суретке түсiрудегi дəлдiк өлшемдерiнiң өзi астрономиялық-геодезиялық желiсiнiң фундаментальдық қарым-қатынасын, мөлдiрлiгiн көрсетедi.

	Мұхамбет Машимов Ресей əскерлiк геодезистерiнiң бастауында тұрса да туған жерден кiндiгiн үзген емес. Ресейде оқып, бiлiм алып, осында үйлi-баранды болса да, аңсары туған елде болды. Мəскеуде жүрiп, теңiн тапты. Анна Васильевна деген өзi таңдаған сүйiктiсiне үйлендi. Татьяна, Ольга деген қыздардың əкесi атанды. Мəскеудiң – Новоясенова ауданының ең көрiктi жерiнен тұрмысқа қолайлы пəтер берiлдi.

	Əскери геодезия саласы мен оның зерттеу нысандары қаншама құпия болса да, ол қазақстандық ғалымдармен тығыз байланыста болуға тырысты. Ғылыми байланыстың шеңберiнде ғалымның туған елге оралуы жөнiнде де əңгiме қозғалып жүрдi. Əрине, бiз атақты ғалымның өтiнiшiн қанағаттандыра алмадық. Оның Қазақстан Республикасы Ғылым академиясы мүшелiгiне қабылдау жөнiндегi мəселесiн бiржақты шешкен жағдайда Алматыға оралу туралы шешiмiн ашық күйде қалдырдық.

	Сөйтiп, бiз əлемдiк атағы бар ғалымды туған елiнде қарсы алуға дайын болмай шықтық. Əйтсе де ол туған елiнен сырт айналып кеткен жоқ. 1995 жылы 26-28 қаңтарда Қазақстан Ұлттық Ғылым академиясы Батыс бөлiмшесiнiң ұйымдастыруымен Атырау қаласында өткен жер қыртыстарын зерттеудiң жаңашыл механикасының проблемалары тақырыбы бойынша семинарға қатысып, өз ойларын жеткiздi. Атырау мұнай жəне газ институтына өзiнiң кiтаптарын тарту еттi. Бұл оның туған елге ең соңғы келуi едi.

	Əлемдiк ғалым, Ресей геодезия ғылымының атасы профессор Мұхамбет Машимов 2001 жылы 21 желтоқсанда Мəскеу қаласында дүние салды.

	Ғалымның еңбегiн жоғары бағалаған бельгиялық жəне ресейлiк бiр топ ғалымдар оны Декарт сыйлығына ұсынуы көп нəрсенi аңғартса керек.

	Декарт сыйлығы – Нобель сыйлығының эквивалентiне сай сыйлық. 2000 жылы Нобель сыйлығы комитетiнде американдықтардың топтасуына қарсы Еуропа елдерi ғалымдарының бiрлескен ұйғарымы арқасында пайда болған бұл сыйлықты тұңғыш иеленген жерлесiмiз, əзiрге жалғыз қазақ – Мұхамбет Машимов едi.





	29 – Барлаушы қыз. Е.Ж.Айша



	БІЗ БІЛМЕЙТІН ҚАЗАҚТАР





БАРЛАУШЫ ҚЫЗ МҮЛТ КЕТПЕДІ


	немесе КСРО Бас штабы Бас барлау басқармасының шифровальшигі Ақжібек Мұқашева туралы не білеміз?



	Ермек ЖҰМАХМЕТҰЛЫ

	Оның Екінші дүниежүзілік соғыс жылдарында қызмет атқарған орны – Бас штаб жанындағы Бас əскери барлау басқармасы. Алыстан берілетін радиограммалар мен радиошифрларды қабылдап, шешуші. Əскери басшылықтың аса құпия директиваларын жау тылына шифрланған кодтармен жеткізуші. Өмір тарихы аса құпия. Штабтағы шартты құпия есімі – Алена.

	Кез келген мемлекеттің қалыптасу тарихында сыртқы барлау қызметінің алар орны ерекше. Өткен ғасырдың жиырмасыншы жылдарының басында барлық арнайы операцияларды ВЧК – ОГПУ органдары жүргізіп келді. Екінші дүниежүзілік соғыс алдында НКВД тарапынан «В» жəне «С» деген екі топ құрылып, олар сыртқы барлау қызметімен қатар ішкі бақылау-тексеру қызметін қатар жүргізді. Соғыс жылдары барлау қызметінің 20 қызметкері Кеңес Одағының Батыры атағына ие болды. Жеңістен кейін кеңес əскерлерінің күшімен босатылған елдерден қажетті ақпарат жинау үшін НКГБ ұйымы тарапынан «Ф» бөлімі, атом бомбасын жасауға бағытталған объектілерге барлау жұмысын жүргізу үшін «К» бөлімі, 1946 жылы «партия мен кеңес мемлекеті басшыларына» қастандық жасаушылармен күрес «ДР» (диверсия жəне террор) басқармасы құрылады. Жалпы, Екінші дүниежүзілік соғыс басталардың алдында Кеңестік Бас барлау басқармасы əлемнің 45 елінде 242 барлау резидентурасын ұстаған. Оларға 600 адам хабар беріп отырған. Кеңестік барлау агентурасына шетелдік көптеген азаматтар да тартылған. Олар Батыс Еуропаның ірі орталықтарынан кеңестік барлау басқармасына аса маңызды деген құпия ақпараттарды жеткізіп отырған. Олардың арасында «Кент» деген лақап атпен Уругвай азаматы Винсент Сиерраның (Кеңес барлаушыларының мэтрі Гурьевич (Виктор Сукулов) ақпараты аса маңызды болған. Неміс əскерлерінің қай күні тұтқиылдан шабуыл жасайтынын да ең бірінші болып айтқан осы барлаушылар еді.

	Жаудың ішінде жансыз ұстау ежелден бар тəжірибе. Олар 13 ірі жəне 15 кіші резиденттік топқа бөлініп, əрқайсысы жеке-дара барлау жұмыстарымен айналысқан.

	Алдағы тосыннан болатын соғысқа дайындалу қажеттігі жөніндегі ең алғашқы құпия шифровканы қабылдаған қазақ қызы Ақжібек Мұқашева болатын. Оның: «Кент – Орталыққа. Бір жарым миллион қалайы қасық дайындауға тапсырыс алынды. Алмания мен Польша аумағында əскери тұтқындарға арналған лагерьлер салуға ұйымдастыру жұмыстары жүргізілуде. Бұл қасықтар соларға қажет. КСРО-ға əскери шабуыл жасалуы мүмкін». Бұл – 1941 жылдың көктемі еді.

	Кеңес резидентінің шифрмен берілген хабарының түйінін шешкен Ақжібек бұған сенерін де, сенбесін де білмеді. Шифровальщик қателеспеуі тиіс. Оның үстіне 1939 жылы 22 тамызда КСРО мен Алмания арасында шабуыл жасамау жөнінде пактке қол қойылған болатын. Мұндай хабарды жоғары əскери басшылыққа жеткізу өте қауіпті əрі қорқынышты еді. Қорғаныс халық комиссарына бұл мəліметті апарудың соңы шифрды шешуші бөлімнің басына қандай қауіп төндірерін кім білген. Сондықтан, шифровальщиктердің əрбір сөзі аса мұқият зерттелуге жататын. Араға бір ай салып келесі бір Старшина атты резиденттің: «Тұтқиылдан шабуыл жасалуы мүмкін. Неміс əуе күштері ең алғашқы соққысын Мурманскіге, Вильноға, Белостокқа, Кишиневке жəне Мəскеу əуе зауыттарына, Балтық теңізі порттары мен Беломорканал су жүйесіне, шекараға таяу орналасқан темір жол құрылымдарына, ірі көпірлерге беретін болады» деп қосымша құпия хабарлауы соғыстың болмай қоймайтынын дəлелдей түсті. Резиденттердің тосыннан жасаған ақпарына Сталин бұл ағылшындардың ойдан жасаған бүлдіргісі деп сенімсіздік білдірген. Осыдан соң жарты жыл ішінде кеңестік шифровальщиктер бөлімінің үштен бірі өз қызметтерінен аластатылған. Олар барлаушылардан мұндай мазмұндағы өте қауіпті хабарларды қабылдаудан да үркіп қалған.

	1942 жылы Батыс Еуропада қызмет істеп жүрген Кеңестік резидентураларға берілген шифр мен радиоақпараттар фашистік гестапоның қолына түсіп, бір топ радистер қамауға алынады. Осы оқиғадан кейін фашистік құпия полициясы «Красная капелла» атап кеткен антифашистік ұйымның 130 барлаушысын тергеуге алып, олардың 49-ын ату жазасына кеседі.

	Сот үкімін Гитлердің өзі бекітеді. Соттың графиния Эрик фон Брокдорфқа (10 жыл) жəне Милдред Харнакқа (6 жыл) жасаған шешімін фюрер түзетіп, оларды да дарға асуды бұйырады. Ондай жазалау шаралары Мəскеуде де жүргізіледі. Олардың басым көпшілігі тергеусіз атылып кетеді. Енді біреулері ұзақ жылдарға сотталады. Солардың арасында қазақ қызы Ақжібек Мұқашева да бар еді.

	Сонымен, əскери Бас барлау басқармасында криптограф болып қызмет істеген Ақжібек Мұқашева кім еді?

	Ақжібек Темірғалиқызы Мұқашева Қазақстанның ежелгі астанасы Орынбор қаласында 1919 жылы дүниеге келген. Жастайынан нақты ғылымға ықыласы бар Ақжібек орта мектепті бітірген соң, Мəскеу университетінің механика-математика факультетіне оқуға түсіп, оны 1940 жылы бітіріп шығады. Спецификалық мəні бар мамандарды арнайы мекемелер қол-аяғын жерге тигізбей қызметке тартып жатады. Олардың көпшілігін ерікті жəне еріксіз түрде Қорғаныс халық комиссариатына шақырады. Сол тəртіппен Ақжібек те əскер қатарына алынады. Алғашында ол Мəскеу маңайында алты айлық курста оқиды. 1941 жылы оған старшина əскери атағы беріліп, үш айдан соң, КСРО Қорғаныс комиссариаты Бас штабының Барлау бас басқармасына шифровальщик қызметіне қабылданады. Оған қызмет аясында Брюссель қаласында тұратын «Кент» деген белгісіз адамнан түсетін шифрланған мəліметті шешу функциясы тапсырылады. Ол кезде белгісіз адамның көлеңкесінде Уругвай азаматы Винсент Сиерраның жасырын тұрғанын ешкім де білмейтін. Оның үстіне 20 жастағы жас бойжеткенге ол есімнің құпия тағдырын білу де қажет емес-тін. Əйтсе де, Ақжібек «Кенттен» түсіп тұрған барлық шифрограммаларды сөзбе-сөз аударып, тиісті орындарға жеткізіп тұрды. Біз КСРО-ның сол тұстағы арнайы мекемелерінің ішінде

	«Қызыл капеллаға» қатысты кеңес барлаушылары туралы жазылған бірнеше кітаптармен танысып шықтық. Солардың арасында осы кезеңдерде ВЧК – НКВД мекемелерінің барлау жəне қарсы барлау ұйымдарының негізгі басшысы болған генерал-лейтенант П.Судаплатовтың бестселлерлік мемуарында «Қызыл капелла» туралы ашық жəне жан-жақты айтылыпты. Бұл ұйымның құпия жұмыс істегені соншалық, соғыс жылдарында ол туралы бірен-саран адам ғана білген көрінеді. Ресейлік арнайы қауіпсіздік мекемелерінің мұрағатында да ол туралы мəлімет мардымсыз болып шықты. Мұрағатта сақталған көптеген құжаттар сол кездің өзінде куəгерлердің өзімен бірге құртылыпты. Сондықтан, Ақжібек Мұқашева туралы соңғы ақпараттар оның қамауға алынған 1942 жылмен шектеледі.

	Ақжібек Темірғалиқызы 1942 жылы желтоқсан айында соғыстың қызған кезінде қамауға алыныпты. Ол РСФСР Қылмыстық кодексінің 58-бабы бойынша (контрреволюциялық қызмет) 25 жылға сотталып, жазасын Оралда өткізіпті. Оған қойылған негізгі айып – резиденттер Кент жəне Оттомен тығыз жұмыс істегені. Оны 1945 жылы соңғы рет қауіпсіздік қызметінің ардагері, полковник Иван Винокуров Оралдағы бір түрмеде көріпті.

	1941 жылғы əскери басшылықтың нұсқауы бойынша əрбір шифровальщикке нақты бір нысан бекітіліп берілген. Қарсы барлаудың тілінде оларды «пианист», «музыкант» деп атайды. Радистер мен шифровальщиктерге шекара сыртындағы əріптестері туралы білу қажет деп саналмаған. Алайда, Ақжібектің олардың Отан үшін маңызды ақпаратты ала білуі мен оны жедел түрде беру жолындағы жанқиярлық ерлік істеріне жанашырлық танытпауына адамгершілік ары жібермейді. Кейін ол тергеу кезінде барлаушылардың жанкешті ерліктерін мақтаныш етуден танбайды. Сұрақ алу кезінде Ақжібек соғыс басталған кезден Кент пен Оттодан 200-дей шифровка алып, оны өзі оқығанын айтады. Алайда, орталық оның бірнешеуінің ғана шешімінің дұрыс болғанын білдіреді. Əрине, олардың арасында «Өте құпия», «Жедел шешімді қажет етеді», «Жеке өзіне» деген құпия белгілері бар ақпараттар да болады, Ақжібектің барлаушылардың жіберіп жатқан ақпараттарының шындыққа құрылғанын білсе де, оны дəлелдеуге құқы болмайды.

	Өз кəсібіне адал қыз гестапоның неміс аумағында орналасқан кеңестік сегіз радиостансасының алтауы ұсталғаннан кейін, Мəскеуде бірнеше радистер мен шифровальщиктер қатарында қамауға алынады. Оның осыдан кейінгі өмірі беймəлім деуіміз сондықтан.

	Бізге белгілісі мынау: «1940 жылдары белгілі адамдармен қатар, белгісіздері де бір күнде жоқ болып жатты. Олардың көпшілігі НКВД түрмелерінде, лагерьлерде өлтіріліп, кісі аяғы баспайтын жерлерде төмпешіктерге айналды. Сол сияқты НКВД машинасының илеуіне түскен барлаушылардың да одан аман шықпасы белгілі еді. Олар орасан зор құпияны білетін. Ондай адамдардың белгілі бір уақыттан кейін көзін жойып отыру жазылмаған заңдылық болатын.

	Немістердің соғыс ашуға жасырын дайындалып жатқандығы жөніндегі кеңес резидентінің шифрограммасын Барлау басқармасының бастығы Фитин Бас қолбасшы Сталин мен Совнарком төрағасы Молотовқа мəлімдейді. Ертеңіне Сталин Мемлекеттік қауіпсіздік комиссары Меркулов пен барлау басқармасының бастығы Фитинді Кремльге шақырып, неміс фашистерінің соғыс ашатындығы жөніндегі мəлімдеменің қаншалықты шындыққа жанасатынын сұрап, өз пікірін білдіреді. Сұрақ алу форматында өткен əңгімесінің соңында Сталин:

	«Мүлтіксіз сенуге болатын бір-ақ неміс бар, ол Вильгельм Пик. Барлығын мұқият қайта тексеріңіздер, одан кейін маған қайтадан мəлімдеңіздер», – дейді.

	Қауіпсіздік комиссары неміс антифашистерінен құрылған Арвид Харнак (оперативтік лақап аты – Корсиканец) пен Харро Шульце-Бойзен (оперативтік лақап аты – Старшина) басқаратын жасырын ұйымнан түскен ақпараттарды тағы бір тексерістен өткізеді. Мұндай ақпараттар 100-ден асып-жығылады. Бұлардың бəрін тексеру үшін Берлиндегі «Қызыл капелла» барлаушыларына жібереді. Арада көп уақыт өтпей-ақ, 1941 жылы 22 маусымда немістер кеңес шекарасын бұзып өтіп, тұтқиылдан шабуыл жасайды. Сол кездегі «Корсиканецтің» берген құпия хабарларының календарьлары Ресейдің Сыртқы барлау қызметінің мұрағатында сақтауда тұрған көрінеді.

	«Қызыл капелла» ұйымында қызмет істеген барлық анти-фашистік топ мүшелерімен күресу неміс фашистеріне үлкен күш түсіреді. Оны гитлерлік рейхтің саяси барлау жүйесінің басшысы Шелленберг те өз мемуарында айтып өтіпті. Соғыс аяқталғанға дейін нацистер «Қызыл капелламен» күресте түпкілікті жеңіске жете алмаған.

	1969 жылы КСРО Жоғарғы Кеңесі Президиумының Жарлығымен неміс фашизмімен күресте Кеңестер Одағына жасаған көмегі үшін бір топ неміс азаматтары (барлығы 32 адам) жоғары наградалармен марапатталды. Олардың барлығы «Старшина» жəне «Корсиканец» ұйымының мүшелері еді.

	«Ештен кеш жақсы» деген. Жеңісті жақындатқандардың ерлік ісін көре білдік.

	Сталин өлгеннен кейін, Берия ісіне байланысты қауіпсіздік қызметінің жоғарғы шенді офицерлерінің бəрі жауапқа тартылды. Олардың ішінде Батыс Еуропадағы барлау ұйымдарына басшылық еткен генерал Судаплатов та болды. Батыр атағына ұсынылған генерал осы жүйеде қызмет істегені үшін 15 жылға сотталды, кейін ақталды. Ал, қазақ қызы Ақжібек Мұқашева туралы күні бүгінге дейін бірде-бір хабар жоқ. Жансыз бейнесі де қалмаған. Ал, кеңестік барлау жүйесі мэтрлерінің суреттерінің өзі өткен ғасырдың 80 жылдары ғана жарық көре бастады.





ШЕТТЕ ЖҮРIП ШƏЙIТ КЕТКЕН ҚАЗАҚТАР




	Даңқты қолбасшы Бауыржан Момышұлынан бiреу:

	– Өмiрде ақиқат бар ма? – деп сұрапты.

	– «Бар, бiрақ ол елу жыл кешiгiп жүредi» – дептi сонда Бəукең.

	Ақиқатқа қарсы жүретiн əрекет Ресейдiң қоғамдық өмiрiнiң өзегiне айналып келдi. Ол күнi бүгiнге дейiн жалғасып келедi. Бұл ақиқаттың түйiнiн ХХ ғасырдың басында атақты жазушы А.Чехов ашса да, оның сөзi ұзақ уақыт қоғамнан жасырынып келген.

	«Орыстар өткенiн жақсы көредi, бүгiнiн жек көредi, болашағынан қорқады», дейдi А.Чехов орыс қоғамының шындықтан зəре-құты қашатынын меңзеп.

	«Өткендi жақсы көретiнi – ол өтiп кеттi, онымен бiрге барлық трагедиялар мен алапат қауiп-қатерлер келмеске кеттi, бiрақ ол халықтың мiнезiн қалыптастырып, қайсарлыққа шыңдады.

	Бүгiнiн жек көруi – кешегi күнгi ауызға нəр болып түскен нəпақаның тоқтатылып, ендi арамтер болып еңбек етуi, ал болашақтан үркетiнi – ол өткендегi қиындықтары есiнде қалғанды жақсы жаққа қарай өзгерту, жалпыға бiрдей емес, сүйеушiсi барлар мен өлермендер ғана кездесетiнi көңiлдерiн құлазытатын болар» дептi.

	Рас, Ресей қоғамындағы адам өлiмiне байланысты алапат оқиғалар ұзақ жылдар бойы адамзаттан жасырынып келдi. Қанша жасырынғанмен, оның шындығы араға жылдар салынып ашылып жатты. Қайта айналып соғып отырған бүгiнгi мақаламызда бұған дейiн айтылмай келген сол шындықтардың бетiн ашуға тырыстық.

	Жалпы, адамзат баласына шындықтан гөрi өтiрiк көбiрек қызмет еткен. Себебi, өмiр тағылымында шындықтың жай намазына құлшылық жасауға əр пенденiң ерiк-жiгерi, ар-ожданы тəуекел ете алмайды. Содан да келiп, белгiлi бiр оқиға туралы түрлi қауесеттер таратылып, оның сыры мəңгiлiкке ашылмай қалып жатады.

	Иə, өмiрдiң шын аты – жалған. Ол адамзат баласымен бiрге жаратылып, жоқ пен бардың арасында өмiр сүрiп келедi. Шындық бар жерде оның байқап жүретiнi, ол жоқ жерде шайқап жүретiнi де сондықтан.





К-278 «КОМСОМОЛЕЦ»




	Ғасырлар құпиясы болып шегенделiп қалған ондай оқиғалар өмiрiмiзде аз ба? Сондай оқиғалардың бiрi осыдан 21 жыл бұрын Солтүстiк теңiзде болған едi. Арада қаншама жылдар өтсе де, 1989 жылғы сəуiр айында солтүстiктiң көк теңiзiнде К-278 «Комсомолец» атом кемесiнде өрт шығып, шыңырауға кетуiнiң шындығы ұзақ уақытқа дейiн айтылмай келдi. Араға он жыл салып, дүние жүзiнде теңдесi жоқ атом су кемесiнiң өртке шалдығу себептерiн тексеруге шешiм шыққанда «Курск» кемесiнiң қайғылы оқиғасы орын алды. Құрамында бiр нүктеге бағынатын ядролық қаруы бар əскери кеменiң нендей жағдайда апатқа ұшырауын жариялау ол кезде мүмкiн емес едi. Мұндай апат бұған дейiн де бiрнеше рет орын алған болатын. 1983 жылы Авачин шығанағында К-429 су асты кемесi апатқа ұшырап, 16 адам қаза тапқан-ды. Араға үш жыл салып, Сарғас теңiзiнде К-219 шағын кемесi суға кетiп, 4 теңiзшi, тағы үш жылдан кейiн Норвегия теңiзiнде К-278 «Комсомолец» кемесi апатқа ұшырап, 42 теңiзшi қаза болды.

	Жалпы, «Комсомолец» кемесiнiң апатқа ұшырауы туралы бұқаралық ақпарат құралдарында дер кезiнде мардымды хабар жарияланбады. 1990 жылы 15 наурызда тiрi қалған бiрнеше экипаж мүшелерi «Красная звезда» газетiне ашық хат жазып, оқиғаға ашық пiкiрлерiн бiлдiрдi. Бұл жерде өлгендердiң соңында қалғандардың сөзi есепке алынбады. Экипаж да, оның жеке құрамы да апатқа ұшырамауы тиiс-тiн. Сол кездегi əскердегi тəртiпсiздiк, iс-қимылдың есепке алынбауы жаппай бассыздықтарға алып барған. Кеме басшылығының өрттi өз күштерiмен сөндiруге деген арпалысы ешбiр нəтиже бермеген. Əйтсе де оның зардабы одан да күштi болуы ықтимал едi. Экипаж құрамының жанкештiлiгiнiң арқасында ғана алапат апатқа жол берiлмеген.





Бас қолбасшы неге үнсiз қалды?




	Бұл кезде Жоғарғы бас қолбасшы М.Горбачев Ұлыбританияда ресми сапарда жүрiптi. 7 сəуiр күнi ымыртта сағат 22.00-де Қорғаныс министрi Д.Язов Cолтүстiк флот қолбасшысына телефон соғып, бүгiн өзiнiң Горбачевтi қарсы алатынын, сонда қалыптасқан жағдайды баяндайтынын айтқан. Бас қолбасшы өзiн қарсы алған саяси бюро мүшелерiмен екi сағаттан астам мəжiлiс өткiзген. Кейiн белгiлi болғанындай, онда апат туралы ешбiр əңгiме қозғалмаған. Мiне, осының өзi сол тұстағы басшылықтың елiмiз қорғаныс қабiлетiнiң өзiне жауапсыздықпен қарағанын көрсетедi.

	1989 жылғы сəуiр айында болған оқиға дүние жүзiн сол кезде де дүр сiлкiндiрген едi. Норвегияның Медвежий аралында құрамында 69 ержүрек жауынгерi бар №1 атом-сүңгуiр кемесi 1,5 шақырым тереңдiктегi теңiз шыңырауына батып кеткен едi.

	Жауынгерлiк сапта мəңгiлiк есiмi қалған сол 42 жауынгердiң арасында бiздiң жерлесiмiз, сүңгуiр кемелер құрамасының саяси iстер бөлiмiнiң бастығы, 1 рангалы капитан Талант Əмитжанұлы Бөрқұлақов та бар едi.

	«...Теңiзшiлер ешбiр үн шығармай өмiрмен қоштасып жатты. Ешкiм де асып-сасып айқай шығармады, не қоштаспады. Мен бар екпiнiммен суға секiргенiмде, артыма қарауға шамам келмедi. Бiрақ қасымда Талант Əмитжанұлының жатқанын көрдiм. «Талант Əмитжанұлы, өзiңiздi қалай сезiнiп жатырсыз, – деймiн мен оған. Ол: – Жақсы, жақсы, – дейдi баяу үнмен.

	Бiздi құтқарушылар қайықпен жинады. Құтқарушылар кемесiне алынған соң Талант Əмитжанұлының денесi қатты суықтан дiрiл қағып қоя бердi», дейдi кейiн тiрi қалған мичман Анисимов («Тайный подводных катастроф» Москва, «ОлмаПресс» 2002 ж. 277-280 беттер).

	Бiреудiң есiнде қалса, ендi бiрдiң есiнде қалмаған бұл оқиға уақыт өткен сайын өз жаңалығын əкелiп, жаңғыра түсуде.

	Оқиға қалай болып едi? Жерлесiмiз Талант Бөрқұлақов кiм? Солтүстiктiң көк теңiзiнде атой салып, оның жағасында мəңгiлiкке көз жұмған Талант Əмитжанұлы Бөрқұлақов Қызылорда облысы, Қазалы ауданының «Өркендеу» ауылының тумасы. Таланттың əкесi Əмитжан аға Сыр өңiрiне белгiлi жыршы, ақынжанды азамат болатын.

	Елiмiзге тұтқиылдан шабуыл жасаған немiс фашистерiмен болған қанқұйлы соғысқа қатысқан Əмитжан аға Ұлы Жеңiстен соң Белоруссияда үш жылға жуық əскери мiндетiн өтейдi. Офицер кадрларының сапында елiмiздiң қорғаныс қабiлетiн күшейтуге көп еңбек сiңiредi. Жеңiстен кейiнгi жылдар Əмитжан ағаның өмiрiне өз жаңалығын алып келедi. Өзiмен бiрге қан майданда сап түзеген орыс қызы Клавдия Николаевнамен дəм-тұзы жарасып, отбасын құрады.

	1947 жылдың 5 мамырында Əмитжан ағамыз тұңғыш рет перзенттi болып, елден жырақ алыс елде ұлан-асыр той жасайды. Балаға Талант деген ат берiледi.

	Араға бiр жыл салып, Əмитжан ағамыз əскер қатарынан босайды. Қарап отырса, елден шыққанына тура алты жылдың жүзi болыпты. Туған елге, ағайын-туысқа деген сағыныш сезiмi де күннен-күнге ұлғая түседi. Сөйтiп, ағамыз елге қайтайық деп, жеңгемiз Клавдияға өз байламын жеткiзедi.

	Ұшқан ұядан алысқа сапар шегу қандай қиямет. Құс екеш құс та ұшқан ұясын айналсоқтап ұшады екен. Жеңгемiз Клавдия да бiр шешiмге келе алмай, азапты күндердi бастан өткередi. Əмитжан ағамыздың көз алдынан туған жерi, өскен ортасы, ағайын-туысы, əлпештеген қарт ата-анасы кетпей қояды. Клавдия да бiреудiң жалғызы, оның да жанынан көзi тайса, жан-дүниелерi аза болатын қартаң ата-анасы бар. Қимастық сезiм, азапты күндер осылайша өрши түседi.

	Сөйтiп, қан майданнан аман қалып, базарлы шақтарды бiрге өткiзген Əбекең мен Клавдия жеңгемiз тағдыр талайында екi айрылады.

	Шалғай алыста жүрсе де Əмитжан аға өз перзентi алдындағы əкелiк борышын ұмытпайды. Таң шапағынан Таланттың тiлеуiн тiлеп, оның амандығы үшiн дұғасын оқып жүредi. Таланттың алғашқы мектеп табалдырығын аттауы, орта мектеп бiтiруi, адмирал Нахимов атындағы Жоғары теңiз училищесiн үздiк бiтiруi мен үйленуi, немерелi болуының арасындағы барлық тойларға қатысып, қолынан келген барлық көмегiн көрсетедi. Əйтсе де, өз бауырынан шыққан перзентiнiң үйiне жолаушылап барып, бiр ауық мауқын басып қайтып жүредi. Таланттың болашағынан зор үмiт күтетiн азамат боларына марқайып қалады. Талант өз қатарының алды болып, əдемi ер жетедi. Əкенiң сырттай жүрiп, оның тiлеуiн тiлеуi босқа кетпейдi.

	Пешенеге жазылған тағдыр солай болар, Əбекең Таланттың қайғылы қазаға ұшырағанын көзiмен көрмедi, құлағымен естiген жоқ. Мұндай азапты оның көтере алмасы да анық едi. Алайда, əлемдi дүр сiлкiндiрген бұл қайғылы оқиға бүкiл дүние жүзiне жайылып, оның құрамында қазақ атты қайсар халықтың бiр өкiлi бар екенiн паш еттi.

	Талант Горький қаласында жерлендi. Оны жерлеу кезiнде Солтүстiк флот əскерлерi жауынгерлiк сап түзеп, құрмет көрсетiлдi. Əскери құрамада жауынгерлiк даңқ бұрышы ұйымдастырылып, оған Таланттың есiмi мəңгiлiкке жазылды. Жауынгерлiк тапсырманы орындау кезiнде қаза тапқан Талант Бөрқұлақов кейiн КСРО Жоғары Кеңесiнiң Жарлығымен «Қызыл Жұлдыз» орденiмен наградталды. Бұл күндерi Таланттың отбасы Нижний Новгород қаласында тұрады. Баласы Артур Талантұлы Санкт-Петербург жоғары əскери-теңiз Академиясын бiтiрiп, əкесiнiң қасиеттi iсiн жалғастыруда. Мурманскiде. Солтүстiк флотта жауапты əскери қызметте жүр. Ал, қызы Наташа орта мектепте мұғалiм.

	Ел iшi емес пе, араға ұзақ уақыт салмай-ақ ағайын-туыстар жиналып, өз орталарынан бауырлары Базаралы мен Талайлыны Талант жерленген Горький қаласына жiберiп, туған елдiң топырағын салып қайтады. Қазiр Қазалы ауданында Талайлы Бөрқұлов атындағы көше бар. Аудандағы Ғ.Мұратбаев атындағы мемориалдық мұражайда оған арналып бұрыш ашылған.





«КУРСК»


	Үш күннiң ащы сабағы



	Тарих көшi Ресейге ғана емес, бəрiмiзге де өмiрлiк сабақ болуға тиiс. Асылы, бiз сол тарихтан дұрыс тағылым түйгенiмiзде ғана арыстарымыздың қадiрiне жететiндiгiмiздi ұмытпағанымыз абзал.

	Солтүстiк флоттағы бұл қайғылы оқиға араға 11 жыл салып, тағы да қайталанды. «Курск» атом кемесiнiң қайғыға ұшырауында да əскери басшылықтың көптеген қателiкке ұрынғаны байқалып қалды.

	Оқиға бұрмаланса, ақиқат көлегейленедi. Тарих жылнамасының қаншама бетi шындықты жасырып қалатыны бұл жолы да сыр берiп қалды. Бiрақ халық өтiрiктiң бет-пердесiнiң ысырып тастап, оның түбiне өрт қойды.

	2001 жылы Ресей тарихында бұрын-соңды болмаған теңiз апаты тағы да орын алды. Бұл жолы Ресейдiң соңғы үлгiдегi қару-жарақпен жарақтандырылған «Курск» су асты кемесi су түбiне батып кеттi. Апаттың шығу себептерiне де соңғы нүкте қойылған iспеттi. Алайда оның құрамындағы теңiзшiлер туралы мəлiметтер ашылғанда ол бiзге тосын жаңалықтар жеткiздi. Жалпы, «Курск» сүңгуiр кемесi теңiзге асығыс аттанған. Үш күнге ғана əскери тапсырма алған əскери кеме ашық теңiзде бүкiл Скандинавия мемлекеттерiне төнген апаттың алдын алған сыңайлы. Ол туралы əлi талай айтылар. Бiз бүгiн осыған дейiн беймəлiм болып келген кеме құрамасының мүшесi, III рангалы капитан бауырымыз – Мұрат Бақтиярұлы Байғарин туралы айтпақпыз.

	2002 жылдың ақпан айында араға бiр жыл салып Севереморск қаласының əскери госпиталiнде кеме экипажының 115-мүшесiнiң мəйiтi анықталғанда, соның бiрi қазақ жiгiтi Мұрат Байғарин болып шықты. Бұл туралы Солтүстiк флоттың əскери прокуроры В.Мулов жария еттi.

	Қарға тамырлы қазақтың қазақ даласында бiр iзi болуы тиiс қой деген сенiм бiздi де алдамады. Сол сенiм менi Алматы қаласындағы Байғариндер əулетiнiң шаңырағына алып келдi.

	Онсыз да жаралы жанұяның көңiлдерiне қаяу түсiрiп аламын ба деген ойымның да себебi бар едi.

	«Курск» кемесi апатқа ұшыраған кезде ресейлiк кейбiр бұқаралық ақпарат құралдары бұл қайғыны сан-саққа жүгiрткенi бар-ды.

	«Жақсылық бөлiссе көбейедi, жамандық бөлiссе азаяды» дейдi дана халқымыз. Əлгiнде Байғариндер əулетiн iздеуiм де осы құдiреттi күштiң арқасы болатын. Есiктi орта жастан асқан, бойында бекзаттық табы бар егделеу əйел ашты. Ол өзiн осы үйдiң иесi, Байғариндер отбасының жылуын сақтаушы Татьяна Владимировнамын, – деп таныстырды.

	– Иə, ол күдiк емес, шындық. Оңтүстiктегi Байғариндер ұрпағы осы шаңырақтан бастау алады. Бұл – Мұраттың əкесi, Ықтиярдың ағасы, Əбдiғалидың үйi. Түсiнiктi болу үшiн бəрiн басынан айтайын, – деп Татьяна Владимировна алдымызға бiр үйме қағазды əкелiп қойды.

	– Соғыс жылдары Жамбыл облысында қызмет iстеген азаматтар Байғариндер жанұясын тануы тиiс. Мұраттың атасы – Əнəфия Байғарин осы облыста Облыстық атқару комитетi төрағасының орынбасары болып қызмет атқарған. Осы қалада Мұраттың əкесi Ықтияр дүниеге келедi. 1946 жылы Əнəфия ағай, ағайын-туыстарын жағалап, Ақмола қаласына көшiп барған. Осында, кейiн Солтүстiк Қазақстан облысының тұтынушылар одағында басшылық қызметтер атқарады. Балалық шақтан еркiн өскен Ықтияр бертiн келе Мария деген орыс қызына қосылады. Өз ұлдарының бiрiнен соң бiрi басқа ұлттың қыздарына үйленгендерiне наразылық бiлдiрген ағайын-туыстары екi жастың қосылуларына ақ баталарын бермеген көрiнедi. Алайда, бiрiн-бiрi өлердей ұнатқан қос ғашық туыстарына өкпелеп, Ресейдiң Магнитогорск қаласына көшiп кетедi. Мiне, содан берi олар Ресейдiң азаматтары ретiнде ел қатарлы қарапайым өмiр сүредi. Мұрат – балаларының үлкенi, жасы 35-те. Ал, қыздары Белоруссияда тұрады.

	Жалпы, Мұрат «Курск» атом кемесiнiң экипаж мүшелiгiне соңғы сағаттарда тiркелген көрiнедi. Ол оқиға болар жылдың алдында Санкт-Петербург қаласындағы Əскери-теңiз академиясына оқуға қабылданыпты. Бұл жоғары əскери оқу орнына жасы 30-ға дейiнгi маман əскери басшылар ғана қабылданады екен. Академия басшылары Мұраттың болашағынан зор үмiт күтiп, оқу орнының жарғысын бұзып, оның бiлiм алып шығуына мүмкiндiк жасаған.

	«Курск» кемесi ашық теңiзге шығар қарсаңында Мұрат оқуға қажеттi құжаттарын рəсiмдеуге жəне жанұясын алып қайтуға Видяеваға барады. Осында ол өзiн əскери бөлiм басшылығы iздеп жатқанын естидi. Теңiзсiз тiршiлiгiн сезiне алмайтын Мұрат сол күнi басшылықтың өтiнiшiмен өзiнiң орнына жаңадан тағайындалған торпедо қызметiнiң маманын үйрету үшiн үш күндiк сапарға шығады.

	Иə, небəрi үш күндiк жорық! Əрине, ол бұл жорықтың ең соңғы сапары болатынын сезбедi. Үнемi есiк алдындағы аулаға серуендеп шығып келгендей, сапардан көңiлдi оралады екен.

	«Шөлмек мың күн емес, бiр күн сынады» деген осындайда айтылса керек. Сөйтiп, бiздiң бауырымыз, III рангалы капитан Мұрат Байғарин «Курск» атом кемесiнiң II отсегiнде мəңгiлiкке көз жұмады. Соңында əйелi Светлана, екi баласы қалады. Қазiр олар Санкт-Петербург қаласында тұрады.

	Мұраттың денесi Санкт-Петербург қаласында жерлендi. Жерлеу рəсiмiне Магнитогорск қаласында тұратын əкесi Ықтияр Əнəфияұлы мен анасы Мария Яковлевна қатысып қайтқан. Татьяна Владимировнамен сөйлесе отырып, Байғариндер жанұясы туралы тағы бiр қызықты мəлiметке тап болдық. Отағасы Əбдiғали аға 40 жылға жуық Ұлттық Қауiпсiздiк Комитетiнде қызмет iстептi. Мəскеудегi Жоғары мектептi үздiк бiтiргеннен кейiн кəсiби барлаушы ретiнде Қытай, Иран, Монғолия елдерiнде қызмет атқарған. Үрiмшiде КСРО-ның вицеконсулы қызметiн атқарып жүргенде, Қытай тарапынан Даманскi түбiнде шекараның бұзылу қаупiнiң барын күн iлгерi сезiп, кеңес басшылығын ықтимал жағдайға дайын болуын ескерткен көрiнедi.

	Əбдiғали Байғарин осы қызметте жүрiп, бейбiт өмiрде қос орденмен марапатталған алғашқы қазақ азаматтарының бiрi екен. Ол кiсi 2000 жылы қайтыс болыпты. Егер ерлiк өз өмiрiңдi қию үшiн керек болса, онда ол өз қайғыңды жеңу үшiн одан да гөрi қажеттiрек деген осы болар.





«СҰҢҚАР» «СҰҢҚАРДЫҢ» СҰҢҚАР ҰЛЫ




	Өмiрде бəрi де Тəңiрiнiң жазуымен болады, өз тағдырыңнан қашып құтыла алмайсың. Пешенеңе не жазылса, соны көресiң. Бұл ендi өз елiмiздiң топырағында, жазатайым болған оқиға десек те, қалың əлеуметтi бiр толқытып кеткен қайғылы қаза болды.

	Қазақстан Республикасының тұңғыш «Сұңқар» əскери-теңiз кемесiнiң командирi, капитан-лейтенант Болат Алтынбаев елiмiздiң əскери теңiз саласының қорғаныс қабiлетiн арттырудағы кəсiби маман едi...

	Өмiрдiң мағынасы үлкен немесе кiшкентай болуы мүмкiн емес – ол мiндеттi түрде ғарыштық һəм əлемдiк үрдiспен астасып, оны өзiнiң ыңғайлы бiр жағына қарай өзгертедi. Өмiрдiң мағынасы деген осы. Жас, қайратты Болат аз өмiр сүрсе де, өте мағыналы өмiр сүрдi.

	Болат Олжабайұлы Алтынбаев – 1969 жылы Жалағаш ауданы, Қаракеткен ауылында дүниеге келедi. Ауыл баласы осындағы №31 орта мектептiң 7-сыныбынан соң, Алматы қаласындағы арнайы əскери мектебiне түсiп, оның 8-сыныбынан Ленинград қаласындағы Нахимов атындағы əскери теңiз училищесiне оқуға жiберiледi.

	1986 жылы Болат Ленин комсомолы атындағы жоғары əскери-теңiз училищесiне штурман факультетiне оқуға түсiп, оны 1991 жылы үздiк белгiмен аяқтайды. КСРО Қорғаныс министрiнiң 1991 жылғы 29 маусымдағы №0736 бұйрығымен оған лейтенант əскери шенi берiледi. Əскери басшылық жолдамасымен Болат Алтынбаев Камчаткаға Петропавловск қаласына əскери қызметке жiберiлiп, электронавигациялық топ командирi болып тағайындалады. 1992 жылы Тынық мұхит əскери-теңiз флотының қолбасшысының бұйрығымен оған аға лейтенант əскери шенi берiледi.

	Өмiрде жаттығусыз ешқандай рахатқа қол жеткiзу мүмкiн еместiгiн, жаттығу арқылы бəрiн де жеңуге болатынын Болат ерте түсiнедi. Əскери адамның өз еркi бола бермейдi. Əйтсе де оның туған елге деген сағынышы бiр сəтте де басылмайды.

	Жас адамның тiлеуiн Жаратқанның өзi үнемi қолдап отырады екен. 1994 жылы Болат өзi арман еткен Қазақстанына оралып, Қорғаныс министрлiгiнiң Əскери-теңiз күштерi бөлiмiнiң аға офицерi қызметiне тағайындалады. 1995 жылы Қорғаныс министрiнiң №036 бұйрығымен Болат Алтынбаев «ПК-16» жағалау катерiнiң командирi болып бекiтiледi.

	Қазақстан өз тəуелсiздiгiн жариялап, қорғаныс саласын құрғанда оның əскери-теңiз флотын қалыптастыратын маман офицерлер тiптi де жоқтың қасы едi. Сондықтан жас теңiзшi офицер Болатқа бұл жолда үлкен жауапты мiндеттер жүктеледi. Ол тəжiрибе жинақтау мақсатында əлемнiң жетекшi мемлекеттерi Алмания, АҚШ, Польша, Болгария, Мексика мемлекеттерiнде болады. Еуропаның теңiз қақпасы саналатын Солтүстiк теңiздерде, Балтық əскери флотының флагманы Мурманск, Архангельск, Белецк қалаларында қызметтiк сапарлармен болып, iс-тəжiрибеден өтедi.

	1997 жылы Қазақстанның Қорғаныс министрлiгi Болат Алтынбаевты АҚШ-қа əскери-теңiз күштерiнiң академиясына оқуға жiбередi. Ол – осы Əскери теңiз Академиясында бiлiм алған тұңғыш қазақ азаматы едi. Ағылшын тiлiн еркiн меңгерген Болат Сан-Антонио қаласындағы оқуын мерзiмiнен бұрын жəне Нью-Йорк қаласының Теңiз академиясын үздiк дипломмен бiтiрiп шығады. Оқу жылдарында ол – Чикаго, Калифорния, Вашингтон штаттарында қызметтiк iссапарда болады.

	Адам үшiн ең қымбат қазына – өмiр. Бiрақ сол өмiрге мұқият қарасақ, ең қымбат нəрсе уақыт саналады. Себебi, өмiр – уақыттардан тұрады, сағаттар мен минуттардан түзiледi екен. Қарап тұрсаң, оның бейқам, ойсыз өмiр сүруге ешқандай басы артық уақыты да болмапты.

	Астана қаласының ресми жариялануына байланысты Болаттың Нью-Йорк қаласы зиялыларының алдында Қазақстан туралы ағылшын тiлiнде баяндама жасауының өзi үлкен жауапкершiлiктiң жүгi емес пе?!

	Иə, екi адамның басын қосып, алдында өзiңнiң мақсат-мұратыңды жеткiзудiң өзi үлкен күшке айналған қазiргi кезеңмен салыстырғанда Болаттың ол өрлiгiн нағыз Отансүйгiштiк iс-қимылға жатқызуға болатын iспеттi.

	Уақыт дегеннен шығады. «Өмiрiмiздiң ешқашан қайта оралмас қымбатты сағаттарының – осы ғажайып сəттерiнiң мақсатсыз ұйқыға жұмсалатыны зығырданымды қайнатады» дептi бiр данышпан. Сол сияқты Болат та Нахимов əскери училищесiнде оқып жүрген кезiнде сыныптастарына жазған хатында, уақыттарын босқа өткiзбеулерiн өтiнедi екен. Оның бiр сағат уақытын бос өткiзбеуiне қарағанда, өмiрдiң бағасын ерте түсiнгенi ме, деп қалатындығымыз сондықтан.

	Ол – өмiрдi соңғы минуттарына дейiн ерлiкпен қорғау үшiн жаралған азамат едi. Тiл, сұқ тидi ме, қайдам, 1998 жылдың 3 шiлдесiнде Болат жол апатынан қайғылы қазаға ұшырады. Сөйтiп, тым болмағанда бiр жүректiң жараланбауына жағдай жасаған болсам, менiң өмiрiм бос өтпедi дер едiм, тым болмағанда бiр өмiрдiң қасiретiн не сырқатын жеңiлдете алған болсам, не құлап қалған балапанды ұясына қайта сала алған болсам, өмiрiм бос өтпедi дер едiм, – дейтiн ұл мезгiлсiз ажал құшты.

	Өмiрге өкпелеуге болмайды. Бiреудi «атам» дегiзген өлiм, бiреудi «ботам» дегiзiп жатады. Туу, өсiп-өркендеу, өлу – өмiр заңы. Бiрақ, бəрi кезегiмен болғаны дұрыс болар едi.

	Мысыр елiнде адамның бақыты қанша жыл өмiр сүргенiңмен емес, қандай қызық көргенiңмен өлшенедi екен. Оған сайсақ, Болат өте мағыналы, саналы өмiр сүрген болып шығады.

	Қазiр Жалағашта Болат Алтынбаев атындағы көше бар. Оның туған күнiне орай, ауданда жыл сайын дəстүрлi спорт жарыстары өткiзiлiп тұрады. Болаттың əкесi Олжабай ақсақал мен анасы Гүлзағира балаларының iзiн қуған жастарға: «Аллатағала, арыстың ұрпағына, пейiл-пiкiрiне лайықты ғұмыр бер, салуалы ордасы, салауатты адамы болсын, ел қамын жейтiн ерлерi, халқы үшiн қабырғасы сөгiлетiн ұрпағы болсын!» деп ақ батасын беруден жалыққан емес.





КӨРІНБЕЙТІН ШАЙҚАСТЫҢ КЕЙІПКЕРЛЕРІ




	Қазақстандық мемлекеттік қызметкерлердің потенциялы қашанда ерекше маңызға ие болып келеді. КСРО тұсында да еліміздегі ұстамды кадр саясаты орталықтағы мемлекеттік, партиялық қызметтерге лайықты үміткерлерді тарту жəне шақыру жөнінде үлкен сенімділікке ие болды. Сондықтан, Кремль мемлекетті басқару жүйесіндегі орталық билік аппаратына қазақстандық кадрларды көптеп тартып отырды. Бұл саясат əсіресе, Борис Ельциннің тұсында ерекше байқалды.

	КСРО тарап, ұлттық Республикалар өз тəуелсіздігін жариялаған тұста Ресей федерациясының басқару билігінде уақытша вакуум пайда болды. Жедел түрде үкімет құрылып, оның алғашқы құрамына біздің жерлестеріміз Олег Сосковец (1 вицепремьер) пен Михаил Полтаранин (ақпарат министрі кейін вице-премьер) тартылды.Конституция талаптары бойынша мемлекеттік басқару жүйесін реформалаудың заңдық негіздерін жасау қатаң талап етілді. Бұған дейінгі саяси жəне құқықтық жүйе басқару қатынастарындағы жауапсыздық пен пəрменсіздіктің жолын кесе алмауы хаосқа əкеп тіреді. Экономикалық жəне əлеуметтік шаралардың əлсіздігі мен тиімсіздігі ең бірінші осыдан туындап жатты.

	Ресей президенті заңдылықты қадағалайтын мемлекеттік басты орган прокуратура мен мемлекеттік қауіпсіздік комитетіне де жаңа басшылар тағайындады.

	Ресей федерациясы Бас прокурорының міндетін атқаруға жерлесіміз, ақтөбелік Олег Гайданов тағайындалса, қауіпсіздік комитетіне көкшетаулық Николай Голушко бекітілді.Баррикаданың екінші бір жағында Кремль сарайында 1990 жылғы КСРО халық депутаттарының съезінде Бас хатшы М.Горбачевке қарсы шығып, өз еркімен отставкаға кетуін табанды түрде талап еткен жерлесіміз Сажа Умалатова шулатып жатса, қайта өмірге келген мемлекеттік думаның іргетасын келесі бір жерлесіміз көкшетаулық Сергей Батурин шайқап жатты. Жерлестеріміздің саяси белсенділігі Путин билігі тұсында да айрықша қажеттілікке айналды.

	Путин мемлекет билігіне келген соң, өзімен бірге бір топ сенімді əріптестерін Кремль қабырғасына шоғырландырды. Олардың арасында питерліктерге сіңіп кеткен біздің екі жерлестеріміз де бар.

	Бүкіл Ресей Федерациясының мемлекеттік мүлкін кезегімен екі бірдей қазақстандық питерліктер Альфред Кох пен Герман Грефке сеніп тапсырды. Путинмен бірге екі мерзімде Ресей үкіметінің мүшесі болып келе жатқан жерлестеріміз халықаралық үлкен саясатта брокерлік іс-тəжірибе жинап индоссант (тапсырысты орындайтын адам) қызметін атқарды. Олар саяси іс-қимылда күрделі лабиринтке жол бермеді.

	Қоғамдық тəртіпті қатаң бақылауға алып, экстремизм мен терроризмге қарсы күрес жүргізу ісі ішкі істер министрлігіне беріліп, ол ведомоствоға басшылық жасау келесі бір жерлесіміз жітіқаралық Рашид Нұрғалиевке тапсырылды.

	Осылардың ішінде екі адам – Ресейдің Бас прокуроры Олег Гайданов пен Ресей мемлекеттік қауіпсіздігі министрі Николай Голушкоға алдын ала кінə тағылмай, қызметінен босатылды. Ельцин оларды мемлекет болашағына, оның нығаюы мен қалыптасуы кезеңінде аса маңызды жұмыстарға тарта отырып, кейін жеке басының шамшылдығы күшейе түскен кезде құрбандыққа шалып жіберді. Біз газетіміздің өткен номерлерінің бірінде «Мəскеуде бас мүжитін Бас прокурор» деген мақаламызда Олег Гайданов туралы жазған болатынбыз. Бүгін сол тақырыптың жалғасы ретінде бұған дейін бізге белгісіз болып келген жерлесіміз Ресей құпия қызметінің басшысы Николай Михайлович Голушко туралы əңгімелемекшіміз.

	Ресей федерациясының тəуелсіздігі жылдарында Мемлекеттік қауіпсіздік министрі болған Николай Голушко – 1937 жылдары Көкшетау облысының Андреевка селосында дүниеге келген. 1959 жылы Томск университетінің заң факультетін бітірген соң, төрт жыл прокуратура саласында қызмет атқарып, кейін Қауіпсіздік қызметіне шақырылған.

	1963 жылы Кемерово облысы Қауіпсіздік басқармасында қарсы барлау, идеология бөлімінде жедел өкіл болып қызмет атқарады. 1974 жылы Мəскеуге КСРО-ның Қауіпсіздік комитетінің Орталық аппаратына қызметке ауысып, Хатшылық басшысының орынбасары қызметіне тағайындалды. 1987 жылы Украина Қауіпсіздігі комитетінің төрағасы.

	Ұлттық ерекшелігі бойынша украин болса да оған осында ана тілін оқуына тура келеді. Адамның ең жоғарғы мақсаты мен ең негізгі мұраты деп есептелетін əдептілік қағидаты – гедонизмнен бой ұзап кетпеді.

	КСРО-ның күні ертең тарап кететінін сезген бойда Мəскеуге қызметін ауыстырады. Оның орталық аппаратқа бір кездері Кемерово облысында бірге қызмет атқарған Вадим Бакатин шақырады. Голушко Қауіпсіздік комитеті хатшылығының басшысы қызметіне тағайындалды. Вадим Бакатиннің Ішкі істер министрі болып келген Баранников оны өзіне орынбасар етіп тағайындады. 1992 жылы маусымда президент Ельциннің өкімімен Голушко министрдің бірінші орынбасары, кейін Лубянкадағы кеңсенің басшысы (министр) болып тағайындалды. Голушконы Кремльдегілер қуанышпен қарсы ала қоймады. Сондықтан, ол саяси интригаларға араласу ісінде белсенділік танытпады. Ельциннің оппозициялық басылымдар – «Правда», «Советская Россия», «День» газеттерін жабу туралы жарлығы да түпкілікті орындалмады. Ельцин билігінің алғашқы кезеңінде істеген істе, ойлаған ойда сабақтастықтың жоқтығы, қатыгездік, өзіне деген күмəн мен сенімсіздік синдромы күшті белең алып, ретогратдық психология қалыптасты. Билік машинасы адам естімеген сервилизм мен ақылға сыймайтын жүрістер жасады. Мұнда адамның құқығы деген ұғымның өзі сəт сайын топталып жатты. Сөйтіп, кезінде Ресей империясы қалыптастырып кеткен адам мінезі – амбивалентті құбылысқа айналды. Құлдық ұру санасы күшейіп, оның амбивалентті сыңары – билеуші,басқарушы, қанаушы нəтижесінде адамның ақылын адастыратын фантомның дəрежесіне ұласты. Ақырында билеушілердің үлкен армиясы қалыптасты. Ешкімнің ар-намысы қорғалмады. Алып империяның аймағында деспоттық, тирандық жүйе қалыптасты. Мұның əсері қоғамда азаматтық құқық түйсігін,əділеттілікке деген аңсарды тəрбиелеп, қалыптастыра алмады. Соңғы екі ғасыр шеңберіндегі «бойындағы құлдықты» мысқалдап сығып шығара алмай безек қақты.

	Сөйтіп, кешегі коммунистер халықты билеп-төстеуге қол жеткізгеннен кейін əлемдегі ең қатал əміршіге айналды.Оның демократия деп даурығуы қабырғаға соғылып, құр жаңғырып жатты. Жалпы, демократия – адамзатты ғасырлар бойы қобалжытып келе жатқан құбылыс. Мыңдаған жылдарда ол əлі бір елде толығымен орнамаған. Ал, қоғамдағы бүгінгі демократия өте əлсіз,себебі оны басқаратын, ұйымдастыратын, шындайтын саяси күштер өте пəрменсіз болды. Мұндай демократия мемлекет басқару ісіне, адам құқықтарын қорғау процесіне ықпал жасай алмайтын еді. Демократияның шыңға шығуы да, құлауы да негізінде саяси күштер мен саяси тұлғаларға байланысты. Біздің дəуірімізге дейін өзі қала, өзі мемлекет болған ежелгі Афиныда екі жүз жыл өмір сүріп тұрған демократия саясат пен Спартаның құрбаны болғанын біз тарихтан білеміз. Онда Спарта басшысының ерік-жігері ғана қорғап қалған. Ал, қоғам жиналысының бітпейтін дау-дамайдан, даурықпа сөздерден қолы босамаған ол, тіпті қарсылық көрсетуге кедергі келтірген. 1993 жылы 21 қылкүйекте Ресей президентінің «Ресей халық депутаттары съезі мен Жоғарғы Кеңесті тарату туралы» № 1400 жарлығы шығып, елде саяси дағдарыс туындады. Үкімет президентті үнсіз қолдаған сыңай танытты. Барлық үкімет мүшелеріне жеке күзет қойылып, министрлердің қабылдау бөлмелерінде қарулы тəртіп сақшылары отырды. Оппозиция, яғни қоғамның жоғын жоқтап ондағы кемшіліктерді түзетіп,болашақ жолды көрсететін зиялылардың қоғам дамуындағы қажеттілігі заңды құбылыс. Оппозициясыз қоғам – ол «Бақалардың мекені – шіріген батпақ» (Асан қайғы). Осыны түсінбеген қоғам дамымай, тығырыққа тірелді. Күні кеше Ельциннің өзі осы жолдан өткен. Саяси билікке қол жеткізгеннен кейін, ол оппозициямен күресуді ашық алаңға алып шықты. Жоғарғы Кеңес төрағасы Хасбулатов пен вице-президент Руцкой Ақүйде депутаттарды жинап, Ельциннің өкілеттігін тоқтатып, Руцкой президент міндетін атқаруына шешім жасайды.Депутаттардың мұндай шешіміне Конституциялық сот қолдау білдіреді.Демократияның бітіспес бірнеше жауы бар. Оның бастысы – тоталитарлық тосқауыл. Екіншісі – қоғамдық саяси күштердің корпоративтік сипат алып, фракцияларға бөлінуі жəне қоғамның саяси сахнаға шығып, жалынды сөз сөйлеген əрбір «кемеңгерге» немесе «шешенге» саяси тұлға деп табынып, олардың соңынан ессіз еруі. Міне, Ельцин алғашқы күннен бастап осы трибунадан табылды. Оның ең басты кемшілігі де осында еді.

	Араға үш күн салып, 24 қыркүйекте Ельцин Ресей федерациясының «1990–1995 жылдардағы шақырылымының депутаттарын əлеуметтік қолдау жөнінде» Жарлық шығарып, оны орындап, өкілеттілігін тоқтатқандарға үкімет орындарынан жұмыс берілетіндігі туралы мəлім етіледі.Алайда, президент Жарлығын депутаттар орындаудан бас тартады.

	Ақ үй қатаң бақылауға алынып, айнала қоршалады. Су, жарық, жылу көздері ажыратылады. Бірнеше күнгі тəртіпсіздіктер салдарынан сол күндері оншақты адам қаза табады. Бұл туралы Ельциннің құқық орындары басшыларымен өткізген мəжілісінде Голушко ашық мəлім етіп, бұдан əрі қателіктерге бой алдырмауды сұрайды.

	Министр қауіпсіздік органын құқық қорғау күш құрылымдарына жатқызуынын өзі қателіктерге алып баратынын, оның жеке əскери құрылымының да жоқ екенін алға тартады. Мəскеудегі тəртіпсіздік кезінде өздерінің ғимараттарын оперативті қызметкерлер қорғағанын айтып түсіндіреді. Қорғаныс министрі Грачев Мəскеуге əскер кіргізуді кешеуілдетіп, оны ішкі істер министрлігінің күшімен шешуді жөн санайды. Мəскеудегі əскери төңкеріскезінде 6580 адам қамауға алынады. Кейін Ресей Бас прокуратурасы 1993 жылғы 3-4 қазанда болған төңкеріс кезінде 123 адамның қаза тапқанын хабарлайды. Оқиғадан кейін Николай Голушко «Жеке ерлігі үшін» орденімен марапатталады. Бұл – Қауіпсіздік министріне көрсетілген құрмет емес, өзгелердің, мəселен, Ресей Батыры атағына ие болған ішкі істер министрі Ериннің алдына жығып беру еді.

	Ельцин осы оқиғадан кейін іле-шала Қауіпсіздік министрлігін тарқатып, оның орнына Федералдық қарсы барлау қызметін құру жөнінде Жарлық шығарады. Голуконы директор, орынбасарына Степашинді тағайындайды.

	Голушко бұл қызметте ұзақ тұрақтамайды. 1994 жылы ақпанда Ресей мемлекеттік Думасы «саяси жəне шаруашылық қызметінде жіберген кейбір кемшіліктері үшін кешірім жасау жөнінде» қаулы қабылдайды. Думаның қаулысы бойынша 1991 жылғы тамыз жəне 1993 жылғы қыркүйек оқиғалары бойынша түрмеде отырғандарға еркіндік беріледі.Ресей Бас прокуроры Казанник Мемлекеттік думаның бұл қаулысын «Орыс парламеттеризмі тарихындағы өте өрескел қате» деп санап, өзінің отставкаға кететінін мəлімдей отырып, түрмедегілердің бəрін босатуға шешім жасайды. Кремль Голушкодан Лефертоводан Руцкойды,Хасбулатовты жібермей, ұстап тұруды тапсырады. Бірақ, Голушко да Дума қаулысын басшылыққа алып, оларды сол күні босатып жібереді. Осыдан кейін ол Ресей президентінің сенімінен айырылады.

	1994 жылы 28 ақпанда Голушко қызметінен өз еркімен босату жөнінде рапорт береді. Оның «өз еркімен» деген сөзін Ельцин Жарлықтың жобасынан сызып тастайды. Сөйтіп ол:

	«Заңға деген адалдықты Отанға жəне өз халқына деген адалдықтан биік ұстайды. Сол жолда Бас қолбасшының бұйрығын орындаудан бас тартады.





ЖАБЫҚ ҚАУЛЫМЕН ЛЕНИНДIК СЫЙЛЫҚТЫ АЛҒАН ҚҰПИЯ ҚАЗАҚ




	Оның аты-жөнi ешбiр ғылыми еңбектерде, энциклопедияларда аталмай келдi. Тiптi, бiр кездегi қуатты КСРО-ның ең жоғарғы наградасы Лениндiк сыйлықтың өзi оған жасырын – құпия түрде тапсырылды. Бұл жөнiндегi қуанышын өзiнiң ең жақын деген адамына да айта алмады. Өзi тəрбиелеп өсiрген халқы да ұлымның есiмi даңққа бөленiп жатыр деп қағанағы қарқ, сағанағы сарқ болып шашу шаша алмады. Өзiнiң атын шығарған ғылыми еңбегi өзге елде танылғанда ғана көңiл түкпiрiнде шерменде болып қатып қалған түпкi ойларын айтуына мүмкiндiк туды.

	Лениндiк сыйлықтың лауреаты – Халел Батталұлы Əубəкiровпен болған əңгiмемiз кешегi мен бүгiнгi күндi жалғастырып тұрған құпияның сырын ашудан басталды.

	– Халел аға, бiз сiздi Лениндiк сыйлықтың лауреаты ретiнде үлкен-кiшi энциклопедиялардан да, түрлi ғылыми еңбектерден де iздеп таба алмадық. Елiмiзде болып жатқан сан түрлi саяси-мəдени iс-шаралардан да көрмеймiз. Тiптi, сiздi жердiң асты-үстiн түгел зерттеп түгестiм деп жүрген ғалымдарымыз да бiлмейтiнi рас. Осыншама туған халқымыздан бөлектенiп, саяқ жүруiңiзге не себеп болды?

	– Қарапайымдылық кiсiнi қашанда нұрландырып тұрады. Ата-анамнан жұғысты болған сол қасиет маған, менен балаларыма да көшiп алған iспеттi. Рас, ұзақ уақыт Лениндiк сыйлықтың иегерi екенiмдi жария етуiме ресми орындар рұқсат етпедi. Менi сол кездегi саяси билiк жасырып ұстауға мүдделi болды. Мəселенiң мəнiсi ашылғанда одан өзiм де суып қалдым. Əр нəрсе өзiнiң уақтысында болғаны абзал, одан арғысы кеш болмақ.

	– Халық қашанда ұлы. Одан жасырынуға болмайды. Бiр адамды ұзақ уақыт алдауға болады, ал көп адамды ұзақ уақыт алдауға болмайды ғой...

	– Бұл ендi өз еркiмнен тыс болған мəжбүрлеу саясатының ықпалы.

	Уран өндiрiсi қашанда стратегиялық маңызы бар шикiзат ретiнде өте құпия сақталып келдi. Менiң 1953 жылдан басталған бар саналы өмiрiм осы саламен тығыз байланыста болды. Қазiр бəрiн ашық айтуға болады. Уран өндiрiсi де құпиялылықтан қалды. Оны ғылыми негiзде байытуға кең көлемде мүмкiншiлiктер ашылуда.

	Мен осы жолға қалай түстiм, не бiтiрдiм, ендi өткен өмiр жолдарым туралы түсiнiк бере кетейiн.

	1953 жылы Мəскеудегi С.Орджоникидзе атындағы Геология институтына оқуға түсiп, оның арнаулы курсын 1959 жылы бiтiрiп шықтым. Арнаулы курс дейтiнiм, бұл топта белгiлi қатаң тексерiстен өткен санаулы студенттер ғана оқыдық. Бұл топ Мемлекеттiк қауiпсiздiк комитетiнiң ерекше бақылауында болды. Маған дейiнгiнi бiлмедiм, сол кезде қазақтардан осы топты жалғыз өзiм бiтiрiп шыққаным аян. Содан бергi қызмет жолым Волхов геология барлау экспедициясымен тура байланысты болды.

	– Лениндiк сыйлықты қай жылы жəне қандай еңбегiңiз үшiн алдыңыз?

	– 1978 жылы СОКП Орталық Комитетiнiң жəне КСРО Министрлер Кеңесiнiң жабық қаулысымен маған «Геологиялық жаңа концепцияны дайындап, ойлап шығарғаным үшiн» Лениндiк сыйлық берiлдi. Сыйлық жабық күйiнде құпия жағдайда тапсырылды.

	– Атақты халық берсе, анық бермей ме, атақты жабық берсе де халық көрмей ме? Атағынан ат үркетiн əйдiк сыйлықты тығып берудiң астарында қандай құпия бар едi?

	– Жоғарыда айтқандай, уран аса маңызды стратегиялық шикiзат. Оны iздестiру, табу ерекше құпия жағдайда жүргiзiлдi. Халықаралық ұйымдардың айрықша бақылауында тұратын бұл шикiзатты өндiру мен байыту жұмыстары құпия жүргiзiлмесе болмайтын едi. Сондықтан бұл саладағы кез келген жаңалық пен марапаттың өзi жабық күйiнде құпия жағдайда жүзеге асатын. Оған таңдануға болмайды. Мұндай жағдай менiң ғана басымнан өткен жоқ. Екiншiден, маған Лениндiк сыйлық тапсырылғанда менiмен бiрге елiмiзде стратегиялық маңызы бар əскери кешендер мен электронды жəне атомдық су кемелерiн ойлап шығарған бiр топ конструкторларға да тапсырылған болатын. Марапаттау салтанаты теледидарға түсiрiлмедi, бұқаралық ақпарат құралдарында насихатталмады. Тiптi, бұл сыйлықты не үшiн алғанымыз жөнiнде жəне өзiңнiң осы сыйлықтың иегерi екендiгiң турасында айтпау керектiгi қатаң ескертiлдi. Бұл жөнiнде қолхат та бердiк. Жалпы, бұл жоғары атақ менiң Оңтүстiк Қазақстан өңiрiнен уран рудасын жаңа тəжiрибемен игерудегi еңбегiме берiлген-дi.

	– Халел аға, 1992 жылға дейiн Қазақстанда уран өндiру мəселесi өте құпия сақталып келдi. Ал, сiздiң концепцияңыз сыйлық алса да, жариялауға жатпады. Бұған не себеп?

	– Бұған ең басты себеп бiздегi теориялық қасаң қағидалар əсер еттi. Рас, КСРО кезiнде бұл концепция Лениндiк сыйлық алса да жариялануға жатпады. Ол тек Кеңестер Одағы ыдырағаннан кейiн ғана жарияланды. Осыдан кейiн бұл концепцияға қызығушылар табыла бастады. Кейiн бiздiң елiмiзге қытайлық ураншы-геологтар келiп концепциямен танысты. Мен оларға бiрнеше лекция оқыдым. Осыдан кейiн олар менi Пекинге шақырып, тағы да лекция оқуымды сұрады. Алайда олар менiң қағидаларыма бой ұрмай, ескi теория бойынша жүздеген скважина бұрғылап, ешбiр нəтижеге қол жеткiзе алмапты. 2000 жылы қыркүйек–қазан айларында мен Қытай елiнде тағы болдым. Олар бұл жолы менiң концепциям бойынша үш скважина бұрғылап, соның бiреуiнен уран рудасын тапты. Араға бiр жыл салып, сол жерлерде ғылыми негiздегi iздестiру жұмыстарына жетекшiлiк жасап, үлкен жетiстiктерге жеттiк. Қазiр зерттелген жерлердiң жүйелiк нобайлары жасалып, ол iске асырылуда.





«Əрбiр адам өз елiнiң патриоты болуы керек»




	– Бiз əдетте теория мен практика егiз деп жатамыз. Сiздiң тұжырымдамаңыз бұл екi аралықты бiр-бiрiнен алшақ қарастырып отыр. Жаңа концепцияның өзi үлкен жетiстiктерге жетсе де, ресми ғылымның өзi ескi қағидамен жұмыс iстеп отырған сыңайлы. Бұған не дер едiңiз?

	– Иə, бұл тұжырымдама кезiнде үлкен дау туғызды. Менiң үстiмнен əрқилы хаттар да жазылды. Бiрақ мен өз қағидаларымды дəлелдеуден тынбадым. Ақыры теория мен практиканың өзара қабыспайтынын нақты тəжiрибемен көрсетiп бердiм.

	1972–1976 жылдардағы бiздiң мазасыз iзденуiмiздiң соңы бiрнеше уран рудаларының нақты аймағын ашуымызға əкелiп соқты. Əрине, бұл Мəскеу, Ленинград ғылыми орталықтарының қарсылықтарына қарамастан жасалған тəжiрибелер едi. Мiне, осы кезден бастап, ескi тұжырымдамамен жұмыс iстеуге болмайтынын айтып келемiн. Жалпы, уран рудасы жаралуының экзогендiк теориясы негiзiнiң қате екендiгi дəлелденiп отыр. «Уран рудасының гидротермальдық процестермен жаралғаны жəне платформалық шөгiндiлердегi гидрогендi кен орындарының жарылу механизмi туралы» ең алғаш тұжырымдама жасағанымды мақтаныш етемiн.

	Ал ескi қағидамен жұмыс iстеу, ол əлi күнге дейiн жалғасып отыр. Осыған жауапты адамдар табиғат пен қоғамның өзгерiп отыратыны сияқты, ғылымның да жаңарып, толықтырылып отырылғанына сенбейтiн iспеттi. Оның бұдан басқа да көптеген əлеуметтiк себептерi бар.

	– Ол қандай себептер болуы мүмкiн. Табиғаттың бермесiн, күш қолдану арқылы бағындыруға бола ма? «Қазатомпром» Ұлттық компаниясы бұл тұрғыда нендей жұмыстар атқаруда?

	– Қазақстан уран өндiруден əлемдегi алдыңғы қатардағы елдердiң қатарында келедi. «Қазатомпром» Ұлттық компаниясы бұл бағыттағы жұмысын кешендi шаралар қабылдау арқылы жүргiзуге бет бұрып отыр. Мемлекет басшысының елiмiздi əлемдегi бəсекелестiкке қабiлеттi 50 елдiң қатарынан көруге деген бағдарламасы көптеген iс-шараларды қайта қарауға итермелейдi.

	«Қазатомпром» Ұлттық компаниясының уран өндiрудi қарқынды жүргiзу жөнiндегi белгiлi жоспары қазiргi жұмыс iстеп тұрған өнеркəсiп алаңдары шеңберiнде жаңадан кен орындарын iздестiруге деген ұмытылысты арттырып, оның маңызын еселей түседi. Бұл жолдағы мəселелердi шешу үшiн кен көздерiн iздестiруге деген көзқарасты түбiрiмен өзгерту қажет. Өткен ғасырдың 50 жылдары қабылданған теория түпкiлiктi көнерiп, мəнiн жойды. Кен көзiнiң қайнар бұлақ ошағы жоғары қабатта ғана пайда болады деген көзқарастың жетегiнде кетiп қалуға болмайды. Бiз өз жұмысымызбен оны Қазақстанда да, Қытайда да дəлелдедiк.

	2004 жылы «Қазатомпром» Ұлттық компаниясының президентi М.Жəкiшовтiң ұсынысымен жаңа генетикалық концепцияның көзқарас тұрғысында уран қоры таусылды деген кен руднигiнде тəжiрибе жасап көрдiк. Жүргiзiлген жұмыстың нəтижесiнде бұрын жарамсыз деген алаңдарда кен көздерiнiң əлi де мол қоры бар екендiгi анықталды. Алайда, басталған iс компанияның геологиялық құрылымдарындағы кейбiр ықпалды тұлғалардың қарсылығы салдарынан жалғасын таппай қалды. Себебi, тағы да самарқаулық, өзiмшiлдiк.

	– Халел аға, бiз сiздi жоғарыдағы тұжырымдамаңыздан кейiн «Уран өндiрiсiнде Революция жасаған тұлға» деп танығанымыз дұрыс болар. Себебi, бұл еңбегiңiздi қазiр бүкiл əлем бiлiп, өз қызығушылықтарын танытып отыр емес пе?

	– Иə, бiздiң тұжырымдамамыз əлемнiң көптеген елдерiн қызықтырып отыр. 2000 жылы Бразилияда өткен геологиялық конгресте бұл жаңалыққа қызығушылар көп болды. Қазiрдiң өзiнде АҚШ, Түркия, Бразилия елдерi концепцияға өздерiнiң оңды көзқарастарын танытып отыр. Алайда, өз елiмiзде бұл бастамаға қызығушылықтың жоқтығы менi қатты ойландырды.

	– Сiз «Қазатомпромға» қолданыста тұрған кен орындарына түпкiлiктi зерттеулер жүргiзудi ұсынып келесiз. Алайда, ұсынысыңыз үнемi қарсылықтарға тап келедi екен. Бұл нелiктен деп ойлайсыз?

	– Бiздiң елiмiз əлемде атом энергетикасының қарыштап дамып келе жатқанын ескерiп, 2010 жылға қарай жаћандағы уран өндiрудегi жетекшi елге айналуды көздеп отыр. Күнi бүгiнге дейiн жер қойнауынан шығып жатқан уран кенi шикiзат күйiнде шет ел асып келсе, ендi ол отандық өнеркəсiпке пайда əкелетiн күрделi салаға айналуда.

	Қазiргi кезде адамзаттың пайдаланатын энергиясының 90 пайызы жану процесiмен қамтамасыз етiледi. Соңғы жылдарға дейiн жану процесi тек қана жылу көзi ретiнде қарастырылып келдi. Осының салдарынан жану теориясы жалпы энергетикасының шеңберiнде ғана зерттелдi. Соңғы уақытта пайда болған қоршаған ортаны ластанудан сақтау, табиғи өнiмдердi өңдеу мəселелерi жану процесiнiң теориясы əлi жетелi зерттелмегендiгiн айқындап отыр.

	Бiздiң елiмiзде уран өндiру iсi жақсы жолға қойылған. Оған қолайлы инфраструктура да жасалған. Ширек ғасырдан астам дамыған жүйесi бар кен орындарына қайтадан оралып, оларға ғылыми негiздеме жасалуы керек.

	«Қазатомпром» компаниясы Қазақстандағы уран өндiрiсi 100 жылға алдын ала зерттелген деген ойдың жетегiнде жүр. Оны кiм жасапты? Кейбiр жекелеген қызметкерлер өз мүддесiн əрiден ойлайды. Жаңадан кен орындарын iздестiрудi, оның басына инфрақұрылымдар жүргiзудi желеу етiп қыруар қаржы шашуды қалайды. Күнi кешеге дейiн менiң ұсыныстарыма кезiнде «Қазатомпромның» вице-президентi болған В.Язиков қарсылық танытып келдi. Менiңше, бұл жерде патриоттық көз-қарас жетпейтiн сияқты. Бүгiнгi таңда əрбiр адам өз елiнiң патриоты болуы керек.

	– Халел Батталұлы, сiз өзiңiз бас болып негiзiн қалаған тұжырымдама жемiссiз де емес iспеттi. Сiзге Қытай Халық Республикасының шетелдiк мамандарға берiлетiн ең жоғарғы орденi тапсырылған екен. Қытай елi – еңбегiң сiңбесе елемейтiн халық. Жоғары награданы қандай шарапатыңызға алдыңыз?

	– Қытай елiнiң жоғары марапатын сол елдегi жүргiзген геологиялық зерттеулерде қол жеткен табыстарым үшiн алдым. Бүкiлқытайлық ядролық өнеркəсiп корпорациясы менi осы жоғарғы наградаға ұсынған көрiнедi. 2001 жылғы 1 қазанда – Қытай Халық Республикасының ұлттық мерекесi күнi маған Пекин қаласында Қытай Орталық комитетiнiң хатшысы осы жоғарғы Достық орденiн қазақ музыкасының шырқауымен салтанатты түрде табыс еттi. Жалпы, бұл орденмен əлемнiң 17 елiнен 50-ақ адам марапатталған екен. ТМД елдерiнен 7 адам осы орденнiң иегерi болып табылады.

	– Жаңа концепция өз құпиялығын ашқан соң, оған жариялылық та қажет болар. Оның өзi Қазақ елiне жəне қазақ ғылымына зор құрмет алып келмей ме?

	– Мiне, мəселеге осы тұрғыдан келу керек едi. Бiрақ оған қызығушылық танытқан адамды көрген емеспiн.

	Рас, шетелдiктер қызығушылық танытты. Адамның ақыл-ойын жинақтайтын қоғамдар бар. Олар сенiң жылт еткен жаңалығыңды бүге-шүгесiне дейiн зерттейдi. Бразилияда өткен халықаралық геологиялық конгресс осы тақырыпты қамтитын жинақ шығаруды қолға алды. Оған ену үшiн 300 АҚШ доллары көлемiнде жарна төлеу қажет болды. Осыған орай, тиiстi орындар тарапынан көмек сұрап, ықпал етуiн өтiнген болатынмын. Алайда, олар бұл өтiнiшiме құлақ аспады. Егер түсiнген адамға бұл Қазақстанның iрi, қуатты елдер қатарында екенiн байқату жолдары едi. Ақыры балаларымды жұмылдыра отырып, қажеттi жарнаны төлеп, халықаралық еңбекке ендiм. Менiкi қазақ ғылымын танысын деген ой едi.





«Бұл салада ұлттық мамандардың үлес салмағы басым болуы шарт»




	– Елбасы Н.Назарбаевтың биылғы жылдың 1 наурызы күнгi Қазақстан халқына Жолдауында таяудағы 10 жыл iшiнде бəсекеге қабiлеттi 50 елдiң қатарына ену стратегиясы баяндалды. Бұл стратегияда «қоғамның барлық мүшелерiнiң бастамашылығы мен iскерлiгiне» ерекше басымдық берiлген. Бастамашылық қасиет экономикалық бағыттағы iс-қимылымызда өз ұстанымымызды өзгеге ұсынудың жолын да айқындап отыр. Осы тұрғыда ненi басшылыққа алған абзал?

	– Əлем қазiр Қазақстанды тануға аса құштарлық танытып отыр. Бiз жаћан үшiн көз қызықтырар ең жас, ең қуатты елдiң санатындамыз. Жалпы, осы дəуiр қазақ тарихындағы мүмкiндiктер дəуiрi екендiгi сезiлуде. Сондықтан қолымызда бар барлық ресурстарымыз бен ақыл-ой парасатымызды белгiлi бiр жүйеге түсiрiп жұмылдыруымыз қажет. Бiз болашақтың қайда бастап бара жатқан жаћандық моделiн аңдып отыру арқылы ғана онымен бəсекеге түсе аламыз.

	Елбасы ұсынған стратегиялық құжатта елiмiздiң даму серпiндiлiгiн айқындайтын көптеген жобалар халықаралық қатысу арқылы iске асырылатыны атап көрсетiлген. Демек, инвестициялық тұрғыда тартымды ету мiндетi де өзектi бола түседi. Алайда Қазақстанның əлеуметтiк-экономикалық тұрғыдан тұрақты түрде дамуы шетелдiк инвестицияларға тəуелдi болмауға тиiс. Мұның сыртында қоғамдық өмiрiмiзде орын алуы мүмкiн қолайсыз факторларды да жоққа шығара алмаймыз. Мемлекет басшысының тiкелей ықпалымен Ұлттық қор құрылуының арғы астарында осындай стратегиялық мəн бар деп бiлемiз.

	Республикамызда қолға алынған индустриялық-инновациялық жүйе де бiрiншi кезекте бiлiктi кадрларға деген сұранысты туғызары анық. Аталған бағдарлама мемлекетiмiздiң өркениеттi елдер қатарына енуiне қолайлы алғышарттар жасамақ.

	– Ғылым деп қалдыңыз, уран кенiн өндiру саласында ұлттық кадрлар бар ма?

	– Бұл бүгiнгi күн тұрғысындағы аса маңызды сұрақ. Осы уақытқа дейiн онымен ешкiм басын ауыртпады. Кiм болса, сол болсын, жұмыс жүрiп жатса болды емес пе, деп келдiк. Соның əсерiнен ұлттық кадрлар дайындамадық. Бүгiнгi таңда осы салада жұмыс iстеп жүргендер өзге ұлттың өкiлдерi. Кейбiреулерiн зейнетте жүрсе де, қайта шақырып алуда. Өзiмнiң жасым бiразға келсе де қатардан қалмай келемiн.

	Ғылымы дамыған мемлекеттерге қызыға қараймын. Ғылым мен технологияны тең ұштастыра игерiп. оны дамытып. сырт елдерге сату арқылы өздерiн де, мемлекеттi де байытып, орасан зор табыс тауып отырған ел қаншама! Бiздiң елiмiз солардың қатарынан қашан табылады. Рас, елiмiзде отандық технология дамымай отыр. Өнертапқыштық сала мүлдем ескерiлмейдi. Ғылыми технологияны өндiрiске, экономикаға тартуға неге ұмтылмаймыз? Сырттан келiп бiзге ешкiм ғылыми жаңалық ашып бермейдi. Сондықтан елiмiз ғалымдарының потенциалын барынша пайдалануға жол ашуымыз керек.

	Ғылымға бөлiнiп жатқан мол қаржы мақсатты игерiлу үшiн бiздiң қоғамға көптеген кедергiлерден арылу қажет. Қаржыны мақсатты салаға жұмсағанда ғана ғылымда белгiлi бiр нəтижеге қол жеткiзуге болады.

	Тəуелсiздiгiмiздi жариялағанымызға 15 жыл толып отыр. Бiрақ осы уақытқа дейiн арнайы бағдарламамен оқыған 15 ұлттық маманымыз жоқ. Қазақ Ұлттық политехникалық университетiнде геологиялық факультет бар, бiрақ онда арнайы уран өндiрiсiне маман дайындамайды. Ғылым жəне оқу министрлiгi онымен айналыспайды. Жоғарыда айтқанымдай, бiз бұл мамандықты игеру үшiн 6 жыл оқыдық. Ұрпақ ауысатын уақыт келдi. Қазiр бұл салаға технологтар мен өзге де техникалық мамандар жетiспейдi. Əсiресе, бұл салада ұлттық мамандардың үлес салмағы басым болуы шарт.

	– Қазақстанда АЭС салу жөнiндегi əңгiме ара-кiдiк көтерiлiп барып, басылған едi. Жуықта Үкiмет басшысы АЭС салуды кешiктiру – елдiң индустриялық-инновациялық дамуын тежеу болып саналады деп қалды. Маман ретiнде шындығыңызды айтыңызшы, Атом электр станциясын салудың қаншалықты қажеттiлiгi бар?

	– Чернобыль апатынан соң адамзат АЭС-тiң мүмкiндiгiне күдiкпен қарай бастады. Радиофобия атом технологиясының дамуына тежеу салды.

	Адамзат атом электр станциясы елiмiз экономикасын бiршама алға апаратынын, көптеген саладағы тəуелдiлiктен құтқаратынын əлi түсiнiп болған жоқ. Атомды бейбiт жағдайда ғылыми-зерттеулерге, атап айтсақ, радиология, медицинада, электр қуатын өндiру, радиоизотоптарды қолдану мен өндiру ғылыми негiзде қарастырылған. Батыс елдерi қазiр тұтастай атом энергетикасына көшудiң жолдарын қарастыруда.

	ХХ ғасыр физиктерi адамзатқа қатер төндiретiн оттегi, сутегi бомбаларын ойлап тапты. ХХI ғасыр ғалымдарын атом энергетикасының оң имиджiн қалыптастыратын ядролық медицина, жанар-жағармай алмастыратын оттегi мəселелерi төңiрегiндегi идеялар толғандыруы тиiс. Демек, оған үрке қараудың қажетi жоқ.

	– Өткен жылы жетпiске келдiңiз, атап өткен боларсыз?

	– Айналайын, мен осы саналы өмiрiмде көсiлiп той жасап көрмеген адаммын. Алмалы ауданының тұрғыны ретiнде осы ауданда өткiзiлiп жатқан түрлi мəдени iс-шараларға да қатысып көрмеппiн. Бұрынғы қала əкiмi В.Храпуновқа арнайы хат жазып, бiр мəдени кешке шақыру билетiн сұрағанмын. Жауап болмады.

	Қаланың белсендiлерi мен ақсақалдары қатысатын мəдени кештерге баруға болатын болар.

	– Халел аға, уақытыңызды бөлiп, əңгiмелескенiңiзге рахмет!





ТАМҰҚ


	немесе өлiм алдындағы соңғы сөз





Қарыздан көз ашпаған жазушы




	Бiр аштықтың бiр тоқтығы бар. Ал аштық жылдары туған адамның сол аштықтан өлгенi сирек. Дүниенi малға, үйдi жанға толтырған адамдардың арасында да өмiрдiң мəнi мен сəнi қалмағандықтан қос қолын төбесiне қойып өмiрден бəз кешкендерi қаншама?! Санап жатпадық бiрақ аз емес. Олардың арасында атағы жетi қырдан асып, ханмен қатар аталатындар да бар.

	Дүние жұмбағында 41 жыл өмiр сүрiп, оның 16 жылын əдебиетке арнап, соңында 50 кiтап қалдырған жазушы Джек Лондон бар өмiрiн шу мен удың ортасында өткiзген жан.

	ХХ ғасырдың ең танымал жазушысы кедей отбасында тəрбиеленiп, ақырет азабын тартып өседi. Күнкөрiс қамымен жастайынан еңбекке араласып, кемеде матрос, алтын iздеушi, тiптi демалыс күндерiнiң өзiнде кiр жуып, əркiмнiң үйiн тазалап, тамағын тойдырғанға малданып жүредi.

	Атақты жазушының азан шақырып қойған аты – Джон Гриффит Чани едi. Өгей əкенiң тəрбиесiнде болған ол бiрден соның атына Джек Лондонға көшедi. Отбасындағы он баланың бiрi ретiнде оған ешкiм назар аудармайды. Оның тəрбиесiмен Лондондар отбасының ең кенжесi 8 жастағы Элиза жəне осы жанұяның бiр мүшесi болып кеткен негр келiншек Дженнет Прентис айналысады.

	«Атадан алтау болсаң да бiр басыңа жалғыздық» деген. Он баладан қайырым болмаған тұста Джек Лондон сол Элизаны айналшықтап шықпай, одан мейiрiм iздеген. Кейiн өлетiн кезiнде де соның жанында болып, бар арманын аманаттап кеткен. Өгей əке жұмысынан айрылған тұста, отбасын асырау 11 жастағы Джекке түсiп, ол тəулiгiне 18–20 сағат жұмыс iстейдi. Кейiн сол күндерiн еске алған ол: «Мен Оклендте өзiм сияқты тəулiгiне соншама сағат жұмыс iстейтiн бiрде-бiр атты көрмеппiн» дейдi.

	Оның жазушылық жолына түсуiне мектеп директоры «ықпал» жасайды. Баланың шалыс басқан əнтек қадамына ашу шақырған мұғалiм оны тəрбиелемек болып, өзге сыныптастарынан бөлектеп үнемi шығарма жазуға зорлайды. Жазуға дағдыланып алған Джек сол күннен берi қаламын қолынан түсiрмей, күн сайын жаңадан мың сөзге дейiн жаңа сөйлем құрауды əдетке айналдырады.

	Балаң жiгiт 15 жасында бас еркiмен жүрiп тұруға бой алдырып, iшкiлiкке əуестенедi. «Сан-Франциско қоңырауы» газетi жариялаған байқауға қатысып, 20 доллар бəйге жеңiп алуы оны одан əрi жазуға қанаттандырады. Тұрақты жұмысы жоқ Джек 1894 жылы Вашингтондағы жұмыссыздар шеруiне қатысып, ұрлықпен айналысады, қайыр тiлейдi. 19 жасында түрмеге түсiп, бiр ай тас қапастың быламығын iшедi.

	1898 жылы екi бiрдей журнал оның əңгiмелерiн жариялап, қолына қомақты қаржы ұстады. Жазушы ретiнде ең алғашқы қаламақысы Джектiң тəбетiн ашып, ол осыдан кейiн тұрақты жазумен айналысады. Ол не жасза да қаламақы үшiн жазады. Басқа табыс көзiн таба алмағандықтан, күндiз-түнi жазудан бас алмайды. «Қасқырдың ұлы», «Қар қызы», «Тұңғиық адамдар», «Мартин Иден» кiтаптары оның тұрмысын түзегендей болады. Бiрақ мұның бəрi уақытша көңiл-күйiн аулауға ғана жетедi. Қанша тапса да үстiне жаңадан «қыз алар» киiм iле алмай үнемi пұшайман күйде жүредi. Басын, аяғына ұштастыра алмаған кезде қанқұйлы сырқатқа тап болады. Өзiн-өзi өлтiруге бекiнiп, бiрнеше рет қоштасу хаттарын жазады.

	1901 жылы Джек Лондонды Социалистiк жұмысшы партиясы Окленд қаласының əкiмiне ұсынып, 245 дауыс жинап, жеңiлiс табады. Бiрнеше рет үйленсе де, көңiлi ешқайсысына тұрақтамайды. Қиын сəтте қыздарымен бiрге болу арманы да орындалмайды. Жарық көрген кiтаптарына алған қаламақысы бас айналдырар болса да, қарыздан көз ашпайды. Өмiрiнiң соңында ұлы жазушы iшкiлiктен бас алмай, жаны күйзелiске түседi, бiр күнде қартаң тартып, тiрi өлiкке айналады.

	1916 жылы Джек Лондон өзiн бала күнiнде бағып-қаққан əпкесi Элизаға өлгесiн Ай жотасында жерлеудi аманаттап тапсырады да, қарашаның 22-де шамадан тыс мөлшерде морфи қабылдап, өмiрден баз кешедi.

	Сөйтiп, «Əрбiр жан иесi өлiмнiң дəмiн татады» деген сөз шындыққа айналады.





Патшайымның қырына iлiккен жазушы




	Өлiм туралы шындықты айта бiлген əдебиет – ұлы əдебиет. Ол туралы бар шындық сол кезеңнiң өзiнде де ашық айтылды. Қоғамның өзi мəжбүр еткен өлiм – сол қоғамнан жасырылып қалған жоқ. Ол өз өлiмi арқылы сол қоғамды атып кеттi. Жазушы, мемлекетшiл Александр Радищев бай дворян отбасында дүниеге келген. Ақсүйектер əулетiнде өскен ол, жастайынан шыншыл, адал əрi қайсар болып тəрбиеленедi.

	Санкт-Петербургтегi патша сарайының жанындағы арнайы корпуста бiлiмiн ашып, 1766 жылы Екатерина II-шi патшайымның жеке ұйғарымымен Лейпциг университетiнде бiлiмiн жетiлдiредi. Француз, немiс, ағылшын тiлдерiнде еркiн сөйлейтiн Радищев университетте құқық жəне юриспруденция мамандығы бойынша бiлiм алып, Ресей Сенатында сот билiгi бөлiмiнде қызмет атқарады. Капитан арнайы шенiнде Санкт-Петербург кеденiнiң директоры қызметiне жоғарылатылады. Бiрақ мұның бəрi өзiнiң қолы еместiгiн түсiнген Радищев мемлекеттiк қызметтi тастап, еркiн, жазушылық өмiрге көшедi. Мемлекеттiк қызмет буынындағы шенеунiктердiң өз мiндеттерiн адал атқармайтыны, қызмет бабын пайдаланып пара алатыны оны сол ортадан алшақтатып тынады.

	Заңдарды түзу комиссиясында қызмет атқара жүрiп, крепостнойлық правоны, жеке артықшылықтарды жəне денеге дақ түсiру арқылы жазалауды жою туралы Сенат мүшелерiн үндесуге шақырады.

	Самодержавиялық деспотизмдi ашық сынаған оның сол кездегi ойлары қоғамда үлкен сiлкiнiс тудырады.

	1790 жылы «Петербургтан Мəскеуге саяхат» атты жолжазба-романы жазушының барлық өмiрiне нүкте қояды.

	Романды оқыған Екатерина II-шi кiтап авторын жедел арада қаматып, iсiн сотқа бередi. Сот авторды өлiм жазасына кеседi. Бiрақ патшайым жазаны жеңiлдетiп, 10 жылға жер аудартуға ұйғарым жасайды. Сiбiрде өткiзген жылдарында ол бiрнеше кiтап жазады.

	Жазушы өлiмнiң ақиқатын мойындай отырып, бұ дүние – ақыреттiң егiнi екенiне өзгелердiң көзiн жеткiзу үшiн «Адам туралы жəне оның өлiмi мен мəңгiлiк өлмесi» туралы соңына кiтап жазып қалдырады.

	Александр I-шi тұсында Радищевке кешiрiм жасалып, ол екiншi қайтара мемлекеттiк қызметке оралады. Бiрақ ол өз дегенiнен қайтпайды. Сарай билiгi оның талапшылдығына үрке қарап, бұрынғы iстерiн қайта қозғауға күш салады. Үрей мен қорқыныштан əбден запы болған жазушы абырой-беделiн сақтап қалғысы келiп, өзiне-өзi қол салады.

	1802 жылы 23 қыркүйекте жазушы у iшiп, өте қатты қиналыспен қайтыс болады. Оның өзiне-өзi қастандық жасағаны қоғамнан жасырылады. Радищевтiң қайда жерленгенi күнi бүгiнге дейiн белгiсiз. Жазушының еңбектерiн 50 жылға дейiн шығаруға тыйым салынып, туыстарының табандылығы арқасында 1885 жылдан жарық көре бастады.





Ол өз уəдесiн орындады




	«Нағыз жiгiт төсекте өлмеуi тиiс. Ол соғыста немесе қақ маңдайына оқ атып өлуi керек». Соғыста оны өлiм ала алмады, ал бейбiт өмiрде оған бiр ғана амал қалды. Ол өз уəдесiнде тұрды.

	1961 жылы 2 шiлдеде Эрнест Хемингуэй қос ауызды аңшы мылтығын оқтап, ұңғысын өзiнiң аузына салып, оң аяғының саусағы арқылы шүрiппенi басып оққа ұшты. Соңына аманат қалдырмады.

	ХХ ғасырда бұл əулеттiң үш бiрдей мүшесi өздерiне-өздерi қол салу арқылы ерiксiз дүниеден өткен.

	Өз ортасында бедел мен құрметке ие дəрiгер əке Кларенс Хемингуэй жер орта жасында атылып өлдi. Əке өлiмiнiң iшкi сырына тереңдеп үңiлмеген Эрнест: «Ол қорқақ. Ауырды оның үстiне қарызға белшесiнен батты. Өзiн-өзi өлтiрушiлердi түсiнбеймiн» деп оны күстаналаған болды. Араға жиырма жыл салып Хемингуэй «Қош бол, мылтық!» романының алғы-сөзiнде: «Маған үнемi əкем асығыстық жасағандай болып көрiнетiн. Ендi түсiнгендеймiн, ол одан əрi төзе алмапты. Мен əкемдi ерекше құрмет тұтамын, сондықтан басқалай ой айтқым келмейдi» деп жазды. Оның өзiндiк себебi бар едi.

	Əке өз баласының университетте бiлiм алуын қалады, ал Эрнест оған қарсылық бiлдiрдi. Осы түсiнiспеушiлiктен кейiн Эрнест өз басын сауғалап, Еуропаға кетiп қалды. Парижде жүрiп алғашқы кiтабын шығарды. Оның бұл қуанышын ата-ана көзқарасы су сепкендей басып тастады.

	Он тоғыз жасында өз еркiмен Италияға соғысқа аттанып, ауыр жарақат та алды. Дəрiгерлер оның денесiнен жиырма алты оқ дəрi алып, екi жүз рет жарақаттанғанын анықтады. Бейбiт өмiр де оған өз «сыйын» дайындап тұрды. Бес рет апатқа ұшырап, жетi рет ауыр соққыдан зардап шектi. Газеттерде оны өлдiге санап, қазанама да басылды. Қиналған сəтiнде өмiрден үн-түнсiз кетудi де ойластырды. Бiрақ оған тағдыр аса мейiрiмдiлiкпен қарады.

	Бiрнеше рет төсек жаңартты, ұл-қыз сүйдi. Махаббаттың уытына мас болып, бiрнешеуiмен қатар өмiр сүрiп, қай жеңгенiң менiкiне де салды.

	Үшiншi əйелiмен Кубада тұрақтап, тоғыз мың кiтап, төрт ит жəне елу төрт мысықпен «сырлас» болды.

	Соғыс салған жара оның денсаулығына əсер етпей қоймады. Басына 48 жерден салынған тiгiс жүйкесiне салмақ салды. Сусамыр сырқаты мен бауыры сыр бердi. Оның үстiне iшiмдiкке əуестiгi оның ескi сырқаттарының көзiн ашып жiбердi. Көру қабiлетi əлсiреп, он минутқа ғана жанары шыдас бердi. Жазуды əрi қойып, екi ауыз сөздiң басын бiрiктiре алмайтын дəрежеге жеттi. 1960 жылы Хемингуэй он үш рет электро аппаратпен емделдi. Сауығудың жолы қалмағасын, ұзақты қиналысты жаны қаламады.

	Хемингуэйдiң өлiмiнен соң, журналистер бұл тұқым қуалағыш дəстүрлi өлiм дегенге барды. Кiм бiлген?

	Араға жиырма жыл салып, 1982 жылы жазушының бауыры Лестер Хемингуэй да ағасының жолын құшты. Одан он төрт жыл кейiн, жазушының немересi Марго Хемингуэй өзiнiң пəтерiнде өте күштi дəрi қабылдап қайтыс болды. Кездейсоқтық па əлде тұқым қуалаушылық па ол белгiсiз қалды...





Жазушының жан күйзелiсi




	«Мен үшiн менiң тiлiмнiң бақыты жоғалды, онымен бiрге менiң рухани ошағым Еуропа да өзiн-өзi күл-парша еттi. Алпыс жаста өмiрдi жаңадан бастау үшiн айрықша күш керек. Ұзақ уақыт үй-күйсiз көшiп жүру менiң барлық күш-жiгерiмдi алып тынды. Сондықтан бас еркiммен ойлау қабiлетiме ерiк берiп, қуаныш пен бақыт сыйлаған мына өмiрден құрметпен өз уақытында кетудi жөн санаймын. Барлық достарыма сəлем жолдаймын. Ұзақты түндерден кейiнгi таң шапағын олар көредi деп ойлаймын. Ал мен тағатсыз, асығыс адам ретiнде барлығынан ерте кетiп барамын». Бұл – жазушы Стефан Цвейгтiң өлiм алдындағы жазып қалдырған соңғы сөзi.

	Стефан Цвейг – əлемдiк мəдениетке үлкен өркениет əкелген Моцарт, Бетховен, Молер, Фрейд дүниеге келген Австрияда ауқатты еврейлер отбасында туған. Гуманистiк идеалдар шылауында тəрбиеленген Стефан өмiрдi адамзаттың ақыл-ой шеңберiнен шықпай, соның жетегiнде қалыптасады деген ой-мақсатының жарты жолдан басқа арнаға түсуiмен келiсе алмай, экзистенциалдық дағдарысқа түседi. Бар мен жоқтың арасында жан күйзелiсiне түсiп, жанына жалау iздеп аласұрады. Өмiрдiң мəнi жоғалып, мағынасыз тiршiлiкке мойынсынбай өлiммен бетпе-бет қалғандай əл-дəрменi құриды. Оған бiрнеше себептер ықпал етедi. 1914 жылғы Бiрiншi дүниежүзiлiк соғыс жас жазушының дүниетанымына керi əсер етiп, жалпыұлттық құндылықтардың жоғалуы əкелiп соқтыратын факторлардың ушығуы болса, екiншiден, немiс ұлтшылдығының белең алып, Германия өркениетiнiң адамзатты билеу идеясы үрей тудырады. Халықтардың бiрiгуге деген ұмтылысы мен гуманизм жəне либеральдық демократия орнатудағы талпынысының ыдырауы жазушының ақыл-ойын тұсап тастайды.

	Пацифистiк көзқарастағы жазушы əскери қызметтен қашқақтаса да, Венадағы əскери мұрағатта офицерлiк қызмет атқарады. Германияға қарсы мемлекеттердiң прозашыларымен қатынаста болу – сатқындыққа саяды.

	Француздық қоғам қайраткерлерi А.Франс, Р.Роллан, Г.Уэлстер соғысқа қарсы интернационализм ұрандарын көтергенде Цвейг еш ойланбастан осы ұйымға қосылады.

	Фашизм маршы Еуропаны жаңғырықтырғанда Цвейг «Тагебух» журналына «Шыдамдылыққа үнқату» мақаласын жазып: «Бiз жоғалған ұрпақпыз, бiз ендi ешқашан бiрiккен Еуропаны көрмеймiз» деп өз қиналыстарын бiлдiрдi.

	Жазушы Германия билiгiне фашистiк диктатураның келген кезiнде де өз көзқарасынан танбайды.

	1933 жылы 10 мамырда жазушының барлық кiтаптары оның гуманистiгi үшiн емес, өмiр сүруге құқы жоқ «еврейлiгi» үшiн өртеледi. Осыдан кейiн оның əрбiр қадамы аңдуда болады. Қоғамнан аластатылып, тұйық өмiр сүруге мəжбүр болады.

	1934 жылы эмиграцияға көшедi. Ұлыбританияның адамзаттығын қабылдайды. Демократияның туы, парламентаризм мен адам құқығын қорғаушы деген Англияның басқару жүйесiндегi сатқындықты көрiп, айналасынан түңiледi.

	1941 жылы Стефан Цвейг Бразилияны паналайды. Туған жерге, достарға деген сағыныш оның жан-жүрегiн жаралап, жалғыздық дертiне ұшырауына əкелiп соқтырады.

	1942 жылы 23 ақпанда Стефан Цвейг екiншi əйелi Шарлотта Альтманмен бiрге күштi дəрi жұтып, сол мезетте қайтыс болады.





МƏСКЕУДЕ БАС МҮЖИТІН ПРОКУРОР




	«Біз – қазақстандықтармыз!» деген ұран бүгінгі таңда ұлы мақтаныш сезімге айналып отыр. Осы мақсат жетегінде еліміздегі ұлтаралық келісімнің қазақстандық моделін шет елдерде насихаттау мұраттары жан-жақты жүргізілуде. Осы мақсат жолында Қазақстанның гуманитарлық картасының аясы да ұлғаюда. Елімізде жəне өзге елдерде өмір сүріп жатқан бұрыңғы отандастарымыз ұғымында қазақ халқы – негізгі қозғаушы күшке айналып отыр. Олардың түсінік пайымында егер басқа ұлттар мен ұлыстар өздерінің дамуына мүдделі болғысы келсе, қазақ ұлтының маңына топтасуы қажет деген ұғым қалыптасып келеді. Мұны кейбір бұқаралық ақпарат құралдарында еліміз туралы жарияланып жатқан хабарлардан да байқап жүрміз. Қазақстан десе, шет елдердегі бұрыңғы отандастарымыздың ниетінен де білуге болады. Ондай жағымды мысалдар аз емес.

	Жалпы, жеке адамның дамуы көпжақты жəне көпқабатты құбылыс. Кезінде Қазақстанда дүниеге келіп, осында білім алған, бертін келе кеңес, партия жұмыстарында шыңдалған кадрларымызды Мəскеу жоғары қызметтерге шақырып алып, олардың ақыл-ойына жүгініп жатты. Олардың басым көпшілігі Ресейде тұрып жатса да ұлттық эгоизмге, менмендікке бой алдырмады. Ресейдің орталық қалаларында оқып, Еуропаның озық мəдениетін, демократиялық үрдістерін бойларына сіңірсе де, туған отандарын ұмытпағандар да болды. Солардың бірі – Ресей Бас прокурорының міндетін атқарған жерлесіміз Олег Иванович Гайданов. Өмірінің 40 жылға жуық уақытын кезіндегі Кеңестер Одағының прокуратура саласына арнаған жерлесіміз осы мақсат жолындағы қызметін Ресей федерациясының Бас прокуроры міндетімен аяқтады. Ол – тағдыр пешенесіне жазған бұл міндетті 18 күн атқарды. Борис Ельциннің тұсындағы саясат аласапыранында Кремль əкімшілігінің ішкі интригаларына көндікпеген кезде оны атақты «монша дауымен» масқара болған Юрий Скуратовпен алмастырды. Əйтсе де біздің жерлесіміз бұрынғы халықтар көсемі Сталин отырған жұмыс бөлмесінде, Керенскийдің қызмет билігінде 18 күн отырып, Ресей құқық қорғау органдарының тарихында алтын əріптермен жазылып қалды.

	Сталиннің қызмет бөлмесі демекші, осыдан тура 80 жыл бұрын бұл ғимаратта КСРО-ның алғашқы үкіметінің Ұлт істері жөніндегі комиссариаты орналасыпты. 1930 жылдары бұл бөлмеде атышулы прокурорлар А.Я.Вышинский, Нюренберг сотында Кеңес үкіметінің атынан мемлекеттік айыптаушы болып қатысқан Р.А.Руденко, прокурорлар А.М.Рекунков, А.Я.Сухаревтар отырып, қызмет атқарған. Бұған дейін Бүкіл-халықтық староста М.И.Калининнің бөлмесінде отырған оған Сталиннің бөлмесінде отырудың 18 күн бұйырымында тұтастай тарих жатыр.

	Жалпы, Ресей прокуратурасының 300 жылдық тарихында (Ресей прокуратурасы 1722 жылы 12 қаңтарда Петр 1-дің Жарлығымен құрылған) осыншама қысқа мерзім прокурорлық қызмет атқару жалғыз Гайдановқа ғана бұйырыпты. 1917 жылы Бас прокурор И.Н.Ефремов бұл қызметте небəрі 11 күн атқарған көрінеді. Бұған дейін Ресей Бас прокуроры қызметін 2 айға жетеқабыл А.Ф.Керенский де атқарыпты.

	Олег Гайданов – Ресей Федерациясы Бас прокуроры қызметін өз ізбасары Юрий Скуратовқа тапсырғанда прокуратура штатында 44300 адам, 12099 қызметтік қару болған екен.

	Өмірінің ширек ғасырын прокуратура саласында өткізген Олег Ивановичтің бұрынғы Гурьев облысында «балық мафиясымен» күресуіне, Өзбекстанда рашидовшылармен, Ресейде əскери генералитеттің журналист Д.Холодовтың көзін құртуы ісімен айналысуына тура келген. Бұл кездері оның «қалашников» автоматымен ұйықтаған күндері көп болыпты. Мұрынтаудан алынған алғашқы 14 кг алтынның Мəскеуге келіп «еріп» кеткендігін тексеруі де бір тарих.

	Жерлесіміз Олег Иванович Гайданов – 1945 жылы 14 қаңтарда Ақтөбе қаласында дүниеге келген. Орта мектепті бітірген соң, Ақтөбе Ферросплав зауытында токарь болып еңбек жолын бастаған оны зауыт басшылығы Саратов политехникалық институтына жолдамамен оқуға жібереді. Жарты жылдан соң, оны КСРО Қорғаныс министрінің арнаулы шешімімен Əуе кеңістігінің құпия мектебіне оқуға жібереді. Оқу кезінде Байқоңыр, Капустин яр əскери полигондарында қызмет атқарады. Осында жүріп партия қатарына қабылданып, əскери саяси басқарманың жолдамасымен партия мектебін бітіреді.

	1967 жылы Олег Гайданов өзінің туған қаласы Ақтөбеге оралып, осында комсомол қызметіне орналасады. Ақтөбе қалалық комсомол комитетінің ұйымдастыру бөлімінің меңгерушісі қызметін атқара жүріп, 1968 жылы Мəскеу заң институтының Орынбордағы филиалын өндірістен қол үзбей жүріп, үздік бітіріп шығады. 1971 жылы қалалық партия комитеті оны қалалық прокуратураға қызметке жібереді. Олег осы жылдары ВЛКСМ Орталық комитетінің мүшесі болып сайланып, «Комсомолдағы белсенді қызметі үшін» белгісімен марапатталады.

	1972 жылы Олег Гайдановқа екінші сыныпты прокурор атағы беріледі. 1973 жылы Ақтөбе облысы прокурорының көмекшісі,бір жылдан соң Ақтөбеде жаңадан ашылған Пролетар ауданының прокуроры қызметіне тағайындалады. 1978 жылы КСРО-ның Бас прокуроры Р.Руденконың өкімімен оған Əділет кеңесшісі деген атақ мерзімінен бұрын беріледі. Осы жылы Қазақстанның Бас прокуроры Өтеген Сейтовтың бұйрығымен ол Гурьев облысы прокурорының бірінші орынбасары болып тағайындалады. Ол бұл қызметті 3 жыл атқарады. Жайық жағалауындағы «Балық мафиясы» да осы жылдары белең алады. Осы жылдары прокурорлардың балықты заңсыз аулаушыларды өз қолымен ұстап, немесе бақылауына жағдай жоқ-тын. КСРО прокуратурасының Гурьевке өткен көшпелі мəжілісінде осы жөнінде КСРО Бас прокуроры Руденконың алдында мəселе етіп қоюы бұл мəселенің шешімін табуға жəрдемін тигізеді. Гайдановтың прокуратураға заңсыз балық аулаушыларды бақылау үшін арнайы кеме қажеттігі жөніндегі мəселесі Гурьев – Астрахан бағытындағы прокурорлық қадағалауды оңды жолға қояды. Бас прокурор Горький қаласындағы зауытқа арнайы кеме жасату жөнінде тапсырма беруі бақылау орнатуды көп жеңілдетеді. 1981 жылы Гайданов Қазақстан Бас прокуратурасының Тергеу басқармасы бастығының орынбасары қызметіне шақырылады. Бұл жылдары ол Саратов заң институтының аспирантурасын бітіреді. 1983 жылы Саратов университетінде кандидаттық диссертация қорғап, Қазақстан прокуратурасындағы ғылыми дəрежесі бар төртінші прокурор атанады. Өндірістен қол үзбей жүріп, Қазақ Мемлекеттік университетінің заң факультетінде дəріс оқиды. Гайдановтың 30 жылдық оқытушылық тəжірибесі Гурьев пединститутында, КазГУ-де, Ташкент партия мектебінде, Целиноград университетінде сайрап жатыр.

	Қайта құру саясаты тұсында Олег Гайданов СОКП Орталық Комитеті мен КСРО Бас прокуратурасына шақырылып, оған аса жауапты жұмыс тапсырылады. Сол жылы ол Өзбекстан Республикасы Бас прокурорының орынбасары болып тағайындалады. Ол бұл кезде небəрі 39 жаста болатын.

	Ташкент жас прокурорға батыл болуға шындықтан қаймықпауға жол ашып береді. Бес жылға жуық Өзбекстанда қызмет атқарған жылдары Республика басшылығы түгелімен толық алмастырылады.

	Ұйымдасқан қылмыс, парақорлық, жала жабушылық ерекше етек алады.Мақта ісі бойынша мыңдаған адам түрмеге жабылады.Психологиялық қысым, ауыр жұмыс оның денсаулығына кері əсерін тигізеді. Осы жылдары оған жан-жақтан қысым жасалып, қастандық та жасалды.

	1990 жылдары Горбачевтің бастауымен басталған қайта құру өз жолынан кері кетіп, оның ең озық деген идеялары талқандала бастаған кезде Гайданов өзінің туған Отанына оралып, Целиноград облысының прокуроры болып тағайындалады.

	Бұған дейін Қазақстанда жүргенде Қостанай облысы партия комитетінің бірінші хатшысы Бородиннің үстінен СОКП Орталық комитетіне оның қызмет билігін асыра пайдаланып, қымбат сыйлықтар алатыны жəне заңсыз қару-жарақ ұстайтындығы жөніндегі түскен арыз бойынша тергеу амалдарын жүргізген атышулы прокурор Гайдановты Целиноград облысының басшысы өте салқын қарсы алады. КСРО-ның ең соңғы Социалистік Еңбек ері Браунның прокуратура органымен байланысы ежелден шарасыз амалдардан құрылған еді. Ол бұл бағытта үнемі СОКП Орталық комитетінің Іс басқармасының басшысы Кручинаға иек артатын. Сондықтан ол Гайдановтың қалайда Целиноградқа прокурор болып тағайындалуына өз қарсылығын білдіріп танады. Бұл жөнінде Қазақстан компартиясы Орталық комитетінің бірінші хатшысы Колбинге жедел хат жібереді. Бірінші хатшы прокурормен жеке кездесуі барысында Целиноградта оған жұмыс істеу өте ауыр соғатынын, сондықтан Браунның кейбір қылықтарына «көз жұма тұруға» тура келетінін ескертеді. Өзінің Грузияда екінші хатшы, Ульяновскіде облыстық партия комитетінің бірінші хатшысы болған кезінде прокурорлармен қандай қарым-қатынаста болғандығы жөнінде іс-тəжірибесімен бөліседі. Бірінші хатшымен болған екеуара əңгімеден Колбиннің өз жұмысына көңілі толмайтынын, көңіл-күй ауанында əлде бір мазасыз алаңдаушылық бар екенін сезеді.Бұл туралы Республика прокуроры Ғ.Елемесовпен болған əңгіме, асылы, ол (Колбин) таяу арада Мəскеуге кетіп тынатын шығар дейді. Прокурор болжамы шындыққа ұласады. Араға екі ай салып, Колбин КСРО Халықтық бақылау комитетінің төрағасы болып бекітіледі.

	Жаңа прокурор өз қызметіне кірісе сала, облыстағы құқық қорғау органдары басшыларының басын қосып, өзара қарым-қатынас туралы кеңейтілген мəжіліс өткізеді. Координациялық мəжіліске өзінің орынбасарын жіберген Ішкі істер басқармасының бастығын қатаң сынға алып, мəжіліске келіп, қатысуын талап етеді. Мəселе өте тереңде болып шығады. Ішкі істер қызметінің заңсыздықтарға бой алдырғаны соншалық, прокурорлар қатардағы тергеушілерді қамауға алуға, тінту жүргізуге қауқарсыз екендігі байқалады. 1987 жылы Атбасар қалалық ішкі істер басқармасынан 118 қылмыстық іс ұшты-күйлі жоғалып кетеді. Бұл іс бойынша кезінде Одақтық органдардың қатысуымен үлкен тексерістер болып, орасан зор заңсыздықтардың беті ашылады. 1992 жылдан бастап, Одақ бойынша барлық прокуратура қызметкерлері Целиноградта оқу-жаттығу сабақтарын жүргізеді.1990 жылы Қазақстан заңгерлерінің 1 съезінде Гайданов Қазақстан Жоғары кеңесіне депутат етіп ұсынылады. Бас прокурор Сухарев бұл жолы Кручиннің сұрауымен оны бұл мақсатынан бұрын жібереді.

	1992–1993 жылдары Гайданов Ұлттық Қауіпсіздік комитетінен өз атына жазылған хат алады. Онда Целиноград облыстық əкімшілігінің экономика комитетінің жалған лицензиясы арқылы облыс басшысы Браунның досы Максюмик дегеннің Алманияға астық жіберіп тұратындығы сөз болады. Алайда оның Мəскеуге қызметінің ауысуына байланысты іс тоқтап қалады.

	Мəскеуде Гайдановты құрақ ұшып күте қоймады. Бұрынғы Өзбекстан ісі мұнда да күйіп тұрған болатын. Оның бір ұшы өзінің бұрынғы бастығы Рекунковқа да келіп тіреледі. Рекуновқа Ташкентке барған сапарында Өзбекстан басшысы Османхожаев пара берді деген күдікпен жауап беруге тура келеді. Істі жүргізген Гдлян ешнəрсеге көнер емес. Сөйтіп бұл іске Гайдановтың куəгер ретінде араласуына тура келеді.

	1993 жылы Ресейде тəжірибелі кадрларға сұраныс туындаған кезде Гайданов екінші рет Мəскеуге шақырылып, Ресей Бас прокуратурасының Тергеу басқармасының бастығы болып тағайындалады. Бұл жолда оған құқық саласындағы жұмысты жаңаша жүргізуге тура келеді. Заңмен қорғалған азамат өз мемлекетінде жасампаз тұлғаға айналатынын сезінген прокурор əр іске шыншылдықпен қарауға өзін де өзгені де тəрбиелей біледі. Мемлекет – билік адамдар арасындағы күрделі байланысты жүзеге асырған елдер өркениетті биік сатыларына жеткізеді. Бірақ Федерация жағдайында бəрі ол ойлағандай емес еді. Ресей қоғамы елдің əр азаматына емес, олигархияға, транс-ұлттық корпорацияларға, корпоративтік мүдделері басым топтарға қызмет етіп жатқан кезең болатын. Ресейдегі саяси-əлеуметтік ахуалдың қарапайым азаматтың мүддесі жағында болмауының, əрине объективті себептері де бар еді.

	Қоғамдағы қайшылықтар, кемшіліктер мен басқа да ауытқушылықтардың түпкілікті себебі мемлекеттің нақты істердегі бағытына қашанда тəуелді. Мемлекетті басқаратын топ өзінің ішкі эгоизмін негізге алып, жалпыхалықтық мақсаттарды, іске асырумен айналысқан елде ғана келешек болатынын сезсе де баррикаданың екі жағына шығып, айтысып кетуін ол көре тұрып, қалыс қала алмайды. Себебі, құқықтық мемлекет жеке топтық мүддеге емес, əр азаматтың мүддесіне, өміріне қызмет ететін мемлекет. Заңның диктатурасының орнамай отырғандығы да мемлекеттік аппараттың жүгенсіздігінен орын алып отырғандығы да шындық еді. Осы жылдары ол Ресей тағдырындағы ең тарихи оқиға саналған қазақ төңкерісіне тікелей қатысы бар Хасбулатов, Руцкой, Макашов істері бойынша өте байыпты шешім қабылдайды. Оның бұл шешімі Ресейді азамат соғысынан аман алып қалады. 1994 жылғы ақпан айында ол сол тұстағы Ресейдің Бас прокуроры А.Казанникпен бірге, президент Ельциннің қарсылығына қарамастан, жоғарыда аты аталған жоғары шенді азаматтарды қамаудан босатып жібереді. «Қара қылды қақ жарған» шындық қана қателіктерді кемшіліктер мен қайшылықтарды əділ шешу арқылы Ресейдің барлық саладағы бастамаларының ойдағыдай модернизациялануын қамтамасыз ететініне биліктің көзін жеткізеді. Бірақ кекшіл билік прокурордың бұл қылығын кешірмейді. Билік иесінің (Ельциннің) бəтіңкесінің шаңын мұртымен сүртетін жағымпаздар шыншыл прокурорға жұмыс істетпейді. 1996 жылы Ельцин режимінің саяси көзқарасымен келіспегендіктен бұрынғы Бас прокурор Казанниктің ізімен Олег Гайданов та «өз еркімен» отставкаға кетеді. Үкімет оған Түркияға немесе Сауд Корольдігіне бас консул болып баруды ұсынады. Үкімет аппаратының басшысы С.Степашин өз аппаратына қызметке шақырады. Ресейдегі қазақстандықтардың лидері О.Сосковец өз жерлесін Əділет министрінің орынбасары қызметіне тағайындау жөнінде өкім де дайындап қояды. Бірақ бұл тағайындауға министр Ковалев (ол да «монша ісі» бойынша 3 жылға сотталады) қарсылық білдіреді.

	Ресей президенті Əкімшілігінің басшысы Егоров Гайдановты Президент əкімшілігінің Бақылау басқармасының бастығы, аппарат басшысының орынбасары қызметіне тағайындау жөнінде Жарлық дайындап қойғанын естіп, оның орасан көп білетінін жəне кезінде төңкерісшілерге кешірім жасағанын үлкейтіп, Ельцинге сыбырлап жіберіп, оқиғаның алдын алады. Бұл туралы кейін, басына іс түскенде өз орнына сайланған Бас прокурор Скуратов пен Бас прокурордың орынбасары Розанов айтып, кешірім сұрайды. Биліктің енді өзін қызметке жібермесін біліп, ол 1998 жылы «Советник право» деген құқықтық орталық аштыртады. Қазір орталық ТМД жəне шетелдерде күшті беделге ие. Ресей Мемлекеттік Думасының қауіпсіздік жөніндегі комитетінің эксперттік кеңесінің мүшесі ретінде де Гайданов белсеңді жұмыс атқарып келеді.

	Кезінде Мəскеуде ұйымдастырылған қазақ жастарының «Жас тұлпар» ұйымының құрылып, жастардың ұлттық рухтарынан ажырап қалмауларына себепкер болғандардың бірі Мəскеудегі Гачев деген үлкен философ ғылым болатын. Оған тек қана қазақтар емес, Мəскеуде тұрып жатқан əртүрлі зиялы қауым өкілдерінің де қатысқанын білеміз. Жалпы, мұндай басқосуларда Қазақстанның ерекшелігі, оның болашағы қандай болатындығы туралы əңгімеленетін.

	«Жас тұлпардың» Мəскеудегі қазақ жастарының, Қазақстанның ішіндегі студенттердің біразының көзқарастарының өзгеруіне ықпалы зор болды. Сондықтан ол өз белсенділігін жариялы түрде жүргізе алмады. Жасырын түрде кездесулер өткізіп тұрды. Ресми тіркелмеді.

	Осы кемшіліктердің орнын толықтырудың сəті 2003 жылы 3 сəуірде түсті. Бірінші құрылтайшылар жиналысында басқарма құрамы, тексеру-бақылау комиссиясы құрылды. Əзірге жерлестер ұйымы таза ақтөбеліктерден тұрады. Олардың бəрі бұрынғы Перфилов, Мəскеу газетінің шығармашылық ұжымының басшысы Г.Лория, жазушы Мир-Хайдаров, космонавт, генерал Ю.Лончаков, ФСБ генералы И.Лаптевтер бар жерлестер ұйымы Қазақстанмен байланысты жақсы жолға қойып алған. Жерлестер ұйымының басы-қасында Гайдановтың өзі жүрді.

	Жерлестер ұйымын ресми тіркету де қиынға соқпаған. Мəскеу үкіметінің Əділет министрі кезінде Қазақстанда 30 жыл қызмет атқарған кəнігі заңгер А.Буксман деген болатын. Сол арқылы Ресей Əділет министрі Ю.Чайкаға (қазір Ресей Федерациясының Бас прокуроры) шығып, заңның жерлестер ұйымын құруға қарсылық білдірмейтініне көзін жеткізіп, 2003 жылы шілдеде тіркетіп алады. Жерлестер ұйымының ең алғашқы жұмысы ретінде КСРО-ның таратылуымен тоқтап қалған əуе қатынасын жолға қоюы болды. Ресей əуе қатынасы жолдарының басшысы да ақтөбелік Яковлев деген еді. Əуе жолдарының басшысы өз жерлестеріне 10 пайыздық жеңілдік те жасап отыр.

	Жерлестер ұйымы ресми тіркелген жыл Қазақстанның Ресейдегі жылы болса, 2004 жыл Ресейдің Қазақстандағы жылы болып саналады.

	2003 жылы 29 желтоқсанда Ақтөбе облысы əкімінің өкімімен Юрий Гайдановқа «Ақтөбенің жыл адамы» атағы беріледі. Қазақстанда тұрмай-ақ, Қазақстанды сүйетіндер бар десек, Гайдановты айтуға болар еді. Ол өз естеліктерінде сөз басын Қазақстаннан бастайды. Отанын сүюде, оған бойындағы барын беруде аянбайтын қазақстандық патриотизм оның жан-тəнінде екенін бірдей байқауға болады. Олег Иванович 2004 жылы туған жері Ақтөбеге, қызмет істеген ортасы Алматыға келіп, бір жасап қайтты. Келсе, кеткісі жоқ. Соңғы келгенде жерлестері зор құрметпен қарсы алып,алдына қойдың басын тартып, əйеліне құлақ жегізіпті. Содан бері жеңгеміз құнан қойдың құлағына «жерік» көрінеді.

	Қазақ жерінде туып-өскен Олег Ивановичтің қойдың басын мүжуі бұл бірінші рет емес. Елге деген сағынышын басу үшін Мəскеу аралып жүріп, қойдың басын іздейтінді əдетке айналдырыпты. Айтулы күндері немесе елден хабарласқандарға қойдың басын алып келуді тапсыруды ұмытқан емес.

	Елде жүріп, күнде бас жеп жүрген қазақ жоқ. Ал Олег Иванович Мəскеу төрінде отырып, аптаның жеті күнінде де бас мүжуге бар.

	Қазір ақтөбелік жерлестер ұйымында 100-ден астам мүше бар көрінеді. Бөлінгендік емес, Олег Иванович Қазақстан елшісімен əр кездесуінде жалпықазақстандық жерлестер ұйымын ресми тіркеуді көтеріп келген екен.

	Жерлестер ұйымы өз мүмкіншіліктері бойынша 20 дай адамға əртүрлі моральдық, материалдық көмек көрсетіпті. Əлия Молдағұлованың ескерткіші мен мемориалдық мұражайына үнемі көмектесіп тұрады екен. Ұйым өз белсенділігін одан əрі кеңейтіп, Мəскеу облысының шекарасына дейін ұлғайтып жатқан көрінеді. Оған өз жерлестері Мəскеу маңындағы Орехова – Зуев қаласының бұрыңғы мэрі, қазір Мəскеу облысы губернаторы, генерал-полковник Громовтың орынбасары Владимир Гавриленко көмектесіп тұрады екен. Ұлты қазақ емес, бірақ қазақстандық азаматтардың еліміздің мерейінің үстем болсын деп тілек тілеуінің өзі неге тұрады?!





ОБСЕ БАС ХАТШЫСЫНЫҢ КЕҢЕСШIСI




	Тəуелсiздiктiң туын желбiретiп дербес мемлекетке айналған Қазақстан бүгiнгi таңда əлемдiк қауымдастықпен саяси жəне экономикалық жағынан толық ықпалдастық орнатты. Сыртқы саясаттағы ендiгi басты мақсат – елдiң ұлттық мүдделерiн қорғау болып табылады. Оның аясында əлемдiк алып державалармен жəне халықаралық ұйымдармен байланыстарымызды нығайту, ұлттық қауiпсiздiгiмiздi қамтамасыз етiп, елдегi реформаларды жалғастыру талап етiледi. Белсендiлiк, əртараптылық, теңгерiмдiлiк, диалог жəне көпжақты ынтымақтастық саясаттағы басты ұранымызға айналды.

	Қазақстан өзiнiң геосаяси жағдайы мен экономикалық əлеуетiне орай тар ауқымдағы аймақтық проблемалармен тұйықталып қалған емес. Елiмiздiң болашағы Еуропада да, Батыста да, Азия мен Шығыста да көрiнiс тапқан.

	Бiздiң елiмiз Хельсинки қорытынды құжатының жаңа тұрпатты Еуропаға арналған Париж хартиясының, Копенгаген құжатының нормалары мен принциптерiне асқан құрметпен қарайды. Қазақстан Бiрiккен Ұлттар Ұйымымен ынтымақтастыққа аса зор маңыз бередi. Осы халықаралық ұйым шеңберiндегi Даму бағдарламасы, Дүниежүзiлiк Денсаулық сақтау ұйымы, ОБСЕ, ЮНЕСКО, ЮНИСЕФ, Босқындар iсi жөнiндегi жоғарғы комиссариат, Есiрткiге бақылау жасау жөнiндегi ұйымдармен ынтымақтастықты күшейте түсуде. Елiмiз Дүниежүзiлiк банк, Халықаралық валюта қоры, Еуропа қайта құру жəне Даму банкi, Ислам даму банкi, Азия даму банкi сияқты халықаралық қаржы институттарымен де үйлесiмдi түрде өзара тығыз байланыс орнатып отыр.

	Сыртқы саясатты айқындау елiмiздiң елдiк миссиясын жүзеге асыру бағытында дипломатиялық корпустарға үлкен жауапкершiлiк артылуда. Бұл мақсатта елiмiздiң халықаралық мəртебесiн нығайтуда Қазақстан Дипломатиясының қол жеткен табыстары орасан зор.

	Елiмiздiң əлемдiк қоғамдастықта өзiндiк орны бар ел екенiн соңғы 15 жыл iшiнде айқын көрсеттi. Қазақ елiнiң саясаттағы бағыты да, географиялық орналасуы да, жер байлығы да дүние жүзiндегi мемлекеттердi ынтымақтасуға ынталандырады.

	Бүгiнгi таңда Қазақстан əлемнiң 130-ға жуық елiмен дипломатиялық қарым-қатынас орнатып отыр. Елiмiзде 80-ге жуық шет ел елшiлiктерi мен дипломатиялық миссиялары жұмыс iстейдi. Елiмiз толыққанды мүшесi болып табылатын халықаралық ұйымдардың да саны артып отыр.

	Сондай халықаралық беделдi ұйымдардың бiрi – ОБСЕ. Соңғы кезде əлемдегi саяси өмiрге позитивтi ықпал етiп отырған бұл ұйымның халықаралық қауымдастықтағы беделi зор.

	Еуропалық қауiпсiздiк жəне ынтымақтастық жөнiндегi ұйым (ЕҚЫҰ) еуропалық құрылым болғанымен, ол əлемдiк проблемаларды шешуге белсене араласып келедi. Құрамына 56 мемлекеттi бiрiктiрiп отырған ұйым саяси даму мəселелерiмен бiрге мəдени құндылықтарды жəне еларалық дəстүрлердi де ықпалдастыруға мүдделi. Бұл ұйымның 4 мүшесiнiң – БҰҰ-ның Қауiпсiздiк Кеңесiнiң тұрақты мүшесi екенiн ескерсек, оның планетааралық саяси рөлiнiң ерекше маңызды екенiн түсiнесiң.

	Ұйымның iргетасы 1975 жылы 1 тамызда Хельсинкиде қаланған болатын. Алғашында ұжымдық келiсiмге Еуропаның 33 мемлекетi мен АҚШ жəне Канада мемлекеттерi қол қойды. Келiсiмдер негiзiнде: экономика, ғылым жəне техника, қоршаған орта саласында гуманитарлық жəне өзге де саладағы əрiптестiк байланыстарды көздеу белгiлендi. Кейiн ұйымның аудиториясы ұлғайып, ол КСРО-дан бөлiнiп, өз тəуелсiздiгiн жариялаған республикалармен жəне Балкан түбегi елдерiмен кеңейiп, мүше елдердiң саны 56-ға жеттi. Алғашқыда ол Еуропадағы қауiпсiздiк пен ынтымақтастық жөнiндегi кеңес аталса, 1994 жылдан халықаралық ұйым статусына ие болды. 1991 жылы оның Парламенттiк ассамблеясы құрылды. Ұйым шешiмi бұрын жай ұсыныстық сипатта болса, қазiр ол ықпалды əлеуеттiк күшке ие. Жүргiзiлген реформаларға байланысты ұйым 10 қағиданы, егемендiк теңдiгiн, құқықтық теңдiк сыйластықты, территориялық бүтiндiк пен дауларды бейбiт түрде шешудi, халықтардың өз тағдырын шешуге, өзгелердiң араласпауына кепiлдiк берудi, мемлекеттер арасындағы əрiптестiк, халықаралық құқықтық процедураларды орындауды ұстанады.

	ОБСЕ-ге мүше 56 мемлекет ұйымда Тұрақты Елшiсiн ұстайды.

	2006 жылы ОБСЕ-нiң жалпы жылдық бюджетi – 168,2 млн. еуроны құраған. Ұйымда қызмет ететiндердiң саны 3500 адамды құраса, олардың 3 мыңдайы ұйымның негiзгi штаб пəтерiнен тыс аймақтарда орналасқан 18 миссияда қызмет iстеуде. ОБСЕ-нiң тұрақты жұмыс iстейтiн хатшылығында жəне ұйымның өзге де институттарында 460 дипломат қызмет атқарады.

	ОБСЕ-нiң барлық ұйымдық-əкiмшiлiк жұмыстарын жоспарлап, оған басшылық жасап отыру Секретариатқа жүктелген. Оған Бас хатшы жетекшiлiк етедi. Бүгiнгi таңда ұйымның Бас хатшысына кеңесшiлiк жасау – бiздiң жерлесiмiз, кəсiби дипломат Ержан Амантайұлы Бiртановқа бұйырып отыр.

	Бүгінгі таңда Қазақстан ЕҚЫҰ-ның іс басындағы төрағасы болып табылады. Алайда бұл ықпалды ұйымға қазақ елі азаматының ізі Қазақстанның жетекшілік жасауынан бұрын тиген. Бүгінгі таңда оған осы қасиетті ұйымның атынан іскерлік байланыстарға түсуге прерогатива берілген.

	Бiртанов Ержан Амантайұлы – 1970 жылы 25 мамырда Алматы қаласында дүниеге келген. 1987 жылы осы қаладағы №120 мектептi бiтiрiп, сол жылы Политехникалық университетке оқуға түсiп, оны 1993 жылы үздiк бiтiрiп, ғылым жолына түседi. Техника ғылымының кандидаты. Республикамыздың Сыртқы iстер министрлiгiнде жəне Австриядағы елшiлiкте екiншi хатшы болып қызмет атқарған.

	2002 жылдан Вена қаласында ОБСЕ-нiң бөлiм бастығы, ал өткен жылдан ОБСЕ-нiң Бас хатшысының кеңесшiсi қызметiн атқарып келедi. Бiрнеше шет тiлдерiн меңгерген.

	Ержан Бiртанов əзiрге ОБСЕ қабырғасында қызмет атқарып келе жатқан тұңғыш жəне алғашқы қазақ азаматы.

	Сан ғасырлық тарихы бар қазақ дипломатиясының қазiр жаңа дəуiрi басталды. Бiздiң елiмiздiң елшiлерi əлемдiк саясат тақтасында қазақстандық қоғам мүддесi үшiн ашық диалогқа түсе алатын дəрежеге жеттi. Өткен жылы Еуропалық қауiпсiздiк жəне ынтымақтастық ұйымының төзiмдiлiк жөнiндегi кеңесi Алматыда өтуiнiң өзi елiмiз дипломатиясының iрi жеңiсiне саяды.

	Қазiргi кезеңнiң тарихи мəселелерiн бiр диалог шеңберiнде шешу мүмкiн емес. Соңғы кездерi Батыс дипломатиясы ОБСЕ ұйымының стратегиялық бағытын «үрлемелi» стандарттармен толықтырып, əлемнiң батысы мен шығысын қайта құрудағы құрал ретiнде қарастырғысы келедi. Осыған байланысты географиялық жəне артықшылықтар жағынан əлемде көптеген өзгерiстер белең алды. Сондықтан Қазақстан ОБСЕ-нiң демократиялық құндылықтарды қадағалаудағы мандатын халықаралық статус дəрежесiнде сақтауын қалайды. Күштi мен əлсiздiк арасында «ұлы шахмат тақтасы» комбинациясы əлi де жүрiсiнен таңған жоқ. Осыған орай 2005 жылдың 6 желтоқсанында Люблянда ОБСЕ Министрлер кеңесiнiң кездесуiнде ұйымға мүше мемлекеттердiң Сыртқы iстер министрлерi «Шыдамдылық пен құқықтарды шектемеу: өзара түсiнiстiк пен құрметке ықпал ету» туралы шешiм қабылдады. Азаматтардың ой еркiндiгi, сөз бостандығы, дiни сенiмдерiне жəне ұлтаралық өзара түсiнiстiк туралы пiкiр алысылды.

	Əлемдегi осы тақырып төңiрегiнде жүрiп жатқан пiкiрталастар өткiрлiгi өте жоғары. Соңғы уақыттардағы оқиғалар этностық жəне конфессиялық дəстүрлердiң көпқырлылығы жағдайында мəдениеттердiң үнқатысуларын ұстануға үндейдi. Мұндай диалогты Қазақстан ерте бастады.

	1996 жылы Қазақстан Республикасының Президентi Нұр-сұлтан Назарбаев Лиссабонда өткен ОБСЕ-ге мүше мемлекеттер мен үкiмет басшыларының басқосуының екiншi мəжiлiсiне төрағалық етiп, жоғарыдағы мəселелерден туындайтын республикамыздың əлемдiк саясаттағы платформасын айқындап бергенi бар.

	Қазақстан Республикасы Президентiнiң бұл бастамасы үнемi жаңарып, жасарып келедi. Өткен жылы Алматыда өткен «Мəдени, дiни жəне этносаралық түсiнiстiк» атты ОБСЕ-нiң кеңесiнде Елбасымыз «Қазақстанда ұлтаралық келiсiмдi қолдаудың оптимальды жүйесi жұмыс iстеуде. Оның ұстанатын басты қағидасы – мемлекет пен қоғам арасындағы диалог болып табылады. Бiздiң ұлтаралық, дiнаралық келiсiм мен түсiнiстiк негiзiндегi тəжiрибемiз жалпы, Еуропалық қауiпсiздiк ынтымақтастық ұйымындағылардың қызығушылығын тудырып отыр» деген болатын.

	Қазақстанның 2009 жылы ОБСЕ-ге төрағалық ету бастамасы да осы принциптерге негiзделiп отыр. Бұл – ОБСЕ-нiң күнтəртiбiнде талқыланып жатқан басты мəселелердiң бiрi.

	Мəртебелi саяси ұйымға төрағалық ету идеясы елiмiздi дамытудың iшкi бағдарламаларымен тығыз байланысты жəне ол Мемлекет басшысының халыққа Жолдауында атап көрсетiлген Қазақстанды əлемдегi бəсекеге барынша қабiлеттi елу елдiң қатарына енгiзу стратегиясындағы экономикалық аспектiлермен астасып жатыр. Оның үстiне ОБСЕ құрылғалы бергi бұрынғы КСРО құрамында болған республикаларды, бүгiнгi тəуелсiздiгiн жариялаған мемлекеттердi былай қойғанда, бүкiл Шығыс блогында өмiр сүрген елдердiң бiрде-бiрi аталған құрылымға басшылық құқына ие болмапты. Саяси теңгермелiктi алға тартқан Ресей мен Белорусь Қазақстанды ОБСЕ-ге төрағалық жасауға ТМД елдерiнiң атынан жалғыз үмiткер ретiнде көргiсi келедi.

	Қазақстанның ОБСЕ-ге төрағалық жасау ниетi – табиғи, заңды сұраныстан туған көзқарас. Қазақстан қазiр əлемдiк қауымдастықтың теңқұқылы мүшесi. Оның үстiне, Каспий аймағы, соның iшiнде Орта Азия – орасан адами, табиғи ресурстардың, үлкен стратегиялық мүдделердiң тоғысқан аймағы.

	Оның ақиқат екенiн Орта Азиядағы барлық мемлекеттер мойындап отыр. Қазiр бұл процедуралардың хаттамалық желiсi ұйымға мүше мемлекеттер дипломаттарының арасында үлкен талқыға түсуде. Ол əсiресе, ОБСЕ штаб пəтерiнiң ең талмау тұсы болып отыр. Соңғы екi жылда ұйым басшыларының Қазақстанға бiрнеше рет ресми сапарлары ұйымдастырылды. Оның құрамында Ержан Бiртановтың да аты-жөнi ресми хаттамаға енгiзiлдi. ОБСЕ дипломаты ретiнде.

	Саясат қазiргi адамдардың – өмiрлiк қажетi жəне тiрлiгiнiң тұтқасына айналып отыр. Өйткенi, əрбiр тұлғаның қоғамдағы өз орны мен рөлiн түсiнуi, мемлекеттiк дəрежедегi мүдделердi ұғынуды, саяси танымы мен тəжiрибесi ең алдымен оның саяси жағынан қаншалықты қалыптасып-шыңдалғанына байланысты болмақ.

	Олай болса, елiнiң ертеңi үшiн, мүдде тұрғысында бүйрегi бұрып тұратын дипломаттың беделдi халықаралық ұйымдағы сындарлы қызметiне сəттiлiк тiлейiк.





ТҮРКІ ҒЫЛЫМЫНЫҢ ШОҚТЫҒЫ – ҚАЗАҚ ХАЛЫҚ КАЛЕНДАРЫ




	Шығыстық ғылым мен дəстүрді пайымға алған халқымыз Ай аттары мен Күн ерекшеліктеріне ерекше мəн берген. Халық даналығы Күннің, Айдың, Жұлдыздардың орналасуы мен тууына қарай шаруашылық есептерін жүргізіп отырған. Осыған орай, астрологиялық есептер мен ғылымға сəйкес наным-сенімдері болған. Ай аттарының қасиеттері мен ерекшеліктері туралы тұжырымдар жасаған. Біз бүгін осыған орай, ғалым-зерттеуші, физика-математика ғылымдарының кандидаты, докторант Камалбек РАМАНҚҰЛДЫ əңгімеге тартқан едік.

	– Камалбек Егізекұлы, халқымыздың дəстүр-салтында əр күннің, əр айдың ерекше маңызы бар. Осы біз əр айдың қадірі мен қасиетіне мəн беріп жүрміз бе? Жалпы, танымдық дүние пайымымызға сай өрілген ай аттарының өзгеруіне саясаттың ықпалы болган жоқ па?

	– Біз Тəуелсіз Қазақстан жағдайында дүниетанымымызды да жаңғыртуымыз керек. Қазақ болу – ренессанстық идея, яғни, жаңғыру идеясы. Қазіргі уақыттың жаңа буыны өзін дəстүрлі қазақпен, бұрынғы ата-бабасының өлшемдерімен өмір салтын жалғастыруы қажет.

	Əлқисса, əңгіме басы бағзы дүниеден бастау алатын, əлемдік бəйтеректің шоқтығы биік бір бұтағы – түркі ғылымының құндылығы, бір мақала төңірегіне сия қоймас. Əйтсе де мүмкіндікті пайдаланып, яғни, ЮНЕСКО-ның астраномия ғылымына деген ізгі ниетін ескеріп, қазақтың тойда толғанатын қасиетінің ұлылығын дəлелдеп, қысқаша ойымды айтайын. Жалпы, астрономия жөнінде əңгіме ұзақ, сондықтан мен оның бір тармағы – Қазақ халық календары (əдейі календарь деп баса айтып отырған себебім, көпшілік ойлайтындай бұл орыс сөзі емес, «саlеn dае» – ай басы деген латын сөзі, яғни, əлемдік термин) туралы ой-пікірімді білдірейін.

	Əңгімені «өгіздің мүйізінен ұстап» бастасам. Қазіргі қолданып отырған қазақ календары бағзыдағы ата-бабамыз қолданған күнтізбе санауынан айнып кеткен. Яғни, менің айтайын дегенім: біз ай аттарының бірін, нақтылап айтсақ, түркіше екінші ай, əлемдік күнтізбеде төртінші ай болып саналатын ай аты. Ол қазір қате аталып, сəуір болып жүр. Ал қазақтың мезгіл атауына да, ай атауына да дəл келетін халық атауы – көкек. Бір жерде бұл айды «көк ек» деп түсіндірсе, бір жерде «көкек сайрайтын мезгіл» деп түсіндіріп жүр. Бұл – дəл атауы. Барлық жағынан дұрыс. Ал сəуір атауы өз орнында емес. Күннің эллипс бойынша торпақтың, яғни, сəуірдің тұсына келуі біздің атауымыздағы мамыр айы. Сəуір айы арабтың сиыр, яғни, торпақ деген зодиак атауынан шыққан.

	Бұл айдың сəуір атауына ие болған тарихына кезінде өзім куə болған едім.

	Қайта құру кезеңінде, ұлттық құндылықтарымызды қайта жандандырамыз деп əр салаға қызу кірістік. Оның ішінде астрономия мəселесіне жататын күнтізбе бар. Сол тұста ай аттарын қазақша жазу мəселесі туындады. Ай аттары бұрынғы ата-бабамыз қолданып жүрген күйінде қабылданды. Төртінші ай – көкек айы болатын-ды.

	Ол уақытга коммунистік партияның əлі де дүрілдеп, ықпалы жүріп тұрған тұсы еді. Апрель айында партия жиналысы болып, В.И.Лениннің атақты Апрель тезистерін талқылайтын кез. Күн тəртібіндегі мəселе «В.И.Лениннің көкек тезистері» деп аталынатын. Содан Ленинді көкекке теңеу ыңғайсыздық туғызды. Айдың атын дереу өзгерту керек деген əмір түсті. Оған дайын қазақтар да бар екен (атын айтып ерекшелемейін дедім). Қазақта сəуір болмай, тəуір болмайды деуші едік. Осы айдың аты – сəуір болсын деп ұсыныс жасады. Содан «сəуір тезистері» деген əдемі сөз шыға келді. Ал бүгінгі күннің көзқарасымен қарайтын болсақ, сəуір атының енуі, біріншіден, өз тұсымен дəл келмейтін, кірме сөзге негізделген ай, екіншіден, коммунистік режимнің қазақтың шекесіне қойған мөрі болып шыға келді. Тамырымызды тазартамыз деген ізгі ниет болса, бұл мəселені өзекті мəселе дей қарап, өз төл аттарымызды орнына қоюымыз керек. Бұл қазақшылығымызға сын.

	Ал, енді «оқушылар, студенттер жалпы қазақ қауымы сəуір айына үйренісіп кетті. Шығын шығарып не қыламыз», – деген пікірдің туарына кəміл сенімдімін. Бірақ, бəсекеге барынша қабілетті елу ел қатарына қосыламыз деген сөзімізді растағымыз келсе, онда көкек айына нақты тоқтауымыз қажет.

	– Əңгіме төркіні бірден олқы тұсымызды айтудан басталды. Жетістікті айтуда желпінуден кенде емеспіз ғой, ал кемшілікті айту екінің бірінің қолынан келе бермейді. Осы багыттағы ойды тереңдету үшін осы мəселе төңірегінде сонау заманда «екінші Аристотель атанған əл-Фараби бабамыздан бастап, Хайдар Дулат, Ұлықбек, кейінгі буын Ақжан Машанов жəне де басқа қазақ ғалымдары осы бағытта түрлі ойтүрткі жасады емес пе?

	– Бағзы заманнан бері жүргізіліп келе жатқан жыл санауымызға негіз болған күнтізбе айналасында айтар əңгіме ұзақ сонар. Бір тұсын екшелеп кеткім келеді. Қазір бүкіл əлемдік жыл санауда «Шығыс календары» деп аталатын, ал онысы Қытай атауларына негізделген жыл аттарынын атауы түркі календары негізінде алынғанын айту да жеткілікті болар. Зодиакта атаулар тірі жəндіктердің əр тобына беріледі. Мысалы, омыртқалылар, омыртқасыздар, тұяқты, тұяқсыздар т.б. болып. Қытай атаулары осы түркі халықтарының топтарына негізделіп алынып, аяғында қателікке ұрынған. Оларда жылан, айдаһар деп бір топта екі айдың аты беріліп кеткен. Ал түп тамырында, яғни, түрікше негізде жылан, ұлу жылы делінеді. Бұл жерде Ұлу – лу, айдаһар болып жыланды қайталап тұр.

	Мұндай тұстарды нақтылай түсу үшін əрине, арнайы ғылыми мақала жазған дұрыс болар. Ал көпшілікке түсіндіру үшін əзірше жалпы əңгімеге ұрынуға тура келіп тұр.

	Шындығына келсек, осы тақырыпты əл-Фараби трактаттары негізінде, сонау заманда Батыстың ғылымы тоқырап тұрғанда ғылымды əлемдік деңгейге нақты астрономиялық есептеулермен көтерген, əлемдік жұлдыз каталогын жасаған Ұлықбек еңбегі негізінде, қазақ хандығы түркі əлемінен ерекшеленіп шыққан тұста, ғылыми негізде хандық басқаруға араласқан Хайдар Дулат еңбектері негізінде айтылатын əңгімелер өзі сұранып тұрған жоқ па?

	Мен өз дəрістерімде мысал ретінде екшелеп айтатын Ақжан Машановтың Құранның түпкі мағынасына терең бара отырып, ондағы ғылыми болжамдарды дəл көтере білуі үлкен əңгімеге негіз болар еді. Ол кісі қазіргі заманда қолданып жүрген «big ben» – «үлкен қопарылыс» теориясына растығын дəлелдейтін «қалдықты дауыс» туралы Құранда жазылғанын дəл көрсетуі – ғылым мен діннің бір-бірімен сабақтастығын нақты көрсетіп, жаңа бағытты сонау кеңес заманында-ақ айқындап берген еді.

	Ал, мен мүмкіндікті пайдаланып, өзімізге жақын тұста өмір сүрген Хасен Əбішев ағамыз туралы ой қозғасам деймін. Ол кісінің «Аспан сыры» атты кітабы қазақ ғылымында шоқтығы биік дүние. Жұлдыздардың халық атауларының шығу тегі, тоғыс қайтару, мезгіл анықтау, жұлдыз бағдарлама т.б. астрономия ғылымына қажетті дүниелерді, елде «жұлдызшылар» деп аталатын ақсақалдардың өз ауыздарынан жазып алып, оларды ғылыми бағытта өңдеп, осыған дейін əлі жазылмай жүрген төл кітаптың негізін қалады.

	Ұзын құлақтан естуіміз бойынша, Күнтізбе мəселесін Парламент Сенатының депутаты Əділ Ахметов көтеріп жүр деп естідік. Ағамызға қолдау жасап, өз үлесімізді ғалымдар, журналистер, сіз болып кірісуіміз қажет-ақ.

	Осы мəселе жөнінде белгілі жазушы Əзілхан Нұршайықов ағамызбен ой бөліскен едік. Ол кісі: «Өз басым бала күнімде сəуір дегенді естіген жоқпын, көкек айы деуші едік. Тағы бір айтарым, біз жыл айларын ақпан, қаңтар деп айтушы едік» деген болатын. Əрине, біз бір топ ғалымдар бұл мəселе бойынша əлі де зерттеу жұмыстарын жүргізетін боламыз.

	Университетімізге жаңа леп алып келген ғалым ағамыз ректор Серік Жайлауұлы Пірəлиевтің тікелей қолдауымен жақында «Хасен Əбішов зертханасын» ашқалы отырмыз. Оны тек зертхана деңгейінде ғана қалдырмай, оның негізінде «Хасен Əбішов оқуларын» республикалық деңгейде өткізсек деген ниетіміз бар.

	Бір ойды (намыстың қамшысы болсын) айта кетейін, осы мəселені көтеріп жүргенде, қағаз істерінің кілтипаны көбейіп, оны шеше алмай жүргенде, «Раманкулов самодеятельность проявляет, кто такой Хасен Абишов» деген сөздерді жасы кіші бастықтың аузынан естігенде өзімді қоярға жер таппадым. Бірақ, түбі түсіністік тауып мəселені шештік.

	Мұны екшелеп айтып отырған себебім, ғылымның кез келген түйткілді мəселесі тəрбиеге келіп тіреледі.

	Жалпы, тəрбие мен ғылым бір-бірінен бөлінбейтін егіз сала. Екеуі қатар жүргенде ғана толық мəнді идеология жөнінде əңгіме айтуға болады.

	– Камал Егізекұлы, ғылымның ерекшелігі осында болар, бір мəселе төңірегінде тəрбие, ұлттық таным, ұлттық идеология мəселелерін өрбітіп кете беретіндігі. Кейінгі кезде ұлттық идеология мəселесі жиі көтеріліп жүр. Сіз үшін «ұлттық идеология» деген не?

	– Ғылым – идеологияның шыңы, ақыл-ойдың діңгегі. Ал «Ұлттық идеология – ұлт болып қалыптасу» дегенді білдіреді. Өткен жылғы халыққа Жолдауында Елбасымыз Нұрсұлтан Əбішұлы Назарбаев осы мəселе төңірегінде ой өрбіте келе, «Мен ұлттық идеология жөнінде тың ой айтамын деген əрбір Қазақстан Республикасының азаматымен жеке сөйлесуге əзірмін», – деген еді. Біз ғалымдар іштей өкіметке «оппонент» болып жүретін қауымбыз. Ол занды нəрсе. Жақсы нəрсені мақтау, жаңа ғана айттық қиын іс емес. Ал халқының қиындығын айта білу ғалымға, жалпы өзін зиялымын деп есептейтін адамға міндет, парыз.

	Ұлттық идеология мынау: ұлт болған соң сөз жоқ идеологиясы болады. Ол философияда гнесеология мəселесі деп аталады. Бірақ, бүгінгі күнгі ұлттық идеология – тіл, дін, діл. Бұл А.Байтұрсынов, М.Жұмабаев, М.Дулатов тұсындағы əңгіме. Ал қазір бұған ғылымды қосамыз. Яғни, ұлттық идеология – тіл, дін, діл, ғылым. Ал, біздің бүгінгі өзекті тақырыбымызға сүйенсек, астрономия ғылымында жеті саны ерекше орын алады (ол үлкен əңгіме). Қазақта тұйық деген сөз бар. Біздіңше ол – бас дегенді, яғни, түгел бөлу деген сөзді білдіреді. Меніңше, біздің ұлтгық идеология жеті тұйықтан тұруы тиіс. Бұл толыққанды қасиетті құрылым.

	Міне, осы құндылықтарды бір-бірімен байланыстыра білсек, ұлттық идеология түгел болмақ.

	Бұл менің ғалым ретінде айтар пікірім. «МЕН АДАММЫН» деген атқа лайықты болайық. Мен Адаммын деу «Мен Пайғамбармын» дегенмен пара-пар. Сондықтан, абайлап сөйлейік.

	Өйткені, 124 мың Пайғамбардың алғашқысы – Адам, соңғысы – Мұхаммед Ғ.С.

	– Қамалбек мырза, Сіз физика ғылымын үнемі əдебиетпен үндестіріп отырасыз. Іргелі, нақты ғылымды əдебиетпен суреттеп отырудан оған тиер нендей пайда бар?

	– Жақында өздеріңіздің «Алматы Ақшамы» газетінде менің шəкірттерімнің «Абай – Шəкəрім физикасы хақында» деген зерттеу танымдық мақаласы шықты. Онда Абай – Шəкəрім ілімінің физикалық құбылыстарды сипаттауға ұмтылған істері рухани дүниеміздегі компас іспеттестігі бейнеленді.

	Абай мен Шəкəрімнің өлендеріндегі терең зерттелген суреттерден физикалық құбылыстарды көруге болады. Мұнда бір-біріне соқтықпайтын жанды тербеліс, интерференция тұнып тұр. Демек, кез-келген үндестікті əдебиеттің ауылымен байланыстырып отыру керек.

	– Осыған орай Иранда бір үлгі алатын жақсы құндылық бар. Парсы жұртында Сіз мейлі химик бол, биолог бол, физик бол бəрібір парсы тарихын, тілін, əдебиетін оқып, меңгеруге міндетті көрінесің...

	– Менің мамандығым теориялық физиканың ішіндегі ядроның модельдері. Физиканы оқуды əдебиетпен қатар бастадым. Бұл салада қазақ тілінде кітап жоқтың қасы, тек орыс тілінен аударылған кітаптар. Физика ғылымы туралы түйген ойымды анық жеткізу үшін əдебиет маған керек. Ал, орыс тілінен аударылған физика оқулықтарымен шектеліп, қазақ əдебиетін оқымасаңыз, қазақы ой қорыта алмай қаласыз. Мен космология тақырыбы бойынша лекция оқығанда, космологияның қазіргі суреттемесін келтіремін де, оны Абайдың 27-ші қара сөзімен байланыстырамын. Бұл физика ғылымын қазақы оймен, қазақы ұғыммен бала жадына сіңіруіме септігін тигізеді.

	Ал енді, Шəкəрімнің еңбектерін оқысаңыз, оны əдебиеттің адамы немесе жаратылыстану саласының адамы деп бөліп қарау мүмкін емес. Оның «Үш анығы» негіздің түп негізі не дегеннен туындаған. Ол алғаш атомның бөлшектерін көрген соң, Абайға біз атомды түп негіз деп жүрсек, түп негіздің түбі не? – деген сауал тастайды. «Түп негіздің түбі не?» бір ғана қазақы сөз бүкіл физикаңыздың формуласын жоқ қылып жібереді. Меніңше, Абай мен Шəкəрімді оқу ғылымда дəлелденген тұжырымдамаларды қазақы оймен қорытуға көмектеседі. Ғылымда ұлт болмайды.

	Ньютон жазған физика да, Энштейн жазған физика да əлемге ортақ. Бірақ, қазақы ойлау жүйесі қазақтың əдебиетінен табылады. Сондықтан, өзге тілде жазылған ғылымды қазақ баласына түсіндіруде қазақ əдебиетін, тілін жетік білу өте қажет.

	– Бразилияның Кашоэра-ду-Сул қаласының мэрі Марлан Сантус өзінің аппаратында қызмет істейтін адамдарға ай сайын бір көркем немесе саяси кітап оқуды міндет етіп қойыпты. Оның ойынша, кітап оқымайтын адам ел басқармақ түгілі, өзін де тəртіпке сала алмайтын көрінеді. Бұл ретте Сантустың сүйікті кітабы «Спинозаның этикасы» еңбегі екен. Сол сияқты мемлекеттік қызметкердің «Ар-намыс» кодексі ретінде Абайдың қара сөздерін кіргізсек болмас па еді?

	– Мен үшін Абай ілімі – өмір сүрудің қасиетті қағидасы. Сондықтан менен біреу кеше не оқыдыңыз десе – Абай, бүгін не оқып жүрсіз десе – Абай, алдағы уақытта не оқыр едіңіз десе – тағы да Абай дер едім. Абайдың қара сөздері – сот, адвокат, тергеушінің рөлін атқарады. Ал оны оқымау, білмеу дегеніміз – өмір сүруді білмеу деген сөз. Əсіресе, заң саласында жүрген мамандардың Абайдың қара сөздерін жатқа білу – міндетті шарт болуы тиіс. Ал мемлекеттік атқару буынында қызмет ететіндерге Абайдың қара сөздерін жаттатқызу керек.

	– «Ердің жасы елу» дейді. Азамат ретінде ғалым, физик-теоретик Камал Егізекұлы, халқына не бере алды?

	– Не дейміз. Дінге тазамын, бірақ, оған бас-көзсіз бас ұрмай ғылыми тұрғыдан қараймын. Жоғары мектеп бітіргелі «Қазақ тілі» мəселесімен айналысып келемін. Республикалық, Алматы қалалық жəне университетіміздің тіл қоғамының мүшесі қатарында қызмет еттім. «Квант механикасы», «Механиканың негізгі есептері», «Физиканың түп тамыры» кітаптарының авторымын.

	Ендігі парызым жоғарыда аталған Хасен Əбішов ағамыздың «Аспан сыры» кітабын, оның шəкіртгерімен біріге отырып, заманға сай қайта өндеп, қазақ физиктері қауымын бір қуанту ниетім де бар.

	Осы бүгінгі көтерген əңгіменің төркіні – қазақ халық календарын айқындау ісіне «Алматы Ақшамы» газеті мұрындық болса, игілікті іс болар еді.

	– Адам болмысы, санасы басқаша бейнеге ауысып барады. Қазіргі біз қолданып жүрген күнтізбенің өзі де дұрыс күнтізбе емес. Ол – бір кездері ватикандық Григорий поптың реформасы көрінеді. Өзгермелі дүниеде осы кемшілікті өзгертуге болмас па екен?

	– Жалпы, бұл адамзаттың уақыт пен кеңістікті шатастырған кезінде пайда болған жалған зандылық. Себебі, адамзат уақытты зорлап əкеліп сағаттың бетіне таңба етіп басты. Оны ойлап тапқан адамдар белгілі бір құндылықтарға ие болды. Сондықтан, оны өзгерту өте үлкен күшпен келмек. Əйтпесе, дүниеде өзгермейтін ештеңе жоқ, тек ниет керек. Аракідік ғалымдар, тіпті Парламент мүшелері де осы мəселе жөнінде өз пікірлерін білдіріп қалып жүр. Бірақ, ол ой-пікір білдіру шеңберінен шықпай қалды. Міне, осы жөнінде белгілі бір тұжырым жасайтын орта қажет болып тұр. Сəті түскен күні бұл да қолға алынар.

	– Əңгімеңізге рахмет!





САЯСАТ ТАҚТАСЫНДА ӨЗ КАРТАСЫМЕН ОЙНАҒАН САЯСАТКЕР




	Ермек ЖҰМАХМЕТҰЛЫ

	Ұлт – бір ұрпақ пен екінші ұрпақ арасындағы занды байланысты берік сақтай отырып, табиғи жолмен дамығанда ғана ол ұлы мұратына жетеді.

	Ғасыр басында қазақ ұлты өз ішінен өте күшті зиялылар тобын шығарды. Өздерінің интеллектуальдық деңгейі жағынан бұл топ сол тұстағы Ресейдің ықпалында болған бодан ұлттардың зиялылары арасында өте айбарлы болды. Ол кезде ұлт зиялыларын ұлттық мүдде ғана топтастыра адды. Ұлттың ар-ұяты, ақылы, рухани локомотиві ретінде олар отаршылдық саясатта бұқараны бастап алып шықты. Бодан ұлттардың ішінде метрополияның білімін алып, оған қарсы ымырасыз ашық күреске шыға білді. Ормандай орыс арасында білім алған Мұстафа Шоқай, Əлихан Бөкейхан орыс отаршыларына қарсы азаттық, теңдік сұрап, халықтың сана-сезіміне ұлттық рух түсірді. Ұлттың рухының сілкінуіне екпін түсірген олар сол жолда жанын сарп етті. Басталған іс жарты жолда мертіккен жоқ. Ұлт зиялыларының қазақ ұлтының болашағын айқындайтын ұранын кейінгі халықшыл, мемлекетшіл жаңа күш – Ілияс Омаров, Михаил Есеналиев, Өзбекəлі Жəнібековтер жалғастырды. Бұл топ ұлттық құндылықтардың тазарып, шынайы түріңде қалыптасуына барынша белсенді түрде күш салды.

	Кез келген қайраткер өзінің моральдық бейнесін таза күйінде қалыптастыра алмай тұрып, қоғамның моральдық бейнесін жасай алмасы анық. Жоғарғы ойлы, адамгершілігі мол адам өз өмірін сақтап қалуға бола, адамгершілігіне зиян келтірмейді, ол адамгершілігін сақтап қалу үшін соңына дейін ұстамдылық танытып, қажет болса, өзін құрбан етуге дейін барады.

	Қоғамда əлеуметтік əділетсіздік төзуге болатын нормадан асып кеткен кезеңде сенім дағдарысы тереңдей түскен уақыт та болды. Қоғамның төменгі буыны жоғарыға сенбеді, жоғары төменмен есептеспеді. Коммунистік тəрбиенің отаршылдық мəнін əшкерелеуге келгенде қашан да құлықсыздық танытатын ұлт зиялыларының үнсіздігін бұл жолы билеуші партияның белді бір мүшесі сыртқа, халықтың өз ортасына алып шықты. Жылдар бойы партиялық ережеге шөктіріп, «байлауда жемдеу» тəртібіне корректировка енгізген ірі тұлғаның бірі – Михаил Есеналиев еді.

	Еліміздің суверенитетін қамтамасыз ету, тəуелсіздік алу жолында Михаил Есеналиевтің атқарған тарихи миссиясы орасан зор. «Біз демократиялық реформалар жасалуы жəне оның баянды етілуі үшін күресеміз!» деген ұранына өмірінің ең соңына дейін адалдық танытты.

	Қоғам мүддесін бəрінен жоғары қоя білген ол еліне, халқына аянбай, кіршіксіз қызмет ете білді. Шенеуніктік мансапқорлықтан, жағымпаздықтан, жалған іс пен сөзден бойын таза ұстады. Ар сөзін айтуға келгенде билік буынындағы «данышпандардан» тайсалмады. Ширек ғасырға жуық өмірін Ресейде өткізіп, қабілет-дарынымен өзгелерді тамсандырған М.Есеналиевтің бар аңсары казақ топырағына ауып, оның жусанды даласында тер моншағы төгілді. Төгілген тер босқа кетпеді.

	Болашағын тарихи Отанынан іздеген Михаил Ивановичтің (біз дəстүрлі логотивті бұзбадық, оның аты-жөнінің өзі үлкен мақтаныш жəне ол имидж болып кеткен. авт.) бар бақыты да осында жатыр. Егер ол Ресейде жүрсе көп парторгтардың бірі немесе Азиялық елдердің бірінде елшілік кеңесшісі болар еді. Əрине, оған комсомол мектебінен кейін Орталық Комсомол комитетінде, СОКП Орталық комитетінде қызмет істеу ұсынылыпты. Бірақ Ресей жағдайындағы биік мансап онын бар болмысын ашуына мүмкіндік бермеген болар еді. Əйтсе де, Михаил Иванович Қазақстан мемлекетіне қызмет ету таңдауында жаңылысқан жоқ. Оның тағы бір бақыты да осында.

	М.Есеналиев Ресейдің Саратов облысында туып, сонда мектеп есігін ашты, жоғары білімді Мəскеуде алды. Жоғары комсомол мектебін, СОКП Орталық комитеті жанындағы Қоғамдық ғылымдар академиясын бітіріп, комсомол, партия органдарында жауапты қызметтер атқарды. Алматы қалалық партия комитетінің екінші хатшысы, сыртқы істер министрі, Орталық Партия Комитетінің 12 жыл мəдениет бөлімін басқарып, қазақ елінің ұлттық мəдениетін гүлдендіру мен оның болашағының жарқын болуы жолында бар білімін жұмсады. Оның азаматтық тұлғасы да осы қызметте жүріп барынша айшықтала түсті. Идеологиялық жəне əлеуметтік сарынның алғышарттарын тасымалдайтын рухани сала – əдебиет пен мəдениет қызметкерлері М.Есеналиевті өз старосталары ретінде қалқан тұтты. Сондықтан да ол: «Əдебиет пен өнердің əрбір қайраткері – жеке министрлік. Олардың əрқайсысымен жеке-дара жұмыс жүргізу керек» деген принциптің шеңберінде прогрессивті жұмыс істеді. Қазақ тіліне мемлекеттік мəртебе беру жөніндегі айтыс-тартыстарға белсене араласып, қазақ тілінің беделін қорғаған «орыстілдінің» бірі де – нақ өзі болды. Мұндайда «Əрбір адам шенеунік болуы мүмкін. Бірақ, əрбір шенеунік қазақ бола алмайтындығы» (Міржақып Дулатов) теоремасын дəлелдеп берді. Осыдан кейін де орыс ықпалындағы қазақтар тілге, дінге, ділге ұйып, сабасына түсуі керек еді. Бірақ ықпал ету аймағының əлсіздігінен тəуір бастама өз жолынан ауып кетті. Тегеурінді қарсылықтың нəтижесінде қазір өз ұлтына менсінбей қарайтын жат ұрпақ пайда болды. Кейбіреулер осы ұрпақты қазақ ұлтының болашағын айқындайтын жана екпінді күш ретінде көрсеткісі келеді. Бұл – аса қатерлі ұғым. Осы ұрпақтың ұлтқа пайдасынан гөрі зияны мол. Олардың арасында өз ұлтынан жеріп, сол ұлттың мақтанышы болудан бойын алшақ ұстайтындар да кездесіп қалады. Қазір ең қауіптісі де солар болып отыр. Осының бəрін М.Есеналиев алдын ала көре білді, айта білді, ескертті. Нəтижесі айқын...

	Саясаткер деген өз картасымен ғана ойнайтын ойыншы. М.Есеналиев саясат тақтасында өз картасын ашып ойнады. Бірақ қолына үнемі «мизер» шыға бермеді. Бірде ұтты, бірде ұтылды. Əйтсе де, опоненттерімен біржақты жауласып кетпеді. Оларды саясат алаңында сындарлы полемикаға түсуге шақырды. Қазақстанның демократиялық транзит кезеңінде пайда болған саяси ұстанымдары аморфты, яғни дəл ештеңе айта алмайтын партияларды еліміз ой-мүддесіне сай қызмет етуге бұруға ықпал жасады.

	Азаматтық сана адам мен мемлекеттің бір-бірімен қарым-қатынасындағы өзара міндеттердің шеңберінде түзіледі. Тұлғаның мемлекетті əлеуметтік тəртіп пен жеке бастың қауіпсіздігін қамтамасыз ету факторы ретінде қарастыруы мемлекеттің азамат алдындағы жəне азаматтың мемлекет алдындағы өзара борыштарлық сезімімен толыққанда ғана көрініс табады. Азаттық үшін күрескен азаматтар Отан игілігін алдымен көруі тиіс. Біздің санымызда тым көмескіленіп кеткен сатқын, опасыз, тұрлаусыздық тəрізді ұғымдар сонда ғана айқындалып, патриотизмнің қадірі сонда ғана артатын болады. Қазақстан өз тəуелсіздігін жариялаған тұста бізге күш көрсетіп, тізе батырғысы келген мемлекеттердің басының сақинасы ұстап, «ауруын» өршітіп жіберуге түрлі себептер іздеп бақты. Еліміздің тəуелсіз болуын қаламайтындар «мылтықсыз майдан» жүргізіп, сыртқы факторды ішкі фактор арқылы өткізіп жібергісі келді. Халық – мемлекет пен үкімет үшін өмір сүрмейтінін, керісінше, мемлекет пен үкімет халық үшін қызмет ету қажеттігін алдыңғы планға алып шыққан да Михаил

	Ивановичтей азаматтар еді.

	Қазіргі стратегиялық отын-энергетика саласының 80 жылдардың орта шенінде тағдыры қыл үстінде тұрды. Бас коммунист, демократ лидер Горбачевтің басшылығы тұсында Қазақстанның батыс шалғайындағы Теңіз кенішінен мұнай мен газдың мол көзі ашылады. Саяси Бюро мəжілісінде Горбачев империялық пиғылын көрсетіп Қазақстан басшысы Қонаевқа қарап: «теңіздің мол газы мен мұнайын өндеуге Қазақстанның өндірістік қуаты жетпейді. Мол қазынаны жеделдетіп ел пайдасына бұру қажет. Сондықтан оны Орынбордың не Самараның мұнай-газ кешеніне қосу керек. Осыған қалай қарайсыз?» – дейді. Əрине, Қазақстан басшысы оған келісімін бермейді. Мұның соңы көп ұзамай Қазақстан басшылығына Колбиннің келуімен аяқталады. Горбачев тарапынан Колбинге республикада орыс өкілдерінің салмағы басым екенін пайдаланып, стратегиялық маңызы зор мəселені тағы бір қоздатып жіберу жөнінде астыртын тапсырма беріледі. Колбин өз қызметіне кірісімен «Халықтар достығы жəне қазіргі заман» тақырыбында ғылыми-практикалық конференция өткізеді. Терең ойлы интеллектуальды саясаткер Михаил Иванович саясаттың дауылын əріден сезіп, қоғамды тосын империялық жаулап алудан сақтандырып, республика территориясының тұтастығы туралы сөз қозғап, орталық жүргізген саяси пиғылдың алдын орағытып кетеді. Осылайша еліміздің сол тұстағы сыртқы істер министрі қоғамды балаң идеализм мен бозбаланың максимализміне еріп кетуден сақтандырады.

	Адамның бостандығы мен құқығы билік берген «сый» емес.

	Көпшілігіміз осының аражігін ажырата алмаймыз. Сондықтан да саясаттағы сыртқы жəне ішкі құбылыстарда биліктің ықпалында кете барамыз.

	Рас, М.Есеналиевте кеңестік саяси жүйеде пісіп, жетілді. Соған орай демократиялық принциптер мен əдістерге ол жүре үйренді. Саяси басшылық қызметтегі орны оны саясатта центристік саяси модельдің ұлт мүддесіне орай жобасын жасап, аз ғана уақытта саяси девидент жинап алуына жол ашты. Бірақ ол бірден аттанға басқан жоқ, бəрі өз уақытымен келді.

	Құқықтық мемлекетте билікті бөлу олардың өзара əрекет ету ұйымдық-құқықтық механизмін, əрқайсысы өз құзыры шеңберіне тоқтау жəне қарама-қарсылықты ұстап тұру мақсатын жəне сонымен бірге өзге биліктерден дербестігін əрі тəуелсіздігін қамтамасыз етуді өзіне қосып алған. Билікті бөлу –бұл құқық пен мемлекеттің зайырлылығының эталоны. Билікті бөлмейінше, құқықтық мемлекет пен құқықтық зандардың болуы да мүмкін емес.

	Кеңестік жүйеде заң шығарушы билік формальды жоғарғы сипатта болды. Ал атқарушы билік қабылданған заңдарды басшылыққа алып, қоғамды басқарды. Билік тармақтарының дербес жəне бір-бірінің билігін тежей отырып өзінің функцияларын атқаруынан секемденген Горбачев Бас хатшылық пен Жоғарғы Кеңес төрағасын бір қолға шоғырландырды. Одақтас Республикалар басшылығында да саяси басшылықтың стандартты жүйесі қайталануы тиіс болды. Осыны түсінген Михаил Иванович өзіне қаншалықты зиян соғатынын білсе де Колбинмен болған кадр саясаты жөніндегі əңгімеде өз ойын ашық білдірді. Бір адамның басқалар үстіндегі жеке дара билігі, бəрінен бұрын билік жүргізушіні құртатынын саяси контексте жеткізген М.Есеналиев: «Бұл қызмет – Ұлттық мемлекеттің символы. Ол орында міндетті түрде қазақ болуы керек. Көптеген аналардың көз жасының Желтоқсан оқиғасынан кейін əлі кеппегенін, егер мұндай шешім қабылданса, наразылық білдіріп көшеге ешкім шықпасына, сөйтіп, екінші Желтоқсан оқиғасының қайталанбасына, тіпті, одан да зоры болатынына» Колбиннің көзін жеткізіп, райынан қайтарады. Өз дəлелдерін алға тартқан ол: «Біз саясатшылармыз, мəселенің мəн-жайына көз жеткізіп, халықтың не нəрсеге наразы екенін білуге, кейде қолдауға, кейде иландыруға, кейде келісуге жəне неліктен басқаша істей алмайтындығымызды түсіндіруге тура келеді. Халықтың үнсіз қабыл алғанынан сақтану керек. Ішке айдап кіргізілген улы ауаның қашан шығатынын, қандай бақытсыздық əкелетінін сіз де, мен де білмейміз» деп ойын ашық білдіреді. Өзіне Жоғарғы Кеңес төрағасының орынбасары қызметі ұсынылғанда өзінің оның айтқанына көне бермейтін адам болатындығын, өз көзқарасының, əр мəселеге өз позициясының болатындығын жəне оны шешім қабылданғанша қорғайтынын ескертеді.

	Осы оқиғадан соң Горбачевтің атына хат жолдап, оңда Колбиңді Қазақ Республикасының Жоғарғы Кеңесінің төрағасы етіп сайлауға болмайтыны жөнінде өз ойын білдіреді. Осылайша Михаил Иванович өз дүниетанымын, идеялық жəне еркін анықтау принципін, плюрализмді, нақты өмірге сын көзбен қарау принципін қолдайды.

	Оның Бас хатшыға хат жазуының принципі мынаған саяды. Колбиннің республикада тағы бір бесжылдыққа қалдырылуы қоғамдық-саяси жағдайды шиеленістіріп жіберетінін, оның соңы Қазақстанның автономиялы республика ретінде қайта құрылуына соқтыратынын, бірнеше аз ұлтты халыққа автономия беріп, бірнеше Қарабах туғызатынын алға тартады. Осы мақсатта Колбин алғашқы жылы-ақ үкімет пен партия сарайын тазартуда дайындық жұмыстарын жүргізгенін көре біледі. Осының өзінен Колбин саясаткердің келесі сайлау науқаны туралы, ал мемлекет қайраткері Есеналиевтің келешек ұрпақ туралы ойлайтынын көреміз.

	Ол – мұндай оқыстан болған оқиғаның бұрын да алдын алған. Қазақстанда неміс автономиясын құру арқылы мəселені шешіп тастауға болмайтынын, немістер өздерін саяси тұрғыда ақтауды Ресейде ғана қалпына келтіре алатынын, сондықтан ұлттық белгілері бойынша автономиялық құрылым құруға болмайтынын түсіндірген кезеңдер болған.

	Егеменді мемлекеттің басты мақсатын айқыңдауда ішкі жəне сыртқы саясаттағы ұлттық мүдделер үшін республиканың шынайы сипаттағы көп қиыншылықтарды жеңуіне тура келді. Қазақстан өзінің тəуелсіздігін жариялаған тұста Ресейде империялық-шовинистік күштер өре түрегелді. Олар империялық, ұлыдержавалық үстемдігі мен отарлық олжадан айрылғанына еш келісе алмады. Ресей мен АҚШ қана емес, Қытайдың өзі Орта Азия ендігіндегі, тіпті түркі тектес мемлекеттердің біртұтас болып ұйысуын қаламайды. XXI ғасырда мəңгілік достықтың болуы мүмкін емес. Еларалық саясаттың бəрінде «мəңгілік достық» емес, «мəңгілік мүдде» ғана үстемдік құратыны айқындалып қалды. Саясаткер Есеналиев бұл мақсатта түркі бірлігін барынша қорғайды.

	Түркі халықтарының қазіргі жүріп жатқан бірігу процесі осы ғасырдың басында басталып тұншықтырылғанын оны «бөлшекте де билей бер» принципін ұстанған əлемдегі саяси билік иелері түркі халықтарының бірігуіне емес, ыдырауына мүдделі болғанын саяси трактатпен жүйелеп берген де Есеналиев еді. Тоталитарлық жүйе құлағанда бұл жүйе өз қисындарын өзімен бірге ала кетті. Енді түркі əлемінің экономиканы, ынтымақтастықты дамытуда, мəдени алыс-берісті көбейтіп, рухани ой-жүйесін қалыптастыруда жаңа платформа қабылдау қажеттігін ұсынған да Есеналиев еді.

	1990 жылы М.Есеналиев бір топ зиялы азаматтармен бірге қоғамдық-саяси «Азат» азаматтық ұйымын құрды. Қазақстанның тəуелсіз ел болуы жолында бұл ұйымның ықпалы зор болды.





ƏР ДОС ӨЗІНІҢ ДОСЫНА СҮЙКІМДІ




	Жоғары технология дамыған елдерде адамдардың санасын қыспаққа алып, адами еркіндігінен айыруда. Əсіресе, техниканы өмірдің барлық саласында кеңінен қолданатын жапондардың ерік-жігері дəл осы жерде тұсалып отыр. Адамдардың бір-бірімен қатынасу мүмкіндігіне техника шектеу қойып, адами болмыстан ажыратуда. Бір-бірімен компьютерге «байланған» жапондар ағайын-жекжаттарымен өзара байланысын да жоғалтуда. Жақында жапон үкіметі хат-хабар байланысын дамыту үшін «Почта байланысы» жөнінде жаңа заң қабылдады. Заңмен адами қатынасты реттеп жатсақ қане, мəселе – ниетте, бауырмалдықта жатса керек.

	Ұлттың рухы ұлт зиялыларының ел мүддесі жолындағы алуан түрлі қызметтерінен қуат алса, ал мемлекеттің беделі ондағы азаматтардың тұлғалық белсенділігі арқылы мазмұндалатындығы шындық. Олай болса, енді сол хаттарға үңіліп көрелік. Жалпы, хат жазу үлкен мəдениеттілік, оның бойында үлкен тəрбие жатыр.

	Кісі болудың ең қысқа жолы – дос таңдай білуде жатса керек. Əдетте талғам мен əдеттер беріледі екен де, мінез бен ақыл өзгеріске ұшырайтын көрінеді. Мұндайда қарама-қарсылықтың үйлесуі дүниеге көрік береді де, оның құрылымын сақтайды, ол болмыста, əсіресе, адамгершілік саласында үйлесім береді екен. Академик Манаш Қозыбаев ағамыздың досы Оразай Батырбековке жазған хатынан кісі баласының достыққа адал болуының ескерткішін көресің.

	«Дос» деп айту – ауызға жеңіл. Алайда, ол өте нəзік ғылым. Испанияның ұлы жазушысы Бальтасар Грасиан адам баласының лайықты өмір сүруінің тəсілдерін зерттеп, кейінгі ұрпаққа мұралық дүние етіп қалдырған «Ақыл қалта» кітабының

	«Достар жинау» атты бөлімінде оған анықтама беріпті:

	«Достық – екінші болмыс. Əр дос өзінің досына сүйкімді; достар арасында бəрі реттеледі. Адамда басқалар оны қаншалықты бағаласа, соншалықты құн болады, ал олардың аузына апарар жол жүрек арқылы өтеді. Досыңа көрсеткен ізгі қызметің ұмытылмайды. Достыққа лайық болудың ең жақсы тəсілі – достық ниет көрсету. Бойымыздағы бар жақсылықтың басым бөлігі басқаларға байланысты. Достар мен жауларыңның арасында өмір сүруге тура келеді, сондықтан күн сайын жақын болмаса да тілектес таныс тап. Сынақтан өткен олардың кейбірі уақыт өте келе сенің сырласыңа айналады», – депті. Аяулы Манаш ағамыздың хатына зер сала отырып, осы сырды ұғасың. Ол өз досына жазған хатында:





Шалқар байлықтың қағаз иесі біздерміз, достым!




	Есіңде ме, Оразай Батырбектегі, 1974 жылдың 31 желтоқсан күні кешке ежелгі достар жаңа жыл алдында біздің үйде бас қостық. Мен сендерге сонда тебіреніп шығарған 5–6 шумақ өлеңімді оқыдым. Онда мынандай жолдар бар болатын:



	Досым қайда мені іздеп келетін,

	Өз үйіме өз үйіндей енетін.

	Жаман айтпай жақсылық жоқ əмəнда,

	Өле қалсам қара жерге көметін...



	Сонда сендер: «Манаш, неге қиналасың, неге сонша тебіренесің?» – деп сауал қойған болатынсыңдар. Иə, əр пенденің жаны құлазитын кез болады, оны шын дос қана түсінеді.

	Жақында сенің: «Өмір өтті. Шынымды айтсам, осы өмірге не үшін келіп, не үшін кетіп бара жатқанымды білмеймін!..» – дегенің мені терең ойға қалдырды. Сенің сол жан күйзелісіңді жақсы түсінемін.

	Біздің ұрпақ бұл өмірде не көрмеді? Біз аласапыран заманда жаралып, ел басына қайғы-қасірет жайлаған кезде дүниеге келдік. Алланың аяғаны ма, кім білсін, халықтың жартысын жұтқан алапат аштықтан аман қалдық. Соқаға, тырмаға əке-шешеміз жегіліп, егін еккенді көрдік. Əлемді есінен тандырған дүниежүзілік соғыс кезінде балғын балалықтың не екенін білмей, ерте есейдік. Майдандағы ауылдастарымыздың қазасын хабарлаған қара қағаздарды тасып, көңілімізге шер байланды. Жеңістен кейін Еуропаны көріп оралған аға ұрпақтың елеске айналған арманының соңында шапқыншылықпен жігіттік, ел ағасы шағымыз өтті. Əлемді шарлап, шарықтаған коммунизм идеясын іске асырамыз деген ұран түпке жетті. Өмір жолы аяқталып, енді бала-шағаның қызығын көреміз, көп бейнеттің зейнетін көреміз бе дегенде, Тəуелсіздік келді. Халық «жаңа қазаққа», «жадағай қазаққа» бөлінген кезде далада қалғандай сезіндік.

	Сенің айтқан сөзіңді əрі қарай сараласам, досың ретінде, одан қалды, азамат, ғалым ретінде, маған қоймағың: «Біздің ұрпақ бұл дүниеге неге келді, құр келіп, құр кетіп бара жатқан жоқ па? Аға ұрпақтың бұл жалғаннан алар орны бар ма? Біз балаларымыздың, немерелеріміздің алдында не деп ақталамыз?» – деген сауал ғой.

	Иə, бұл сауалды жалғыз сен қойсаң, жауап беру жеңілірек болар еді. Шын мəнінде, дəл осындай сауалды социализм қойнауынан шыққан қалың қауым қояды. Гəп, міне осында.

	Жоқ, бұл күнгі «жаңа қазақтардың» ата-бабалары, əке-шешелері, аға-апалары текке келмепті. Қазан төңкерісінен кейін елімізді жайлаған ен байлығын еншісі етіп, қанжығасына байлаған шет ел капиталынан азат етті. Аш-жалаңаш күрекпен тəшке сүйретіп жүріп, тауды бұзып, тасты тіліп, Түрксібті салды, Ембі мұнай алқабын игерді, Бүкілодақтық үшінші отын қоймасы – алып Қарағандыны тұрғызды, Шығыстағы түсті металл кешені іске қосылды, алқабымыз егісті далаға айналды, өңіріміз малға толды, жас буын білімге кенелді, университеттер мен Ғылым академиясы, театрлар өмір көркі болды.

	Сөз жоқ, социализм халқымызға «қуыршақ республика» берді, материалдық, рухани табыстар өте қымбатқа түсті. Халықтың ұйтқысы – зиялы қауым зорлық-зомбылыққа ұшырады, атылды, шабылды, халық неше мəртебе жалпылама террорға душар болды, жеке басқа табыну идеологиясына негізделген билік аз халықтарға геноцид саясатын жүргізді...

	Осылай бола тұрса да, халық өзінің түр-сипатын, жаратылыс берген қасиетін сақтады, ар алдында парасатын, болмысын ақтады... Ендеше, бүгінгі Тəуелсіздіктің материалдық, рухани қазынасын, адамдық потенциалын дүниеге əкелген ұрпақ социализмнің шекпенінің ішінен шықты. Бүгінгі «жаңа қазақ» бірнеше жыл жұлмалап, жан-жағына тартып, бөліп, бөлшектеп жатқан шалқар байлықтың қағаз иесі біздерміз, достым!

	Сен, Ореке, жай қазақ емессің. Құдайға шүкір, ата-бабаларың текті адамдар болған. Жетім қалған кезіңде сені тəрбиелеген Қатира апамыз үлкен ел азаматы орнындағы кісі еді. Ес біліп, альпинистіктен – аспирантураға, оқытушылықтан – комсомол, партия қызметіне барған шағыңда Шəмшия-бану Қанышқызына үйленіп, отау тіктің. Тегін адамға ұлы Қаныш сүйікті қызын бермегендігі күмəн тудырмайды. Сен партократия жүйесінде көсемдердің қасында жүрген жауапты қызметкер болдың, қайраткер санатына көтерілдің. Ал партократия дегеннің құдай сүйетін қылығы болмайтынын сен менен артық білесің. Бір ат үстіне мініп, номенклатураға іліксе болды, кешегі тракторист, не қойшы сырттан оқып, обком партиясының хатшысы, ал майданда комиссар болғандар партия мектебін бітіріп, билік қолына тигенде трибунада билеп, елді жаншып илеп, екі қазақты үшке бөліп, əлек болғандары аз ба еді, Ореке! Не болмаса, көсемге жақын тұрғандар жерлестігімен, жиендігімен, балдызымен, қылығымен жағып, ант-ұрғандар орталарында алшаңдап басып, жұрттың қотырын қасып, қансыратпаушы ма еді, Ореке? Өкімет пен партия билігін ұштастырып, коммунистік басшылықты диктатураға айналдырып, социализмнің құдыретін тек үстем топтың кəдесіне жаратқандар, қоғамды тоздырып, енді бар пəлені бүгінгі күні бір тағдырға жауып, социализмді таратқандар, көсем боламын деп əлекке түскендер де аз емес еді-ау, Ореке!

	Бəрін айт та бірін айт, сен солардың ішінде қарғалар арасына адасып барған қаздай көрінетін едің, сен мансап қолыма тиді деп, жалаңаяқ жолдастарыңнан қол үзбедің. «Қаныштың баласымын, Димекеңнің көлеңкесіндегі данасымын» деп кердең қаққан емессің. Еңбегімен елге танылған талай адал жандардың бағын жандыруға септігің тигені тағы бар. Адамгершілік қасиетіңе табынған Димекең сенің үстіңнен арыз айтқан талай қуларды тыңдамай, бағалай білгені де ақиқат. Ақ көңіл, ақ пейіліңмен «партия жолы – адал жол» деген қағиданы құран қылып, еңбекті ұран қылып жүрген Ореке, сен пара алмадың, арамдыққа бармадың, қалтаңа көлденең тиынды салмадың, баяғы жалаңаяқ, арын жанына пида етер қалпыңда қалдың. Міне, Ореке, біз сені тапқан-таянғанын алды мен артына жинаған, қалың елді əділсіздігімен қинаған, бағы асып кетеді, дəулеті тасып кетеді деп қатарын күндеген, шыңғыртып отқа жағып, қанын ішіп, жанын жегендерден бөліп, өз ортамызға алып, құрмет көрсететініміз осыдан. Сырымды айтамын деп, шынымды айтып отырған себебім, сен бүгін мүшел жасқа келіп жатырсың. Партократия қатарында жүргенде 60-қа келіп, той жасауға да батылың бармағанын білемін. Сенің енді ешкімнен қорқар жайың жоқ, арың таза, еңбегің адал, досқа сыйлы, ағайынға қадірлі, балалы-баранды жансың. Арамызда əрқашан ақ көңіліңді, ақ пейіліңді жалау қылып, көгілдір аспанда желбіреген Тəуелсіздік туындай, алшаңдап басып ортамызда ұзақ жылдар жүре бер! Жүзге келген Қаныш баба тойы – Шəмшиябану екеуіңнің ғана емес, халық тойы. Тойларымыз тойға ұласа берсін! Сыр шертіп, шерді шайқап, лебіз айтқан досың артық айтса, көңіліңе алмағайсың, досым Оразай!



	Сəлеммен, академик Манаш ҚОЗЫБАЕВ



	«Тағдыр толқынында» «Жібек жолы»

	баспа үйі, 2011 ж. 412 бет.





Бала-шаға, бау-шарбағыңмен қызықты да қуанышты өмір сүре бер




	Манаш ағамыздың өзінің досына жазған хатын публицистика жанрын дамыту жолындағы интеллектуальдық ізденістің азимуттары деп қабылдадық.

	Онда публицистика полифониясының үні, тұтас бір дəуірдің толқыны бар.

	Алаш зиялыларын жақындастырған Отан, ұлт алдындағы азаматтық парыз болатын. Олар ұлт алдындағы кішілік келбетін сақтай отырып, осы жолда өмірін де сарп етті. Батыр, ғалым Мəлік Ғабдуллиннің өзінің майдандас досына жазған хатында қаншалықты парасатты көресің. Міне, нағыз адам, нағыз патриот.

	«Бауырым Омарбек! Екі рет жазған хатыңды жəне жіберген аудандық газетті алдым, – депті ол өзінің досына жазған хатында. – Амандық білдіріп хат салғаның үшін көп рахмет. Хатыңнан аман-саулығыңды біліп қатты қуанып қалдым. Ағалық ақ көңілмен айтар тілегім: денің сау болсын, ел-жұрт алдында абыройлы бола бер, халық пен партияның адал ұлы деген зор атағыңа ешқашан кір жуымайтын болсын, бала-шаға, бау-шарбағыңмен қызықты да қуанышты өмір сүре бер.

	Саған толық хаттарды кейінірек жазармын. Бүгінгі хатым қысқаша болмақ. Өйткені, біраз күнге командировкаға жүрмек болып, соның жол қамымен жүгіргелі отырмын. Осыған байланысты хатыңа жауапты қысқа түрде қайтарсам, өкпелемессің.

	Майданда бір болған адамдар, көп жылдар бойына хабар-ошары болмаған адамдар 20–25 жылдан кейін табысып жатыр ғой. Осы ретте мысал келтірейін. Өзіңмен 1944 жылы 5 март күні бірге болған 3 жолдасты мен былтыр кездестірдім. Соның біріншісі Тасыров Жарас деген жігіт. Ол қазір Түркіменстанда істейді. Онда Небит-Даг деген қала бар, мұнайшылар қаласы болу керек. Осы қаладағы милиция басқармасында начальник управления городской милиции болып, сол Жарас Тасыров істейді, подполковник еді (қазір полковник атағын алған болу керек). Соғыс біткеннен кейін Жарас Түркіменстанға келген екен, содан бері сонда істеп жүр. Өзі түркіменстандық қазақ болатын. Былтыр онымен Алматыда кездестік, сені əлі ұмытпаған екен, айтып отырды. Егер хат жазам десең, оның адресі мынадай: г. Небит-Даг Түркменской ССР, квартал 148, дом 9, кв. 1 Тасырову Жарасу.

	Қашқынбаев Тілеуқабыл деген қазақты ұмытпаған боларсың. Ол сенімен бірге 1944 жылы мартта жиналысқа бірге қатысқан. Пулеметчик еді (жасы биыл алпыстан асқан болар), старшина деген атағы бар еді. Сол Тілеуқабылды мен іздестіріп, бұрнағы жылы тауып алдым. Ол қазір өзінің туған жерінде тұрады: Қазалы ауданы, Абай колхозы (Қызылорда облысы). Тілеуқабыл Алматыға келіп кетті. Соғыстан кейін Тілеуқабыл өзінің туған жеріне қайтқан екен, содан бері өз колхозында еңбектеніп жатыр. Балалары көп көрінеді.

	Бəріміз бас қосқан жиналыста менімен бірге Мансуров Махмуд деген майор болған еді. Өзбек жігіті болатын. Мен оны осыдан 3 жыл бұрын Ташкентте кездестірдім. Сонда бір мектепте директор болып істейді екен. Көп отырып сөйлесе алмадық, тек бір жиналыс үстінде ғана амандастық.

	Мұның бəрін саған жай информация ретінде айтып жатқаным ғой.

	Ал басқа əңгімені келесі хатымда жазармын. Мына газетіңді өзіңе қайтарып отырмын. Ол газет өзіңе керек болар деп ойладым.

	Тағы да хат салып тұр. Үй ішіңе менен көп-көп сəлем.

	Ағалық құрметпен – Мəлік.

	6.12.67 жыл».





Адалдық – ар қуатының көзі




	Иə, адалдық – ар қуатының көзі. Күні түспесе дос болудан қашатындарға бұл хаттың үлкен тəрбиелік мəні бар дерсің.

	Ұлы Август өзінің монархтан гөрі адам екенін мақтан етіпті. Бұл үшін жанның жайсаңдығы мен өзіне сенімді болуы керек екен.

	Мəлік ағамыздың қызметі қанша жоғары болса да адами қасиетінің одан да биік тұратынын көрсеткенін байқайсың. Əсілі, рухани бай адамды əрбір жаңа іс жетілдіріп, оның басқа қасиеттерін ашып отырады дегенде осы қасиет айтылса керек. Кейбір жандарға шындықты айту дегенің жан азабымен бірдей. Ал енді біреулерге оны айтпау қиын. Əсілі ешқашан ашуланбайтын адамда жүрек болмайды, ал сезімсіз кісі болу жоқ. Бұл көбіне салмақтылықтан емес, сезе білмеуден болады. Зиянсыз, орнымен ашулану – ол да қасиет.

	Зейін Шашкиннің Есмағамбет Ысмайыловқа жазған хатында тұтас бір ғаламның əлеуметтік сарыны бар. Өзгенің ақылын түсіну үшін жеткілікті ақыл керек, ақылдының көрегендігі мұнда жасырындықтың ұстамдылығымен сайысқа түсіп жатады.

	Парасатты адам жай адамнан озық тұрады. Кейде сүйіспеншілік ағайыншылыққа апарады. Сондықтан жүректен гөрі, ақылмен келетін махаббатқа жүгінген абзал. Зейін Шашкиннің хатында осылардың бəрі бар. Оқиық!



	«Еске!

	Қолыңды қыстым. Жазған хатыңа көптен-көп рахмет, арнаулы сəлем.

	Əрине, айтқан ақылың дұрыс.

	«Сенің бір жаман əдетің бар, бір күніңді пайдасыз, бекер өткізбеймін деп жанталасасың» депсің. Осының ар жағында «есеппен жүресің» деген сөздің құлағы көрініп тұрған жоқ па? Көп жыл жолдас болып жүріп менің мінезімді ұқпағаныңа таңым бар. Сен тек əдебиет ғылымының маманы емессің, сен философ, сен психолог та, сен жазушы да емессің бе! Адамның мінез-құлқы түрлі-түрлі ғой. Мысалы, мені ешбір ойын тартпайды, еліктірмейді. 43 жылы бір жыл шахматпен айналысып, тастап кеттім. Осы күнге дейін қарағым келмейді. Сол сияқты картты да жек көрем. Өзің білесің, бала күнімде талай ойнаушы едім ғой. Осы күні жек көрем. Сол сияқты толып жатқан ойынның біріне құлқым соқпайды. Енді не істеу керек? Əйелге қалжыңдау қалды. Оған да онша зауқым қалмады. Əнеукүні Мəскеуде 4 күн сұлу келіншектердің ортасында болып, əбден көңілім қалып қойыпты...

	Мені өмірде жалықтырмайтын – еңбек. Еңбектен мен қалжырамаймын, рахат табам.

	Соңғы жылдары менде тағы бір мінез пайда болды. Ол – оңаша жүріп, ойға шому, ішкі сарайга үңіліп, содан медет табу маған дағды сияқты болып барады. Сондықтан бір жерде көп отырып, уақыт өткізудің де ешбір қызықтығы қалмай барады. Əрине, сен сияқты сырлас, замандас адам болмаса, басқалармен құр өткен-кеткенді езгілеп отыра беруден, уақыт өлтіруден басқа қасиет жоқ...

	Көп жылдар қолыма қалам тимей, ашығып қалсам керек. Жазғым келе береді. Айтатын сөзім көп. Соларды айтып кетсем деген ой менің мойнымды ешқайда бұрғызбайды. Сен мені «тез жазасың» деп ұрсатын боп жүрсің. Ағызып шауып келе жатқан бəйге атты басқа ұрса не болмақ? Қазақ баласысың – білесің ғой. Сондықтан қарқынды тоқтатпау керек. Мен сол жазу үстінде өзімнің шеберлігімді табуым керек. Мұхтар «Абайға» дейін қанша повесть, əңгіме, пьеса жазды, білесің бе? Ол жазғандарының бəрі «Абаймен» тең түсіп жатқан жоқ қой... Сен шын солай деп ұқсаң, маған хат арқылы өзіңнің пікіріңді айт. Əрине, айтудың айтуы бар. Ілияс Омаров «Тоқаш Бокинді» оқып шығып, 5 бетке өзінің пікірін жазып жіберіпті. Соның ішінде өзіне ұнамаған жерін де айтады. Бірақ қалай айтқан десеңізші! Бұдан маған сен «көмек бермеді» деген мағына тағы тумайды. Менің жазғанымның бəріне де сен ортақсың. Бірақ сен кейінгі кезде өз пікіріңнен гөрі жұрт айтқан сөзді айтатын боп жүрсің. «Колхоз өндірісін толық білмейсің» деген сөз тап сенің өз сөзің емес. Күнде прогулкада жүргенде жаныңдағы біреулердің айтқан сөзі сияқты. Тап осы повесте колхоз өмірінен тыс тұрған ешбір көрініс, уақиға жоқ. Бəрі де өткен жылы өзім барып, жинап алып қайтқан фактілерім. Өз көзіммен көрген өмірім. Бұл повестен не нашарлық көріп қалғаныңа таңым бар. «Жұрттың сөзін айтатын болдың» дегенімнің тағы бір дəлелін келтірейін.

	«Тоқаш Бокинді» алдымен өзің оқыдың. Тек ұсақ замечание жасап, маған қайырып бердің. Ол замечаниеңді алып отырып, мен тағы бір қарап шықтым. Енді бауыздау кеңірдекке келгенде Əбділдаға «иə, асығыстық жасады» депсің. Ол қалай? Түзетуде тұрған не бар?

	Дүние жүзіне аты шыққан «Тынық Донды» да Шолохов қайта түзетті. Түзету деген нəрсе таусылмайды.

	Осы күні Мəскеуден жылына жүздеген роман шығады. Соның бəрі Лениндік премияны алып жатқан жоқ қой. Олай болса, біреудің арам пиғылмен айтқанына көне қоймай, бетін қайтарып тастау керек. Əуелде жақсыладың ба, өлсең де сол сөзде қатып қалуың керек. Əркімнің өзінің пікірі, əркімнің өзінің өмірге, əдебиетке көзқарасы бар. Ол айтып тұрғандар да сенен артық емес.

	Əрине, бұдан «маған ақыл айтпа» деген ұғым алып жүрме. Сенің неге айтып отырғаныңды білем. Сен маған жақсы жазсын деген мақсатпен айтып отырсың. Оныңа рахмет. Оны ұғам. Бірақ сөз жеткілікті болу үшін талдап, нақты айту керек.

	Еске, біз бала емеспіз. Жасымыз 45-ке келіп қалды. Бірімізді-біріміз сыйламасақ, жанымыз ашымаса, кейінгі жастар керек қыла ма? Бізге ойланатын да кезек келді. Орыстың ақбас ғалым шалдары бірін-бірі сүйемелдеп əкесінің атын атап отырып, біріне-бірі ақыл айтып, кеңес беріп отырады. Бұл – достықтың мəңгі өшпес қасиеті. Біз ол ақылдан қашсақ, онда өсуден қашқан болып табыламыз.

	Сондықтан мен сені түсіндім. Сенің айтқаныңды мойындаймын да. Бірақ бірімізге-біріміз өте сақ, өте ұқыпты болайық. «Дос қой, қатты айтсам көтере береді» деп артық айтуға болмас. Сенің қатты айтқан сөзің түгіл, маңдайдан сипап отырып айтқан сөзің маған ауыр тиеді. Оның себебі, мен сені бағалаймын. Сенің сөзіңе сенем. Сенің өткен жылғы маған қатты айтқан бір-екі сөзің əлі менің жүрегімде қара тастай зіл боп жатыр. Қазақтың «Дос жылата, дұшпан күлдіре айтады» деген мақалына мен қосылмаймын. Ол өз заманында ру жігінің қатаң кездеріндегі құрал болар. Əйтпесе, «пəлен» деген сөзді ерініңнің емеурінінен-ақ біліп тұрам. Маған ар жағын айтпасаң да болады.

	Адам өскен сайын, жас ұлғайған сайын дос азайып, жапырағы түсіп қуара бастаған ағаш сияқты сорая бастай ма деймін. Мен өз басым қазір бір-ақ шын досым бар деп сенем.



	Ол – сен. Басқа менде дос жоқ. Сіздің үйде, біздің үйде кездесіп жүргендер олар дос емес...

	Шайзаға, балаларға тегіс сəлем.

	Сағынған досың Зейін. 13.05.1959 жыл».

	«Қазақ əдебиеті», 14.1.2000 ж.



	Жетілу нағыз адамға тəн, ол неғұрлым жетілген болса, соғұрлым биік тұлғалы болады екен. Адамның сымбаты – жан қақпасы. Хатты оқи отырып бойдағы қасиет көрік беретін жан қақпасының мөлдірлігін көрдік.





Абайлағыш адам өзінің көрген жəбірлері мен жіберген кемшіліктерін айтпайды




	Іштегі нəрсе сырттағыдан көп болатыны ақиқат. Қаржы жетпегендіктен салынып бітпеген үй сияқты адамдар бар. Олар кіреберісі – сарай, іші – лашық. Мұндай жерге аялдауға да болмайды, олармен емін-жарқын əңгімелесе де алмайсың.

	Өмір ағымында адамдардың бір тобы парасатты, бір тобы байқағыш болып келеді. Ондай адамдар көңілдің түкпіріндегіні жаза баспай таниды, адамды бір қарағаннан бағалай алады. Олардың ескертулері дөп түсіп жатады, ең құпия ойларды білу қабілеті ерекше дамыған. Ондай жандар айқын көре де, терең түсіне де біледі, ақылға қонымды ой жүгіртеді. Жазушы Асқар Сүлейменовтің өз досына жазған хатынан осы көрегенділікті байқайсың.

	«Керім, – деп бастапты Асекең өз хатын сенімді түрде.

	– Бір буындық лауазым – жалқаулықты атыңнан жұлып тастады деп сөкпессің; маған осы шолақ қалпың көбірек ұнайды. Ұнағаны бір сəрі, дəл осы бес əріптің этимологиясы да кісі сүйсіндірерлік. Хатыңа рахмет, қуантып тастадың – жұдырықтай басыңдағы сыңсып, біріне-бірі асылып тұрған ойларыңды жомарт шаша қоймапсың, тырыспағаның да бар ма, қалай? Біздей жалғыз ішектерге, сенің жұқа сəлемің де жетіп жатыр. Өзгеріс жоқ, ренжітер бір хабарым бар, əлгі семізше сары кітапты магазиндердің ешқайсысынан (4 магазин) кездестіре алмадым. Бір бұйығы шетте, ларек-паректе қалғып жүргені болса өзі біледі, мен кездестіргем жоқ. Справкаң осында. Қала қазір қапырықтау, жаңалыққа да, кісіні тұшындырар ауаға да Созақтың көрсеткен кейпі бардай.

	Өз басымның жетісіп жүргені де шамалы; бір тосын (тіпті күтпеген жағдай – сырқат) жағдайлармен қарындасымның оқуға түсе алмағанын қынжылып жазып отырмын. Пəтер іздеп жүрген жайым бар, шешемді қолыма алмақпын. Əдеби жаңалық депсің, білмедім, тек Тəкен романы «Жұлдыздың» соңғы номерлерінде жарық көреді дейді. «Лениншіл жас» та үзіп-жұлып басқысы бар ма, қалай?

	Асығып отырмын. Ертерек жатуға, əрине, мүмкіндігім бар еді – сол таныс жалқаулық. Кемпір-шалды алдырдың ба? Тірлік етер үңгіршіктің жайы қалай? Шүйкебас ше? Өз қалпың?

	Елеп, жауап жазсаң рахметім ғана бар, əрине.

	Ас, август/28-61».



	«Қазақ əдебиеті», 25.02.2011 ж.



	Абайлағыш адам өзінің көрген жəбірлері мен жіберген кемшіліктерін айтпайды, бірақ достарын сақтап, жауларын тежеп отыру үшін құлаққа жағымды сөздерді айтуды ұмытпайды. Асекең үні осыған үндейді.

	Өмірді түсіну мен адамдарды тану – əртүрлі нəрселер. Мінездерді танып, көңіл-күйді аңғара білу – ұлы даналық. Адамдардың бір-біріне жазған хатын да кітап оқығандай оқи білу қажет.



	https://t.me/kzkitap





