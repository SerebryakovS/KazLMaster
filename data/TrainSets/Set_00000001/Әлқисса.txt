	Дәурен Қуат

	Әлқисса



	Хикаяттар мен әңгімелер.

	Публицистикалық ой-толғамдар



	Жазушы Дәурен Қуаттың «Әлқисса» атты кітабына мерзімді басылымдар мен интернет-басылымдарда жарияланып, оқырман қауымның ыстық ықыласына бөленген әңгімелері мен хикаяттары топтастырылған. Шығармалары өзіндік жазу мәнерімен ерекшеленетін қаламгер ауыз әдебиетіндегі «Әлқисса» жанрын пайдалана отырып адам ұғымындағы өмірдің қилы шындығын мифпен, мистикамен шебер астастырып, тосын байламдар жасайды.

	Кітаптың екінші бөлімі автордың уақыт, заман, қоғам жайлы дер кезінде сергек үн қатқан, өз көзқарасын білдіретін ой-толғамдарынан тұрады.

	Кітап әдебиетті құрмет тұтатын оқырманға арналған.





І бөлім


	Хикаяттар мен әңгімелер





ОН СОМ


	(әңгіме)

	... Естімейді емес қой. Естіп жүрген. Бірақ, жалын төгіп жайылмаса, қартасы майланбайтын қалың жылқының қамы әлгі сыпсың сөзді елең қылуға мұршасын келтіріп пе екен? Әне, тағы, иегін алқымына тығып алып, ала аяқ торы айғыр құла қасқаның үйіріндегі бірнеше қулық бие мен байталдарды бөле жарып, қуа жөнелді.

	«Япыр-ай, сонда шынымен солай болғаны ма?».

	Тік қабақ сұрша әйел. Бар пәле көзінде. Сүзіліп қарайтын...

	Сүзіліп қарайды...

	Беліне ораған шылбырды оқыс тартып орнынан тұрды. Кер жорға құлағын қайшылап әнтек тыпыршыған. Жылқышы Ай астында есінеген тауға еңсеріле бұрылды. Естімейді емес қой...

	***

	Төңірегін құба жондар қоршаған қолаттың қолтығына тығылып, ұйқышыл ауыл жатыр. Бақша бауды жағалай өскен тал-терек, қора-қопсы тегіс түн тыныштығына елітіп, қалғып кеткендей.

	Сол ауылдың шетіндегі үйге атын ілби бастырып жылқышы тақай берген. «Қазір үстерінен түссем, екеуін де пәршелеп тастаймын». Қолы икемге бағынбай, жорға кердің шылбырын шарбаққа зорға байлады. Міне, есіктің тұтқасы. Оң аяғын босағаға тіреп, серпи жұлқыған. Емен есік міз бақпады. Енді кеп әйнек терезені сындырардай қағып-қағып жіберді. Көршінің қанден иті шәу етті де, іштен «бұл кім?» деген үрейлі сұлба көрінді. «Мен» деді. Деді ме? Деген сияқты. Құлағы тарс бітеліпті....

	Кеудесін толассыз ұрған жүрегінің дүрсілі бүкіл ауылды шошытып оятардай аламан тасырға ұласқан.

	Рабайсыз адымдап табалдырықтан аттады. Жып-жылы. Қарсы алдында жұқа шыт көйлекпен бірге есіліп, толқи тербеліп сұрша әйел тұр. Қос құрсақ көтерсе де, құлын мүшесі қылаусыз.

	– Зәремізді ұшырдың ғой, әбден. Балалардың құты тіптен қашты. Бұның не? Бірдеңе ұрттап алғаннан саумысың? Жылқың қайда? Түн жарымындағы жүрісің тегін бе, әйтеуір?

	Сұрша әйел сөйлеп жүріп шам жақты.

	Электр шәугімді отқа қосты. Дастарқан жайды. Балалары бауырына тығылған. Бауыры еріп барады. Үйдің іші самаладай жап-жарық. Әй, өмір-ай?.. Қай-қайдағы қаңқу сөзге еріп. Қарашы. Дүниені қара түнек басқандай, қанына қарайып келгені. Мынау келбет, мынау көз. Кептер төс. Білек қабар қос мықын. Жанды ерітпей қоя ма? Кенет, жылқышы, о, тоба, тұңғыш рет әйел сұлулығына еркек біткеннің бәрі сұғын қадап, сұқтануға ерікті екенін ойлады.

	Сол түні ол жар төсегінде жатып, ала аяқ торының құла қасқа үйірінен боз биені бөле жара қуып шыққанын, қуып шығып айдалада шағылысқанын түсінде көріпті.

	***

	«Содан,– деп, алқа қотан отырған жиынды жіті шолып өткен жігіт, әңгімесін әрі қарай әкетті. – Содан, күн тұсау бойы көтеріле атқа қонып, қос басына жеттім. Жылқылар дін аман көрінді. Ала аяқ әдеттегідей бүлік салып жүр. Күндерді күндер күбірткедей кеміріп, жаз өтті. Қоңыр күз түсті. Сиыр сәскеде мал дәрігері Оспан келді. Біреулер оны «сұйық жігіт» деседі. Өзім ондайын байқамаппын. Орнықты секілді. Қашанда кішілігі, құрметі әзір. Қобдишасынан екі бөтелке суырды. «Жыл он екі ай құрық сүйреткеннен қажыған шығарсыз. Демалыңыз. Сауық етелік» деді. Екеуден екеу бір-бірімізге тілек айтып, мәре-сәре болдық. Ех, жігіттер, сондай сәттерде «осыған өзі не жетсін?!» деп пайымдаппын. Өкпе, реніш, қызғаныш атаулыны түгел ащы су тұздай ерітіп жіберіпті. Бойым балқып, кер жорғамен құйқылжытқандай күй кешіппін. Өй, сонда Оспанды елжіреп, жақсы көргенім-ай!

	– Аға, – деді Оспан менің көңіл-күйімді тап басқандай, соңғы бөтелкедегіні сарқып отырып, – балаларды, жеңгейді сағынған шығарсыз. Барып, аунап-қунап оралыңыз. Ертеңге дейін жылқыға мен қарайын.

	– Ой, жаным-ау, иә, сүйтші. Таң рауанымен қайтамын.. жылдам қайтамын, – деп кер жорғаны ағызып, ауылға тарттым.

	***

	Жылқышыны шығарып салып тұрған Оспанның миығында мыстан күлкі қалды.

	***

	... «Байғұс тізесі бір жылынбай ертелі-кеш жылқының соңында салпақтайды. Қатынының қылығынан «хабарсыз-ау»...»

	«Мал дәрігері Оспан мен мектеп директорының құшағында кезек аунайды. Неткен тойымсыз сайқал еді?!».

	«Кейінгі айларда Оспанды менсінбей Директорға біржола ауыпты дейді ғой...».

	«Осылай да осылай» деп ауыл өсегінің өрттей лаулағаны қа-ш-шан.

	Жылқышы ат басын дарбазаға тіреді.

	 Емен есіктің ілгешегі салынбапты.

	Ауызғы бөлменің қабырғасын сипалап қара түймені басты.

	Қарауытқан бұйымдар айқындалып, электр лампысынан шашыраған өткір сәулелер жанарын қарықтырды. Сұрша әйел ышқынып оянды. Босағада, біз өкше туфлидің жанында қисық бас қара бәтеңке жатты.

	***

	Директор кәдімгі директор болатын.

	Дір-дір етеді. Реңі қашып, иегінің, жағының қыл-қыбыры ұзара түскендей. Көзінің қарашығы батып кетіпті.

	Жылқышы дыбыс шығармады. Сұрша әйелдің ашық омырауына ақтарылған шашы да сіресіп қатып қалғандай. Қыбырсыз. Сұлық түсіп созылған өлі тыныштық.

	Сыртта байғыз жылады.

	Жылқышы жымиды.

	– Қонағымның сақал-мұрты ұсқынына, сірә, келіспейді. Қарашы. Көңілдесінің қойнына жігіт үстіп келе ме екен? Қатын, су жылыт.

	Асықпай, қалтасына қолын сұғып, түйіншек алып шықты. Түйіншекті тарқатып еді, ортасынан сабы имиген ұстара табылды. Жүзін жазып, керзі етігінің қонышына ұзақ жаныды. Сұрша әйел құмғанмен су кіргізіпті.

	– Бері жақында, сері жігіт.

	Директордың шашын асықпай баппен ұзақ сыпырды. Директор бейшарада «Тамағымнан орып жібермес пе екен?!» деп зәре жоқ. Бір уақыттта сұрша әйелдің күйеуі директорды итеріп тастады.

	Тәлтіректеп түрегелген. Жүрмек еді, алдын керіп жайылған бесті айғырдың терісіндей алақан бөгеді. Қан сасиды.

	– Қызметімді өтемейсіз бе, мырза?

	«Ә-ә, өтеу керек қой. Өтеймін. Алыңыз. Қызыл ақша. Ақшадағы бас – менің басым. Өзіңіз тазалап, жалапжұқтап қайтарған басым ғой. Ха-ха-ха!».

	***

	Директор қап-қара қою шашын Жылқышының төріне тастап, көк тұқылына дейін ағарған басын иығына қондырып далаға шықты. Түк білмейді.

	***

	Он сом. Басын құйқалатқан директордың «қызметіне» орай саусағына қыстырған он сомы. Шайын ішіп, кесесін төңкергеннен кейін, әйеліне рахмет айтып үстелдің шетіне тастап кеткен.

	***

	Тағы да он сом... Кешкі астың дастарқанын жинамаққа ұмтылған әйелінің жеңіне сүңгітті:

	«Етті жақсы асыпсың. Еңбегің үшін».

	Он сом. Он сом. Он сомдар. Он сомдар бетіндегі қызыл бас оңашада сұрша әйелге иек қағып, көз қысып самбырлап сөйлейтінді шығарды.

	***

	Ауылда, елдің үрейін ұшырып екі жынды: ақ бас директор мен сұрша әйел бірде сұңқылдап зар айтып, бірде күліп көше кезетін.

	***

	– Сөйтіп «екі адамның өмірі мен денсаулығына қасақана зиян жасады» деген айып тағылып темір торға қамалдым. Жігіт әңгімесін тиянақтап, әдеттегідей бұрынғы Кеңес Одағының ақшасы 10 сомдық банкнотты төс қалтасынан суырды:

	– Жігіттер, осы жаман қағазбен де кісіні жазым ету түк емес. Бәрінен бұрын адамға сабыр қажет. Әгәрәки, ашумен қос салдақыны бауыздап өлтірсем ғой, мойныма 25 жыл жүктелер еді. Ха-ха-ха!

	Алматы, 2001 жыл.





БАЙҒЫЗ ӘЙЕЛ


	(әңгіме)

	Пәтер иесі тік қабақ сұрша әйелдің бұл қалада ешкімі жоқ болатын.

	Мені, әсіресе, оның осы бір хәлі аса қайран қалдырушы еді. Әнеукүнгі аз-кем сұхбатымызда ол өзінің қалада дүниеге келгенін, түпкілікті қалалық екенін білдірген. Қаршадайынан көпшіл, бауырмашыл әрі кісіге жұғымды болып өскен аңқылдақ басым пәтер иесі әйелдің томаға тұйықтығын, жалғыздығын түсіне алмай-ақ қойды.

	Қызмет істеген шығар? Қызмет істесе, қалайша сырлас, мұңдастан ада, жалқы жан? Тіпті, шаңырақ көтеріп, тұрмыс құрмаса да, кім-кімнің де алыстан туысатын ағайыны болмай ма екен? Қайғысы мен қуанышы қат-қабат өмірде адамның күні адаммен емес пе?

	Алайда, үміт пен күдік көңілде кезек толқыған күндердің күрмеуі сәл босаған соң ба, әлде, қаланың қатқыл тірлігіне бой алдыра бастадым ба, бірте-бірте жаңағы сұрақтарға жауап іздеуден мүлде арылдым. Иә, жалғыздықтың несі айып? Сырлас-мұңдасты былай қойыңыз, кейбір кіді пенденің пейіл-ниеті өз ұрпағынан да суынып, атаанасынан да айниды ғой. Адам – серік, адам – адал... тек өзіне ғана.

	Пәтер иесі (оны сыртынан кемпір деуші едім) күнұзақ не істейді, нені күйкі тірлігіне күйбең етеді білмеймін, мен жұмыстан оралғанда ол жататын бөлменің есігі үнемі жабық тұратын.

	Бір күні кемпір менен:

	– Ішесің бе? Таныстарың бар ма? – деп сұрады.

	Ішімдікке әуелден үйір емеспін, ал, төлемақысы аз, талабы күшті қара жұмыс маған әлдебіреумен шүйркелесуге мұрша бермей келеді.

	– Ішпесең – ішесің, жөндемді таныс таппасаң – табасың, – деді кемпір менің жауабымды күтпестен бұрыла бере. Үнінде қатты тарынғандай кейістік бар. Ептеп еңкіш тартқан бойы таныстықтан, артық ауыз сөзден тыжырына қашқандай бейдауа күй аңғартады. Бұл, тапқан-таянғаны жамбасақысы мен жан бағысына әрең жететін бозбалаға үлкен кісінің ескертуі болар деп, біз әдеттегі қалпымыздан аумадық. Қарекетімізден таймадық...

	Жұмысқа ерте кетіп, көз байланғанда келемін. Жарықты көп жақпаймын. Суды ысырап етпеймін. Еденді, есік-терезені сүртіп, кейде, кемпірдің қолына ауыр сырт киімдерін де жуып беріп жүрдім. Байқаймын, менің осы елгезектігім, сыпайы-сынық мінезім қатыбас пәтер иесіне ұнайтын сыңайлы. Біз әредік келте жауаптасып, содан соң екеуара әңгімеге икемделе бастадық.

	Күн арқан бойы ұзарып, жазғытұрым мезгіл зәулім үйлердің көлеңкесінде қатқан тоңды ашыған қамырдай көмпитіп, көктемнің алғашқы жаңбыры жауатын шақ таяп қалған. Қаланың қым-қуыт, айқай-шуынан биік аспан тұңғиықтанып, тізіліп құстар керуені өтеді.

	Жұмыстан ерте босап, көңілді қайтқанмын. Ауладан көрші тұратын кетік тіс кісі ұшырасты.

	– Пәтерші баласың ба? – деді ол тісінің бос орнынан тілін жылмаңдатып. – Анау үйде ме?

	Шамасы, «анауы» – пәтер иесі. Мен басымды изедім.

	– Ә-ә...

	Көршім бәріне дән риза жан немесе әзілкеш, қуақы біреу болса керек , үнемі жүзіне күлкі үйіріп, ширақ жүретін. Әдетінше, күлімдеп: «Ә-ә», – деді де. Кенет селк етіп: «Тым жас екенсің-ау?» – деп басын шайқады. Мен бесінші қабаттағы пәтерімнің терезесіне қарағанмын. Терезе пердесі толқып жабылғандай көрінді.

	– Нағыз алапес, оңбаған, ысқаяқ. Қасына жолап кетсең, қайдағыны айтып миыңды шайқайды.

	Кешкі асымыз ортақ кемпірдің көршіміз туралы пікіріне мен де елп етіп сөз қоса қойдым. Себебі, маған оны сөйлету қажет. Сөйлессең – ұғысасың. Ал, пәтер иесімен ұғыссаң, жамбаспұлдың көлемі азаюы мүмкін.

	– Оңбаған, ысқаяқ, – дейсіз бе? – Бәсе, өзі сумаңдап ауланы жалғыз кезеді ғой. Немерелерін ертіп шықпай ма?

	– Келіні мен баласына сүйкімсіз сорлыға немере ере ме?

	– Хм-м... Солай ма? Өз ұрпағына сүйкімсіз сорлылықтан, жылап өткен жалғыз ғұмыр баянды болар.

	Жүрегім шым ете түсті. Ып-ыстық ине-тасқын өн бойымды дуылдатып барады. Қап, бекер айттым-ау. ...Сол түні кемпір ахілеп-ухілеп көп күрсінді.

	***

	Біз бұрынғы үнсіз, жым-жырт мылқау қалпымызға қайта оралдық. Үй ішіндегі заттардың бәрі сұрықсызданып, суық зәй тартады. Төргі бөлмеден әлсіз, бірақ, шер-мұңына тірі адамның жаны төзбейтін кемпірдің күрсінісі естіледі.

	Жұмыстан қалжырап, ыстығым көтеріліп, әрең жеткем. Жайсыз жатыппын. Түсініксіз, келте, қорқынышты түстен шошынып басымды жастықтан жұлып алсам, тақ төбемнен төніп тұр: ақ кебінге оранған Ажал! «Тым жас екенсің-ау!» Кетік тіс көршімнің дауысы самбырлап дәл құлағымның түбінен естілді. Ары қарай көк пен жердің шексіз өзегі. Сүңгіп барамын, сүңгіп барамын.

	Оянсам, қасымда кемпір отыр. Кәдімгі қамқор, мейірімді аналардың үнімен:

	– Түні бойы алағызып, ұйықтай алмадың, балам, – дейді.

	Іңір үйіріліп, қас-қарайған бір кеште кемпір әлдекімнен құпияланғандай баяу сөйлеп, сыр ақтарып еді.

	– Менің барша қасіретім театрдан басталды.

	Әңгіме тыңдауға ынталы екенімді байқатып басымды изедім. Оның ақсұр жүзіндегі тақыс тағдырдың жазуы іспетті әжімдері де күбірлеп қоса сөйлейтіндей сайланып шыға келіпті.

	...Қасіретім театрдан басталды, – деді ол. – Кезекті маусымның шымылдығы ашылар тұста беделді бір ақсақал жазушының туындысы қойылмақ-ты. Сол кезде бізді, әртістерді, «бас кейіпкер – әйел рөліне көкеміз кімді лайық көреді екен?» – деген сұрақ сұмдық толғантатын. Азалы әйел. Керемет еді.

	Жалқы сәт кейде жадыңдағыны тұтас жаңғыртып өткенде, дәл қазіргі хәліңді танып тұрғандай күй кешесің: мен кемпірдің әңгімесін бұрын, өзіме беймәлім уақыттың кеңістігінде өмір сүріп жүріп естіп алғандаймын. Көңілім құлазыды. Тірлікте береке кем. Мұң мағынасыздыққа ұласыпты. Кімге керекпін? Кімге керексің, сен мұңлық?

	– Саған бәлкім, түсіну қиын шығар? – Кемпір маған үңіліп қарап қойды. – Сонда да айтайын. Талантты әртіс сахнадан өзі сомдайтын тұлғаны таныса бітті – жанын салады. Ауырады. Азалы әйел – менің рөлім болатын.

	– Ақсақал әйел рөліне сені лайық көріпті, – деді бірде мені оңаша алып шыққан көркемдік жетекшіміз ақсия күліп. – Әншейін сыпайы тілегі бар секілді, соны орындасаң жетеді.

	Мен әйел рөлінен бас тарттым. Алайда, ана шалдың сыпайы тілегі былайғы жұртқа сыпсың сөз болып тарады да, күйеуім ішіп кетті. Көңілі лайланса, жан азасына берілетін дәрменсіз байқұс екен, араққа салынып ақыры қаңғып өлді. Оның өлімі де маған пәле болып жабысты. Рөл тимеді. Жалақы аз. Маңыма ешкім жуымады. Қос жетімегімді қолтығыма қысып театрдың суық бөлмелеріне қонып қалып жүрсем де жанашыр жақын табылмады. Сөйтіп, бедірейген безбүйрек ортадан безіп, қара жұмысқа жегілдім. Кеудем шерге толып, тіл байланды. Мылқау, мүсәпір хал кешіп ұлдарымды енді жеткіздім-ау дегенде екеуі бірдей суға кетіп, мен сорлы жалғыз қалдым.

	Кемпір ағыл-тегіл егілді. Балаша солқылдап, тоқтамай жылады. Шыдай алмай мен де еңіреппін. Сосын жұдырығымды түйіп:

	– Әлсіздікке, әйелдің әлсіз жанына араша бар ма? – деп айқайлап жібердім.

	– Әлсіздікті арашалау – қате. Әлсіздікпен күресу керек, – деді жаңа ғана жер таянып отырған жетім кәрі бойын тез жиып.

	Кемпірдің түннен түнек жамылған күрсінісі осы әңгімеден кейін ашық зарға ұласты. Таң сарғайып атқанша оның сұңқылдаған дауысы дамыл таппайтын. Әредік шашын иығына шашып қаракөлеңке бөлмені кезіп, пышақ қайрап кіжінеді: «Бауыздап тастаймын!», «Өлтіремін!». Сонан соң шырпы тұтатып менің қасымда ыржиып тұратынды шығарды.

	Кету керек. Шағын жүк сөмкемді көтеріп бірінші қабатқа түсе бергенмін, кетік тіс көршімен маңдай түйістіріп қалдым.

	– Ә-ә, қашып барасың ба? – деді ол әдеттегідей «ә-ә»-сін созып. – Бұл кемпірден бәрі қашқан. – Туған-туысының бірі жоламайды. Екі ұлы жетімдер үйінде өскен. Ат ізін салғанын көрмедік. Сенің алдыңда зіңгіттей бір жігіт жамбас пұлын төлеп тұрған еді. Ақыры сол байқұс еліріп ауыратын дертке шалдығып шықты ғой осының үйінен. Мынаның бар ма, мынаның пәлесі бар. Жалмауыз, әлде жәдігөй. Талай рет доқтыр шақырып, сыртынан нұсқап жібердік. Нәтиже жоқ. Түгелінің жауабы жалғыз: «Дені сау, дерті жоқ», – дейді. Дегенмен, шырағым, басың аман құтылғаның жөн болды. Өңің боп-боз, қорыққансың-ау әбден. Келші, таңдайыңды көтерейін. Баланың бойында үрей қалмасын. Үрей жаман. Ал, сау бол. Аман жүр, әкесі.

	Әлгі үрей, мен кейін жастар газетінде қызмет істеген жылдары құрбы достарымының ортасында қызығушылық тудырып, ептеп театр жағалауыма тура келді.

	– Сіз осындай әртісті танисыз ба? – деп сұрадым баяғы көркемдік жетекшіні тауып алып.

	– Ақлима, Ақлима Сыпатаева талантты актриса еді. Жетекші жеңіл күрсінді де, қабырғадағы фотосуреттерді көзімен шолып өтті.

	– От еді ғой. Кез келген кейіпкердің бойынан драматург дарытып, режиссер дамыта алмаған күрделілікті тауып алатын да, асқақтатып жіберетін. Ақсақалдың туындысындағы әйелдің рөліне Ақлима қатты қызықты. Бұл, рас, театрға келген жұрттың көз жасын бұлаудай ететін-ақ дүние еді. Әйелдер, неге екенін білмеймін, трагедияға әуес қой. Қойылымның шырқау тұсында қаһарман әйел дұшпандар екі баласын тірідей бауыздап жатқанда туған бауырын бауырына басып аман алып қалады. Ерлік пе осы? Мүмкін, бұл әйелдің еркінен тыс әрекеті шығар? Бәлки, баладан да жан тәтті: әйелдің тапқан тәсілі болар? Жауының өзі бекзат, беу дүние, бізден озған заманда қатынға дейін қайсар, ер екен десек те, қайран Ақлимаштың тағдыры бүлінбесе керек-ті.

	– Сіз кінәлі емессіз бе? – дедім мен көркемдік жетекшінің жалыны қайтқан жүзіне тура қарап.

	– Қарияның билеп-төстеп қалған бір жаман мінезі болды. «Ақлиманы шақыр. Сөйлесейін» деген соң құп көргем. Жеңгетайлыққа жүрсем, жаным шықсын. Ақыры күбір-сыбыр сөз тарады. Ақлиманың күйеуі, болашағы кемел актер еді, ішкілікке салынды. Ақлима оған қараған жоқ, екі ұлын жетектеп келіп жаныға түсті. Шал қырсықты. Рөлді бермей қойды. Ақлима шаңқылдап сөйлейтінді шығарды. Бәсекелестері бел ала түсті. Ақлима театрдан кетті. Оны өнердің шалығы соғыпты. Ол өнердің қасіретіне ғашық екен. Ал, шырағым, өнердің қасіреті өмірдің азабымен қабаттасса, адам байғызға ұқсап түнде сұңқылдайды. Түнге шағынады.

	Түнге жылайды.

	Ілгеріде, жан-дүнием ешкіммен жарастық таппай, Ақлиманың қолына кіріп алған едім. – Көркемдік жетекші иығын қусырып жүдеп сала берді. – Төзбедім. Тіпті, жынды болып кете жаздадым. Бәріміз де әртіспіз ғой. Бірақ, Ақлимадай азалы әйел кейпіне енген ұлы актрисаны көрген жоқпын...

	Құрмет тақтасына ілінген фотосуреттердің орта тұсынан мен Ақлиманың бейнесіне көз тоқтаттым. Жас, сұлу әйел маған уылжи қарайды.

	Алматы, 2003 жыл.





ЖАЛБЫЗЫМ МЕНІҢ —ЖАЛҒЫЗЫМ


	(Гротеск-әңгіме)

	Қаусаған шағында ардакүрең асауға мінгені не қылғаны...

	Құсайынов кабинетінің құлпын бұрап ашып тұрып, екі тәулік бойы тілсіз жатқан науқас жайлы ойланған болды. Іле аурухана ішінде сапырылысқан шаруаға селт етпейтін сақа дәрігердің күйіне беріліп, терезенің тұсына барып іркілген. Мизам. Жаздың жыбырлап өтіп болмайтын күндерінен жалыққандай сағым аунаған дала сұлқ жатыр. Шағын қалашықтың іргесінен түрілген қара жолды шаңдатып жүк машинасы Баянжүректің қолтығына тұмсығын сұғып барады. Кезекті еңбек демалысын күтіп жүрген Құсайынов дөңгеленген дүниедегі домаланған пенделігінен қажығандай тұнжыр күйге енді. Сосын самарқау ғана ой сауып, «Ажалына көрінген ғой» дей салды ішінен. Ал ажал адамның әлпештеген жанын бірде ардакүрең асаудың жалынан аударып әкетсе, бірде қандауырдың қылпыған жүзінен айнытып алады. Жұмсақ орынтақтың арқалығына шалқалай жайғасқан Құсайыновтың көз жанары кілегейленіп, кірпіктері айқаса бергенде әлдебірдеңе ағараң еткендей болған. Байқаса, соған бағанадан қадалып қалыпты. Аңылжыған кеңістікке барып-қайтып, барып-қайтып ес таппаған санасында, міне, бірте-бірте ағараңдаған болмыстың адами кейпі айқындала бастады. Кемпір екен. Астыңғы ерні қызыл иегінен әрмен қарай дамылсыз құлап, сөйлеп отырғанына да едәуір уақыт болған сияқты. Сонысын ұқтырғандай орнынан көтерілді де, сәтке іркіліп, қалың ақ шүберектен сырып тігілген дорбаның ішіндегіні нұсқады. Желгөзектен самал жүгіріп өтсе керек: Құсайыновтың нашатыр басқан бөлмесінде жалбыз исі аңқып қоя берді...

	Бұл кезде жансақтау бөлімінің төсегінде екі тәуліктен бері тілсіз жатқан бейдауа науқастың жаны ақсаумал нұрдың бойымен тұңғиық көкке зырқырап шыққан болатын. Кенет ақсаумал нұр дүлей қараңғылыққа жұтылды да Жан заһары зәндемнен суық ағынға ілініп кете барды. Ағын тоқтар емес. Таусылар емес. Жан ышқынды. Тұңғиық. Ағын. Жалғыздық. Мәңгілік азап осы шығар деп ойлады Жан. Әйткенмен де қуанып кетті. Ойлай алады екен! Бақида да өмір бар деуші еді ғой. Түпсіздікте оянған түйсігіне мерейленген Жан жапжарық жаратылыста тұрғанын сезінді. Аспан да жоқ, жер де жоқ: әлдебір құдіреттің қолына қонғандай уыз тіршілік. Сол кезде көрді: тап қасында ықшам әскери киім киген шенді офицер мен кенеп плащ жамылған қарасұр кісі состия қалыпты. Офицер бұған жылы шырай танытып, сия көк жанарынан ұшқын ата қарайды. «Кел, жақында» дегендей ым қағады. Жанның жылағысы келді. «Мен сені шырамытатындаймын. Мен сенен адасып қалғанға ұқсаймын». Құс мамығындай елбіреп, ақманар боп ұйыған уыз тіршілікке енді кескінді әйел пішіні бітті. Ашық, сәнді терезесі жарқыраған үйдің ішінде әлгі әйел үрпекбас сары баланы алдына алып әндетеді. Сызылған сазды әуенге еліткендей сәби анасының мықынына басын сүйеп, бауырына тығылады. Үйге офицер енді. Жүзінде сұлу жарға деген ынтықтық пен сүйкімді ұлға деген әкелік мерейдің жүрек лүпілдеткен шаттығы ойнайды. Ыстық құшақ, бақытты тұрмыс шаттығы. Үрпекбас баланы анасының алдынан алып төбесінен иіскеген офицер оны әуелете көтеріп, әткеншек ойынына кірісті. Офицердің қолы жоғары көтерілгенде үрпекбастың дөңгелете қиған шаштары лап беріп құйындай көтеріледі де, кері қайтқанда желп етіп басылады. Жан әкесінің алақанында әлпеншек теуіп сықылықтаған сәбидің Өзі екенін таныды. Осы сәт жалғаса түссе екен, мәңгілікке үзілмесе екен. Жан енді аңғарды: жаңағы қарасұр кісі жамылған ұзын кенеп плащтың жік-жігінен баданадай ірі тамшылар атқылап, етегіне қарай сүйретіле құлады да, сырғи ақты. Мөлдіреп аққан көз жасындай. Жан кенеп плащтың бойында дамылсыз сырғыған тамшыларға қызыға қарап қалған еді. Бір уақытта үрленген көбіктей ірі бір тамшының ішінде үрпекбас сары баланың ағып бара жатқанын көріп шырқырай ұмтылған. Бірақ, кешігіпті. Үрпекбас бала баданадай ірі тамшының ішінде қолын жалғыз-ақ рет бұлғады да, аспанға ұмтылып аласұрған жер бетіндегі аждаһаның аузына топ ете түсті.

	***

	«Азат етуші армия» неміс фашистерінің табандасқан қарсылығына ұшырап, Т. қаласына баса-көктеп кіре алмай көп іркілген. Екі жақ та қисапсыз шығынға ұшырады. Аспанды күкірт қауып, айналаны күлімсі иіс – сасық еттің исі тұмшалап тастаған. Орыс жерінің аязды қысы от бүркіп, жалын құсқан шынжыр табан танктерден тұра қашқандай төңіректің қары жидіп, еріп жатыр. Кейбір сіре боп қатқан қардың күртігінен өлген жауынгердің құрт кемірген сүйегі аршылып қалса, күкірт араласқан қоламса қолқаңды суырады.

	Артынан қалың қол, ауыр артиллерия келіп сақайған «азат етуші армия» Т. қаласын қара ала етіп үйітіп, бәрібір басып алды. Жеңімпаз әскер шаһарға әндетіп кіргенде мұндағы жұрт көрден жаңа тұрғандай ербиіп, терісіне ілінген төзімнің ұясындай кеуделерін иген сыңай танытқан. Қала – мекені жер саналатын мүгедектердің отаны секілді – сау адам емге жолықпады. Тас қамалға айналып, берілмеген қалаға жау шебі емес, қыз-қырқынның ләззат сыйлар төсегі деп қарап тоят тілеген қырғын еркек ермек қылар ұрғашы табылмаған соң қырылуға таяғанда көшедегі қаңғыбас балалар нысанаға ілікті. Арасынан бәлиғатқа жасы толмаған жаратылысы әйел заты ұшырасса, ішімдікке мелдектеп тойған мас солдаттар құтырып кете жаздайтын. Сондай бір құтырынған топ жартылай қираған үйдің жертөлесінде үрпекбас сары баланы бауырына басып тығылған салпақ шашты Сашаның үстінен түскенде шибөрідей шулады. Үсті-басы қара балшыққа әбден міленген Александраның иегіндегі балғын нәзіктікті алдымен аңғарған жалпақ сары, тіпті, сақылдап күліп те жіберген. Зеңбіректердің оғынан міз бақпаған қиранды үйдің жертөлесіндегі зәй тартқан тас қабырғаларға Сашаның шар еткен үні соғылды да тынды.

	Орыс қызы Александра мынау үрпекбастың әскери шені биік әкесі мен ерекше сәнмен киінетін шешесін сырттай білетін. Олар осында тұрақтап қалатын жандардай алыстан үйелменімен қоныс аударып келіпті. Офицер мырза өзгелердей орыстарға суық қабақ танытпайтын. Ал фрау Рерих жиегі кең шляпасының астынан төңірегіне жәудірей қараушы еді.

	Совет әскерлері қалаға басып кіргелі бері жетімдіктің зар күйіне түскен неміс офицерінің ерке ұлы мен байқұс Саша осылайша тағдырлас болып табысып, солдаттар төккен жуындыны тығылып жеп күнелтетін.

	Құлағында қалғаны сол: үрейден ұшынып шар ете түскен жалқы үн. Еміс-еміс есіне оралатыны – ұзын кенеп плащ жамылған түсі суық қарасұр адам. Төңірегін түгел жасқап, саяқ жүретін әлгі адам бұған быртиған бармағының үстіне салып ботқа беретін. Содан кейін тақ-тұқ, тақ-тұқ, тарс-тұрс, тарс-тұрс етіп талықсыған бір сарын. Анда-санда айдалаға маңып кеткендей үзіліп тоқтағанымен қайта жалғасады. Таңдайына ашқылтым дәм келеді. Ашқылтым дәм тынысын тарылтып тыпырлағанда басын қылтитып шығарып қоятын. Сонда әлдеқайдан жайқалып таңсық иіс аңқып жететін. Кейде... таңдайын жаратын ашқылтым дәм мен таңсық иіс қарасұр адамның жалаңаш қойнынан қатар бұрқыраған кезде үрпек бас бала оның бауырына тығыла түсіп, кеудесіндегі сүт ағарын сілемейлеп тастайтын...

	***

	Көне-көне заманның шежіресіндей кәрі Жоңғардың мұзарт шыңдарында алабас атан бұлттар аунайды. Әредік зау биіктен жарқ етіп көрініп, ғасырлардың ғазалын сөйлердей бауырындағы тіршілікке ентелеп төніп қайтатын байтақ Жоңғар бүгін тағы бір сырдың куәгері болғалы тұр.

	Қарасайдың аузындағы қараша ауылдың кәрі-құртаңы Тұқымбектің Керман соғысынан қойнына тығып әкелген баласына азан шақырып ат қоймақ. Дүниеде қазақтан басқаны танымайтын шал-шауқан милығынан жалбыратып тұлым жіберген ортадағы шикіл сары балаға тамашалай қарайды. Сәби де қаумалаған халайықты таң көретін секілді. Әркімге бір жапақтап, текеметтің үстіне төге салған ірімшікті теріп жеп, шөпең-шөпең етеді. Аздан кейін дабырлаған жұрт тиылып, иегіндегі ақ күміс сақалы әуелеп қайтатын қарттың аузын бағып, мүлгіп қалыпты. Қарт алақанын жайып тоқтағанда дағарадай кимешектің астында шөкелеген кемпір орнынан кирелеңдей көтеріліп, тұлымды ұлдың қолына кәрі жілік ұстатты да, басынан аттап өтті. Үйдегі жұрт қоғадай жапырылған. Артынша тұлымды ұлдың құлағына алқам-салқам адырлардан атойлап шықандай алапат үн естілді.

	– Сенің атың – Тәңірберген!

	– Әкеңнің аты – Тұқымбек!

	– Тапқан анаң – Асылхан!

	– Сенің атың – Тәңірберген!

	– Сенің атың – Тәңірберген!

	...Тәңірберген тәтті бала болып өсті. Төрт жасында жалаң аяқ ауылдың борпылдақ топырағын кешті. Бес жасында бұзауға мініп алатынды шығарды. Алтысында асау үйретемін деп көкесіне қиғылық салды. «Қой сана, шырақ, қой сана, қабырғаң әлі қатқан жоқ, бұғанаң бекіп біткен жоқ» деген үлкендерге алты жасында байшұбар атқа ер артқан Алпамыс батырды айтып жалынатын. Жеті жасында көкесі жетектеп апарып мектепке берді.

	Ақсары жүзі тотығып қырдың нарт қызыл бозбасына айналған Тәңірберген он алтыға толғанда Жоңғар Алатауының теріскейіндегі қоянжондар тотияйынға малынғандай толықсып, барқыт белдерді шұғынық гүл жапты. Көрші үйдегі Жамал қыз да бұлықсып бой жетіпті. Өзіне мүлдем ұғынықсыз халмен Тәңірберген іңір үйіріле Жамалдың пердесі жұқа терезесіне телміреді. Әуелі бозбаланың ғазиз жүрегін жандырып, барлық бөлменің шамы самаладай жарқырайтын да, соншалықты ыстық бейне шарайнаның алдында бұлаңдап тұрып алатын.

	Түннің бір уағына дейін шал мен кемпір күбірлеседі.

	– Көкесі-оу, жалғызды аяқтандырмаймыз ба? – дейді кемпір.

	– Менің балам оқиды, нәшәндік болады, – дейді шал.

	– Ата-баба, зәу-затыңда оқумен ағарған пенде жоқ.

	Қойшы, – деп тыржыңдайды кемпір.

	– Болмаса – болады, – деп егеседі шандыр шал.

	– Мына Жамалдай әйбәт боп өскен бала жоқ осы ауылда, – деп тамсанады кемпір.

	Сонда... күнұзақ шоқтан түспейтін үлкен жез шәугімдей ысылдап лезде ұйқыға бас қоятын шал қайта оянып, көңіліне алаң кіріп, кірпігі қамыспай жатқан зіңгіттей ұлын еркелеткендегі үнімен: «Жарығе-е-ем, жарығе-еем», – деп дөй далаға лағатын.

	Аспан асты сайрауық құстардың әнімен тербеліп, алқынған күндер зымырап өте шықты. Ауылдағы оқу аяқталды. Тәңірбергеннің көкесі қашаннан бір сөзді адам: жалғыз ұлын нәшәндік қылмақшы. Жамал да, мектепті үздік тауысқан тағы бірнеше талапкер Алматыға сапар шегіп барады.

	– Кеткенің ғой, қу жалғыз. Енді қайтып ақ маңдайыңнан иіскер күн туар ма екен, тумас па екен? – деп кемсеңдеді анасы. Сырға берік, мінезге мәрт қариялар мен кейуаналар зар-мұңлықты ананың мына сөзіне қайысып: «Зекетің боп өтейік. Жаман ырым бастама. Ұлың әлі-ақ арсалаңдап кеп мойныңа асылады», – десіп жамырай тіл қатқанымен, айбоздағының талайын соғыстың жұтқыр көмейіне беріп, қайғы шеккен жылаулы елдің ішінен кәрі шешелер аңырап дауыс сала бастады. Көптің шуылына селт етпей Тұқымбек қана Жоңғардың апай төсіне шаншылып қалыпты. Медет тілегендей. Матай стансасынан Алматыға баратын жүрдек поездың жүретіні хабарланды. Осы кезде ғана анасының құшағынан босаған Тәңірберген көкесін бас салған. Әке баласының самай шашын қайырып, жұпар жұтқандай теңселді. Бала әкесінің майда әжімдер торлаған мойнын тістелеп тұрып алды. Көзінен ыршыған ыстық жас көкесінің алқымын шимайлаған әжімдерді селдей қаптап, сырғанап ағады. Кәрі кеуде жусанға шомылғандай бұрқырайды. Таңдайды ашқылтым дәм соқты.

	***

	Тәңірберген қаладан тез түңіліп, жатақханада бірге орналасқан Жамалды да «ауылға қайталық та қайталық» деп азғырып жүріп, ақыры соңғы сынақтан құлаған қызды жетектеп поезға мінген. Ата-анасын, ауылаймағын, Жоңғар Алатауының бауырына бас қойып балбыраған қырдағы тыныштықты аңсаған жастардың көңіл-күйімен жарысып жүрдек поезд жүйткиді. Таныс өлкеге жақындаған сайын «Келіп қалдыңдар ма?!» деп қуанған құрбыларға ұқсап, алаңқайлардан тал қайың ойнап шыққанда Жамал аялы көзін төңкеріп Тәңірбергенге қарап қоятын. Дірілсіз көкте қалқыған мамық бұлттар жан шуағы дархан аналардың жаулығындай ағараңдап өтеді.

	Матай стансасынан түскен қос жолаушы ештеңеге қарайламай, Баянжүректі бетке алып шықты да, көк теңіздей толқыған қалың жалбызға көміліп, аунай кеткен. Сол жылы күзде Тұқымбек қарттың шаңырағына келін түсті.

	Келер жылы күзде Қарасайдың аузындағы қараша ауыл Тұқымбек қарттың түңілігін желпілдеткен қуанышқа – шілдехана тойына жиналды.

	***

	Жасынан асауды албастыдай басып үйренген Тәңірберген шалдың ардакүреңнен жығылып, ауыр халде ауруханаға жеткізілгенін көрген сақа дәрігер Құсайынов «адам болмайды» деп бір-ақ кескен. Шалдың арты қара орман – немере-шөбере деген жетеді өзінде. Енді өлсе де арманы жоқ шығар. Сөйтіп, самарқау халде сарқылып отырған Құсайынов Жамал әженің кіріп-шыққанына да аса мән бермеген-ді. Есіктен ентігіп жас медбике Айғаным кіргенде ғана шала түс көріп оянғандай басын әнтек көтеріп алды.

	– Ана жақта, – деді жас медбике екі иінінен дем алып, – өледіге есеп қылған шалыңыз шашалып бірдеңелерді айтып жатыр. – Құсайынов лып көтерілді. Екі аттап есікке жетті де, алақтап артына бұрылды. Қалың ақ шүберектен сырып тіккен дорба. Аузын бұрап, бауымен мұқият байлапты. Жылдам шешіп ішін ақтарған: бір уыс жалбыз! Нашатыр шашылған бөлмеде желгөзектен жүгіріп өткен даланың саумал исіндей аңқиды. Құсайынов жалбыздың майда жапырақтарын сауып-сауып алды да, жебей басып жансақтау бөлімінің төсегіне таңылған науқастың танауына тосқан.

	– Чудо! – деп айқайлап жіберді жас медбике. Қос тәулік бойы ЭКГ аппаратының бетінен әредік секіріп өтетін науқастың жүрегіндегі қан айналымы тулай жөнелді.

	– Кәрәмәт, – деді Құсайынов та өз көзіне өзі нанбай. – Осы шалды баяғыда соноу Еуропадан жалбыз исі жетелеп келді деуші еді. Рас екен. Кәрәмәт.

	ЭКГ-ның бетіндегі қауырт қозғалыс талықсыған бір сарынға ұласты: тақ-тұқ, тақ-тұқ, тарс-тұрс, тарс-тұрс. Таңдайын ашқылтым дәм үйірді. Ашқылтым дәм тынысын тарылтып тыпырлағанда басын қылтитып шығарып қоятын. Сонда әлдеқайдан жайқалып таңсық иіс аңқып жететін. Ұлы дала мұздай жаңбырымен жуындырып, аптабымен болаттай балқытып шыңдаған тәннен шырқап шыққан Жан Ғайып ерен Қырық шілтен жебеп, ұзын кенеп плащ жамылған көкесімен қауышқан соң, үрпекбас сәби қалпында мына фәни дүниеге қайта оралып келе жатты...

	Алматы, 2008 жыл.





МҮЙІЗ ТАРАҚ


	(хикаят)

	Алдымен айнала, алқа қотан отыруға ыңғайлы дөңгелек үстелдің бетіндегі дастарханның шетін қайырып, алақанын жайды: «Асқа адалдық, басқа амандық бере гөр, Алла!». Бауырын көтеріп апыл-тапыл басқан баланың бойындай ғана терезенің ендігінен екінтінің күні еңкейіп, сығалап тұр. Кешкі іңір мен түннің суық түсін ұзағырақ ұстап қалатын жұқа әйнектердің ар жағынан алып теректердің діңі қарауытады. Бір кезде бұл теректер балғын шыбықтар еді. «Қазір тіпті үйдің төбесіне шығып алып шулайтын болды», – дейтін кемпір осы ауылдағы бәрінен биік шынарлардың өз бағында бой салып өскеніне мақтанғандай. Шалының шымнан түйген үйі аласарып бара ма, әлде теректер аспандап кетті ме, қазір кемпір сыртқа көз салса, көретіні: бұтақ бітпей шемен қатқан түйнектер мен адырайған тамырлар ғана. Осыдан бес, алты жыл... жоқ, одан әріде-ау, шамасы, Тойшаным еккен талдардың жапырағын көрші көлеңнің ешкі-лағы жалмап қоймасын деп қорып жүретін. Енді, міне, қатты жел тұрып, шайқалғанда ұшар басы үрей шақырып, ту биіктен төнеді.

	Кемпір шоқаңдай сырғып, ошақтың аузына барып отырды. Ас үйдің бір қабырғасына қапталдаса мінген пештің ішіне от тұтатты. Астына құрғақ тамыздық басып қаланған қи сия көк жалынға оранды да, жана бастады. Кемпір мүлгіп кеткен. Аузы-мұрнынан әдепкідегідей ыс теуіп алған мосқал пеш іңір қараңғысы ұйыған бөлмеге жылылық шашып, жылт қызыл сәуле ойнатып қояды.

	Кенет, тамсана түсіп, тәтті мүлгіп отырған кемпір төңірегіне бағжия қараған күйі оянып кетті. Сол бағжиған қалпында есіней беріп еді, пештің көмейі гүрілдеп, төргі бөлмедегі қашанғы кәрі сағаттың тілі сарт-сұрт соғып сарнай жөнелді. «Ойбүй-ууу, қара басым-ай, қатып ұйықтап қалыппын ғой. Тойшаным келетін уақыт болды емес пе? Жұмыстан өзегі талып жететін баланың ас суын қамдамай қара басқаны-ай мені әбден!».

	Кемпір тағы да шоқаңдай сырғып, есіктің аузына іркілді де, бес бүктелген белін зордың күшімен жазып, электр сымының түймесін ағытқан. Бөлмедегі бұлың-пұшпақтың қалтарысына жабысқан қараңғылық қаша жөнелді. Тіпті, жабындысы солбырайған ағаш кереуеттің іргесінде күндіздің өзінде кеппей жататын түннің дымқыл бояуы да іріп сала беріпті.

	Кемпір шоқаңдаған қалпы тошалаға сүңгіп кетті де, қазан сүйреп қайтты. Қазанының түбінде қарайған бірер сүйек пен бір кеспелік ет бар сияқты. «Қарғам да қазір кеп қалар» деп, шеті қайрылған дастарханның бүктеуін жаза бергенде, сыртқы есік сықыр етіп ашылғандай болды.

	– Сүрдің иісі-ай! – деді ұлы.

	– Кәрі шешеңнің етті күн мен желге қақтамай асқан кезін көрдің бе? Жас ет – жасық ет. Осы күнгі қатындар етті сүрлеу дегенді білмейді, білсе де ерінеді. Терісінен жаңа арылған малдың етін сорғалатқан күйі апарады да, тоңазытқышқа тоғыта салады. Тоңазытқышта тоңып, үсіген етте дәм бола ма, тәйірі. Бүгінгінің кербаққан кесір қатындары, несін айтасың, кеселді салып-ақ жүр ғой. Соның бірі біздің күлбет келін еді.

	– Апа, атын атамаңызшы кәпірдің.

	– «Құтырғаннан – құтылған», кетіп тынғанын кейін құп көрді өз басым.

	– Қойыңызшы, «қатын жіберген не сұмдық?» деп, бетімді талай қайырған өзіңіз емес пе едіңіз?

	– Е-е, біз қайдан білейік. «Келінге келін болсаң жағасыңның» керімен соның жағында болып, сойылын соққандағым сол: жүре түзелер, ойланар деген дәме еді. Олай шықпады. Ол ойым әдірам қалды.

	Кемпірдің келін-кепшікке, қатын-қалашқа кейісі ас ішіліп, дастархан жиылғанша біткен жоқ. Кейіген күйі ол асадал мен тайпақ үстелдің арасында шоқаңдап жүріп алды. Бір қолында добалдап жасалған кішкентай орындыққа ұқсас сүйеніші, бір қолында шәйнек – асадалдың аузына әрең жеткен. Енді қайта оралып, құмшекер салынған ыдысты іліп әкетті. Сосын шоқаңдай жылжып барып тоқ шәугімді бауынан босатқан. Орындық сүйенішке батқан саусақтарын тарқатып, қары талған білегін уқалап, уһіледі. Орындыққа қайыра жабысты да, төрттағандап дәлізге беттеді. Дәлізге бара жатып қара шелекті қаңғырлатып ерте шықты. Қи әкеліп, пешке қалап қою керек, әйтпесе азанға дейін жыртық жамаулы үй азынап кетеді.

	Қара шелектегі қиды пештің көмейіне жытырып болған соң жаулығын шешті де, тұқылдана бітіп, тұтамға айналған бұрымын тарқатып, жан қалтасынан мүйіз тарағын суырды. Самай шашы тұтас ағарып, төбесі шала бурыл тартқан құйқаға мүйіз тарақтың тісі сіңгенде кемпірдің жүдеу басы дуылдай жөнелді. Мүйіз тарақты сағынып қалыпты. Мүйіз тарақ... кемпірдің көне көз серігі. Бұлықсып бойжеткен шағында ағасы Тұрсынахметтің сыйға тартқан күміс тарағын ұстап жүретін. Е-е, ол да бір заман екен ғой. Тұрсынахмет ағасы жігіттің марқасқасы еді. Жұрт жаппай «ашылып-сайрап» саясатқа ұрынған. Аш-арық. Алдыңдағы малды адалдап сойып жей алмайсың. Арғы бетке (Советтік Қазақстан жаққа. – авт) өткен ағайыны туралы аузын ашқан адам «қос жүрек» атанып, түрмеде шіритін. Сонда да ағасы бұны шекара асырудың амалын тапты. Сондағысы – бәлиғатқа жаңа толған қарындасын қырыққа таяған қырма сақалды жігітке ұзату екен. Қырмасақал – біртоға, өкіметке берешегі жоқ, қылмыс өткермеген жан. Сонысына орай сәбетке өтуіне Мао жолдас қарсылық танытпапты. Ол өзімен бірге жар етіп жас қызды да ала кетуге қақылы екен.

	– Ақботам-ау, – деген сонда ағасы бұны бауырына басып тұрып, – ата-анаңа қарайлап, мұнда қалғанда күнің не болады? Қайдағы бір мәжусидің қолаңса сасыған қолтығында қорлыққа көнгенше, өз нәсілің, осы ердің етігінен ұста да айрылма.

	Осыны айтқан аға зор тұлғасын түгел сілкінте, солқылдап жылап жіберген. Кейін... көп жылдар өткен соң жанашыр бір ағайынның аузынан естіді: ағасы «қос жүрек» атанып, қытайдың түнек басқан түрмесінде «Ақботамның арда басын қорлыққа бергенім жоқ. Ах, дариға, дүние-ай, әйтсе де, ақша жүзін бір көрсем-ау» деп жатып, дүниеден озыпты. Ал, ағасы аманаттаған ер қытай ішінде бойын жасырып қана жүрген жігіттің сұлтаны болып шықты. Атажұрт, баба қонысқа оралған соң түлеп сала берді. Өзі әнші, өзі сері. Аз жылда айналасына жора-жолдас үйіріп, жігіттің бозтайлағы атанды.

	Бұлардың үйінен қонақ арылмайтын. «Келіннің асы дәмді, қолы ашық» дегенді сылтау етіп, ауылдың басшы-қосшылары жоғарыдан ұлық атаулы келе қалса, ұлардай шулатып тобымен осында әкелетін.

	Бір күні ақ жағалы дөкейлер қауымын кезекті рет күтуге тура келді. Бұл дөкейлер бұрынғы дөкейлерден әлдеқайда әлеуетті көрінеді. «Дастарханның басынан ауылдың шолақ басшылары былай тұрсын, аудандағы әкім-қаралардың қарасы көрінбеуі керек, олармен тек облыстағы сот, прокурор ғана табақтаса алады» деген сөз Салқынбелдің жазығында жылқы бағып, бие байлап отырған бұларға дақпырт-даңғазасын алдына салып, ақыраңдап жеткен. Бұның бәрі ештеңе емес, ерлі-зайыптының зәресін қашырған сөз: «дөкейлердің бірі құлын етіне жерік» деген сөз болды.

	Ері екеуі құлындарды аса жақсы көруші еді. Отасқандарына бес-алты жылдың жүзі ауса да бір шақалақтың жұпар иісіне зар болып жүргендіктен екі мұңлық бие құлындаса, құрақ ұшып жанынан шықпайтын. Биыл бір ақ жал сары бие қадаға оңбай жығылып, іштегі құлынын жылқышылар жарып алған. Жетім құлын содан бері қолдан сүт ішіп, қолдан жем жеп әбден жетілген еді. Жұныттай. Құйрығын тігіп, құлдыраңдай шапқанда Құдайдың бір қызығы, бір кереметі осы ма дерсің. Кейде сол кереметін кереметке ұластырып, алтын түкті аймаңдай құлын бұның алкеудесіне тұмсығын сұғып, ұмсынатыны бар. Анасындай көреді. Сонда, жас әйелдің алпыс екі тамыры иіп, әлдебір таңсық күйге елтитін. Енді, міне, құлын жейтін қонақ келе жатыр. Ақ жағалы үлкен ұлық.

	Ұлықтар күн шапағы Жоңғардың алқаракөк шыңдарына түйреліп, Алтыншаңырақ тауының иығына қона бергенде жінігіп жетіп келді. Шетінен қызу. Шала мас. Арасанның шипажайында таң атқанша араққа бөгіп, әбден-ақ сілеленіпті. Сілекейлерін жұтып әрең сөйлейді.

	-Тамақ дайын ба?

	-Дайын, нәшәндік жолдас.

	– Не бар?

	– Үйітілген қойдың еті. Қазы-қарта, жал-жая.

	– Құлын еті ше?

	– Оның мәнісін білмедік, нәшәндік жолдас.

	Нәшәндік жолдас барқырап, таңғы тыныштықта тамылжыған тау арасын азан-қазан етті. Әлдекімдерді боқтап жүр, боралап жүр. Орысша боқтайды. Орысша боқтықты түсінбеген де жақсы екен, бірақ кәпірдің түрі жаман, екпіні қатты. Орысша боқтықты қайтсін, осы кезде үйірден суырыла шығып, ақ жал сары құлынның құлдыраңдай шауып, анасына жақындай бергені...

	– Ұста мынаны! Жық, бауызда!

	Жас әйел аузы түкті жалмауыз бауырындағы баласын тартып жейтіндей шар ете түскен. Одан арғысына дәрмені жетпеді. Жанарын ала қашқанда құлынның ай маңдайы Жоңғардың жондарында шашылған күннің қан қызыл шапағына шаншылып қалды.

	Ұлықтар үйітілген қойдың етінен қомағайлана асап, былқып піскен құлын етін тауыса төңкеріп, Салқынбелдің тас бұлағы төгілген аңғарында мырғамға батты. Екі-үш күн тойлады. Ең бастысы, нәшәндік жолдас риза. Тізесін қапқан қарынын іркілдетіп, қарқ-қарқ күледі. Нәшәндіктің құлын етіне таңсықтығы – әйелқұмарлығынан екен. Жанында бір майысқақ, жылмаңтөс қазақ бар. Ұлығын құлын етінің құдіретіне дәніктірген сол екенін білетіндер кейін айтып та жүрді.

	Әлгі неме аулақта, қазан-ошақтың маңынан ұзамаған жас әйелдің қасына, қонақтар бір тыныс тапқан кезде ыржалақтап жетіп келді. Ыржиғанда бет терісі құлақ шекесіне қарай түріліп, ылжыраған ауызға айналып кетеді екен.

	– Жүр, – деді ол келе сала, – жүр. Сәбет әйелі ошақтан озған заман бұл. Біз сізді бұлай күтуші етіп қойып, қарап отыра алмаймыз.

	Әйелі еріне қараған. Ері «бар» дегендей басын изеген соң, амалсыз шай құйып беруге көнді. Ыңғай еркек, оның үстіне жартылай жалаңаштанып тастап, қызара бөрткен «бөріктілердің» маңына әдепті қазақ әйелі аяқ баспайды. Келіншек «ошақтан озған заманның» салтына амалсыз бағып, ұлықтардың алдына тізе бүкті. Басында қызыл шәлі. Үстіне кең, молдау етіп пішкенімен тоқ мықынын, аршын төсін солқылдай кеп соғатын батсайы көйлек киген. Бояусыз, опа-далапсыз әйелдің жүзі әлде ұялып қысылғаннан, әлде намысқа булыққан ызадан алаулай албырап, «айғыр жалды» топ еркектің көзін арбай түскен. Шай құйысы қандай сәнді. Бір қырындап қонақтарға кесе ұсынған кезінің өзінде мөлт қара көздерін кірпігімен жасыра қояды. Ай астында аунап аққан түнгі өзеннің сыбдырындай бойынан елеусіз діріл байқалады. Нәшәндік орысшалап былдырға басты. Майысқақ қазақ ынсапсыз ыржиды. Сосын:

	– Жолдас, – деді, – сіздің қызметіңізге, дәміңізге мына үлкен кісі рахметін жаудырып жатыр. Сіз де қысылмай еркін отырыңыз. Сәбет әйелдері еркін, ашық болуы керек. Сол үшін алдымен мына басыңыздағы жаулықты сыпыра салыңызшы. Қытайдағы іріп-шіріген әйелдер болмаса, біздің қазақ-сәбет әйелдері бұндайды қазір бұйым көрмейді. Қане, жұлып тастаңыз, құрысын!

	Әйел кірерге жерден тесік таппай қысылды. Бірақ жаулығы басынан сусып түсе берген. Жылмаң қазақ жаулыққа жармасып үлгеріпті. Бұрымы да арқасына суси құлады.

	– Охо! – деді осы сәтте төрдегі салқар орынды жалғыз өзі иемденген құлын жегіш құрдым, – анау не?

	Құлын етіне құмар құлқыны терең ұлыққа бұлғаңдап отырғанның бәрі ентелей қалысты. Бұл – келіншектің ағасы сыйға тартқан күміс тарақ еді. Таңертең бұрымын бос өріп, алас-қапаста асыға жүріп шашының ұшын тарағына орай салған. Мыналардың мастықтан кілкіген жанарларын жарқ еткізген сол күміс тарақ алдымен нәшәндік жолдастың қолына тиді. Ол тараққа сүзіле қарап, еш қымсынбастан тістеп те көрді. «Күміс». Сосын осындайдағы әдетіне көшіп ұзақ былдырлады. Артынан майысқақ қазақ сөйледі. Ол да қайдағы пәлені жаудырып, біраз бұрқылдады. Ұққаны: мынандай тарақты ұстау қате екен. Түбірімен саяси қате. Бұның түбін тергеп-тексеру қажет. Қайдан шыққанын анықтау ләзім. Әйтпесе қиын, өте қиын. Жә, нәшәндік жолдас бір жолға кешірім етеді. Нәшәндік жолдас мейірімді, өте кең адам ғой. Сондықтан ескінің сарқыншағы саналатын тарақтың көзін құртқан абзал.

	Сорлы келіншек «ағамның сыйы еді» дей алмады, көз жасын бұлап, үнсіз егіліп қала берді. Құлын етіне мелдектей тойып, күміс тарақты олжалаған ұлық белінде тасыған қанның қызуымен құтырып, құмасы жыртылып-айрылатын қаласына қайтты.

	Содан кейін... күміс тарағын ойлап күрсінетін әйелге сәбет дүкенінен екіжүзді: бір жағының тісі сирек, келесі жүзінің тісі тығыз, мүйіз тарақ жолыққан. Тісі тығыз жүзімен битті, сірке мен қайызғақты сүзуге болады екен. Бұған да рахмет. Көп жылғы серігі. Көптен бері жан қалтасында.

	***

	Мүйіз тарақ кемпірдің жұдырықтай семіп, жұқарып солған жүдеу басының айызын қандыра тырналады. Тісін төбе құйқасына батырып, самайына сырғығанда бір уыс шаш болып бұрқырап шығады. Әйелдің шашы шашылмау керек. Әйелдің шашы жерде шашылып жатса, бұ фәни жалғанды ерте тастап кеткен ұрпағы әр талын жинап, қиналып жүретін көрінеді. «Астапыралла, алжыған басым не сандырақтап отырмын? Балам аман, бауырым бүтін. Тойшаным. Томпиып алып ұйқыны соғуын-ай өзінің? Алаңсыз. Алаңсыз ұйықта, аймаңдай құлыным менің. Сен оянғанша анаң ошақтың отын үзбейді». Кемпір мүйіз тарағының тісіне байланып, құйқасынан сыпырылған бір уыс шашын шөкемдеп алды да, шоғы күлгін тартқан пештің аузын аша берді.

	***

	Мектеп қабырғасындағы кезіміз. Ауылымызда Рымкеш есімді кейуана тұратын. Жалғызілікті жан болғандықтан үйіне жиі бас сұғып, мектеп оқушылары ұсақтүйек шаруасына қолғабысымызды тигізетінбіз. Ұлдар отынын жарып, суын тасысақ, қыздар кемпірдің кір қоңын жуып, ас-ауқатын әзірлейтін.

	Шалының жылқы баққанын білемін. Түнде жылқыларын айдың жарығымен айдап, біздің үйдің жанынан дүбірлете өтіп бара жататын. Тойшан есімді ұлы бар еді. Әскерден босаған бетінде қала жақтың тырна сирақ қызын қолтықтай қайтқан. Кейін сонысы бұзылды. Жеңіл жүрісі қойының құмалағы санаулы біздің ауылда тез білініп, ақырында қарасын батырып тынған. Қатыны жаман атын шығарып кеткен соң, Тойшан ағамды ауылдағы шарап сататын дүкеннің маңайынан жиі көріп жүрдім. Өзі бір ақ жүрек жан еді. Амал не, ат құлағы көрінбейтін соқыр тұманда бағытынан жаңылып, тракторымен Ақсудың құлама тік жарынан ұшып өлді. Шал жалғыз ұлдың күйігіне шыдамады. Екеуінен соң кемпір байқұс шалықтап қалды. Ертеректе бізді «Тойшаным еккен теректердің жапырағын жұласыңдар» деп бажылдай қуатын. Кейін сол теректердің түбінде отырып Тойшанымен өзінше күбірлесіп сөйлесетінді шығарды. Тойшанына баяғы тырна сирақ қатынын айтып ұрсады. Іле онысын жуып-шайғансиды. Тойшанын тыңдаған болады. Содан соң ақ жал сары құлын туралы айтып егіледі. Жылай-жылай тарамыстана қатып, бүктеліп қалған. Кішкентай орындыққа жабысып төрттағандап қана жылжитын. Бірақ ол Тойшанының бұ дүние жалғанды баяғыда тастап кеткеніне сенген жоқ. Біз отын суын тасып жүргенде: «Тойшанымның жұмыстан келетін уақыты таяп қалды», «Ой, Тойшанымның тойы алда», – деп мәз болып отыратын.

	...Бір күні естідік, кемпір мүйіздеп бітірген тағдырына мәңгілік мойын ұсынып, мүйіз тарақтан суырған шашын шөкемдей ұстаған күйі ошағының аузында көз жұмыпты.

	 Алматы, 2013 жыл.





КҮҢГІРТ КЕП...


	(әңгіме-элегия)

	Атасын ауылға шығарып салып тұрып көрген екен. Ақырғы рет. Қарашығы тозған қой көздері жасаурап, еңкіш тартқан жауырыны құнысып, жүрдек көліктің ішіне кіріп бара жатқан болатын. Әжесінің ухілеп көп күрсінгені есінде. Күтіп отыр. Қазір келеді. Алдымен темір табалдырығы қажалған есікті екілене жұлқып ашып, шақұр-шұқыр шайнасқан топса мен жақтаудың жанын шығарып алады да ауыр бәтеңкесін босағаға тастай салып, төрге озады. Бөлменің ішінде бөккен қаракөлеңкеге ілініп аз тұрған соң сұлай кетеді. Содан, үрей шақырған үнсіздікті бауырына басып жатқан бойы қыбырсыз қалады. Құлазыған тыныштық қана бала жанын безек қақтыра қуалап, таң бозы бозамық сәулесін себезгілеп шашқанша, шырқыратады-ай келіп.

	Жо-жоқ, олай емес. Атасы қасында. Әжесі әне отыр. Ақнұр дүниенің жарығы саулаған кең бөлменің іші жып-жинақы; қаздың балапанын қарақанаттандырып өсірердей жып-жылы. Атасы құс жастықты шынтақтап теледидардан соңғы жаңалықтарға құлақ түре қалыпты. Әжесі әлденеге мейірленіп шүкіршілік айтып қояды. Қазір келеді. Байыпты. Байсалды. Маңғаз. «Нағашыларына тартқан». Әжесі солай дейді. Жүрістұрысының өзінде бек сенім, берік байлам бар. Сонысыменде біртүрлі бөгде адам. Бойын енді үйрете бергенде көзінің қиығында салмай ызбарланып қасынан өте шығады. Бітті. Бұның жан тартып, жақын көрген талабынан түкте қалмайды.

	Анасы бәріне мәз, аяғының ұшынан басып қашанда қалқып жүргені. Бірақ, ол да бөтен сияқты. Бала ата-әже деген әлемде ғана өмір сүре алатынын іштей сезеді. Осы екеуінің көзі тая қалса, тәтті түс көріп оянғандай хал кешетінін, өкініп, өкситінін жақсы біледі.

	Ұйқыдағы қалаға абажадай болып төнген Алатауды бетке алып жалғыз-жаяу аттаныпты. Кетіп барады, кетіп барады екен. Алдынан аңқылдап адырлар шықты. Аттап өтті. Белін бүктеп белдер көтерілді. Басып өтті. Қараса, атасының қыстауына келіп қалыпты. Төбесінің шатыры омырылып ортасына батқан көне қора, сылағы түсіп күңсіген тоқал там уақыттың бір пұшпағынан елбіреп шыға берді . Мамаағашқа иегін артып шыбындаған торшолақ аттың көлеңкесінде тілі салақтап, бүйірін соғып маңғасқа төбет жатыр. «Келдің бе? – деді. – Мен сені осы жерде ұзақ күттім ғой». Таныды. Әкесі екен. Қоңыр жүзі қоңыр таулардың төбесінде шашылған ойынпаз күннің шапағымен шарпысып мейірім төгеді. Қой қораның іргесінен өрген көне сүрлеу жиде талдардың түбіне оралып, түтіле созылып, көк барқыт жазықтың балағына барып сіңіпті. Тастан тасқа секіріп ақтарылған ақбалтыр тау бұлағының шолақ иірімі ақезулініп асыға ағады. Бейне бұның асыр сала шапқылаған аусар кезіндей. Өзі өскен, өзіне ыстық дүние еді бұл! Жүрегі жанып, көңілі шаттанған бала: «Әке, – деді күбірлеп, – мен саған келдім».

	***

	... – Әкемді жек көруші едім, – деді ол бағанадан әңгімесін ұйып тыңдаған досына қамырықты жүзін бұрып, бірақ, оны үлгі тұттым. Жолсыздыққа бас имейтін қайсар адам еді. Біздің әкеміздің тұсындағы заман – сол уақыттың тілімен айтқанда, «екі қойың бес тиын» – арзан заман болған ғой. Сол арзан заманда ол азған жоқ: қорлық пен мазаққа тілсіз көніп, тілсіз егесіп өмірден өтті. Мен әкемді таудың жақпар тасына ұқсаттым. Жақпар тастың өзін жаңбырлар мен ғасырлар қашап отырып мүсіндеген емес пе. Менің әкем де тас мүсін адам еді. Мейірімсіз еді. Маған мейрімсіз еді. Әкемнің мейірмсіздігінен мен алдағы өмірімді қорқынышпен елестетіп, қиялмен болжайтын бала болдым. Қиялымда атам мен әжем өліп қалып жетімдіктің зарын кешетінмін. Ал, әкем үйге үрей әкелетіндей көрінетін. Бірақ ол бір мен үшін таусылмайтын қамқор тірлігін қанжығасынан тастаған емес. Ішінде шер мен сағыныш та кеткен сияқты. Сол сағыныш пен шер маған көшіпті.

	– Түсінбедім, – деді досы тұнжырап, – түкке түсінбедім. Осындай сөздер талай айтылған шығар. Кімді кім түсінген? Сені қойшы, ақын-жазушылар да біреудің әкесі туралы жазған бола отырып өз әкесінен, әке болған өзінен айналып өте алмайды. Міне, өткеннің ізін өкшелей қуып өзің де өлшеулі ғана өмірдің жартысын өткеріп тастапсың. Бала-шағаң бар. Бәлкім, сен де оларға жұмбақсың. Бәлкім, сен марқұм әкең туралы емес, өзің және ұлың жайындағы күңгірт бір кепті айтып отырған боларсың. Қайдан білейін? Мен қайдан білейін... Бала да: «Солайы солай-ау», – деп басын изеді.

	 Алматы, 2013 жыл





ӘЛІМБЕКТІҢ ӘУЛЕТІ


	(хикаят)

	Жоңғардың бауырындағы барқыт бел бұралаң соқпақтарға жеткенше осы енді: айналаңды аптап қамап алқымдайды да отырады. Апалақтап асығыс самал жүгіріп өткенде жетім шуда тарқатып барып құлайтын қара жолдың шаңытқан бетінен жер дүниенің ыстығы шалқи көтеріліп Жоңғар Алатауының ақсауытты шыңдарымен шарпысқандай болады. Сол кезде танауыңды ерменнің өткір демі қуырып Тілеукенің қылт етпесіне қарап жұтынасың: шіркін, бір саптаяқ қымызды төбеңе бір-ақ көтеріп сарық басар ма еді. Тілеуке, Тілеуке, Тілеуке. «Тілеуіңді бергір, Тілеуке, қашан жеткізесің?» Қақпандай қаппа тастары ат беліндегі адамның бүйірін соғатын жылан жон Тілеукенің тігінен талай қой жамыратып, жылқы айдап түскенбіз. Сонда Тілеуке деген бізге жайлау мен қыстаудың жолында жатқан белдеудей сезілетін.

	Кейін жорналшылық қызметке іліккен соң «бұл асу неге Тілеуке аталды» деп түртінуді шығардым. Сипырына дейін сыпырып-сиырып өзі жазып беретін белсенді басшы-қосшылар тұрғанда аудандық газеттің тілшісіне жұмыс қала ма, осылай қоныс пен өрістің, жер мен судың атын тергеп әуіреге түсуді әдет қылып алады екенсің. Біздің жақта «Қыземшек» деген де тау бар мысалы. Аумайды. Бірақ, сонда да сұрайсың. «Ұқсайды, – дейді, – артық-ауысқа сөз шығындағысы келмейтін ауыл адамы. – Ұқсайды». Бітті әңгіме. «Ал, сонда Тілеуке неге ұқсайды?»

	«Тілеуке Тілеукеге ұқсайды, – деді Тоқан қарт бірде жолаушылап келе жатқанымызда. – Етегіндегі қоңыр төбелердің төбесінен төнбей бойын жасырып, желкесіндегі айбарлы таулардан жасымай тікке өрлеген Тілеуке туған жұртымыздың әр тал, әр бұтасына тілеулестігін аңғартып тұрғандай емес пе? Қарашы».

	«Е-е, тыңдай білсең туған жұртың туралы мынандай әңгіме де бар...»

	 ***

	Әлде жоқ қараған, әлде жер шолған бір жолаушы түксиген түлей түзді күн-түн кешіп келе жатты. Сонадайдан сопаң етіп көрініп, сопақ көлеңкесімен бірге ұзарып, содан соң бірте-бірте алыстап сағымға сіңіп кете баратын сар даланың бір жұмбақ жаны еді бұл да. Ол туралы жалбыз жамырап, жусан жусаған мынау маң төбелер де, анау адырайған шыңдар да ештеңе айтпайды. Жолаушының өзі де жетер жерінің ұшпағында қарайған бір ноқатқа айналып, тау мен тастан мәңгілік тыныс табардай сырт дүниеге сәт салар емес.

	Әй, сар даланың адамдары-ай, сендерді, сірә, кім ұққан?..

	Жолаушы алдындағы тебінгі бетті тепсеңге көтеріле бергенде оң жақ бүйірден дабырласып шыға келген салт аттыларға ұшырасты. Ақсақалдары алқымдарына төгілген қария кісілер екен. Жолаушы әдеппен іркіліп, оң қолын жүрек тұсына қойды да: «Жол болсын, жақсылар»,-деді. «Әлей болсын». Әлей болсынан кейінгі әңгіме түз жүргіншілерінде жөн сұрасуымен жалғасады. Жалғыз жолаушы жөнін айтты. Бүркүттінің бөктеріндегі Баянжүректен шығыпты. Өткен қыстың ақсұр бұлты Жөңкенің жотасында жеті күн желпілдеп тұрыпта да ақырында Жоңғарға қарай ауып алып адырлардың аузында бүктеле беріпті. Бүктеле-бүктеле буыны қатып, бурадай шабынып, жын атып Балқашқа дейінгі бұлың-пұшпақтың бәрін жауыпты. Содан кейін әуеден жапалақтай жыртылып түсе беріпті, түсе беріпті. Ой мен қырды арқар ойнаған ақ иық шыңдарға дейін көтеріп, артынан жым-жылас жоғалғанда Бүркүттінің бөктерінен сызылып шығар сынық түтін қалмапты. Тек қостағы жылқымен бірге ығып кете барған жолаушы ғана Құданың құдыретімен жарқыраған жазға жанын жалдап жеткен көрінеді. Ендігі беталысы Алакөл екен. Алакөлде түп нағашысының жұрты бар. «Е-е, жарығым-ай, елінен айрылған ердің беліндегі бір тамшы қанда елу ошақтың жалыны шалқиды, – деп қалды осы кезде қариялардың бірі, – мына бір тұрған молаға ат басын бұрып, бүгін осында түнейік».

	Жалғыз жортқан жолаушы қарияларға есімінің Әлімбек, сүйегі Емелелі Тінібек екендігін білдірген. Әлімбек лып етіп атынан түсіп, қарияларды қолтықтап әкеліп, қу моланың қасындағы шалғынға көміп тастады. Шалғынға көмілген шалдар аяқ-қолдарын жазғанша, бұл буы бұрқыраған күліктерді қаңтарыпта үлгерді. Қоржынындағы азығын ортаға жайып салып үлкендерді дәмге шақырған. Бірақ қариялар бірінен кейін бірі алқалап бата бергені болмаса, құлын терісінен иленген жарты құлаш жарғаққа қол созбай отырып алды. Әлімбек сонда ғана ғайыптан қосылған қариялардың жүзіне зер сала қараған-ды. Жеті шал. Бір ананың құрсағына бітіп, бір атаның бауырынан өргендей бітімдерімен бір-бірін қапысыз қайталай қалыпты. Қыран қабақ, жал мұрын, айғыр иек жетеуіне де айна қатесіз дарыған. Жетеуі де суық жанарының сұғын Әлімбектің жарқылдаған жүзіне жылытқандай мейіріммен қарайды. Әйткенмен де... Әлімбектің жон терісі тітіреніп кетті: жеті шал бар мен жоқтың арасындағы әлдебір құпия кепті аңғартқандай мүлгіп, боз селеулі даланың көгіне әне-міне көтеріліп кететіндей шалғын үстіне мықын малмай қалқып қана отыр. Әлімбек қарияларды тағы да дәмге қолқалады. Сонда ғана шалдардың бірі ортада үйілген елік етінен ерін қимылдатар жалғыз түйірді іліп алды да аузына апара бере иегінің астына тастай салды. Өзгелері де соны істеп қаужаңдаған бола қалыпты. Әлімбек білді. Білді, бірақ, білгенін білдірмеді.

	Таң қылаң бере оянып жан-жағына қараса, жалғыз жатыр екен. Қариялар сол қалықтап отырған қалыптарында ғайыпқа сіңіп кетсе керек. Атына мініп бір бел асқанда күміс баулы ноқта көрді. Иіліп алды да ерқасына байлады. Арықарай жүріп кетті. Алдынан кешегі кісілер дабырласып шыға келді. «Ағарып көптің алдына түспесең де қарайып жұртта қалмайсың. Аузыңның дуасы жетпіс жеті ұрпағыңа жетеді. Ғұмырыңда көрер азабың да, ғажабың да аз емес» деді қариялар жамырай үн қатып. Бұл – Тәңірі жаратқан пенденің таңдаулысына ғана жолығатын Қызыр әулие мен Ғайып ерен пірлер еді...

	Күміс баулы ноқтадан күлдір-күлдір кісінеп жалын төгіп жылқы өрді. Әлімбек нағашы жұртынан бас құрап, баяғы баба қонысына қайтып оралды. Қара ормандай жайылған Қаракерейдей елден келген қыздың құрсағы құрғамай айналдырған алты-жеті жылда Әлімбекті алты-жеті ұлдың атасы етті. Айналасына ағайын үйірілді.

	Адамша қуанып, адамша жұбанатын сайын даланың самбырлап сөйлеп кететін кездері де болады. Сол кезде байтақ елдің байыбын тапқан баябан тірлігін Ақсу өзені жағасына ақ маржан төгіп жырлап жатыпты. Тәкаппар Жоңғар да аққырау басы буланып елжірей қалыпты дейді, әлқисса.

	...Тегінде тау мен тастың талассыз таң атырып, күңкілдеспей күн батыратын жұртына бүйірден тиіп, бүйідей шағатынның бірі жасанған жау да, бірі дауасыз дерт-тұғын. Қайтседе бірақ, жаудың жазасы – жалаң қылыш, ал, дерттің жазасы – сары жұртқа шала тастап көшу. Соның солай екендігін дәлелдеп сол заманда Әлімбектің елін жау емес, шиттей сәбилерге шешек егіп, шеңгелін жазған дерт алды. Шала шарпып ыстанған, түтін түтеп тұншыққан дала ақырет кебінін жамылғандай бар жамалынан айрылды. Мәңгілік көк аспанның аясынан дем тартып шалқалай тыныстаған қарт Жоңғар күйік жұтты.

	Үдере ауған көштің шоғыры үнссіз шөккен белдерден асып, бетеге беті сарғайған күні Әлімбек те ең кіші ұлының уыз жүзіне араны суық қабір басынан ақырғы рет көз салып тұрған еді. Дауасыз дерт естанды етіп, қайғы қапқан қос бейбақ – Әлімбек пен кемпірі бұл кезде қасіреттің ғана тілінде сөйлейтін. Жеті бірдей сәбидің тұлымын желпілдеткен күйі әкеткен шешек ерлізайыпты мұңлықтың екеуара күбір-сыбырын да шолақ қайырытып, шошындырып қойған-ды.

	– Мынау да албырап, күйіп-жанып барады.

	– Ұзаққа жетпейді. Таң ата үзілер. Қамданайық.

	Бұдан кейін кейуана мен кепкен шал бір-бірінің бұ жалғанда бар-жоғын ұмытып кезек сұңқылдастын болып алған.

	– Шешек, өсіп зертең бол.

	– Ажал, келсең аймағыңмен, бота-тайлағыңмен кел.

	– Алапес қылып адырға таста.

	– Қу басымды қу даланың қурайына қадап қой.

	– Сүйегімді қаңғыған ит, өлексе тінтіген өлекшін мүжісін.

	– Әй, Әзірейіл, қайдасың? Апшымды қуыр да ал жанымды!

	– Шыққыр, жаным, неге ғана шығып кетпейсің?

	– А, саңырау, Құдай, а, көрсоқыр, Құдай, жасыныңды түсіріп жай таптырар күнің бола ма екен мені?

	Осылай жарыса сұңқылдасып, зар құса жүріп Әлімбек қотанындағы азын-аулақ малын өріске айдап кетеді. Сорлы кемпір кирелеңдей басып әрнеге жамау салып, жыртық астаудың түбін қырғыштайды. Жетім кәрілердің жанын күбірткедей кеміріп, күнделеп тастаған күндердің өзегінде өзгермеген бір ғана көрініс осы: шал мал соңынан өріп, кемпір таусылып бітпес қайғысын қайта шақырғандай көзіне түскен дүниеге жамау жапсыра береді.

	Ай аунап, жылдар жылжыды. Сарыжұртта қайғы жұтып қалған қаралы жандардың тілегіне Құдай, бірақ, құлақ аспай қойды. «Күн орнында, ай мен жұлдыз орнында. Тау мен тас та ықылым замандағы мекенінен тапжылған жоқ. Ау, сонда Құдай қайда?» – дейтін шал күңіреніп. Күңіреніп кеп күпісін жамылып жамбас суытатын ол Шолпан туа түс көрді. Түсінде баяғы айғыр иек, жал мұрынды қариялардың бірі: «Балам, бүгін қойыңды Баласазға дейін жайып қайт», – деді де ғайыпқа сіңді.

	«Жайсам жайып қайтайын».

	Шал ертеңгісін ерте бөктермесін қомпитып ат беліне қонды да, малының тұяғын Баласазға баратын аңғарға іліктірді. Аңғар танауды жаратын таңқурайдың иісіне тұнып, аңқып тұр екен. Тау мен тас қайта түлепті. Бабына енген балқаймақ дүние балбырап жатыр. Зау биіктен құйылған Күн нұрына жонын төсеп жылынған зауза қоңызға дейін мәз-мәйрам тіршіліктің күйіне елітіп, өзінше гүж-гүж етеді. Бидайық мол біткен алқоңыр алаңқай үлп еткен самалды уыстап шашып асыр сала алқынады.

	Алды тояттап, арты ілби ілескен отарды қайырмалап, кебеже қарын күдіс жалды торының белінен түскен шал құлақшынын түрген. Сол мезетте айнала гулеп қоя бергендей болды. Әуесі бар болғыр суылдай ма, қайтедіау? Бұлағы бар болғыр былдырлай ма, тәйір-ау? Әнебір жотаның ар жағынан әупілдеген не екен? Шалдың тарс бітелген құлағы саңлауынан сыртқа дымқыл тепті. Сынған шөптей сыртылдап ашылып, әнтек шаншып аққан дымқыл шалдың сырғалығына құлағанда, бір тәтті үн естілді. Сәби! О, тоба, сәби үні! Іңгәлайды! Шал шалқалап кеткен. Шалқалап барып жел көтерген балдырғанның жапырағындай орынан жалбырай көтерілгенін біледі. Аяғы аяғына тимей жүгіре жөнелгенін біледі. Ірің кеулеп ішінен жарылған ісіктің көзіндей белгісі ғана қалған қуыстан ытқып-ытқып жас саулағанын біледі. Есін жиса, киізбен құндақталған шақалақтың бетіне үңіліп сәңірейіп отыр екен. Жерошақты көрді. Қазанды көрді. Баланы киізге орап, жерошаққа тығып үстін қазанмен жауып кетіпті. Шал соны білді, басқаға басын қатырған жоқ. Тәңірім берді, Қызыр әулие қолдады деді де сәбиді құндақтаулы күйінде әкеліп кемпірінің бауырына салды. Сонда кемпірі айтты: үш күн, үш түн маңыма жолама, қараңды көрсетпей аулақ жүр деді.

	Шал үш күн үш түн алыстан тың тыңдап қана жатты. Бірінші күні баланың жағы талмай жылады. Екінші күні емшек сұрағандай ауық-ауық іңгәлады. Үшінші күні ықылық атып, ішегін тартып күлді. Үшінші күні кемпірдің тас емшегі жібіп, омырауы бұла кезіндегідей бұлқына теуіп сәбиді емшек сүтіне әбден қандырған еді.

	Шал мен кемпір сәбиді тымаққа салып керегенің көзіне іліп қойды да Тымақбай атады. Тымақбай жарты жасқа жеткенде кемпір жамау жыртық көйлегін сыпырып, жадау күйінен арылып баяғы Үммүгүлсім қалпына оралды да тоғыз ай он күн дегенде ұл туды. Есіміз кіргенде сүйген ұлымыз ғой деп Әлімбек пен Үммүгүлсім балаға Есім деген ат берді. Есімнен кейінгі ұлды «Құдай тілегімізді әбден-ақ қабыл етті ғой» десті де Тілеуке атады. Төртінші ұл ағаларының қойын бақсын деген ырыммен Қойбағар есімін иеленді.

	– Сөйтіп Әлімбек бабамыз барша мұратына жеткен екен ғой? – деп әңгіменің аяғына қанбай қалағанымды аңғартып Тоқан қартқа самарқау тіл қаттым.

	– Ұмытып барады екенмін, – деді Тоқан. – Барша мұратына жетіп байырқалаған Әлімбек әбден қартайған шағында балаларын сынға алады. Байқса, Тымақбайы тым пысық, Есімі ептеп өзімшіл, Тілеукесі тұңғиық, Қойбағары ағаларының ығынан шықпайтын ырық баққан жас болып өсіпті. «Әй, осылар түбі бір бүлініп жүрмесін» дейді де шал балаларын жинап алып басынан кешкенінін қаз-қалпында баян етеді. Сөзінің соңында, бірақ: «Тымақбайды ортаңнан бөлектеме. Тымақбайды ортаңнан бөлектесең, екі дүниеде жүздеріңді көрмеймін», – деп жағынан жаңылады. Бұл сөзді естіп: «Ә-ә, мен атадан тумаған екенмін. Тумағанымды мына шал өлерінің алдында бетіме басты», – деп Тымақбай мүкәмал-мүлкін теңдей қашады. Сонда Тымақбайдың байлығы мен зеректігін сыртынан күндейтін Есім үнсіз қалып, Қойбағар Есімнің ығына жығылады. Тек Тілеуке ғана «көкелеп» Тымақбай көшінің соңынан ереді. Тымақбай көшіне күн-түн ілесіп жүріп, ағасын тәтті тілімен баурап бетін бері бұрады. Тымақбай көшінің сауға бергенін естіп Әлімбек қарт осы Тілеукенің басына балаларын жиыпты дейді кәріқұлақ.

	– Ай, ұрпағым, – депті сонда Әлімбек күркіреп. – Мен сендерді Жаратушы хақтан зарлай жүріп сұрап алған едім. Алдымен Қызыр әулие мен ерен ғайып пірлерге жолықтым. Зәузатым, Қызыр жортқан даладан енді сендерге қоныс сайлайын. Әулие маған «аузыңның дуасы жетпіс жеті ұрпағыңа жетеді» деп еді. Сендердің есімдерің тау мен тастың бейнесінде біз білмейтін заманаларға ес болып тұрсын.

	– Тымақбай балам, анау Баянжүректен бергі шоқылар мен Бүркүттінің қабағына дейінгі иен жазықты сен жайла. Ұрпағың көп болады. Өз жұртынан сая таппаған ел де сені арқа тұтады, – дейді.

	«Расында, тымақбайлар көп және қай-қай замандағы үркіншіліктің халқы осы иен жазықтан пана тауып, өсіп-өнуде», – деп бір қайырды Тоқан қарт әңгімесін.

	– Есім, сен Қаракүнгейдің терістік бетін мекенде. Бауырларыңды ылғи сағынып жүр.

	«Әлімбектің дуалы ауыздығының бір белгісі сол – есімдер тым бауырмашыл. Елжіреп тұрады. Бақ қонып, байлық дарыған әулет», – деп жолсергім және бір түсінік беріп өтті.

	– Қойбағарым, малсағым, сенің қыс-қыстауың мына Қарасайдың аузы мен Аршалының шатқалы болсын. Төрт түлігіңді ағаларыңа түгендетіп тұруды ұмытпа.

	«Айтқандай-ақ, қойбағарлар малды-жанды тұқым. Шетінен мырза. Әлікүнге ағаларының алдына түспейді. Ойнап сұрағанын ойдай етіп береді», – деп шалқыды әңгімешім.

	– Тілеуке ше, Тілеукеге түк бұйырмағаны ма? – деп қалдым мен.

	– Неге бұйырмасын? – деді Тоқаң, – мына асудың Тілеуке аталғанын әңгіменің басында-ақ айтқан жоқпын ба? Өзге балаларынан Тілеукенің өзгешелігін тап басып таныған әулие әке:

	– Тілеукешім, осынау мекеннің тауы мен тасын, аңы мен құсын, адамы мен мал-жанын саған тапсырдым, – депті.

	«Тілеуке тұқымы аса көп емес. Бірақ шетінен өр, шетінен тілді, шешен. Еңкейгенге – еңкеюдің, шалқайғанға – шалқаюдың үлгісін тілеукелер көрсетумен келеді. Маңдайы жарылған батыр да, таңдайы жарылған ақын да осы Тілеуке тұқыманан. Біздің Үш Матайдың мінезін тілеукелерден таниды былайғы жұрт», – деген Тоқан ақсақал әңгімесін тиянақтай берді.

	Түс әлеті. Біз де Тілеукенің жалына ілінген екенбіз. Алдымызда Жоңғар Алатауы асқақтап, ақнұр дүние жарқырап тұр. Мен соңыма қайырылдым: Тілеукенің белінен Әлімбек бөлген өріс көкжиекпен қымтанып, айнала үйіріліп тұтас көрінеді. Боз селеулі даланы белуарынан кешіп бара жатқан жалғыз қараны көзім шалып қалды.

	P.S.

	«Әнсекең қария «Жезқазған» дейтін қалада «жер қазғанның» оқуын әне-міне тәмамдауға таяған жалғыз ұлынан айрылыпты. Кемпірі байқұс ақпанның ақсөңке боп қатқан қарына бауырын төсеп, ыңырсып жатыр екен» деген суық сөз сумаң-сумаң етіп аяз қарыған ауылды аралап кетті. Ақсақал біздің үйдің іргесіндегі қозы көк жайылымға ат арқандап жүретін. Тіп-тік, қапсағай бойын жапқан қара шекпеніне қасірет шөккендей қорқынышты адам еді жарықтық. Алагеуімде күңгірт тартқан аспалы шамның жарығымен асты енді алдымызға ала бергенде «Құсайын байдың, бәйбішесі, бармысың?» – деп кіріп кілетін. Дәмнен ауыз тиген соң, әрқайсысы сабаудай саусақтарын салалай созып бата беретін де іргеге қолын созып: «Әпкел бері» деуші еді. Құсайын байдың бәйбішесі – менің әжем, қарттың қолына балкөмей қоңыр домбыраны ұсана түсіп, маған: «Нағашың күй шертеді, оқудан айран ботқаға айналған миңды тазалап ал. Құдая тоба, осы күнгінің оқуы оқу ма?», – дейтін.

	Әнсекең қарттың ұлы – Көшербайды жалқы рет көргенім бар. Тілеукенің тігінен мал айдап түсіп, ауылдың шетіне іліне бергенімізде, Көшербай нағашым қолын көлегейлей күнсалып бізге қарап тұрды. Иығына төгілген қап-қара шашы, бүркіт қабағы, тұнжыр көзі, сия көк көйлегі, біз тұмсық туфлиі... бәрі есімде... және сол қалпы жадымда сақталып қалыпты. Енді жоқ. Жоқ енді ол.

	Ұлының қазасын естіген күні қамшысының қанқызыл түсті сабын азу тісіне салып шайнап отырады да Әнсекем: «Жезқазған» деген Арқа ма? Арқаға Матайдың ауғаны рас па?», – деп айналасындағыларға адырая қарайды. «Онысын білмеппіз», – депті сонда жұрт.

	Ендігісін қысқадан қайырайын. Менің естіген әңгімем былай:

	Әнісбек ақсақал Жезқазған барады. Мәйітханадан ұлының сүйегін тауып өбектеп енді шыққалы тұрған кезінде ақсақалға бір топ кісі келіп сәлем береді, қайғыға ортақтастығын айтады. «Көшкентай, – дейді әлгі бейтаныс жандар, – ініміз еді». «Сендерге ол қайдан іні болып жүр?» «Ой, ақсақал, сонау бір замандарда аталарымыз ауып осы Арқаны қоныс сайлапты. Біздің түп қазығымыз – Жетісуда. Осында біреуден біреу елбесіпселбесіп жүріп Көшербаймен ұшырастық. Жігіттің ақтаңкері еді, амал нешік? Айрылып қалдық. Бәрі бір Алланың қолындағы шаруа». «Садағаларың кетейін-ай, сендерге мен не дейін? Ғұмырымның бесіні ауған сәтінде бесігін тербеттірген құлыным еді, сірі жанымды сүйреткен шағымда сүлдеріме таңған тағдырым – бұны да көрдім, жарқындарым, енді көмектеріңді аямаңдар, ұлымды туған топырағына апарып бөлейін». «Қария, – деседі сонда әлгі адамдар, – құлыныңыздың құлынын жетелей қайтыңыз Жетісуға!».

	... Ақманар сұлудың өзі еді. Әйбат еді ғой ол сондай. Ну қара бұрымының ұшын алқымыма тығып қытықтап-қытықтап алып жайқала қашатын да: «Қызғаншақсың, – дейтін, – қытықшыл адам – қызғаншақ. Тура Көшербай сияқтысың. Ол да сен сияқты қытықшыл». Бұл кезде Әнісбек нағашым Жетісуға жетелеп келген Өсербай аяғын апыл-тапыл басып қалған-ды.

	«Таяу күндерде елге бірге барамыз» деп серттескен екі жас ертерек жұптасып қойса керек. Сертінен таймаған Жамал жеңешем Көшербайдың тұяғын Әнісбек қартқа тапсырды да өзі сол шаңырақтың қызындай болып ұзатылып, Баянжүректің бауырындағы Баласаз деген ауылдың Әлімбек есімді жігітімен бас құрады.

	Алматы, 2013 жыл.





МЫСЫҚ ПЕН МАРУСЯ


	(әңгіме)

	«Жоқ болды жоқтауың асқыр. Мүләйімсіп, тәлімсіп қасымнан шықпаушы еді, қайда ғана құрыды екен, а? О, Құдай Ана, құрсағыма біткеннің мойнын теріс бұрғызып қойып едің, енді мынауың не? Не қылғаның тағы да? Апыр-ай, осынша қатыгез, осынша мейірімсіз, осынша аяр деп кім ойлаған оны? Оңбаған, нағыз найсаптың өзі екен барып тұрған!»

	Маруся Агафьевна қабырғаға ілінген Полковниктің суретіне қарап отырып бұлқан-талқан болған. Полковник, бірақ, міз бақпады. Жақсақалы ұртына құлаған тұстан будырай көтеріліп, мұртының қылышы сынбай, қашанғы әдетінше сәнденіп, ымырт үйірілген кештің қоңыр бояулары тараған бөлме ішінен бұған тесірейе қарайды. Байқұс Маруся дерт меңдеп, ажал алқымынан қыса бастаған күндерде де осы бір тесірейген суық жанардан жанын ала қашып, қайда тығарын білмеген еді. Сол мезетте суреттегі Полковниктің кеудесін жапқан сөлкебайлардан жап-жасыл ағындар төгіле түсіп, әл үстіндегі бұны жағалай қамап алғанын да сезіп жатты.

	***

	Маруся Агафьевна үйінен қолшатыр ұстап шығатын. Содан кейін күн қаппаған аппақ, әжімсіз омырауын паңдана көтеріп, жырық етек юбкасын жыртып жіберердей сыртқа тепкен қос бөксесін кезек толқытып, шымқай қара «Волганың» ішіне сүңгіп кетуші еді. Ауладағы сандал сүйреткен әйелдер сол кезде әдеттегідей сүйреңдесіп қалатын.

	– Осы қатын-ақ ашық аспанның астында қолшатыр жамылып жүргенін қоймады ғой.

	– Байың былқылдатып ауланың қақ ортасында машинасын көлденең тосып, басыңнан құс ұшырмай тұрса, сен де сөйтер едің.

	– Бұл қатын біз сияқты қара жұмыс істеп қақталып көрмеген жан ғой, күйеуі әскери адам. Полковник. Өзі статупарвлениенің шынылы кеңсесінде керіліп отыр. Бұл кердеңдемегенде енді кім кердеңдесін?

	– Кердеңдесе, кердеңдесін. Сонда да пенде баласына көз салып амандасуды білмейді. Амандаспай-ақ қойсын, тіпті сәлеміңді алмайды. Сонысы батады жаныма.

	– Перестань, Клавдия, угодничать, довольно! – Қойшы, Клавдия, жалпаңдауыңды қойшы, осы!

	– Жалпаңдағаным емес, ізет қой менікі. Бір аулада, көрші тұрамыз. Пәтеріміздің қабырғасы жапсарлас. Қақымыз тең қатындармыз. Әуелдесең кереуетіміздің сықыры естіліп жатады. Соның бірін ескермейді кейкиіп.

	Мегежін!

	Қатындардың сөзшеңі де, тілдісі де, алқынған ашушаңы да, сосын жылдам қайтып, жылай салатыны да Клавдия болатын. Өзі жақтырмайтын мекерлеу әйелді «мегежін» деп салған да сол.

	Бірінен бірі аумайтын сұрқап үйлердің ауласынан күндер көшіп, жылдар жылжи берді. Маруся Агафьевна қолшатырының астынан со күйі көрінбей, қатындар оны күндеуден жалықпай, жамырай сөйлеп, жақтарын жаман сөздермен ауыртып жүре түсер ме еді, кім білсін... Иә, кім білсін, Полковник қазаға ұшырады да, олар аз уақыттың ішінде Марусяның мұңдастары болып шыға келді. Бұл кезде ілкідегі қымбат көйлек-көншегі олпы-солпы тартқан Маруся да шүйкедей кемпір бейнесіне еніп үлгерген-ді. Әйтсе де, әредік барын киіп, барына малынып аулада отыратын. Қатындар енді соны сөз ете бастады. Ақырында Маруся байқұс көнді. Көнтерлі тағдырына да мойынұсынды. Мойынұсынбай қайтеді: жасы ұлғайды. Шалы шалқайып о дүниеге аттанды. Қазақстанды, Алматыны қойып Мәскеуде, Ленинградта оқытқан ұлы мен қызы қазалы рәсім үстінде әкелерінен қалған дәулетке таласып, жүз шайысты да қараларын батырды.

	– Әкем ақымақ жан еді. Ақымақтығынан танбай өлген екен ғой, – деді ұлы. – Анау тау бөктеріндегі коттеджді біреуіміздің атымызға жазып кетпеді ме екен, сонда дау да, дамай да болмас еді.

	– Ал, папамның жұмыстан қолы босамады делік. Уақытпен жүріп-тұрды. Сен қайда қарадың, мама? – деді қызы долданып. – Банктегі миллиондарды кім қол қойып алады? Екеуміздің бірімізді соған мұрагер еткендеріңде бұлайша ырылдаспас едік.

	Қыз бен ұлды қайырсыз қылып өсіріпті. Қазір бірі Канадада, бірі Австралияда. Бұның бұ жалғанда баржоғын білу үшін ғана әредік қоңырау шалатындары бар. Сонда құса мен қападан көкірегі қарс айырыла жаздайтын Маруся: «Қап, – дейтін, – қап, әттеген-ай!..»

	Бір күні қалтылдап аулаға шыққан ол Клавдия кемпірді көрді. Жылады. Мұңын шақты. Жанашыры жоқ жалғыздығын айтып шағынды.

	– Жылама, – деп жұбатты оны Клавдия. – Жылама. Жылағаннан не пайда? Бәріміз өлеміз. Бәріміз де сүлдерін сүйреткен тірі аруақтармыз. Мен де жалғызбын. Жалғыздық – біздей мұңлықтар үшін жапа емес. Бай өлген, бала... болып па еді сол менде? Білмеймін.

	Маруся егіліп кетті.

	– Сен ғой, Клавдия, қайғы-зар кешу үшін жаралған жан сияқтысың. Сондықтан бәрін көтересің. Сорлағанда мына мен сорладым ғой. Өмірде қиындық бар, өлім бар, жоқшылық бар, ауру, дерт бар деп еш ойламаппын.

	– Енді қайтесің, сорлы-ау, – деді Клавдия да кемсеңдеп. – «Көресіні көрмей көрге түспейсің» деген – осы.

	Кемсеңдескен кемпірлер сол күннің ертеңінде керісіп, оның ертеңінде өткен-кеткендерінен сыр бөлісіп, тамырласып алды. Клавдия Марусяны ауладағы кемпірлермен тегіс таныстырып шыққан. «Бұрын, сайтан алғыр, қалай байқамағанмын, бәрі де жандары жайсаң қатындар екен ғой» дейтін Маруся құрбылары туралы мысығына қарап әңгіме айтқанда.

	Мысық – Клавдияның сыйы. «Жалғызбын», «жалғызбын» деп көз жасыңды көлдеткенше, мә, мынаны бауырыңа бас, жалықтырмайды» деген еді ол жонынан жолақ құлаған бала мысықты бұның қолына ұстатып. Содан бері мысық пен Маруся бірге. Бірге ішіп-жейді. Төсекке бірге құлайды. Кемпір шоқпытын жамылып қисая қалса, мысық бырылдап келіп бүйірін, суық сорып тұратын аяғын жылытып, маужырап жатады. Өзі бет-аузын сулап жуынғандай ырым жасаған соң кемпір мысығын шомылдырады. Басында тарғыл неме жылы судан қашып, кемпірдің терісі үлдіреген тарамыс саусақтарын, кең көйлегінің астарында көшіп жүрген омырауын тырнап, айғыздап тастаған. Кемпір қатты ашуланды. «Жуынуды, тазалықты білмейсің, – деп ұрысты. – Тамаққа қарының тойса бітті, ұйқыны соғасың. Кәрі шешеңді алдандырып, асыр салып ойнауды да білмейсің».

	Мысық, бірақ, жылы суға шомылудың, шомылған соң жұмсақ сүлгіге оранып мүлгудің рахатын әбден ұғып алды. Сабалақ жүндері сорғып, құрғаған соң кемпірдің алдына көлденеңінен сұлай кетіп, денесіне тиген тарақ тісінің діттеген жерін қасып, бойынан күйі тарқайтын сәттің тәттілігін жиі тілейтін хәлге де жетті. Жалғызілікті кемпірдің күбірі мен күңкілі де оған қатты ұнайтын.

	«Әкең, – деуші еді кемпір, – оның жаны көктен жай тапсын, мені еркелетіп бақты ғой. Қандай еркелігіме де шыдайтын. Бірде, әй, жындымын-ау, жындымын, қақаған қыста бетін мұз құрсаған көлдің суына оттай жанған тәнімді малып, құмардан шыққым келді. Әкең басын шайқап отырды да, «Жүр» деді. Сөйтті де, казармадан төрт-бес солдатты бұйырып шығарып, сүйменмен мұзды ойғызды! Қаршылдатып олар мұзды ойып жатыр. Мына жақта мен тұрмын қысыр қыңсылап. «Болыңдар!», «Болыңдар!» дейді әкең. Солдаттар жанталаса кірісуде. Кенет түймедей ойық қарс-қарс айырылды да, әлгі немелердің бірі суға күмп етті. Өзгелері оған жанұшыра ұмтылған, құтқару қолдарынан келмеді. Солдат суға кетті. Сонда сілейіп көп тұрып қалсам керек, ертеңінде ұшып түстім. Ыстығым көтеріліп жаман ауырдым. Дәрі ішіп, укол салдырып, система қойдырып әрең айықтым. Әкең бар ма, әкең мені еркелетіп бағушы еді».

	«Аға-әпкең мектеп бітірісімен Москва мен Ленинградта оқыды. Әкеңнің таныстары көп еді. Мына жақтан қоңырау соқты да, балаларды оқуға түсірді. Әкеңнің сол еңбегін екеуі де ескермеді, қайтейін. Бірі ел көзінен тасада ұстап отырған, қамалы биік коттеджімізді қыруар ақшаға сатып, бірі банктегі миллиондарды жымқырып тайып тұрды. Мен еркелікпен ескермеппін, әкеңнің тыққан дүниесінде қисап жоқ екен. Марқұм, жаны көктен жай тапсын, ұра қазып, қару-жараққа дейін сықапты. Соның бәрін тұз-түгелімен екі жетпегір үптеп кетті ғой, үптеп кетті».

	Мысық Марусяға жалғыздығын ұмыттырды. Әредік азық-түлікке аяқ шаршатып қайтатыны болмаса, кемпірдің қазір сыртқа есік ашқысы жоқ. Көршілері де мазаламайды. Рахат. Анда-санда әлгі екеуінің келіп, бөлмелерді жиыстырып, перделерді ысырып, еденді жалап-жұқтап, кір-қоңын жуып кететіні бар. Сол оңбағандар ғой мысығын жаман үйреткен. Әйтпесе, сүтке езген нан мен жұмсақ шұжықтан өзгені тамақ деп білмейтін мысығы бұлайша бұзыла қоймас еді.

	Бірде екеуі арсалаңдап кіріп келді. Еркегі мәз. «Бабуля, – дейді жампаңдап, – бабуля, сәбіременний мысықтар қазір сүтке езген нанның қиқымын ауызға алмайды. Міне, мысықтың асы!» Мына кеңкелестің мырзалығына кемпір тыжырынғанымен мысығы мияулап жіберіп, жеңсік асын көргендей жетіп барды да, бас салды. Содан бері шұжық пен сүтке бұқтырылған нанның кесегіне қараудан ада-күде бас тартты Ол. «Мияу-мияу». Кемпір «кис-кистеп» шақырса, мысығы «вискистеп»* мияулайды.

	– Әй, оңбағандар-ай, оңбағандар!

	Кемпір өзі талғажау ететін тамағына қоса енді теледидардан жарнамасы жиі қайталанатын мысықтың қымбат азығын тасып, аяғынан таусылды.

	– Әй, оңбағандар-ай, оңбағандар! Ниеттерің қарау сендердің!

	– Ниеттерінің қараулығы несі? – деді бір күні мысық кемпірге тіл қатып.

	Кемпір абдырап аз тұрды да, бұрқырап сөйлей жөнелді:

	– Мышым, сен білмейсің оларды. Олар мені өлсе екен деп тілейді. Мен өлсем мына пәтерді, мүкәмәл мүлікті басып қалмақ, білдің бе?

	– Олай бола қоймас, мамасы.

	– Саған сол екеуі ұнай ма?

	– Ұнамайды! Әсіресе, әйелі.

	– Неге?

	– Ты не заметила, мама, его жена беременна! – Сен байқамағансың ба, мамасы, оның әйелі жүкті!

	– Е-е, бәсе, неге көзінің алды көлкілдеп, кіндік тұсы шеңбірек ата айналып жүр десем. Жүкті де.

	– Иә, жүкті. Ол әйел мені жек көреді. Өткенде босағадан аттай бере дәліздегі қаракөлеңкеде жатқан мені аяғымен ысырып жіберді.

	– Байқұс балапаным-ай, сені аяғымен тепті ме ол салдақы?!.

	– Тепкенде қандай, қабырғаларым қақырап кетті!

	– Енді аттап бастырмаймын табалдырықтан.

	– Мама, сен бұларды қайдан тапқансың?

	– Мышым, әкеңнің қала сыртында құжырасы, он сотық жері болған. Әбден қараусыз, иен қалған еді. Өткен жылдары өртеніп кеткір құжыра есіме түсіп барсам, әлгі екеуі телмеңдеп баспана іздеп жүр екен. Содан, Клавдия кемпірдің ақылымен, пәтерші қылып алғанмын. Жамбаспұлын ай сайын төлеп тұрады. Кәрі шешеңнің қартайғанда тапқан амалы, әйтеуір өлместің қамы. Ақша сен екеумізге ауадай қажет қой, күнім.

	Кемпір көп күбірлеп, күңірене күңкілдеп көзін әрең іліндірген, мысығының ащы мияуынан оянып кетті. Мысық бөлмелерді аралап безіп жүр екен. Қайта-қайта шығар есікті тырналап безек қағады.

	– Мышым, саған не болды?

	Мысық мүләйім кейіппен басын шайқап бырылдады:

	– Білмеймін, мама, өне бойым өртеніп барады.

	– Ауырып қалғаннан саусың ба өзі?

	– Білмеймін, – дедім ғой, – мама, білмеймін!

	Мысық құмыға мияулады да, тіл қатпады. Сөйтіп, үш-төрт күн бөлмелерді аралап әптер-тәптерін шығарған. Жанарлары жасылданып, кемпірге жат көзбен қарайды. Кемпір қорқайын деді.

	– Дәрігер шақырсам қайтеді, а, мышым?

	– Керек емес, мама, есікті ашыңызшы, сырттағы дүниені бір көріп келейін.

	Кемпір есікті ашып үлгергенше, мысық зып берген.

	Міне, бір аптадан асты – жоқ!

	Маруся тағы да ауладағы кемпірлерді тапты. Тағы да зар-мұңын төкті. «Сендер бұрыннан жоқшылыққа, жалғыздыққа, кемдікке бой алдырған жансыңдар ғой. Сендерге жылап-сықтау сөз емес. Мына мені айтсаңдаршы, қартайған шағымда сорладым сорлағанда» деп сорғалады кеп, сорғалады. Кемпірлер Марусяның қайғысына төзе алмай қайқаң-қайқаң етісті.

	– Милиция шақырайық, – деді бір кемпір.

	– Жөн сөз, шақырсақ шақырайық. Іздесін, тапсын мысығымызды. Зарлатып қоямыз ба мына байқұсты?

	– «Байы өлген орыс маржасының миы жартылай істен шығады, мысығы жоғалса, мүлдем кәдеге жарамайды» деуші еді біздің мұжықтар. Милиция мысығыңды қайтеді? Менде басқасы бар, соны ал. Әйтпесе, анау пәтерші балаларың тым жақсы-ақ қой, соларды қолыңа кіргізіп алсаң болмай ма?

	– Клавдия, сен алжыған қақпассың! Пәтершілер бейшара Марусямызды бір күнде мылжалап өлтіріп, пәтерін иленіп кетсе қайтеміз?.. Былай да осының үйіне жиі келгіштеп жүр. Кірін жуады, тазалайды, дүкеннен азығын сатып әпереді. Тамағын істейді жәдігөйленіп. Маруся, байқа, тамағыңа у қосып, тастай қатырмасын сен байқұсты. Ал, сен, Клавдия, айтпа әлгіндей сөзді, тісіңнен шығарма!

	Кемпірлер шуласып-шұрқырасып аудандық полиция басқармасына қоңырау шалды.

	– Мысық жоғалды дейсіздер ме? – Телефон тұтқасын жарқын дауысты жас жігіт көтерді.

	– Иә-иә, мысық жоғалды. Бір апта өтті, көз жазып қалдық.

	– Мысығыңыз ұры болды ғой, шамасы? Қашып кетті ме?

	– Былайынша, иә... қашып кетті десе де болады. Бірақ ұры емес, кәдімгі мысық, үй мысығы. Қаңғыбастардың сортына жатпайды. Ақылды, бекзат мысық.

	– Ақылды, бекзат мысық ұрлық жасамайды деп кім айтты сізге? Біздің елде ақылды бекзаттар жетіп артылады. Сосын да ұрлық жасайды. Ұрлық жасайды да, елден тайып тұрады. Қашады. Халықаралық деңгейдегі қашқын атанып, алыс қиянда жаймашуақ тыныш өмір сүріп, мырғамға батады. Сіздің мысығыңыз да, сөйтіп, бір жерде бөгіп жатыр, бәс тігемін.

	Полиция қызметкерінің жауабын естіген кемпірлер жінігіп кетті. «Мынау мазақтау ғой, қорлау ғой бізді, – десті олар. – Қақымызды аяққа таптап, ашық келеке қылды. «Осылай да осылай» деп газетке жазу керек». Кемпірлер мысықтың жоғалу хикаясы мен Марусяның аянышты халін тірнектей тізіп, кезекші милицияның жауабымен атышулы «Ка-451 градус» газетіне жолдап кеп жіберді. Кемпірлердің арызы газеттің әбжіл қимылдайтын қызметкерінің қолына тисе керек, бірінші бетке «Орыс әйелінің жан төзгісіз тағдыры» деген тақырыппен жарқ ете қалды. Расында, Марусяның, Марусяның ғана емес, сұрқапталды сұрқай үйлердегі кемпірлердің күйі мүшкіл еді. Клавдияның байы жазатайым пойыздың астына түсіп өлген, баласы Сібірде. Антонинаның шалы елірме дертке ұшырап көз жұмған. Александра Ивановна әуелден жалғызбасты. Баб Зинаны құрт ауруы кеміріп бітті. Бәрі де үйлерінде мысық, ал қосымша бөлек пәтерлерінде жалдап тұратын жас отбасыларды, саудагерлерді ұстайды. Осы кейуана қарттар мекендейтін зәулім үйлердің ауласы мен өзге де аулаларда қазір ешкімнен именбейтін, ізет-құрметі кем жастар, бұзақылар, нашақорлар қаптап, өріп жүр. Қауіпті. Өте қауіпті. Газет тілшісі өз тарапынан жазған түсініктемеге аталған жайттардың бәрін қосыпты. Мақала оқырман қауым мен қоғамдық ұйымдарды дүр сілкіндірді. «Үміт аралы» дейтін қор жоғалған мысыққа іздеу жариялап, «Соңғы толқын» қозғалысы кезекші милицияның соңына шам алып түсті де, қызметінен қуып тынды. «Соңғы толқынның» күрескерлері мұнымен де шектелмей, «Нашақорлардан, бұзақылардан қаламызды азат етейік!» деген ұран тастап, әлеуметтік, ұлттық маңызы зор ұран өзге де ірі қалаларда жалғасын тауып, қуаңға тиген өрттей шалқыды. Белсенділігімен, сөзуарлығымен әріптестерінің алдын орап кете беретін бір депутат әйел Парламент мінберінде тұрып, мемлекетіміздің ұзақ жылдарға арналған стратегиялық бағдарламаларында үйінде ит пен мысық асырайтын жандардың жайы қамтылмай қалып жатқанын айтып ашынды. «Ит пен мысық – кәрі әке-шешелеріміздің серігі. Қарттарымызға қашан да қуаныш сыйлайық» деді депутат ханым сөз соңында.

	***

	«Орыс әйелінің жан төзгісіз тағдыры» Қазақстанның шекарасынан асып, Ашық хат түрінде көрші мемлекет басшысының құзырына жол тартқан күндердің бірінде Маруся Агафьевна қашып жоғалған мысығын қарғап-сілеп, Құдай Анаға жалбарынып, Полковниктің қабырғадағы суретіне қарап отырған. «Мияу». Ауызғы бөлменің есігін біреу тырналап, жалынғандай дыбыс шығарды. «Мияу». Кемпір емпеңдей жөнелген. Ашса, мысығы! Жалым-жұлым, жалбыр-жұлбыр. Жолақтары құлайтын жон терісі сыпырылып бауырына түскен. Кемпір бажылдап қоя берді. Байқұс Марусяның бажылын естіп Клавдия бастаған көршілер мысықтың айналасына үйіріле қалыпты. Мысықтың көзі тарс жұмулы. Түймедақ танауынан дем тартқан тынысы да білінбейді. Кемпірлер әл үстіндегі бейшараны көріп ерін ұшымен жыбырласты.

	– Өледі.

	– Өлмегенде қайтеді?

	– Әбден сорлаған екен, сорлы-ай!

	– Ит талаған ба өзін?

	– Ит пе, әлде мына аулаларды кезіп жүрген қаңғыбас бұзақылар ма, кім біледі?

	– Болса болар, солар осы ит жейді, мысық жейді дейді ғой білетіндер.

	– Амал кем, – деді кемпірлер Марусяны аяп, – таң атқанша күт, таң ата жантәсілім қылар. Сосын мынау балабақшаның бағына апарып жерлейміз.

	Кемпірлер кетісімен құлыптанбаған есік қайта ашылды. Пәтершілер екен. «Бабуля, – дейді еркегі баяғысынша жампаңдап, – не, мысығыңыз ауырып қалған ба? Ойбууу, сау тамтығын қалдырмапты-ау, ит талаған ғой?». Әйелі қабағының қыртысын жазбай, жиіркене бас шайқап, ас бөлмеге өткен. Еркегі дабырлап, дал ұрып жүр. «Маруся апа, мен білемін, ит пен мысықтың қаламызда емханасы бар. Мен қазір ұшып отырып мысығыңызды соған апарып келейін. Көресіз, жазылады мысығыңыз. Құлан-таза айығады, апа!» Марусяның мәу дегеніне қарамастан, ерлі-зайыпты пәтершілер мысықты орап алып сыртқа атылған. Түн жарымында жарасы таңылған, үстінен құмсабынның иісі аңқыған мысықты қайың қабығынан тоқып өрген себетке салып бір-ақ оралды.

	Қайғылы, жүдеубас Марусяның үйіндегі электр шамдары өлеусіреген жарығын айналасына себезгілеп қана тұратын. Пәтершілер дабырласып кіріп келгенде ол да жарқ ете қалғандай болды. «Мысығыңыз міне, апа!» Марусяның қолына тиген мысық жіпсітіп көзін ашты. «О, Құдайым, О, Жарылқаушым, О, Құдайдың ұлы, мені ұмытпаған екенсің ғой! Мышым, мышым менің! Сүт ішесің бе? Нанды сүтке быламықтап берейін бе? Шұжық жеші, мә!» Маруся ұзақ толғанды, мысығына үздіксіз мейірімін төкті. Бәйек қағып жанын қоярға жер таппады. Түннің бір шамасында анасының аялы алақанында жатып аяулы мысық бір шыны сүтке тұмсығын батырды. Осы кезде-ау, шамасы, Маруся дәлізден әлдекімдердің сұлбасын аңдаған. Қараңғыда бой тасалап, ұрымтал сәтті баққандай сыбырласқандарын да анық естіді. «Ұрылар, – деп ойлады ол жүрегі атқақтап, – ұрылар, қазір мені тұншықтырып өлтіреді де, үйімді тонайды. Сорлы мысығымның да жанын жәһаннамға аттандырудан тайынбас». Сосын сыбдырсыз сақ қимылмен телефон тұтқасын көтерген. Сүт пісірім уақыт аралығында сақшы машинасының қиқуы аулаға келіп жетті. Сарт-сұрт, тарс-тұрс. Мұздай қаруланып, бастарына темір телпек киген полиция қызметкерлері Маруся Агафьевнаның пәтеріне жылдам көтерілді де, қараңғы дәлізде отырғандарды бүктеп басты.

	– Біз – Маруся апайдың дачасында тұратын пәтершілерміз. Баратын жеріміз тым алыста болған соң осында түнеп қалып едік.

	«Е-е, әлгі екеуі екен ғой». Маруся ойын жиғанша, алдына серейген ұзын бойлы, ат жақты подполковник шеніндегі офицер тіктеліп тұра қалды:

	– Рахмет, сізге, Маруся Агафьевна. Көптен бері ізін жасырып, дәт дегізіп жүрген аса қанқұйлы қарақшыларды ұстауға көмектестіңіз. Сол үшін сізге бөлімше атынан алғыс айтамын. Сергектігіңізді, батылдығыңызды ертең газетке де жазып, өзге қарттарға үлгі етеміз.

	Сібірлеп атқан таңның ақ тозаңы алакеуімдеген ауладан пәтерші еркектің шырылдаған дауысы естілді:

	– Ішке теппеңізші ағай, ішке теппеңіз, әйелім ғой, жүкті еді. Ішке теппеңіз!

	***

	Тарғыл мысықтың бауыры жер сызады. Маруся мәз. Күледі. «Өй, сайқал, мен сені іздеп жер-көкті шарқ ұрып жүрсем, сайранды салған екенсің-ау сен әбден. Бәсе, өне-бойы неге өртене қалды десем. Мауығың басылды ма? Твоей старой матери теперь придется няньчиться с твоими детьми. – Кәрі шешең сенің балаларыңды бағатын болды ғой енді!»

	***

	... Ерте көктемнің көкөзек шағында «Ка-451 градус» газеті А. қаласындағы М. аудандық полиция басқармасының мәліметіне сүйеніп, адам баласының жанын түршіктіретін хабар таратты. «Ауырып өлген жалғызілікті кемпірді аш мысықтар талап, жеп қойыпты» деп жазыпты газет.

	• «Whiskas» – американдық Mars компаниясы өнідіретін мысықтың асы.



	Талдықорған-Алматы, 2014 жыл.





ӘЛҚИССА.


	ШАХМАРАННЫҢ КІТАБЫ


	(хикаят)

	«Осы хикаятты маған арнағаныңды

	көрсетіп жазшы», – дейтін ол.

	– Иә, бұл шығарма саған арналған.

	Саған арнадым, құрметтім! Аяулы досым

	Әмірхан Балқыбекттің рухына тағзым.

	Автор.

	Аяғынан алжыған Солтанбай шалды сақалынан алты тарам жасын ағызып баласы қалаға сүйреп әкеткен күні бұл жалғыз қалды. Әуелде жалғыздығын күмәнінің жетегіне байлап аңыраған ауылдың ішін аралап көп сенделетін. Қара ағаштардың басына қалбаңдай кеп қонатын қарғалардан өзге қараң етер жан жоқ. Құлазыған тыныштық. Әредік Солтанбай қарттың нәлі тайған керзі етігінен түскен ізді көзі шалады. Өкшесі қисайып, добалбастанып жатыр. Жамау жүрелей отырып сол ізді сипап қояды. Жарықтық жасы ұлғайып, мәлкілдеген шағында аяғынан алжыды ғой; әйтпесе санасы сайрап тұратын. Тек бар айыбы күнді күн демей, түнді түн демей, үйінен шығатын да жүре беретін. Ақырында тау мен тасты кезіп, арқа еті арша, борбай еті борша болып бірақ оралушы еді. Сүрлеулер әжімдеген сүлей даланың ең соңғы иесіндей еді ол. Кейбіреулер одан «елес ертіп, аруақ айдап жүрген адам» деп шошитын. Ал, Солтекең болса, бір кезде өзі сайран салған өлкенің бедеріне табаны жанып, құшыры қанып қайтқанына шалқитын. «Сарытауымның ойы мен қырын армансыз шарладым, – дейтін қалаға қаптай көшіп, жарыса қол бұлғап бара жатқан жақын-жұрағатына қарап шал байқұс, – Сарытауды көріп саңлағым бір көтерілді». Шалдың сөзін шалық ұрғанның сандырағына балап сол Сарытаудың бөктерінен қалаға бет түзеген ауыл көшінің ақыры Жамаудың жұрт бағып қалуымен аяқталды.

	Алдымен қалаға ауылдың жастары аттанған. «Керемет қалада екен. Ақша аяқтың астында ыбырсып, шашылып жатады екен. Тек ерінбей еңкей де етегіңе толтыра бер». Сонысы рас-ау шамасы, қалаға тұрақ тепкеннің алды ала көбік ауызданып ауылға соққан сайын елді естанды етіп бітірді. Содан кейін-ақ ауыл қалаға қарап жұтынатынды шығарды. Сөйтті де жылы орынынан жылыстап көше бастады. «Көшпеймін, көше алмаймын» деген бұл ауылдағы жұмыр басты пенде жалғыз Жамау болды. Тегінде, терісін сүйегіне қаптай салғандай қапсағай бойлы тыржау жігіт еңіреген ерегестің адамы еді. Қалаға түп қотарылған ағайын туысына жон арқасын көрсетіп, міне, енді, жалқы күн кешіп ауылда жүр.

	Жамаудың күндегі әдеті осы: албарындағы азынаулақ ірі-қарасы мен ұсақ малын айдап апарып Қарасайдың аузындағы аңғарға қаптатып жібереді де, самал жүгіріп тұратын өлеңді өзектің салқын сабатына көміліп отырады да қояды. Ғайыптан бір жолаушы тап бола кетсе, Жамаудың мына кейіпін бейдауа дүниеден іргесін аулаққа салып әр күнін мінәжат үстінде мүлгіп қана өткізетін мүмінге ұқсатар еді.

	Іш жидітер тыныштық ішегін тартып сыңсыған бір уілге ілініп қалған. Жамау анық естиді. Уіл үздіге соғып үзіле боздайды. «Е-ей, Алла-ай, – дейді ол содан соң күбірлеп, – тыныштық екеш тыныштық та жалғызсырап жылайды екен ғой».

	Құнысқан жауырынын жазып төңірегіне көз тастаған. Аңғарларда ұйыған алып көлеңкелер кемерінен асып иен жұрттағы ауылға қарай жайылып барады. Ымырт үйірілуге бет алыпты. Ұясына енбес бұрын Баянжүрек тауының басына қонып алып күмбезкөк аспандағы серуен жолын тамашалайтын батар Күн иесіз үйлердің шатырына шапағын шашып, шолақ көшелердің бойына құба қызыл алаша төсеп тастапты. Ілкіде сол шолақ көшелердің қойын-қонышынан таяқ ұстаған, сырық сүйреткен кәрі-құртаң, бала-шаға ақтарыла шығып өрістен қайтқан малдың алдын тосып тұратын. Кешке дейін бұғынбақ ойнап, қызыл іңірде бір-бірін тауып ала қойғандай шұрқырасқан бір дәурен еді ол кезде.

	Анау қолтықтағы дөңнің жалпақ төбесіне қариялар жайғасатын. Дөңнің шилеуіттеу тұсына кәрі шешелер мен жаулықтары ағараңдап жас әйелдер жиналатын. Әнебір күміс бастау иінағашты қыз-келіншектерге толып кетуші еді-ау. Тай-құнандарын жүгірткен бозбала, жігіт-желең әлгі күміс бастаудың аяғынан шөл басардай ентелеп кеп іркілетін. Соқасын көтеріп, темір тұяқ «тұлпарларын» қаңтарған ағалар да өріс баққан жұрттың өресінен табылар еді. «Соның бәрін қала жұтты, – дейді Жамау күрсініп, – қала жұтты». Дөң басына дөңгелене малдас құрған шалдар жарыса жер томпайтып, бақиға аттанысымен, бір тоқтыны қандап бітіретін ағайын арасындағы кілт еткен кикілжің атаулының кірі қалыңдап, әркім өз ұяты мен намысының шылауына байланып, қабағын теріс салды. Содан кейін-ақ:

	– Сырты түкті, іші боқ бірер хайуан із-түзссіз жоғалып, бір-екі азамат сотталып кетті;

	– Қазан теуіп қағынған тентектер көбейіп, қас жарылып, тіс сынды;

	– Келін-кепшіктің сұйық жүрісі білініп, оң босағадағы қыздың ойпаң белі шеңбірек атып шаңырақ астында төлдеді;

	– Ала жіп көрсе, асылып өлетіндер көбейді;

	– Сөз жарыстырғаннан бөз жарыстырған озып, бәкене бойлы бәсеке күшейді.

	Осының бәрін Жамаудың ауылы өз ішінде қоздатып, өсіріп, уышықтырып, балалатып алды да, артынан шошығандай түршігіп тұра қашты. Қалаға. Біреуді біреу біліп болмайтын қалаға. «Бұл ауылдың адамын ғана емес, ұяты мен намысын да аузын арандай ашқан қала қылғыта салды». Жамау тауларға қарайды: бой таластырып шалқи көтерілген құз жартасты көк сеңгір таулар аспанға барар жолдың баспалдақтары сияқты – бір-біріне мінгесіп, ұштасып алыстан айбар төгеді. Аяғының астындағы қара жолға телміреді: қара жол даңғылға біткен даналықтың тілінде сөйлеп кетердей ым қағады. Бұлаққа құлақ тосады: бұлақтар бетін басып ұяла қашқан бұла бойжеткендей сылаң қағып бір тынбайды. «Бұл ауылдың адамдарына, – дейді сонда Жамау, – мына таулардың тәкаппар мінезі, мына жолдардың көнені көгендеген көпбілгіштігі мен көнтерілі төзімі, мына бұлақтың мөлдірлігі мен балаңдығы дарымапты». «Тегінде солардың қалаға ауып қара батырғандары да дұрыс болды, – дейді содан соң, – өмір – алыс-жұлыс бәсекенің шегінде жалығу үшін берілген уақыттың өлшемі ғой. Мен білмейтін қалада қалай қырбайласса да өздері білсін».

	 Жамау мен Жамауды жалғыздыққа көндірген өлке жер-жаһаннан бөлініп уақыттың әлдебір мекенсіз, мезгілсіз ұшпағында қалып қойған сияқты. Таң қалай атса, кеш солай батады.

	Жамау жетім ауылдың сыртындағы балуан жоталы белге көтерілетін. Сосын әбден үйренген көзі түнге сіңіп кеткен түлей түздің түкпірінен жіптей сызық тартылып өтерін қапысыз аңғарады. Жіптей сызық сәлден кейін жұлдыздардың сәулесіне ілініп, маңдай тұста ағараңдап жүріп алады да, жарты еліге өсіп білезіктене бітіп тоқтайды. Әлгі білезіктің үстіне тағы бір ақкүміс білезік киіледі. Ақкүміс білезіктер қалыңдап, бүктеуін жазған сайын бықып жатып алған түймедақ жұлдыздар өлермендене аспан төсіне өрлеп, бадана көзді басбармақтай жұлдыздардың жарығы жайыла түседі. Шығыстан білезіктеніп таң білінді, таң атты деген осы.

	Бояуы солған бозамықтан Жоңғардың аппақ жүзі қылаң береді, дөңкиіп Аршалы түрегеледі, ұйқышыл Сарытаудың шошақ төбелері қарауытады. Ерте оянған Жоңғар абыз тау, ақсақал тау – Аршалыға алдымен сәлем жасап, Аршалы алды-артына абажадай төніп отырады да, айналасындағы бала тауларды аса таяғымен түртіп оята бастайды.

	«Таулар тәртіпті, – дейді Жамау, – тауларда тәртіп бар».

	«Таулар тәртіпті, тауларда тәртіп бар». Жамау жалғыз өзі бір жылды өткерді.

	«Таулар тәртіпті, тауларда тәртіп бар». Жамаудың жан баласына жақ ашпағанына және бір жылдың жүзі ауды.

	«Таулар тәртіпті... «иә, тауларда тәртіп бар» деп дауыстады біреу тап қасынан. Қара кісі. Таң алагеуімінен таңғажайып түс аулағандай айналасына тамсана қарап тұрды да жол бастады. Ауылға. Иен ауылдың шетіне екеуі іліне бергенде ағараңдаған әлденелерді Жамаудың жанары іліп түсті. Бір – біріне үнсіз мұң шаққан мұржасыз тамдардың іргесінен түн түтіліп барады екен. Сол кезде анық байқады: кебіндер керуені керімсал лепке ілесіп қасынан суылдап өтіп жатты. Ауылдан дым сіңген шикі топырақтың иісі аңқиды.

	... Қара кісі Жамаудың жанын жайлап алды. Екеуі күн батырып, таң атыруға келіскендей көкке телмірген тылсым күй тауып әбден бітісті. Айнала төңірек елбек қағады. Таулар тулап, төбелер шырқ үйріледі. Кейде, тіпті, найзакөк шыңдар тікке атылып, әуе қақ жарылады да жұмсақ тыныс тапқан ақнұр дүниеде Жамау жалғыз қалады. Міне, тағы да жалғыз қалыпты. Аңылжыған ұшы-қиырсыз мекенді кешіп келеді екен. Алдынан есігі түрулі ақ отау тап бола кетті. Кіріп келсе, іші толған хор қызы жайраңдай күліп Жамауды төрге шығарды. Бірі ақша жүзін тосып, бірі тілінен бал жұтқызды. Күлкісінен күміс төгіліп тағы бірі дастархан жайды. Сосын бәрі жабылып бұны шымылдық ішіне енгізді де басына құс жастық тастаған. Оянса, маңайында жан баласы жоқ жалғыз өзі бұлт жамылып жапан түзде жатыр. «Оуууу, ауууу, қайдасыңдар?!» Алыстан тұяқ дүбірі естілді. Жер апшысын қуырып төпеп келеді. Маңдайында жалғыз көзі бар сияқты. Таптап өте шығатынға ұқсайды. «Айбөкееен! – деп айқайлады Жамау, – Айбөкен, бұл сенбісің?!» Жамау тап сол кезде өз айқайының алапат зор үнге, самбырлаған дауысқа ұласқанын аңдап таңдана құлақ тосқан. Дауыс Жамауды жапырақтай қалтыратты. Ояна кетсе, тағы да түсі екен. Қасында қара кісі отыр. «Көресің, – деді Қара кісі, – сен енді оларды көресің». Жамау айнала аспан таулардың алып көр түбіне шөгіп, шөкелей түскенін көрді. Иен ауылдың иесіз үйлерімен бірге Жамау да көр қойнына жұтылған, кенеттен... көзі шырадай ашылды. Жан қалтасынан суырып алып қараса, сағат тілі таңғы алты жарымды қайырыпты. Күміс білезіктенген көкжиекке қадалған бетінде қалғып кеткенге ұқсайды. Бидайық басын тербелткен таңғы серпінді ауа Жамаудың бойын сергітіп, етектегі ауылға жетелей жөнелген. Ауылға таяғанда белбеуіне жүген қыстырған Байғазы шалды кездестірді. «Астапыралла, бұл шал баяғыда бақилық болмап па еді?» Жамау Байғазы шалға қос қолын созып сонда да тұра ұмтылған. Шал, бірақ түсін салқын ұстап бұған бұрылып та қарамады. Алабұрта адымдап үйіне жеткен. Төрде малдас құрып отырған Солтанбай қартты көріп сілейіп қалды. Сосын егіліп жылап жіберді: Солтеке-ау, мен сорладым ғой. Сорлы болдым ғой әбден. Жалғыз өзім жұрттан аумаймын деп жүріп, ес-ақылынан айрылған бір бейшара болдым ғой мен. Біресе, шалықтап көкте жүземін, біресе, көрге кіремін. Жаңа ғана белбеуіне жүген қыстырған Байғазы марқұммен жолықтым. Мені жын иектеп, сайтан қуаламаса, өлі аруақты тірі адам сияқты көремін бе? Ататай-ау, құтқаршы мені, садағаң кетейін бойыма дем салып санамды сауықтыра көрші...

	Жамау солықтай келіп Солтанбайдың алдына жығылған. Қарт күлімсіреді. Қабағын жазып баудай сақалын уыстаған күйі иегін қақты. Жамау жас парлаған жанарын сүрте алмай жатып буалдырланған қарт бейнесінен Қара кісіге ұқсастықты аңғарды. Қара кісінің... жо-жоқ, Солтанбайдың кәрі сойдақ тістеріне бағынбай ерінін жалап, жылмаң қағатын күзгі жалбыздың піскен жапырағындай қанқызыл тілі Жамауға қайтадан ес бітірді. Шал әдеттегідей езуіне түкірігін іліп алып, ұртын қомпаңдатып ұрып отыр. Әредік алақанын жазып әлденеге таңданады, әредік сұқ саусағымен көкті нұсқап екілене сөйлейді. Иығын қусыра түсіп, бүктелген белін бүгжіиген кеудесімен басып еңкеңдей ентелеп әлденені ежіктеп түсіндіреді. Жамау қартқа риза болды. «Жарықтық-ай, ата мекен, баба қонысына жеткен екенау жер түбінен күңіреніп. Бәсе, атты кісі тақымға салып тартса да жұлынбайтын шидің сабағындай тамырын туған жерден үзіп кете алмайтын бір пенде менің қасымнан табылса керек-ті».

	Ауыл қалаға ақтарылғанда Жамауды таңғалдырған бір керемет – кәдімгі шилер еді. Бірде Жамау ерігіп жүріп ат үстінде шидің бір сабағын тамырымен жұлып алмақ болған. Қозғалмады. Содан кейін тақымына басып тартып байқаған. Мыңқ етпеді. Қайта сабығынан сынып Жамаудың алақанын тіліп-тіліп түскен. Қыста қар астынан қылтиған үрпек басы үлпілдеп, аязға тұншыққан түрі аяныш шақырып, көктемде балғын тартып бойлай өскен көркі дүниеге бір ыстық әр беретін шилердің, шилі өлкенің өскіні Жамау үздіге соғып үзіле боздаған уілді қайыра естіді. «Бұл не уіл? Оты сөніп, ошағының аузы талқандалған жетім үйлер ілкідегі тіршілікті жоқтап зарлай ма? Әлде, түтін аңсаған мұржалардың өзегін кернеген өкісік пе?» – Жылауық Жамау.

	– Мен бе жылаған?

	– Адамның шын досы – көз жасы.

	– Мен оны білемін. Мен жыласам рахаттанамын.

	– Жылаған адамның жанын періштелер әлдилейді.

	– Сен кімсің?

	– Танымадың ба? Дұрыстап қарасаңшы.

	– Мәулііім? Сен осыдан...

	– Иә, мен осыдан он жыл бұрын бақиға аттанғанмын.

	Түн – рухтың мекені. Біз түнді кеземіз.

	– Ал біз түннен қорқамыз.

	– Уақыт та түннен қорқады. Түн мәңгілікке жалғаса берсе, уақыт есептен қалар еді.

	– Сендер бізді көріп тұрасыңдар ма?

	– Міне, сен де бізді көріп тұрсың. Мен өзгеріппін бе?

	– Жоқ, бәз-баяғы қалпың. Тіпті, оң жақ көзіңінің астындағы тыртық та орнында. Осы тыртық ашушаң әкеңнің қатты сермеген қамшысының ізі емес пе еді?

	Әкеңе әлі өкпелі шығарсың?

	– Менде әке болған емес. Мен ол адамнан бұрын туғанмын. Оның мені көрген бетте қалшылдап, құтырып, айқайлап кететін себебі сол еді.

	– Сен соны білдің бе? Білсең айтпадың ба?

	– Фәниден бақиға баратыны әр пендеге ақиқат. Бақидан фәниге оралғанын сезетін жанның екі дүние арасындағы халі өзіне де жұмбақ: түйсіктің түкпіріндегі әлемге жету тірлікте неғайбыл.

	***

	– Кеше жалаң-аяқ, жалаң-бас далада ұйықтап қалыпсың, – деді ертеңінде Солтанбай қарт Жамауға қарап, – көтеріп әкеліп төсегіңе жатқыздым.

	***

	Жамау кештің батуын асыға күтті. Алыстан талығып жеткен уілді жетім ауылдың қора – қопсысында жамыратып тағы да түн келді. Жамау төсегінен ұрлына ұмтылып сыртқа асыққан. Төңірек тұтаса ағарып, сүттей жарық шашқан таң өң мен түстің арасын жалғап қалыпты. Албарда ысқырып аппақ жылан тұр. Қос желбезегі қанаттанып, қайқаңдай жорғалаған жылан Жамауды жанап өтіп зау биікке ширатыла бір-ақ шапшыды.

	– Көрдің бе? – деді Қара кісі Жамаудың құлағына сыбырлап, – сені ауылдан ұзатпай арбап алып қалған осы әбжылан еді.

	***

	Ертеңінде Солтанбай қарт Жамауға бағзы бір заманның хикаясын баян қылды.

	– «Ертеректе болса керек, – деп бастады қарт әңгімесін. – Біздің мына Аршалы тауының терең шатқалдарын жайлаған жыландардың ордасында бір адам өмір сүріпті. Әлгі адам түнде жыланға айналып, күндіз кісі кейпіне енетін көрінеді.

	Жылан-адам сауытын шешіп тастап, кейде алыс қиырларға сапар шегеді екен. Сөйтіп, елден елді, жерден жерді аралап келе жатса, шақырайған күннің астында ешкі сауып отырған бір кедейге ұшырасыпты. Осы кедейді бір сынап көрейініші дейді де, жігіт жылан кейпіне еніп кедейдің лашыған кіріп барса, байқұс кедей орнынан ұшып тұрып ернеуі маймиған қалайы легенге сауған сүтінің жартысын құйып беріпті. Жылан сүттен тойғанынша ішіп, алтын ділда тастап шығып кетеді.

	Осыдан кейін жылан күнде сүт ішуге келіп тұрады, кедей сорлы да күніне алтын тілләлі бола түседі. Күндерден күндер өтеді. Төрткүл дүниге аты кеткен бір патша түс көреді. Ол түсін ешкімге айтпай «түс көрдім, түс көрдім, түсімде не көрдім?» деп айта береді. Уәзірлері, ғұлама молдалары жиылып патшаның қандай түс көргендігін таппайды. Қарақұрым халқы жиналып кеп айта алмайды. Сонда патша: «Менің дәрегейіме бас ұрған пенде баласы қалмасын. Бәрің жиылып келгенде не түс көргенімді білмесеңдер тегіс басыңды аламын», – дейді. Мұны естіген қараша халықта ес қалмайды. Патшаның жарлығын кедей де естиді. Кедейге де жан тәтті, қайтерін білмей, кіріп кетерге қара жердің қыртысын таппай отырса, оған жылан кеп тіл қатады.

	– Сен патшаңа бар. Патшаңа жолыққанша менің сөзімді тісіңнен шығарма. Патшаң түсінде түлкі көрді. Осыны айтсаң, патша қуанып саған сый-сыяпат жасайды. Бірақ, сен патшаның бергенін менімен бөлісуге тиіссің – дейді.

	Кедей қуанып, құнжың қағып жүгіре жөнеледі. Шаһарға барса, құжынаған халық дейді. Күңіреніп жатыр екен дейді. Кедей патшаға кіруге мұрсат сұрайды. Бейшара ажалына асыққан біреу ғой деп, күзетшілер оны патша сарайына кіргізіп қоя береді. Кедей патшаның алдына бара жығылып:

	– Түсіңізде не көргеніңізді мен айтайын, тақсыр, – дейді.

	– Айт! – дейді хан ақырып.

	– Тақсыр, – дейді көзін жұмып мүлгіген жарлы, – көріпкел-әулие пірлерімнің сездіруіне қарағанда, сіз түсіңізде түлкі көрдіңіз.

	Мына сөзді естіп патша қуанып:

	– Менің жұртымның ішінде де ақылды, әулие адам бар екен ғой. Әулиеге көтергенінше алтын тіллә тарту етіңдер!, – деп әмір етеді. Әулие түсін жорып, көңілін тыныштандырған соң, патша да мейірленіп халқына хұрсан жариялайды.

	Аяқ астынан әулие атанған кедей жарты қап алтын ділдәні көтеріп келе жатып «Әй, осыны жылан біледі ғой дейсің бе?» деп алтын ділләларын жарты жолға көміп, тығып тастайды.

	Арада неше жылдар өтеді. Жарлының лашығына кіріп жылан күнде сүт ішеді, күнде бір ділда қалдырады. Кедей оны жамбасына басып жата береді. Патша бір күні баяғысынша түс көреді. «Түс көрдім, түс көрдім, түсімде не көрдім?» деп айқайлайды патша. Ел іші тағы дүрлігеді. Уәзірлер кедейді іздейді. Ат шаптырып кісі жіберсе, кедей шалқасынан түсіп шалжиып жатыр екен. Шабармандар алқынып: «Әулие жарықтық, халқыңды құтқара гөр, қатігез патшамыз түс көріпті. Бізбен жүр. Түсінде көргенін айтып бер», – дейді. Кедей: «Сендер жолдарыңнан қалмаңдар, мен соңдарыңнан барамын», – дейді де өзі емпеңдеп жыланға жетеді:

	– Басыңды көтер, Мар ата, патшамыз түс көріпті.

	– Қу тұяқ кедейім, келдің бе? Патшаң түсінде қасқыр көрді. Бар да айт. Бірақ, олжаны бөлісуді ұмытпа!

	Кедейді патша жылыұшырай қарсы алады. «Әулием, айта ғой, түсімде не көрдім?» «Түсіңізде, – дейді кедей, – түсіңізде тақсыр хан, қасқыр көріпсіз».

	– Ойбоой! – деп шалқиды патша. – Менің қарашы жұртымның ішінде нағыз әулие бар екен ғой. Мынау нағыз әулие. Әулиеме көтергенінше алтын ділда беріңдер!

	Қап толы алтынды арқалап келе жатқан кедейдің ішіне арамдық кіріп: «Осыны жылан біледі ғой дейсің бе?» – деп әдеттегідей қапшығын жарты жолға жасырып көмеді де, жыланды таспен ұрып жарадар етіп маңынан қуып жібереді.

	Арада жылдар өтеді. Түс көргіш патша ел ішін бұрынғысынша азан-қазан қылады. «Түс көрдім, түс көрдім, түсімде не көрдім?» Уәзірлер кедей байқұсты естеріне түсіріп шапқылатып шабарман аттандырады. Шабармандар барса, кедей сол баяғы шыр бітпеген қалпы ешкісін сауып ішіп отыр екен дейді. Шабармандар ат белінен түспей мән-жайды баян етеді. «Сендер бара беріңдер, – дейді кедей. – Мен де жетемін». Сөйтіп, ол тарынып жылап, енді ғазиз жаннан баз кешкен шығармын деп зарлай бастағанда жылан қасынан табылады.

	– Ә, сығыр кедей, сораңды ағызып неге зарлай қалдың?

	– Мар ата, жаздым-жаңылдым. Өзің бірдеңе қылып ептемесең өлетін шығармын. Түстен өзге ісі жоқ патшамыз ұйықтап жатып тағы да ит-құсқа жолықса керек.

	– Патшаң бұл жолы түлкі де, қасқыр да емес, қой көрді, – дейді жылан.

	Патша әулиесін көргеніне қуанып: «Өзіңізден сұрайтын соңғы мәуітім бар еді», – деп бастағанда кедей жұлып алғандай: «Тақсыр ием, түсіңізде қой көрдіңіз ғой», – дейді бек сенімді түрде.

	Патша есі шыға қуанады. Кедейді сый-сияпатқа кенелтіп жолға салады. Кедей жолда келе жатып «осы бай адам мендей-ақ болар, екі қап алтын ділдам бар. Жылан досымнан жиған ділдаларым бір төбе. Енді ынсап қылайын. Мына арба толы алтынды Мар атама берейін» деп қанағатқа кенеледі. Мұны білген жылан кедейді жолынан тосып алып былай дейді:

	– Маған сенің алтын көмбең керек емес. Мен сені сынға алып ем. Әуелі патшаң түсінде түлкі көрді. Өйткені, халқы түлкі сияқты еді. Бірін-бірі алдап өмір сүретін. Сен де түлкілік жасап, жарты қап ділдәні тығып тастадың. Одан соң патшаң түсінде қасқыр көрді. Халқы да қасқыр еді ол кезде. Сен де қасқырлық жасап, алдыңды болжаған достығыма қастық қылдың. Енді ел тойынды. Жуасыды. Патшаң да түсінде қой көрді. Оны сен мен арқылы жорып баян еттің. Патшаңның көңілі тынды. Енді сен мені тыңда. Қазына мүлкің жетеді. Үйлен. Қатының ұл туса, атын Мәулім ғой. Мәулім мені іздесін. Мен – жыландар патшасы Шахмаранмын.

	Осыны айтады да жылан көзден ғайып болады. Кедей үйленеді. Қатыны тоғыз ай, он күн дегенде толғатып ұл туады. Ұлдың атын Мәулім деседі. Мәулім бала кезінен садақ тартып, аң атып әке-шешесін асырайды. Бір күні Мәулімнің көз алдынан бір елік тұра қашады. Мәулім қуа жөнеледі. Елік қаша-қаша бір үңгірге кіріп кетеді. Мәулім де үңгірдің ішіне енеді. Үңгір тас қараңғы екен. Анда – санда еліктің көзі жалт етіп шалынып тереңге бастай береді. Мәулім еліктің соңнан еріп келе жатып үңгірдің ішіндегі бір түпсіз шыңырауға түсіп ке теді. Шыңыраудың ішінде жатып Мәулім жан-жағын жебесінің ұшымен қазса, жылт еткен жарық көрінеді. Не болғанда да осы шыңыраудың түбінде қалдым ғой, одан да қаза берейін деп қаза берсе, ар жағынан ысылдап ордалы жылан шыға келеді. «Сені біздің патшамыз Шахмаранның күткеніне көп болды» дейді жыландар. Мәулім жыландардың ордасына келсе, Шахмаран алтын табақтың үстінде жатыр екен. «Қорықпа, мен де жартылай адаммын. Жер бетіне шықсам кісі кейпіне енемін. Жер астында жыланмын. Жыландар патшасымын. Мен саған бір құпиямды ашамын, Мәулім балам. Сен ол үшін менің қасымда ұзақ тұруға тиіссің», – дейді. Мәулім Шахмаранның әлемінде ай өмір сүреді, жыл өмір сүреді. Тіпті, көп жылдар өтеді. Бір күні Мәулім кәрі ата-анасын есіне алып жылайды. Шахмараннан жер бетіне шығуға рұқсат сұрайды. Шахмаран келіседі. Мәулімді жер бетіне шығатын жолға салып тұрып жыландар патшасы ұртына жасырған гаухар тасты байқатпай ұстата қояды да:

	– Мына гаухар тас жер бетіне шыққан кезіңде кітапқа айналар. Мұнда неше ықылым заманның сыры бар. Бұл кітаптың сенде кеткенін білсе, жыландар мені өлтіреді. Мені көргеніңді пенде баласына сен де сездірме. Олар білсе саған да, маған да қастық қылады, – деп қоштасып қала береді.

	Мәулім шыңыраудан көзді ашып жұмғанша көтеріліп, жарық дүниеге оралады. Арып-ашып жүріп ауылын табады. Барса, әкесі бақиға аттаныпты. Анасы жалғызын жоқтай-жоқтай басыр болып қалыпты. Мәулім сонда Шахмаранның кітабын есіне алып, бірер бетін ашып оқып, анасының көзіне дем салса, кейуананың шырағы қайтадан жанып шыға келіпті.

	Әлқисса. Мәулім кітабын оқи берсін. Біз енді жазылмас дертке шалдығып, ғаламның оқымысты молдалары мен дәруіш-құшынаштарын жиып алған патшаға келейік. Патша жан адам білмейтін науқасқа ұрынып Жаратқаннан жанына сауға сұрап жатыр екен. Сол кезде жын-перінің тіліне жетік бір молда Ніл дариясын кешіп, Мысырды басып, Шам шахарынан жетіпті дейді. Келе патшаның тамырын ұстап көрген сұңғы ла: «Тақсыр, сіздің еміңіз – жыландар патшалығының патшасы Шахмаранның еті. Шахмаранның басын алып миын қайнатып ішіңіз, жон терісін сыпырып жамылып жатыңыз, сонда бар дертіңізден құлан таза айығарсыз», – дейді. Мына сөзді естіген патша уәзірлеріне бұйрып: «Қайтсеңдер де Шахмаранды табыңдар», – дейді. Молда айтады: «Тақсыр, уәзірлерді бекерге әуре етесіз. Мен сіздің шахараңызға кірген бойда байқадым, бір қараша үйдің түндігінен алтын бу шығып тұрды. Сол үйде Шахмаранды көрген бала бар. Маған нанбасаңыз баланы шешіндіріп қараңыз. Баланың денесі кеудесінен төмен қарай көкала. Шахмаранды көрген жанның тәнінде сондай белгі болады», – дейді. Дегенше, уәзірлер Мәулімді байлап-матап алып келеді. Шешіндіріп жіберіп қараса, расында денесі көкала екен. Патша көзі жайнап Шахмаранды сұрайды. Бала айтпайды. Патша қахарына мініп, ызбарлана сұрайды. Бала тіл қатпайды. «Мынаны апарып зынданға салыңдар», – дейді. Патшаның жаналғыштары баланы ұрып-соғып күнде сұрайды. Мәулімнен дыбыс шықпайды. Амалы құрыған патша баланы дарға асуға бұйырады. Бұл кезде шахарға қауесет тарап, пәрмені зор патшамыз бала кейпіндегі айдахарды өлтіреді екен деседі. Патша жарлығы жария етілген күні жұрт дар ағашы тұрған алаңға ағылады. Қараса, көркіне көз тоятындай түбіт мұрт бозбала екен. Апыр-ай, мынау бір бейкүнә бала ғой деп жұрт гулей бастайды. Қала жұртының осылай қауырт жиналғанын күткен Мәулім жендеттердің жетегінде келе жатып пырр етіп торғайға айналып зау биікке көтеріледі де: «Қап-қап, Шахмаранның кітабын тауысып оқи алмадым» деп, бұлдырап кете барады. Торғайды кенет қырғи бола қойған молда қуа жөнеледі. Сол кеткеннен Мәулім де, молда да оралмапты. Ауру патша дүние салыпты. Ал, Шахмаранның кітабын көрген жан бұ дүниеде жоқ екен».

	Солтанбай қарт Жамауды таң-тамаша еткен әңгімесін тиянақтай бере сөзін былай деп қорытты:

	– Со заманның куәгерлерінен қалған сөз екен, балам.

	Кітапты Шахмаран Мәулім арқылы жер бетіне шығарып, адамзат баласына тарту етпек болған. Ол кітапты жаны ізгі, жаманшылық ойламайтын бекзат кісі ұстаса деп армандапты. Кейін адамдардың арасына оқымысты-ғұламалардың кейпіне еніп кіріп кеткен ібілістерді сезіп, кітапты Аршалы тауының бір құз-жартасына тығып тастапты. Осылайша Шахмаран күндіз кісі, түнде жылан болып әлгі кітапты әлі күнге дейін бағып жүр екен.

	Ертеңінде Жамау Аршалыға апарар бұралаң соқпаққа түсті. Тау етегі қоянжонданып бел-белеске ұласқан сайын баяғы уілдің сарыны төңіректі сапыра көшіріп Жамаудың екі аяғын жерге тигізбеді. Төменде иен ауыл қой тастардай үйіліп қораш көрінеді. Сарытау табан астында тапталып, басында алабас атан бұлттар аунаған Баянжүрек белден төмен қалды. Жамау демін басып, жан шақырып қараса, аспанды алқымдаған алып бір құзар шыңының ұшпа биігінде дамылдапты. Дәрмені таусыла, буындары құрсауланып бүктеле құлаған. Кенет бойын жазды да созылып сала берді. Сөйтті де, жақпар тастан желбезегін шығарып, ысқыра арбап тұрған әбжыланға қарай басын оқтай шаншып ирелеңдей жөнелді.

	Атырау-Алматы, 2005-2014 жылдар.





ҚЫЗЫР ӘУЛИЕ МЕН МҰСА ҒАЛАЙАССАЛАМ


	(Хикаят)



	«Адамзаттың бәрін сүй бауырым деп»

	Абай.



	Ысырайыл жұртымен ол үш мың жылдан соң жүздесті. Бәни Ысырайыл... Көне де емес, жаңа да емес. Көнесі жаңасымен, жаңасы көнесімен жарасым тауып, жалғасып жатыр. «Ескілігін есте ұстайды, ескермейтіні және жоқ» -деді ішінен күбірлеп. Себебі, Бәни Ысырайылдың жадын бұл жақсы білетін. Иә, Перғауынның билігі мен көпіттерден түңіліп, осында елін бастап әкелген Мұса қаламолланы да көрген. Пайғамбарлық қонып, Жаратқаннан аян алып, басынан небір хикметтерді өткерген Мұсадан біреу: мына жарық дүниеде сенен асқан білімді жан иесі бар ма деп сұрапты. Сонда Мұса Хақтың бірлігін, Жаратқанның Бәни Ысырайыл жұртын шапағатына кенелткенін, өзіне ерекше дарын сыйлағанын, теңізден жол ашылғанын, Перғауынның теңіз түбіне кетіп ажал құшқанын, сиқырлы қолы мен асатаяғының киесін айта отырып, мен – мұрсал пайғамбармын, Алладан қысылғанда мұғжиза көремін, осыдан асқан абырой, атақ бола ма? Соған қарағанда, жер бетіндегі кемел білімнің иесі мен шығармын дейді. Сөйткенде, Жаратушыдан уәхи жетіп: «Әй, Мұса, сенің әлгі сөзің не? Саған өлшеусіз білім мен қисапсыз қабілет дарытқанда менің мүмкіндігіме күмән соғатындай ойға беріл деп пе едім? Бұ дүниеде білімі сенен асқан, хайыр-шапағатыма бөленген тағы біреу бар» дейді құдіретін кезекті рет әйгілеп. «Раббым, сондай ғұлама жан иесімен мені жолықтыршы» дейді Мұса ғалайассалам жалынып. «Кездесесің, – дейді Раббы, – уағдалы күні кездесесің».

	Әлқисса, бұл әңгімемізді осымен ірке тұрайық та, ілкі уақыттан беріге өтейік.

	***

	... Қария көпке жұғымсыз көрінгенімен қадірлі еді. Былайынша оның жұғымсыздығы – түр-түсінің өзгешелігі мен жүріс-тұрысының ортаға ұқсай қоймағандығынан аңғарылатын. Әйтпесе, бау-бақша баптап, мал өсіретін, қолынан ақ таяғын тастамайтын ауылымыздағы ақсақалдардың бірі болды. Жаназадан, топ-жиыннан да қалмайтын. Дөңгеленген жиегі баланың құшағынан үлкен дағарадай қара қалпағын киіп алып үлкендер бас қоса қалған үйге қарай аяңдап бара жатқанын талай көрдім. Біздің қарттар да оны іш тартып тұратын сияқты: жолығыса қалса, қауқылдасып, арқадан қағып, амандық-саулық сұраса жөнелетін. Тек, Есімбек молда ғана оның тегін тергеп, қабағын теріске салып, өзіне бейім ете бермейтін.

	Біз естігелі бұл кісінің есімі – Әбірем. «Ұлты басқа. Қапқаз-ноғай ма екен, әйтеуір, орыс емес. Ал «пәмилесі» – Найман» деуші еді атам. Қараторы. Жоқ, қарасұр кісі. Көзінің қарашығы көкшілдеу. Әйтсе де, орысқа ұқсамайды. Ал, қажет кезінде орысшаға судай. Қазақша,тіпті, қамшы салдырмайды. «Тірлігі құдды мұсылманның тірлігі. Алақан жаяды. Мінәжат етеді. Бірақ, пайғамбары бөтен көрінеді», – дейтін ауыл адамдары. Осындай әңгімелердің бірінші себебі – Әбірем ақсақал біздің ауылға Арқа жақтан қоныс аударған. Қоныс аударып, біржола орныққан соң, өзін көпке дейін тұйық ұстап, кеңшардың көлденең жұмысына жегіп жүре берген. Кейін Құдайға құлшылық етіп, мүбәрак пайғамбарымыздың атын айтуға ептеп кеңдік жасалғанда, Әбірем өзгеше бір тақуалыққа көшсе керек. Осыдан кейін Әбекеңнің Құдай жолына тас бекіп түскен тақуалығы алақандай ауылда әртүрлі әңгіменің арқауына айналыпты.

	Жаз айы. Алматыдағы оқуынан нағашы ағам демалысқа келген. Оқуға бас қойғаны, қаланың ауасын жұтып, ағарғаны әбден-ақ байқалады. Жөншемді адамда шаруасы жоқ, өзімен-өзі тау сағалап кетеді, қалың кітаптардың бетін ақтарады. Бір күні ол бәріміз дастархан басына жиналғанда: «Мына көршіміз «жөйт» екен.

	Бұлар Совет өкіметі құлағанша, арғы түбін жасырып жүріпті. Аты Әбірем емес, Абрам», – деп жаңалық ашты. Оқымысты ағамның сөзінен ұққаным: Әбірем ақсақалдың ауылынан пайғамбарлар көп шыққан көрінеді. Тілдері де көне тілдердің бірінен-мыс. Бұлар әрәркезде қуғынға ұшырап, Құдай Тағаланың қаһарына іліге беріпті. Өйткені, Құдай Тағала өзінің сүйген құлдарын кейде қырына алып сынайды екен. Өздері шетінен ақылды деседі. Ақылы мен білім-парасаты жер бетіндегі билеуші-әмірлерге де жақпай зәбір-запаны да көп шеккен. Совет өкіметі кезінде де абрамдар ашық бой көрсетпепті. Алайда, олар бір-бірін жақсы таниды, қамқор. Қашан бабақоныстарына жеткенше, осылай жан баға тұралық деп уағдаласыпты. Бұлар пайғамбарлар жайында небір аңыздармен бірге жасаған халық дейді. Тілдерін де ұмытпапты.

	Ағамның әңгімесі құлағымның құрышын қандырған күні-ақ мен Әбіремнің ауласына енді өзгеше көзбен қарайтынымды сездім. Өйткені ол – «Ащыбұлақ» аталатын алаңғасар, ақкөңіл ауылды сағалап жүрген жат, құпия адам. Әбірем бала сүймеген, кемпірі екеуі ғана тұратын. Ал, кемпірі – «Ащыбұлақтағы» өзімен жасы қатар қарт аналармен шүйіркелесері кем, суықтау жан. Үнемі әлдекімнен үркіп-қорықып, жер таянытқан кәртамыс тағдырынан тарынғандай жабыраңқы, жалғызілікті өмір сүретін. Тіпті, осы кемпірдің шалымен дабырласып сөйлескенін көрші отырып естімеппіз. Жым-жырт. Кемпірінің жаңағы мінезі мені Әбірем қарттың үйіне жетелей түскендей. Несі керемет, зерттеу керек? Нені жұрттан жасырып, жария етпей келеді? Әлбетте білу керек. Кімнен қорқып, кімнен құпияланады бұлар? Қарасам, Әбірем ауласында, қара қалпағының астында отыр екен. Бар тұрпатын қара қалпақтың ішіне бүктеп тыққандай – өзі көрінбейді. Жарықтық шөгіпті ғой әбден.

	Жаз таусылып, күз түскен. Алдағы көктемде мектептің оқуы тәмам. Аңсарым – Алматы. Ғұлама оқымысты, әйгілі жазушы атанып ауылға анда-санда соғып жүрмекпін. Ауылыма ризамын. Көне ертегілер мен қиса-дастандарға қандым. Қарттарым, сендерге рахмет!

	Енді Әбіреммен әңгімелесуім қажет.

	Әбіреммен әңгімелесу үшін сылтау іздеймін. «Ақсақал, ассалаумағалейкүм!» «А, шалаумелейкум!». «Кәрия, сиырларыңыз бен ешкіңізді өріске беттетіп берейін бе?», «Әуре болма, қартайсам да қалқайып мал соңынан өруге жарайтындай хәлдемін». «Ата, қыстан хабардарсыз ба? Отын-суыңыз аз ба деймін. Ағаш аралап, бұтап тастайын, қане балтаңыз?», «Қой, шырағым, сабағыңды оқы. Әзірге кісіге сідетімді артпаймын. Балта шабатын бағымнан таяғаным жоқ». «Әңгіме айтыңызшы?», «Өй, балам-ай, бізде не әңгіме болсын?». «Арқадан мұнда қай Құдай айдап келді сізді? Тым құрыса, соны білдіріңізші?», «Қай Құдайы несі? О тоба, Құдай – бір Құдай емес пе? Құдай пендесін қайда бастаймын десе де өзі біледі. Бізден сұрамайды. Сен де сұрағыңды көбейтіп, басты қатырма!» Шалдың ашылып сөйлеуі қиын сияқты.

	Үйде атамды қажаймын.

	– Құдайы көршіміз Әбірем қарт сөзге сараң кісі ме деп қалдым.

	– Ие, ол сөзге кіді адам.

	– Ой, осы баяғыда қауқылдасып тұратын едіңіздер ғой?

	– Әй, біздікі әншейінгі қысыр әңгіме еді. Малдың төлі, Салқынбелдің шөбі дегендей. Шаруаның адамы бұдан өзге нені сөз етсін?

	Әбіреммен әңгіме бітті ендеше. Әйткенмен, аты қызық, ә? Әбірем. Бәлкім, Әбдірейім шығар?.. Пайғамбарлардың хикіметінен де жұрдай біреу-ау... Білсе, айтпай ма? Ар жағы қапқаз бен ноғайдың ел естімеген бір сойынан болар. Сотталып Арқадағы көп абақтылардың бірінде жазасын өтеген де, үйленіп, аяғына тұрған соң «Ащыбұлақты» тапқан. Дұрыс тапқан, әрине. Орталықтан алыс, оңаша ауыл. Қақ-соқта шаруасы шамалы. Өкімет адамының алдына жеткізбей анау-мынау даушарын өз ішінде тындыратын тыныш мекен.

	***

	Сонымен, оқымысты ағамның әңгімесі ұмытылып, Әбірем «әдірем» қалған.

	Бірде өрістен малын қайтарып, қорасына таяи берген Әбірем мықшыңдап қап арқалап келе жатты. Қызыл іңір. «Шал не, тезек теріп жүр ме?» Бұрынғы әдетімше жұмбақ қарттың ауласына көз тіктім. Шал қабын кілет үйінің аузына әкелді де, дүрс еткізіп тастай салды. Сосын төкті. Төккені – аузы шешілген қаптан салдыр-салдыр ақтарылды. Тас па? Тас қой. Тезек бұлай салдырламаса керекті. Жедел басып жетіп барайын.

	– Оу, кәрия, мынауыңыз тас па?

	– Тас.

	– Тезек орынына тас тергенсіз бе?

	– Мен ылғи тас теремін.

	– Жанатын тас па?

	– Тас жанбайды, жарығым.

	– Жанбаса, неге керек?

	– Керек. Мұның сыры саған беймәлім.

	– Сізге ғана мәлім бе?

	– Маған да мәлім емес. Құпиясы құлыптаулы.

	Мен шалдың шаршап-шалдығып, бүгжеңдеп әрең жеткізген тастарына үңілдім. Біртүрлі қызық тастар. Мысалы, мына біреуін ұршықтың тасы дерсің. Енді бірі найзаның ұшына келеді. Сүйір. Қайсібір қаймақ тастың бетіне таңба-бедер түскендей.

	– Ата, сіздің тастарыңыз көне, тым көне заманның адамдары пайдаланған тастарға ұқсайтын сияқты. Мұны ол заманның адамдары құрал-жабдық, аңға шықса, қару ретінде кәдесіне жаратқан.

	Қария маған аңтарыла қарады.

	– Кір кілет үйге.

	Біздің ауыл «кілет үй» деп атайтын күди-сөди, артықауыстың құжырасы, кәдімгі жаппа там – тошалаға бас сұқтым. Мұнда да толған тас.

	– Пәлі, ата, тасты үйіп тастапсыз ғой?

	Қария демін басты да сөйледі:

	– Айналайын, бұл – осы даланы мекен еткен сенің ата-бабаларыңның көзі. Бірі – мүлік, бірі – қару, бірі – тіл. Мүлкі де, қаруы да, тілі де үн қатуға бейіл. Бірақ соны еш ескермейсіңдер!

	– «Сенің ата-бабаларыңның көзі» дегеніңіз қалай?

	Сізге бұ дүниелер жат па?

	– Шырағым, білмекке ұмтылып, ішіңді тесіп жүрген жайды жасырмайын сененен. Мен – ебіреймін. Оқымысты нағашы ағаң айтпақшы, «жөйіт» десең де болады. Ебірей екендігімді ілгеріде жұртқа жария қылмадым. Жария қылғаныммен ебірейіңді «Ащыбұлақтың» адамдары не қылсын? Арқадан келдім бе? Келдім. Арғы жағын ағайын-жұрт үңгімеді, қазбалап сұрамады. Онысына құмбылмын. Қазақ деген ғажап халық қой. Қазақтың бір ғазиз ақсақалының арқасында көрер жарығым мен су ішерлігіме селбесіп, адам қатарына қосылып едім кезінде.

	Абрам ақсақал көк жүзіне шалқып шығып алған Айға қарап қойып, терең тыныстады да, сөйлей түсті. Ауыл тыншыған сәт. Күндіз салқы төсін самалға өптіріп, алқам-салқам боп жататын Аршалы тауын салбырап басқан түн жұтып барады. Күз етегін сарыала етіп түруге кіріскен күреңсал жазғы бақтардан бақалардың құрғақ құрылы естіледі. Абрам қарттың әңгімесі Арқаға ауған.

	– Арқада мұндай аспан таулар жоқ. Бір өңкей сәукелелі сұлу шоқылар деп қояды.

	Қарағанды жеріндегі «Қарлаг» дейтін аждаһа апанына 27 жасында түсіпті. Болашағы кемел ғалым атала бастаған шағы екен. Тарихшы. Азия мен Африканы тануға аңсары ауған. Перғауындар заманын шарлап, Мұса пайғамбардың соқпағымен жүріп өтпекке талпынған. Ұлы даланың сарыны да кеудесін күмбірлетіпті. Мәңгі көк аспан елін көктей өтіп, Құңфызымен тілдесудің тәуекеліне бел буған. Бел буғаны құрысын, ақырында саяси қауіпті адам, ресми тарихты мойындамайтын делқұлы, дертті жан ретінде танылып, «Қарлагтағы» тұтқындардың қатарын толықтырады.

	– Небір ғажап білімдар адамдармен «Қарлагта» ұшырастым. «Қарлаг» мен үшін абақты емес, Академияға айналды, – деді де Абрам қарт күрсініп өксігендей, үнсіз күйге көшті. Сосын:«Абай қандай азапты ғұмыр сүрген. Даналық пен пайғамбарлықтың азапты ғұмырын», – деп аяғын жазып, бойын тіктеген.

	***

	Әбірем қартпен әңгімеміз жарасты. Қарт қазына екен. Әуелі, абақтыдағы азапты күндерінен естеліктер тиегін ағытты.

	– «Қарлаг» деген – Қарағандыдағы көп түрменің жиынтық атауы, – деп бастап, жұмбақ жанының қалтарысын ақтара шешілген.

	Әбірәм қарттың әңгімесінен түйгенім: ойшылдар, өнер тапқыштар, ғұлама ғалымдар, суретшілер, музыканттар, ақын-жазушылар, қысқасы – адамзаттың ерекше жаралған дегдар қауымы, асыл ұрқы «Қарлагта» тұрыпты.

	– Совет Одағының бар жақсысы мен жайсаңын Сталин сонда тоғытты ғой, – деуші еді Әбекең.

	– Аты әйгілі 500 пианист сол «Қарлагта» саусақтарынан қан сорғалап жүріп сұмдық жұмыс істеді. Бір сәттік үзілісте әлгі байқұстар ауаны қармалап, елес-күйсандықтың тілінде егілетін еді, – дейтін Әбекең.

	– Азап пен Арқаның аязы бірдей сойған тәнім әлсіреп, рухым сынып айықпас ауруға шалдықтым. Құрт ауруы. Мені емдемей, өледіге есеп қылып, «Қарлагтан» лақтырып тастады. Айналам ақсөңке. Марқұмдардың сүйегі. Шашылған шашы мұзға байланған әйелдер. Сәби, балғын жүздерін ажал қапқан құбыжық бейнелі балалар. Әйел, еркек екендігі айырғысыз қаңқалар. Көз аялары көрдей қазылып, жақ сүйектері жайылып, Аллаға әлденені ымдап жатқан қалпында үзіліп кеткен мүрделер үйіндісі. Ыңырсуға ғана әл-дәрменім төзгендей еді. Көзімді ашсам, бір құрым үйде жатырмын. Қарт кісі басымды ептеп көтеріп аузыма ақ құяды. Қайтадан талықсып кетемін. Есімді жисам – жаңағы көрініс. Қанша ай, қанша күн төсектен тұрмағаным белгісіз, бірде бойымнан қалт-құлт еткен қуат таптым. Нұр жарық дүниеге тәй басып қайта оралғанымды ішім сезді. Мені тірлікке талпындарған әлгі қарт – әкемдей болып кеткен қайран Қадыр ақсақал еді. Бойымнан сыртқа ақтарылған нәжіс пен құрттың өкпемді жыртып түскен қақырық-құсығына дейін өзі сүртіп алып отырыпты. Кейін үйдегі апаңмен, апаң да абақтының азабынан өліп құтылған бейбақ екен, табыстырып қосқан да әкем Қадыр болды, – деп кетуші еді тағы бір әңгімесінде ебірей Абрам.

	– Әй, сен бала, «Қарлаг» туралы жан адамға әзірге білдірме. Менің абақты көргенімді естіп жұрт түңіліп кетпесін, – деген ескертуді де ұмытпайтын құпиясы мол «құрдым» шал.

	***

	Менің балаң түсінігіме «Қарлаг» өмірін шақтап қана жеткізген қарт: «Ал, әкесі, білгің келіп бара жатса, пайғамбарлар туралы хикаяларға көшейін», – деді қараша таусылып, өлкені аппақ қар басқан қыстың бір ұзақ түнінде.

	Адам ата... Бәріміз сол – алғашқы пайғамбар Адам ата – Сәпиолланың ұрпағымыз.

	Тәңірі өзі жаратқан Жер мен Көкті алдына келтіреді.

	– Ерікті, ия, еріксіз болсаңдар да әмірімді тыңдаңдар!

	Жер мен Көк:

	– Ықтиярымызбен келдік, – деді.

	Жердің теңселіп, Көктің еңсеріліп әлдебір құдіреттің дәрегейіне қол қусырып тұратынын қиялымда ұшып жүріп сезетін едім.

	– Ата, сонда Көк аспан мен қара Жер Алланың алдына барған ба?

	– Бармағанда ше? – дейді қиссашыл қартым, – бармай көрсін, Көкті тіліп, Жерді қақ жарып жіберер. Алла қаһарланбасын де.

	Періштелерін де шақырады. «Өзімнің мұрагерім – Адамды жаратамын», – деп ескертеді оларға. Періштелер қанаттарын қағып, байыз таппай гуілдеп: «Жаратушының мейірі түскен жан біздер едік қой. Әлде неден жаздық па?» , – деседі.

	– Өзіңізді мадақтап, ұлықтайтын біз тұрғанда жер-жүзіне кімді ие қылмақсыз?

	– Сендердің мұны білмейтіндерің мәлім еді, – дейді Алла. Сөйтіп балшықтан Адамды жаратып, оған он сегіз мың ғаламның атын үйретеді.

	Періштелер – Алланың сүйген құлдары. Алланың құдіретіне шәк келтірмейді. Әйтсе де сұрайды: «Ол бізден несімен артық?» Алла айтады: «Қане, он сегіз мың ғаламның атын атап, түсін түстеп шығыңдар». Періштелер Аллаға бас иіп, Адам атаның білгірлігіне мойынұсынады.

	Алланың Адамға ықыласы ерекше ауған-ау, әйтпесе, періштелеріне білдірсе, олар он сегіз мың ғаламды шарлап кетер еді. Әлде, шарлап жүр ме екен?.. Солай шығар, өйткені періштелер – жұмақта. Адам ата Хауа ана Ібілістің азғыруымен Алланың «жеме» деген жемісін жеп, уағданы бұзып, келісімнен айнып жер бетіне қуылды. Ібіліс сайтандығын істемегенде, Адам ата мен Хауа анамыз жұмақта алаңсыз ғұмыр кешер еді. Онда мына біздер жарық дүниеге келер ме едік, жоқ па? Періштелер куә, Алла Адам атаны сүйіп жаратқан. Ібіліс те өзінікі. Оған қиямет-қайымға дейін кеңшілік жасапты. Адам атаны да кешіріп, жұмағында қалдырмады ма екен? Әлде, Ібілісті қиямет күні жеткенше, адаммен арбастырып қою үшін қарғыс қамытын мойнына кигізіп, «құрт көзіңді, қараңды батыр, нақұрыс!» деді ме? Адам ата мен Хауа ана жұмақтың маужыраған құшағында, жан қинамай, бұйырған дайын астан ауыз тиіп, бәле-батырға бас ауыртпай, құлшына құлшылық етуді ғана біліп жүре бергендерінде Алланың пәрменін он сегіз мың ғаламның бір нүктесі – мынау қара жердің бетіндегі тіршілік иесі қалай ұғар еді?.. Бәлкім, Құдіреті күшті Құдай әуел баста Адам ата ұрпағы жер бетінде өмір сүрсін деп жоспарлаған болар. Сондықтан, байқап жүру керек, кез-келген уақытта қасыңнан сап етіп сайтан табылуы мүмкін.

	Абрам шалдың шаңырағынан шыққан бетте ойыма осылар оралады. Үй әне, жап-жақын. Бірақ, сонда да айналам тым үрейлі. Қарайғанның бәрі құбыжық секілді. Бас салатындай. Жылы қораларда күйіс қайырып ыңыранған сиырлардың тоқ үні, анда-санда әуп еткен сақ иттердің дауысы: «Ойбай, тез, қаш, ізіңнен өкшелеп Ібіліс келе жатыр!» дейтіндей. Тұла бойым тітіреп, денем мұздайды. Бірақ, қорықпаймын. Менің періштем бар емес пе?

	***

	Адам ата, Нұх ғалайассалам, Һұд, Салих, Ыбырайым пайғамбар, Сымайыл, Жақып, Жүсіп, Шұғайып, Мұса, Талұт, Дәуіт, Сүлеймен, Айып, Жүніс, Зәкария, Лауы, Ғайса пайғамбар, Мұхамед салалаху уассалам пайғамбар... бірінен соң бірі Абрам ақсақалдың қиссабаяндарымен ойға сіңіп, көкейге байлана берген.

	Адттар, самуттар, яхудей елі, көне Бабыл жұрты, құрайыш тайпасы пайғамбарлар тұсында да Жаратқанның жалғыздығына күмән келтіріп, пұтқа табынады, тоқшылықтағы өмірлерін харам тірлікпен, нәпсіқұмарлықпен былғайды. Соның зауалын тартып Жаратқан Хақтың назасына қалады. Оларды пайғамбарлардың Аллаға жалбарынып, құлшылық еткен тілегі ғана құтқарады. Хақ Тағала өзінің нәби пайғамбарларын әрқилы замандарда елшілікке жібере отырып қиямет-қайымды ескертеді.

	Әбірем қарттың әңгімелері осы сарында жалғасақанда мен қилы-қызық оқиғалардың әсеріне еліте түсіп «Батырлар жырын» еске алатынмын. «Шапса қылыш, атса оқ өтпеген, әй, менің баһадүр бабаларым-ай!»

	– Абрам ақсақал, – деймін сондай сәттерде қаным қызып, – қазақта неге батыр көп, пайғамбар жоқ?

	Ебірей шал жүзіме барлай қараған. Сосын қарасұр өңі ерекше жылынып, қазір айтпақ сөзінен даналық ой тапқандай мейірлене:

	– Өйткені қазақ – бұзылмаған, бүлінбеген, зерек, ақыл-парасаттан жол тапқан, ата-баба аруағын жат көрмеген, Тәңіріне ғана қол жайған халық еді, – деді. Осыны айтты да миыңа тоқып ал дегендей ыммен белгі білдіріп, сұхбатымыздан бөлек бір сөз бастады. Бұл – Қызыр әулие мен Мұса ғалайассалам туралы ұзақ қисса екен.

	***

	Пайғамбарлық қонып, Жаратқаннан аян алып, басынан небір хикметтерді өткерген Мұсадан біреу: мына жарық дүниеде сенен асқан білімді жан иесі бар ма деп сұрапты. Сонда Мұса Хақтың бірлігін, Жаратқанның Бәни Ысырайыл жұртын шапағатына кенелткенін, өзіне ерекше дарын сыйлағанын, теңізден жол ашылғанын, Перғауынның теңіз түбіне кетіп ажал құшқанын, сиқырлы қолы мен асатаяғының киесін айта отырып, мен – мұрсал пайғамбармын, Алладан қысылғанда мұғжиза көремін, осыдан асқан абырой, атақ бола ма? Соған қарағанда, жер бетіндегі кемел білімнің иесі мен шығармын дейді. Сөйткенде, Жаратушыдан уәхи жетіп: «Әй, Мұса, сенің әлгі сөзің не? Саған өлшеусіз білім мен қисапсыз қабілет дарытқанда менің мүмкіндігіме күмән соғатындай ойға беріл деп пе едім? Бұ дүниеде білімі сенен асқан, хайыр-шапағатыма бөленген тағы біреу бар» дейді құдіретін кезекті рет әйгілеп. «Раббым, сондай ғұлама жан иесімен мені жолықтыршы» дейді Мұса ғалайассалам жалынып. «Кездесесің, – дейді Раббы, – уағдалы күні кездесесің».

	Раббы Мұса пайғамбарға күндердің бір күнінде аян білдірді:

	– Анапа ағашының қабығынан себет тоқып, ішіне балық сал да, өзің бұрын-соңды көрмеген, білмеген өлкеге сапар шек. Ол өлке – сайын дала, сардар таулар өлкесі. Аяңыңнан жазбай сол мекенді бетке алып жүре берерсің. Жүріп келе жатып екі теңіздің қосылған аралына жетерсің. Себеттегі балығың түсіп қалар. Сен сонда оны көрересің.

	Мұса ғалайассалам баласының қолына балық салынған себетті ұстатып, жолға шығады. Айлар, жылдар өтеді. Аянда білдірілген екі теңіз бір арнаға құйған атырауды жағалап, арып-ашып келе жатып бір жерге дамылдайды. Сөйтіп, отырғанда қалғып кетеді. Баланың қолындағы себеттен балық шоршып түседі. Бала оны аңғармайды. Әкесі оянған соң әріқарай жылжиды. Бір уақытта Мұса: «Балам, себетіңе қарап қой» дейді. Баласы себетті ашып қараса, балық жоқ. «Балықтан қашан, қай тұста айрылдық?». Ойланып тұрғанда бала санын соғып: «Әлгінде аялдаған жақпар тастың түбінде түсіп қалса керек», – дейді. Мұса қуанады. Шаршағанын ұмытып желе жөнеледі. Келсе, екі теңіздің қосылған тұсындағы биік қара тастың қасында дана келбетті, ойлы пішінді бір момын жан тұр екен. Мұса келіп сәлем береді. Қайдан шыққанын айтады.

	– А-а, сен Бәни Ысырайылдың нәби пайғамбары Мұса боларсың? – дейді әлгі адам. Мұса ғалайассалам шарқ ұрып іздеген кісісін жолықтырғанын біліп барынша ізетпен, ғұламалардың уәзипасында мүләйім тіл қатады:

	– Өзіңізді таусыла іздеп келген пендеге ықылас етіп, оны дәрежеңізіге сай көрер ме екенсіз? Әгәрәки, сіз сондай ықылас танытсаңыз – ол сіздің жаныңызға еріп, сізден ғылым үйреніп, білімге кенелер еді де, білгенін жұртпен бөлісіп, Хақ Тағалаға құлшылығын жалғастырып, жан рахатына бөленер еді.

	Мұсаның осылай бек құрметтеп, ынтызарлықпен үн қатып тұрған адамы – Қызыр Ілияс еді. Қызыр әулие сонда айтады:

	– Ей, Мұса, мен сені ілестіріп жүрер едім, бірақ, сенің көргеніңе орай сөйлемеуге, білмегеніңді тықақтап сұрамауға тағатың жетпейді ғой.

	Мұса айтады:

	– Жоқ, мен дәтіме берік болайын. Көргеніме де, білмегеніме де мақұлмын. Тек ілестіре көріңіз, әулием.

	Сонда тағы да Қызыр әулие айтады:

	– Ай, Алланың ерекше жаратқан нәби пайғамбары, қайтсек екен? Егер тағатыңыз таусылғандықтан сөйлеп, сұрана берсеңіз мен сізге ренжіп, содан соң арамыз бүлінбей ме?

	Мұса пайғамбар уәдесін және қайталайды.

	Екеуі мүсәпірлік кебіне еніп теңізге қарай тартады. Барса, теңізден бір кеме жүргелі тұр екен. Жолаушылардың ұсынақты, момын қалпын таныған кеме басшысы екеуін қалдырмай ала жүреді. Кеме ыңыранып, зәкірін көтеріп қозғала бергенде Қызыр әулие оның табан тақтайларын жұлып алып, сындырып тастайды.

	Сөйтіп, кеме қайраңдап қала береді.

	Былай шыға бергенде Мұса кейіп:

	– Апыр-ай, Алланың қарызға берген әр күнін еңбекпен өтеп жүрген жақсы адамдардың қайырын шайыр еттіңіз-ау! Мұныңыз не қылғаныңыз?, – дейді.

	Қызыр әулие де іле тіл қатып:

	– Осылай сөйлеріңізді ескертіп едім ғой, неге ердіңіз маған?!, – деп серігіне қарайды. Пайғамбар уәдесі есіне түсіп, ғапыл кеткеніне қынжылады.

	Әулие мен пайғамбар сапарларын жалғастыра берсін.

	Алдарынан ойнап топ бала шығады. Араларында нұр жүзді, өзгелерден ерекше сүйкімді бір балақай көрінеді. Әлгі баланы әулие алдап оңаша алып шығады да, сиқырлап ұйықтатып, өлтіріп тастайды.

	Мұны көріп Мұса пайғамбар, тіпті, ашынады.

	– Оу, сенің Қызырлығың қай жеріңде? Өзің бір мүттәйім екенсің. Біреудің әлпештеген сәбиін не қылдың? Мынауың енді сұмдық!, – деп айқайлайды.

	– Айттым ғой сізге, – дейді Қызыр әулие, – менімен еріп жүре алмайсыз!

	Мұса пайғамбар ұмытшақтығына налып, әрі өзінің Раббы сүйетін істердің жер бетіндегі насихатшысы екенін есіне алып, әулие мен өзінің бітіміндегі қайшылықтарға бас шайқап, Қызырдан кезекті рет кешірім сұрап, соңынан ере береді.

	Ұшы-қиыры белгісіз сары даланың көл-көсір сағымы екеуін қалтаң қақтырып сүйреп әкетіп барады. Бітіп болмас, бітіп те болмас бір дүние әйтеуір. Жалпайған жазықтың жиегін құм жұтып, құм етегін құбақан төбелер қымтап, құбақан төбелердің шалғайын алып таулар аспанға көтерген құрсауы қырық қабат біртүрлі тылсым өлке. Жолаушылар діңкелеп бітті, әлдәрмендері құрыды, әбден тарықты. Ғазиз жаннан енді түңілгенде қарауытқан қыстақтың шетіне кеп жығылды. Бұл қыстақтың тұрғындары қарау екен. Мүсәпірлерге қара су татырмады. Маңайына жуытпады. Бірақ, қыстақтан шыға бергенде қисайып құлағалы тұрған құжыра кездесті. Әлгі құжыраны көрген әулие тіреу қойып, қамқорлық жасады.

	– Бұныңыз қайткеніңіз? – деді Мұса қайран қалмасқа амалы түгесіліп. Алдында екі мәрте жаңылысқанын да, әубастағы уағдасын да мүлдем ұмытса керек.

	– Сіздің уағдаңыздан тайып осылай сұрарыңыздыбірден білген едім. Сірә, сіздің нәби пайғамбарлық парқыңыздың да жөні білуге, түсінуге ұмтылуыңызданау... Енді түсіндірейін, – деді Қызыр әулие.

	– Алыс жердің түбінде залым патша жау шақырып, қалың ләшкер қол жиып, суда жүзген кемелерді басып алып жатыр екен. Нәпақасын адал еңбектен тауып қана күнелтетін ізгілікті жандарды сорлатпас үшін кемені қайраңда қалдырдым. Әйтпесе, залым патша оны тартып алар еді. Қалай ойлайсыз, қайсысы дұрыс: кеменің теңізде жүріп залым патшаның қолына түскені ме, әлде, қайраңда қалып адамдарының аман-сау қайырлы тірлік кешкені ме?

	– Ал, әлгі баланың ата-анасы Тәңіріне ғана сиынған мүміндер екен. Соданда олар балаға ерекше мейірімдерін төгеді. Шексіз еркелетеді. Бала – сол еркелікке тойынып, астамсыған, ойыны ой бұзар тірлікке бастап бара жатқан болашақтың бір бұзық адам еді. Сол неме ертең ер жетсе, әлеуметке әлек салары бек мүмкін-ді. Алдап апарып ұйықтатып өлтірген себебім – сол. Атаанасы Жаппар иесіне жалбарынып жақсылықтан аумайтын жандар болғандықтан, Тәңірімнен ол екеуіне әлгі баладан да көркем, одан да сүйкімді, мейірлі, ақылды, текті екі ұл сұрадым. Тәңірім тілегімді қабыл етті.

	– Құлағалы тұрған құжыраның ішінде екі жетімек отыр. Ол екеуіне ағайын-туғаны қарамайды. Жандары ашымайды. Екі жетім ертең ер жетер. Сонда олар құжыраның астындағы алтын көмбені табар. Ләкин, содан кейін тұрғындары қайырсыз қыстақты түзетіп жөнге салар.

	– Міне, – деді Қызыр әулие Мұса пайғамбармен қоштасып тұрып, – мен осының бәріне ақыл-парасаттың арқасында жеттім. Ақыл-парасатты Раббыңыз бәрімізге сыйлаған. Ақыл-парасатпен не нәрсенің де ақырына ден қойып, іс жасауда ғана кемдік қыламыз.

	***

	Әбірем қартпен әңгімеміз Қызыр әулие мен Мұса пайғамбардың хиккаясы аяқтала басқа ауанға көшті. Шал маған «кілет үйіндегі» тастарын тамшалатып, қайдағы бір ықылым заманалар жайынан сыр аңғартып жүрді. Мен бұл шамада мектептегі оқуымды тәмамдап Алматыға асығулы едім.

	Таң тамылжып ататын. Айналам өзгеше бір шаттықтың шабытты күйіне еліткен. Дүрия дүние құстардың әні үшін жаралғандай. Бұлаңдап сырғитын бұлақтардың сылқылы мен арынды Ақсудың күркірі кезек өріліп, мынау ақнұр әлемнің әуезіне айналған. Қаракөз қалқатайлар қандай әдемі. Ұрымтал тұстан табылып, ұмтылып бір құшар ма еді өздерін. Сүйер ме еді шөлпілдетіп. Ақтамақ қарлығаштардың қанатында сусып алқынған беу, жүрегім, қайда әкетіп барасың сен мені?

	Түс әлеті. Оқу біткен. Ертең соңғы қоңырау. Соңғы қоңыраудан кейінгі күн – Алматы. Үйге сыймай кәриядосыма соқтым. Шал «кілет үйінде» тастарын аударыстырып отыр екен. Әйдік әңгімеге құлқым жоғын аңғартып, жолсапарымның жайын мәлім еттім.

	– Сен Алматыға кетесің. Мен қашан Ерусалимге жетемін? – деді қарт. Таң қалдым. Абрам «Ащыбұлақтан» ұзап қайда бармақ? «Оу, бұ байқұстың осындай да арманы бар ма еді?»

	– Иә, – деді «жөйтім», – менің ғұмыр бойғы арманым – Бәни Ысырайыл топырағына бауырымды төсеу. «Қарлагтың» қараңғы түнегі де мені бұл арманымнан әсте айныта алған емес. Ол заман тамұқ еді. Қазір еркіндік. Әттең, бар екенімді, тірі екенімді білдірсем бітті, көне шежіреден хабардар яхудей баласы мені самғатып алып кетер еді.

	Менің ішім боздап қоя берді. «Қайран қартым, бұл сенің ең соңғы сөзің, ах ұрған ақтық тілегің ғана шығар?..»

	– Менің аманатым мыналар, – деді шал, – мен мұның бәрін арқалап Ерусалимге алып бара алмаймын.

	 ***

	 Алматы да, Әбіл нағашым да мені құшақ жая қарсы алды. Нағашымның жетелеуімен ойдағы оқуыма да топ ете түстім. Студенттік күндер басталды. Абрамның дәрісін тыңдаған пәле емеспін бе, бірден атаққа шығып, ауызға іліндім. Үздік студентпін. Нағашым ғылыми иниститутта қызметкер. Өзімен өзі тұйық жүреді. Жүдеу. Қалтасы жұқа. Маған суырып берер тиыны әмиянынан табылмай қынжылатын. «Өрекпелеусің бе, қалай өзі? Оқы, талмай, қажымай оқы», – дейтін сондайда жұпынылығын үлкендігімен жасырып.

	Көктем шыға жатақханама іздеп келіпті. Өңі балбұл жанады. Кітабым шықты дейді. Мұқабасында айға басын сүйеп, ұлып тұрған қасқырдың бейнесі таңбаланған қайыстай қалың қара кітап. Екеуміз атап өттік. Мен кәуап жеп, тәтті сусынға қандым. Ол сыра сімірді. Әңгіме шертті. Әріден. Абрам айтқысы келген ықылым заманалардан. Мен баяғы кәрия-досымды оның есіне салдым.

	– Тірі ме ол шал?

	– Былтыр тірі болған.

	– Ебірей екенін айтты ма ақыры?

	– Білдірді.

	– Сөйтсе керек. Олар шежіреге мықты халық қой.

	– Шежіре демекші, сол шал «көне шежіреден хабардар яхудей баласы тірі екенімді естісе, Ерусалимге самғатып алып кетер еді» деп отырған.

	– Қой, ей! Ерусалимге көшпек пе екен?

	– Өзі сөй деген.

	– А, оның жарасы жеңіл. Мен «жөйіт» достарымды құлағдар етейін. Самғатып алып кетсін.

	– Ол шал біздің таулардан ылғи тас жинап әкеледі. «Айналайын, бұл тастар – осы даланы мекен еткен сенің ата-бабаларыңның көзі. Бірі – мүлік, бірі – қару, бірі – тіл. Заты да, қаруы да, тілі де үн қатуға бейіл. Бірақ соны еш ескермейсіңдер!» деген.

	– Тап осылай деді ме?

	– Тап осылай деді.

	Нағашым түйіліп отырып қалды.

	– Онда былай болсын, – деді ол екеуара бас қосуымызды қортындылап, – мен Абрам Нойманның тілегін орындауға шындап кірісейін, сен менің кітабымды ақсақалдың қолына тигіз. – Келістік.

	***

	Жаз. Ауылдамын. Сағыныш мауық басылған соң, үйдегілерден көрішілер жайын сұрадым. Шал, Құдайға шүкір, малын өргізіп, бақшасын баптап, тақуа тірілігімен екен. Кемпірі боқырауда қайтыпты. – Қазір Әбірем мүлде жалғыз. Есімбек молдамен ғана тәжікелесіп қалатыны болмаса, былайынша, ауыл қарттарымен аман сәлемі түзу. Пейнетқор өзі бейшара. Қабын арқалап әлі тезек теріп жүр.

	Әжемнің қысқа хабарын ести сала Әбіремнің үйіне тартқам.

	Қарттың жүдеубастылығын бірден аңғардым. Бұрынғы жинақылық пен ұсынықтылықтың көбесі сөгіліп, шеті сетінегендей. Мосқал пештің үстіндегі шәугімнің шүмегі мен түбін күйе шалыпты. Әдетте басы тіктеліп, босағада сүйеулі тұратын сыпыртқы ошақ аузында жатыр. Төбесі аласа бөлмелерді бүгілген қарттық меңдеген: суық, қасіретті.

	Шал жазбай таныды мені. Сампылдап оқу-жайымды айттым. Үнсіз, сұлқ тыңдады. Әңгімеге құлқы жоқ сияқты. Әбіл нағашымның кітабын кереуетінің басына тастадым да сытылып шықтым.

	Ертеңінде Әбірем екеуміз оның албарында ұшырастық. Кешегіндей емес, қарт көңілді. Қунақ. Шатыраш ойнап шаршатқан тағдырынан құтылып, серпілгендей сергек.

	– Түні бойы көз ілмей оқып тастадым. Бұл қай бала еді, әлгі алыстан сендердің үйлеріңе кеп қайтатын нағашы ағаң ба? Бала болғалы тұрған бала екен. Жорыққа шығыпты. Қорықпайтын, тайсалмайтын көрінеді. Қисыны, байламы тастай. Еріксіз иландырады. Тәңірін бек таныған бекзат ұлдың өзі ме дедім.

	Осыны айтып дабырлаған шал: «Есіңде ме, Мұса пайғамбарды Перғауын әскерімен қуғанда Раббы теңізден жол ашып, Бәни Ысырайлды құтақартын сәті», – деді.

	– Иә, есімде.

	– Ендеше міне, мынаны тыңда.

	Шал кітап бетіне жүгінді.

	«...Ендi иудей Құдайының бастапқы есiмi нелiктен «Ау» болатындығына аз-маз тоқтала кетейiк. Ол үшiн жебiрей халқының Мұса ғалайссаламның басшылығымен Мысыр құлдығынан қашқан кезде жер бетiнде көрiнiс берген оқиғаларға, олардың себептерiне үңiлу керек. Бұл табиғи апаттар Жер-Ана бетiнде бiрiнен кейiн бiрi қайталанған қасiреттi уақыттар едi Жерге төнiп келiп қалғандай болған аспанды әлдебiр құдiреттiң күшiмен пайда болған дыбыстың керi лақтырып жiбергенi де рас. Әлденеше тәулiк бойы қарасын көрсетпей қойғандай болған Күн де содан кейiн қайта жарқырап шыға келген. Табиғаттағы мұндай құбылысты бүгiнгi ғылым тiлiмен былайша дәйектеп түсiндiруге болады: шамасы, тым жақын келген әлдебiр құйрықты жұлдыз кесiрiнен немесе көршi планеталармен өрiс күшiн таластырудан соң, бәлкiм, ғарышта қаңғып жүрген шойын тастардың бiрi құлағаннан кейiн орбитасынан шығып кете жаздаған Жер шары ыңыранып барып, Күн жүйесiндегi бүгiнгi орнына сәтiмен түскен болса керек. Апат зардабы бiрнеше апта немесе айларға созылғандығы да анық Осы бiрнеше ондаған тәулiк iшiнде адам санасына ұялап қалған үрей-қорқыныш жаңағы құтқарушыдай болып естiлген дыбысты Жаратқанның өзiнiң үнi деп қабылдауға молынан жетiп-артылатын. Екi жарты шардағы адамдар қиялын тербеп, құдайлар мен құтқарушы қаһармандар жайлы әфсаналар тудырған ол дыбыс бiзге қасқыр мифiнен белгiлi «Ау-у-у» немесе қысқаша «Ау» едi.

	Дыбыс немесе сөз иесi де белгiлi. Кеңiстiкте тербелiп барып, бүгiнгi белдеуiне қайта түскен Жер-Ана болатын. Ол кездi ескi кiтаптар «Өзендер арнасынан ауытқып, тiк көтерiлген теңiздер құрлықты шайып кете жаздаған заман едi» деп суреттейдi.

	 Күн жүйесiнде орын алуы әбден мүмкiн болған кезектi алапат апаттан Жер-Ана аман һәм жеңiмпаз болып шықты. Одан естелiк ретiнде әр құрлық, әр халықтарда өздерiне тән реңк-бояумен баяндалатын аңыз әңгiмелер қалды. Ежелгi элладалықтар анадан туған алып ұлдары Геркулеске аспанды көтерткiзсе, қытайлықтар сол кездегi әмiршiсiне Яо немесе Яу деген есiм бердi. Үндi буддашыларының бабалары «АУМ» деп дыбысталатын қасиеттi мантраны ұрпақтарына мұра етiп қалдырды. Жебiрей қауымы болса, Жаратқан он негiзгi қағиданы Мұса ғалайссаламға осы жолы түсiрдi деп санады. Бағзы түркiлер болса, Жер-Ана мен Қасқыр-Ананы астастыра iзет тұтты. Түркi қауымы қолдан Құдай жасамады, қолынан келмес iстi мойындарына артып пенде баласын да мазалаған жоқ.

	Иә, солай, қасқыр мифi мен тотемiнiң кемi үш мың жылдан асатын тарихы бар, ол адамзат баласында Ұлы Ана жалғыз-ақ екендiгiнен, оның есiмi Жер-Ана деп аталатындығынан сыр шертедi»*

	– Міне, жұмыр жердің баласын тұтастыратын осы түйін. Міне, қазақ ойының он сегіз мың ғаламды еркін шарлауы! Не деген кеңдік, не деген дархандық! Шал шалқып ұзақ сөйледі.

	***

	 Нағашым мықты екен. Уәдесінде тұрды. Абрам Нойманды көне шежірені жатқа соғатын яхудей жігіттері Ерусалимге самғатып алып кетті. «Ащыбұлақ» ауылы кешегі мыжырайған шалдың мұншама құрметті екендігіне айран асыр болып қала берген.

	Айтпақшы, Әбірем ақсақал «кілет үйіндегі» үйілген тастарды «оқудағы балаларыңа беріңдер» депті де, Әбіл нағашымның қолтаңбасы жазылған кітапаты ғана қолтығына қысып кете барыпты.

	***

	Жазымыш-ау... Абрам Нойман Ерусалимге ұшқан күні Әбіл нағашым кенеттен дүние салды.

	 ***

	Соңы...

	• Бұл жерде ақын, мәдениеттанушы Әмірхан Балқыбектің «Қасқыр Құдай болған кез» атты кітабынан үзінді алынып отыр.



	Алматы, 2015 жыл.





БӨРІ СОҚПАҚ


	(Әңгіме)

	– Жазушы боламыз.

	– Ақын боламыз.

	– «Боламызың» не? Болып қойғанбыз.

	– Мен – жазушымын. Қазақтың қасқа маңдайына біткен жазушымын.

	– Ал, мен – ақынмын. Ақынмын-ей, мен осы!

	– Міне, енді сілтеп тастау керек.

	– Түбіне дейін.

	– Әрине, түбіне дейін.

	– Жоқ, сен дұрыс алмай отырсың. Сімірген соң – сілекейлеп берекесін қашырмай сіміру керек.

	– Вот, дұрыс айтады.

	– Осыны ішсем, есім ауып, адам танымай, қасқыр сияқтанып кетемін.

	– Арқаң бар ғой сенің. Иең бар.

	– Иә, менің арқам бар. Арқалы ақынмын ғой мен дегенің.

	– Қасқыр туралы айтайықшы.

	– «Қасқыр түсті қақпанға, жортып келе жатқанда».

	– Баяғыда, бала кезімізде жаттаған бір тақпағымыз осылай басталушы еді ғой. Хи-хи-хи.

	– Е-е, жігіттер, қасқырға күлмеңдер. Күлмеңдер деймін қасқырға.

	– Неге? Күлейік те. Күліп үйренейік те. Не ол сонша? Білемін, қасқыр – киелі. Қасиетті аң. Қасиеттіні қастерлеу үшін де күлу керек. Мысалы, күле білу де – адам бойындағы қасиетті мінездің бірі.

	– Тауып айтасың. Сен осы ылғи да тауып айтасың.

	– Тағы да төңкеріп тастаудың реті табылды ма, қалай?

	– Табылды. Ал, қанекей...

	– Мен жұтып жібердім. Жұтқыншағымнан өтіп, қызыл өңешімнің айналасын жылытып, құлдилап барады. – Сен біздің жазушы досымыздың кейіпкерлері сияқты сөйледің.

	– О, Данияр ма? Ол да қасқыр. Нағыз бөрі.

	– Қасқыр... біз ғой мына жерде, қасекеңнің аяулы есімін қалай болса, солай атап, құрдасымыздай қылжақтап отырмыз. Түлей түзде ол өзінің аты-жөнін жалпылдаған ауыздарға айтқыза бермейді. «Ит-құс» дейді оны қырдағы жұрт, «Абалақ» дейді.

	– Данышпандарым, біраз дабырластық-ау, шамасы.

	Қайтсақ қайтеді? Тарқайық.

	– Өй, әлі ерте.

	– Иә, ерте. Асықпа. Сен білесің бе? Ықылым заманда аспан жерге төніп кеп, жамбастап жатып алған көрінеді. Адамдар зіл батпан аспанның астында бүгіле-бүгіле бүкірейіп қалыпты. Тіпті, еңбектеп, жер бауырлап жылжитындай халге жетеді. Алп-алп басқан адамдар ғана емес, шаңырақ мүйіз бұғылар былай тұрыпты, «бұлдырық» дейтін құсқа дейін қанатын жазып ұша алмайтын кепке ұшырапты. Бұлдырығың не, қыбырлаған құртқұмырсқаның өзі аспанның езіп, жаншып басқан салмағын сезініп, жеті қат жердің астын кеулей қашыпты. Осы сәтте жалғыз қасқыр ғана мұз сауыттай құрсанған аспанның бауырына тұмсығын сұғып ұлыған екен. Қасқыр және көп ұлыпты. Қасқырдың мына ерлігін еп көрген адамдар тегіс жиналып, бір сәтте: «Ауп» деп аспанды көтеріп тастапты. Содан бері бұл қасқырыңыз киелі, қасиетті аң есебінде.

	– Бізде, қазақтарда. Түп нәсілі түркілерде деңіз.

	– Иә, әйтпесе, өзге жұрттың қасқырда жұмысы жоқ.

	– Қасқыр – анамыз.

	– Атамыз.

	– Қасқыр емгенбіз.

	– Қазір енді бөтелке емеміз.

	– Ха-ха-ха!!!

	Қатты қызып, қаңғырлай сөйлеген үшеуге даяшы дәмхананың жабылатынын ескерткен. Әйткенмен де, әйгілі ақын-жазушы атанғалы жүрген үшеуді даяшының ескертуі елең еткізген жоқ. Керісінше, «сіздерге тағы не керек?» деп, мүләйім түрде, сыпайы сұрақ қойып тұрғандай оған қарап: «Ақысын төлейміз, тағы әкел, әкеле бер», – десті кеу-кеулеп. Үшеуінің де жүзі әлемтапырақ. Көздері әңкі-тәңкі. Ақшия қарайды. Даяшы басын шайқады. Сосын ызбарланып: «Шығыңыздар», – деді. Әлгі үшеудің біріне даяшының дауысы алыстан ыңыранып жеткендей естілді. Ыңыранған дауысқа ырыл араласқан сияқты. Олар мас еді. Тұтас шаһар жұрты мас еді.

	***

	...Ертеңінде Т. қаласының тұрғындары тегіс қасқырға айналып кетті. Бөлтіріктерін ерткен үйірлі көкжалдар жалаң қағып, әсем шаһардың көшелерін кезіп жүрді. Топталып, шұбырындысымен келіп тұмсық түйістіргенде, арландары желке жүндерін күжірейтіп, ұшы келте, шұнақ құлақтарын қайырып тастап, жанарларынан жасыл ұшқын атып, шайнасудан да тайынған жоқ. Сондай сойқанды қызу таласта талай арланның ішекқарыны ақтарылып көшелерде, алаңқайларда, биік үйлердің аулаларында қансырап жатты. Жеңген, жеңімпаз арландардың үйірі молайып, қарасы қалыңдай түсті. Әлгіндей үйірдің бөлтіріктері ойнақ салып, кәңкиіп тұрып қалған автокөліктердің төбесіне шығып, шоңқиып отырып та алды. Адамдардан арылып, алқам-салқамы шыққан, есік-терезесі ашық, көп пәтерлердің дәліздерін қасқырлар үйірі жортты. Қайсібір тұстан арс еткен арлан дауысы қыңсылап үйік тілеген қаншық қасқырдың үнімен қатар естіліп, қала алып апанның, жынысты таулы мекеннің тұрпатына енді. Бірте-бірте үйірлердің өрісі де айқындалып, апан-қала өзінше тәртіп түзе бастады.

	Осылайша, қасқыр-қала сапырылысқан тірлікпен ай жарымын өткерген. Сөйткенде, қалада азық таусылды. Базарларда, дүкендерде, қоймаларда қызарған ет, қан жұққан зат түгелімен түгесілді. Қасқырлар тәтті кәмпит, тәбет ашар жеміс-жидекке зауықсыз болып шықты. Қасқырлар үйірі әбден ашықты. Кеше ғана тоқ қарындары бұлтыңдап, түгі жылтыраған бөлтіріктердің үстін өлі, жасық жүн басып, ластанған қала тыныс тарылтты. Аш, ашулы қаншықтар қабаған өлекшіннің мінезін тауып, арландарды құлақ шекеден ала түсетінді шығарды. Қаланы улыған-шулыған, қыңсылаған, жарыса үн созып, дауыс салған зар кернеді. Міне, дәл осы кезде, түн жарымында, ақбурыл, кең кеудесін шалқайта тастап, жуан, жалдас мойнына біткен үлкен, қаһарлы басын тік көтерген кәрі, көсем арлан тұмсығын көкке созып ұлыды-ай келіп. Ол күңіреніп ұзақ ұлыды. Бұрынғы өткен бабалар ұранымен ұлыды. Түлейді күн-түн кезген абадандардың жорығын жоқтап ұлыды. Мынау тар, қапас қалада ұйлыққан үйірінің дәрменсіздігіне налып, күйіне ұлыды. Ұли алмайтын ұрпағының, зәу-затының қорқаулығынан қорқып та, қорынып та ұлыды. Көсем жалғыз ұлыды.

	Ертеңінде көсемнің қасына жас арлан қасқырлар жиылды.

	– Кеше түнде мазасыз күй кештіңіз-ау, неге жыладыңыз? – деді арландардың бірі арсалаңдап.

	– Талғажу етер бірдеңе іздедіңіз бе? – деді тағы бірі аш бүйірін жалап, аунап жатқан бетінде.

	– Кәрия, не тілейсіз? – деді қызыл іңірде қаланың бір бұралқысын бүктеп басып, өзек жалғаған көкжалдауы.

	– Жорық тілеймін, – деді кәрі көсем. – Қаланы тастап тау асайық, тас басайық.

	– Онда не бар?

	– Аң бар. Толған аң. Ерінбесең ешкі же, елік қу. Арқар аула. Бұғып бар да, бұғы бас. Домалантып доңыз қақ. Аңшылық – біздің ата кәсібіміз.

	– Апыр-ай, мұныңыз керемет екен, – десті арландар арс-арс етіп, – бірақ, сол аңшылық біздің қолдан келе қояр ма екен?

	– Келеді. Неге келмесін? Негізіңде жыртқыштық, аңшылық жатқан жоқ па?

	– Ендеше бастаңыз.

	– Мақұл, – деді көсем дүр сілкініп, – мақұл, еріңдер соңымнан.

	***

	Көсем бастаған арландар қалаға мол олжамен оралды. Бәрінің аузы қан. Бәрінің аузында: алқымдалған, таңы айрылған, қабырғасы сөгілген – ешкі, лақ, елік. Кейбір кеуделі, жоталы арландар доңыздың айғырын сүйреп әкеліпті. Қала қанға бөкті. Бөлтіріктердің ай бойғы аш қыңсылы тоқ ырылға, болашақ арландықтың айбарын сездіретін қуатты ырылға ұласып, ұрғашы қасқырлардың арландар айналасындағы мәслихаты мәнді, келелі кеңеске ұқсап жатты.

	– Отағасы, ертең де жорыққа аттанасыз ба?

	– Енді мен күнде жортамын.

	– Үйіңізге, үйіріңізге соғып тұрасыз ғой, әйтеуір?

	– Үйбай-оу, о не дегенің? Менің жортуылдарымның бәрі үйірімнің қамы емес пе?

	– Бүгін мелдектете тойындырдыңыз.

	– Күнде тойындырамын, қалқам.

	– Осы түн сіздің еркіңіздемін, арланым.

	Бұл түні көсем тағы ұлыды. Кешегіндей озандап, күңіренбей рух шақырып, ерлікті мадақтап ұлыды. Тағы да жалғыз өзі ұлыды. Ертеңінде үйірін ертіп жорыққа аттанған.

	***

	Көсемнің басшылығына бағынған арландар үйірі тау мен дала аңын қынадай қырды. Олар үшін тау мен дала деген олжаның отаны екендігін қапысыз ұғар уақыт та болған. Қаланы қан жапты. Қан жұтқан қала қаңқалардың үйіндісіне толып түнде түнеріп, күндіз күңси берді. Бұл кезде қаланың қаншық қасқырлары үйікке тоймай арлан көрсе, асылып ойнайтын өнер тапқан. Бұлаң құйрықты бір-екеуі қаланың сыртындағы дөңде, оңаша, тұмсығын соноу алыс таудан есіліп соғатын ерке, жұпар самалға төсеп жататын кәрі көсемге де келіп қайтқан. Үйкеленіп, иіскелеп, тәлімсіп тіл қатқан:

	– Аға, қалаға кірмейсіз бе? Айдалада мұныңыз не?

	– Шырақтарым, мені мазаламаңдар. Мен – түздің тағысымын.

	Көсем оларға осындай жайын білдіріп, тағылығын танытып бой тартатын. Сосын ойлайтын еді: «иттің ылыққан бұралқылары сияқты әпігі басылмайтын не деген пәлелер еді түге?» – деп.

	Күндер өте берді. Апан-қала ақсөңке сүйекке толды. Таудың, даланың бар аңын арландар үйірі мына шаһарға қуып тығып, алапат апатқа ұшыратқан сияқты: анда арбиған бұғы мүйізі, мында маңғаз сұлу маралдың қаңқасы. Суыр мен борсықтың жидіген терісі. Сол лас, сасық апанда майланған табандарымен тайғанақтап, бөрі бүлкегінен айныған бұның зәу-заты жатыр. Тоқ, марғау. Самсоз. Аң қағудан ерінетіндері де екпеттеп апан маңында аунайды.

	Бір күні көсем аң аулайтын түзді жалғыз кезді. Қасына ерерге қара табылмады.

	– Тоқпыз, тойындық, өзіңіз жорта берсеңізші, – деген олар ықылық ата ыңыранып.

	Көсемнің жалғыз жортқаны – жортқаны болды. Үйірінен жанына жан ілеспеді. Шетінен семіз. Ырсырс етеді. Ыңқылдап әрең қозғалады. Бөлтіріктерінің сирақтары сыртқа теуіп, домаланып зорға жүр. Жорық көрмеген, аламан шабысқа түспеген аяқтар қысқа, келте, доңыз аяқтанып қалған. Сіңірлі, серпінді, жүгіргенде балақ жүні түтеп кететін қасқыр аяқтар апан-қала тұрғындарының біріне бітпепті. Доңыз сирақтанған доңыз бейнелі бірдеңелер шетінен. Көсем қан құсты.

	Бұл шақта көсемнің көсемдігін, жортарлығын жамандап мәубас арландар тобы азу тістерін ақситып кеңес құратын. «Дала», «түз», «аң», «жорық» деуден тыйылмаса, осы ақсақалға жол болсын айтқанымыз жөн шығар тегі. «Қаланы тастап қыр жайлайық, ну тоғай, қия шатқалдан апан сайлайық» дейді. Бұрынғы бабаларымыз солай етіпті. Ну и что, олар үңгірде тұрды екен деп, біз де үңгірге оралуымыз керек пе? Қала дегенді білмеген бабаларымыз. Біз – міне, қала қасқырларымыз. Бұрын соңды болмаған жайлы тұрмыс. Жан рахаты. Мынау қабат-қабат зәулім үйлер тұрғанда айдаладан апан қазып, алас ұрғанымыз кімге дәрі? О не сорым? Ашықсақ көсемсіз де бірдеңе қылармыз. Білеміз ғой не істеу керек екендігін».

	Сөйтіп, осы сөзге тоқтам жасаған арландар ауыр денелерін марғау қозғалтып, сылбыр қимылмен, бірінің ізін бірі шайқақтай басып, кәрі көсемнің алдына келді. Байлам қылған сөздерін айтысты. «Шал, қалада тұра алмасаң, жұртты азғырмай, далаңа өзің тарта бер. Мұндағы балаларды қайтесің, тау асып, тас басып жүре алмайды». «Ы-ы, солай ма? Соны өзім де біліп ем». Көсем жанары жалт қызыл жалын төгіп, үйірлі арланның ортасында ойран салғысы кеп ырылдағанда, көмейінен лықсып алапат үн ақтарылды. Абадан азған ұрпағымен дөң басында соңғы рет ұлып қоштасты. Күңіреніп зар төкпеді, лағнет айтты. Ыза құспады, ыршып, ырыққа көнбей соққан жүрегінің аз ғана наласын білдірді. Өйткені, ол азған апан-қаланың қасында ұлығанды ғазиз басына қор санады. Сөйтті де, бөрі бүлкекпен жөней берді.

	Көсемнің бет алысы – Жоңғар Алатауының «Қартайған» деп аталатын бір айлапат асуы еді. Екі жағы жалама құз-жартас, найза тұмсық асуда бұның бабасының ізі қалған. Көсем сол ізді басып өтпек.

	***

	– Он төрт жасымда айдауға түстім, – деп бастаушы еді атам әңгімесін. –Жалаң қылыш, істікті мылтық асынған айдауылдардың алдында Бішпек-Тоқпаққа қарай кетіп барамыз. Жаяумыз. Ағайын -жұртпен іштей «қош-қош» айтысып, ұзап шыққанымызға көп болған. Солдаттардың түсі сұмдық. Қапысын тауып қашпаққа әрекеттенген бірер адамды көз алдымызда сұлатып салған. Жаннан түңілдік. Енді ел бетін көретін күн бар ма, жоқ па, білмейміз. Осылай келе жатып бір бұлақтың басына құлағанбыз. Кенезем кеуіп, шөл қысқан. Бұлақтан еңкейіп бір жұтым суға алақан тоса бергенімде, айдауылдардың басшысы қылыштың қырымен жалғыз-ақ ұрып отыз екі тісімді қаусатып қағып алды. Міне, содан бері қызыл иекпін.

	Сөйтіп, қандала болып абақтыға жабылдық. Күндіз шөп шабамыз. Мая шөмелейміз. Түн – абақты. Бізді қайтпек, қайда апармақ? Қашан атып, асып тауыспақ? Бұл сұрақтардың біріне жауап жоқ. Сондай суық, бұлдыр күндердің бірінде түнде жатып түс көрдім. Түсіме ақ сақалды, атан кеуделі қария кіріп: «Балам, қаш. Ертеңнен қалмай қаш!» – деді де, ғайып болды. Маған қамқорлық танытып жүретін үлкен кісі бар еді, көрген түсімді сол кісіге баян еттім. Әлгі кісі: «Бұл жай түс емес, аян түс екен. Бұны ешкімге айтпа. Амалын өзім табамын», – деді. Содан кеш түсіп абақтыдағы орнымызға жайғасқанбыз. Ұйқы-дұшпан қарадай басып барады екен, түсімді жорыған адам кеп түртіп оятты да: «Абақтының аузы құлыпсыз. Күзетшілер байқалмайды. Дыбысыңды білдірмей тұр, қашайық» деген сөздерді сыбырлап естіртті.

	Қашып шықтық. Қараң-құраң біраз топ екенбіз. Бәріміз қазақ сияқтымыз. Сөйтіп, жан сауғалап, бас бағып, ел шетіне де іліктік-ау... «Әй, енді туған жердің тасына табанымыз тиді ғой, бой тасаламай жүрейік» десіп, бейтаныс ауылдың үстінен шықтық. Ауылдың ортасында үлкен қоңыр үй тұр екен. Қоңыр үйде қоңырқай кісі отыр екен. Үндемейді. Біздің мүсәпір халімізді тез танып, әйеліне ыммен дастархан жасатып, дәм ауыз тигізді. Өстіп отырғанымызда үстімізге бір әйел кіріп келді. Кіріп келді де, бас-ағымызды тінте шолып қараған ол жүзі құбылып шығып кетті. Сонда барып отағасы баяу тіл қатқан:

	– Ел іші қазір бұзылған. Белсенді, шолақ басшы көп. Жаңағы әйел солардың жансызы. Жандарым, аялдамай тез тұрып, қашыңдар. Әйтпесе, ұсталасыңдар.

	Біз безе жөнелдік. Ауылдан сырт айналып, көзден тасаланған соң жолбасшымыз:

	– Бұдан былай топталып жүре алмайды екенбіз. Әркім өзінің жолын тапсын. Межелі мекеніңе жеткенше, күндіз төбе көрсетпе. Тек түн сағала. Ал, қоштасалық. Бұ дүниеде жолықпасақ, о дүниеде ұшырасармыз. Хош-хош, – деді.

	Түсімді жорыған, жөн сілтеген, есімі қазір жадымнан шыққан сол адамның айтқанымен түн жамылып, Баласазға да тұяқ іліктірдім-ау.

	***

	Атамыз – ол уақыттағы 13-14 жастағы бозбала, бабақонысы – Баласазға Баянжүректің басынан шолу жасап, бірер күн айналады. Әкесі Қуаттың жусанды далада жөңкілген үйір-үйір жылқысы, мүкәмал-мүлкі кәмпескенің талауына түскен. Кешегі малшы мен жалшы, қой сауып, құрт қайнатқанның бәрі – бұ күнде жат, бөтен жандар. Момын бай Қуаттың бейопа дүниедегі мынау халін табалағандай кіжініп, тап бере сөйлейді:

	– Бай. Шіріген «бай-құлақ». Малын бақтырды. Отын жақтырды. Қанады. Талады.

	– Айдату керек!

	– Итжеккенге жіберу керек!

	«Тәңір жарылқағырлар-оу, – деуші еді сонда жұғымды, майда бітімді, қоңырқай өңді тақуа қарт таусылып. – Мен сендерге не істедім, сонша итжеккенге айдатып сорлататындай?..».

	Әке момын, иі жұмсақ жан болғанымен төрт ұлдың үлкен екеуі – Нұрмұхамбет пен Ғұсыман өзгеше сұлу келбетті, өрт жігіттер еді. Сол екі жігіт ағайынмен астыртын хабар алысып жүріп, бір-ақ түнде Дәуітбай, Шақайлардың көшімен арғы бетке ауады. Ауған көштің алдынан солдат шығып қырғын атыс, қан майдан болады. Осы соғыста әкелі-балалы үшеуі бірдей оққа ұшады. Қызыл әскердің командирі Курносов деген казак-орыс шекарашылар отрядына бөрідей тиген қос сұлтанның қасына келіп: «Пай, мына екеуі қазақ арасында ерекше жаралған жандар екен. Өлгенде де өңдерін бермей, маржалар қызығып қарайтындай болып жатқандарын қарашы», – депті.

	***

	Жалғыз жаяу түн ортасы ауғанда баяғы Күрең жылқышының қосына кеп кірді.

	– Аға, бұл мен ғой – Кенжеахмет.

	Күрең бұны күтіп жатқандай тез басын көтерді де:

	«Кенжеахметпісің? Білгенмін келеріңді», – деді.

	Күрең жылқышы Кенженің әйтеуір бір соғарынан күдер үзбесе керек, қостың сыртында отырып, аз ғана кеңес айтты.

	– Сен ауылға аялдама. Қараңды көрсетпе. Осыдан жүріп отырып Сарнауаға жет. Сарнауаның сайында боз дөненің саяқ жүр. Ұстап мін де, арғы бетке тарт. Әкең, екі ағаң шәйт кеткен. Тек Құсекең ғана аман деп естиіміз. Мына Арасанның бекетінде жеңгең Жамал мен Нұрмұхамбеттің ұлы қалып барады. Амалын тапсаң соларды алып өт. Таппасаң амал кем. Ақиретте жүздесерсіңдер, – деді.

	Кенжеахмет бала кезінен таныс сүрлеу соқпақтан табан аудармай жүріп отырып, таң қылаңында Сарнауаның шатқалына құлдилады. Қараса, ақбоз суатқа құлап барады екен. Айнала төңірек тез ашылып, түннің бояуы солғын тартқан шақ. Құлынынан қолға үйретіліп, Кенжеахметке бауыр басқан боз дөнен әуелі құлағын қайшылап, құйрығын тігіп, құйын-перен жоғалуға ыңғайланды да, таныс дауысты естіген бетте шұрқырап жетіп келді. Кенжахмет ақбозымен «бауырымдап» жылап көрісті. Боз дөнен де иесінің қолтығына тұмсығын тығып, бүгінгі мынау саяқ жүрісіне, жүдеу күйіне мұң шаққандай солқ еткен дыбыс шығарып, содан соң жер тарпып оқыранып жіберді. Жел қанат ақбоз айдалып кетпесе де, аямастың азабын тартқан сияқты: арқасын ер қажап, аяғын тұсау қиыпты.

	Бала жігіт ымырт үйіріле Арасан бекетіне жеткен.

	Ілгеріде, іргесі шағын қалашыққа ұқсап өрілген Арасанның шипалы суына орыстың оқымыстылары, қазақтың қаратаяқтары, Қапалдың саудагер-татарлары үйір еді. Қысы-жазы Арасан өзгеше сән-салтанатымен көзді арбап, жасанып тұратын. Ендігі Арасан барқыраған мас дауыстарға толы, күкірт кеулеген, ыс тұмшалаған бекет болыпты. Соноу бір үлкен көк үйдің алдында орыс-казактар ортаға от жағып қойып, арақ ішуде. Бірлі-жарымы бос сенделіп жүр. Тағы бір шоғыры көк үйдің алдында мылтық майлап отыр. Оттың айналасындағылар әлдене деп барқырады. Балдыр-балдыр сөйледі. Қабырғасын Қарағайлының самырсын-шыршасымен қатарлап қалап, бояуды сіңіре сырлаған көк үйден екі әйел шықты. Алдыңғысы орыстың маржасына ұқсайды: екі жағына кезек ырғалып, кеудесін жайқай тастап, соңындағы әйелге әлденелерді көтерткізіп әкеле жатыр. Жамал! О, тоба! Жазбай таныды. Мынау – ақманар сұлу ақ жеңешесі ғой! Жұрттың қолы тиген майлық-сулықты ұстамайтын қайран жеңге қорлыққа көніп қалса керек: аяқ-табаққа орыстың арағын салып алыпты. Осының бәрін көк үйге жақын тасадан баққан бозбала қыстығып жылап жіберген. Жағасын, жеңін тістелеп үнсіз егілген. Кенет, көк үйден басына үкілі тақия киген кішкентай Жанасыл жылап шықты. Шырқырап, құлдыраңдап келеді. Апасын іздеп қалған-ау... Әлденеден шошынып, қорықты ма екен? Әлде, мына қорқаулардың бірі шапалақпен осып салды ма? Әйтеуір, сәбидің емес, зәбір көріп, запа шеккен үлкеннің зарын салып шырылдайды. Сәби үнді, бала бейнелі үлкен кісі ме дерсің. Үнінде қорқып, шошынғаннан гөрі айналасындағы сұмдықты нәресте жүрегімен сезінген қорғансыздықтың, қайғының, қорлықтың ащы зары бар. Тақиясындағы үкісі де ебіл-дебіл: қорқаулар ортасында ұшып жүрген сәбидің періште жанындай желпжелп етеді. Сол кезде... тап сол кезде, мылтығының ұңғысына май жұтқызып отырған мұжықтың бірі тақияның төбесінде үлпілдеген үкіні көздей бере шүріппені басып салған. Қорғасын оқ қас-қағымдық зуылмен түн бауырын қып-қызыл шоқ болып сызған күйі ысқырып барды да, сәбидің бас сүйегін қақырата тіліп өтті.

	***

	Ақбоз ат бауырымен бұлт кешіп келеді. Аспан таулар ат тұяғының астында тас бұлттарға айналып, күтіркүтір етеді. Кейде меңіреу тас бұлттардың түпсіз терең қойнауы жаңғыра шулап, жамырай жөнеледі. Сені де жұтып әкететіндей шыңырау түбінен самбырлайды.

	Бір сәт адасып, тоқырағандай айналшықтаған ақбоз мойнын төмен сала берді де, шөкелей түсіп дем тартты. «Біткен жерім осы екен, – деп ойлады бала жігіт, – біткен жерім осы болды». Кенет, ақбоз жылқы баласының әдетінде жоқ еппен еңбектей берген. Еңбектей бере дем тартады. «Бұ не?» Кенжеахмет ерден сырғып түсіп, ақбоздың иіскелеген жеріне үңілген. Көзі үйренгенше үңіліп қарай берген. О, Тәңірім, міне, қара! Ақбоз арлан қасқырдың ізінен түскен соқпақты тауыпты. Бөрі соқпақ. Соны иіскеп жан шақырып, бағыт түзегендей. «Иә, Алла, жар бола гөр! Я, аруақ!» Кенжеахмет ақбоздың жалына жармасқан. Боз дөнен бұлтты сүзіп, мұзарт шыңдардың қылыш жүзді қырлауыт жондарына тұяғын жебедей қадады.

	Тұман сейіліп, маңай жазылғанда бала жігіттің алдынан «Елмісің, жаумысың?!» деп ақырған жарақты топ шыға келді. Бұл – топ «банды» аталған Жөкей батырдың жігіттері еді. Жөкей – арғы-бергі елге тең пайдасын тигізіп, бекет-қамалдарда бекінген орыс-казактарға ойран салып тұратын тау тағысы, жырынды ердің өзі еді.

	Бала жігіт батырдың алдында бастан кешкен жайының барын ақтарды. Жөкей де бәрінен құлағдар екен. «Ағаң Құсайын Ойманбұлақ жақта. Немере бауырларың да – сонда. Алдың ашық, заулай бер. Бірақ, мына ақбозыңды тастап кет», – деді.

	– Батыр аға, – деді бала жігіт, – ақбозды сізге тарту етейін, сіз маған Күрнесті қандап беріңіз. – Болады.

	***

	Біздің жақта ел айтушы еді: Жөкей батыр ақбоз ат мініп Жоңғар Алатауынан түсіпті. Ақбоз ат тегінде жай жылқы емес, бұлттан жаралса керек. Шауып келе жатып көрінеу көзге жоқ болып кетеді екен. Соңында түтіліп ақ шуда ғана қалады дейді. Сонысына қарағанда, расында, бұлттан жаралған-ау... деп.

	Әлқисса. Сонымен, Жөкей батыр ақбоз ат мініп Жоңғар Алатауынан түседі. Түседі де, Арасан бекетіне келеді. Бөрідей тиіп, қамалдағыларды қасқырдай талайды. Бірақ, жалғыз екен. Жігіттерін ертпепті. Күрнестен алар жеке кегі болғанға ұқсайды. Жалғыздың аты жалғыз емес пе, әлде, ішкі есебі солай ма екен, батыр шығанға шығып ақбоздың басын қоя береді. Курносов әскерімен «жау қаштылап» қуып береді. Сонда, Жөкей ақбоздың басын кері бұрып, жұлдыздай аққан күйі Күрнестің кеудесіне қорғасын оқтың бірін қадап кете барыпты.

	***

	Апан-қаладан ауған абадан бөрі соқпағын тапты.

	***

	Әйгілі ақын-жазушы атанғалы жүрген үшеуді даяшының ескертуі елең еткізген жоқ. Олар мас еді. Шаһар жұрты тегіс мас болатын. Бір қызығы, бәрі де сол күні білгендерін көйітіп, қасқыр туралы әңгіме айтыпты. Өйткені: сол түні бөрі соқпағын тапқан абадан қасқыр аспан астын күңірентіп ұзақ-ұзақ ұлыған еді. Ай толыпты.

	Алматы, 2015 жыл.





ҚАСҚА АЙҒЫР ҚАЙТЫП СОҒАР МА?


	(Толғау-эссе)

	Көбесін көк тікендей буған кісенді қарш шайнап, үзіп тастап көсілген қасқа айғыр қара жердің жонын қасып келеді. Бауырын арбақ тіс соқа тілгілеген дала да рахаттанып жосыла берген. Жайылып жатқан жазық пен тәкәппар паң тауларды құйрығына «орап» алып, Атажұртына азынай тартқан қасқа айғыр қанжыға тұсқа қайырылып бір, қамшылар жағына екі қарады. Ұмасына орай тиген қамшы жүзі улы еді. Ұмытқан жоқ. Оң қапталдан доғалана түскен жылан шылбыр кеңсірігін ысып, орып жібере жаздады. Жазымнан Құдай сақтаған соң көк перісін жалына қондырған көк тұяқ қара түннің шабын қара кездіктей тілгілеп келе жатқан беті осы.

	***

	Сүйекке сіңген қасиетті қайың аршығандай қылған саясат па, әлде, тасбақа түстес Уазик мініп жүретін Беделтұт па еді?.. Бүгін, міне, соны ойлаймын.

	Әлдеқашанның қойнына сіңген уақыт емес – біздің балалығымыздың төбесі иек астында қылтияды. Жадымызда бәрі сайрап тұр. Сол бір жылдары ауылымызда жылқы көрсе жынын көргендей құтырынып соғатын шолақ белсенділік үстемдік құрып алған. Сабы тұқыл, қазан-ошақтың маңында тоқалдықта жүретін қара пышақ жағы түкті хайуанның алқымында ойнады, тұлпар шығар талабы тайынан танылған түлік қойшының тақымында изеңдеумен тозды.

	Ауыл үйдің айналасы тұнған егін еді. Жұрт жылқысын тұсап, арқандап ұстайтын. Төңірек түгелімен темір-терсекке толды. Ал, Қамбар ата тұяғы машинаға тиеліп етке айдалып бара жататын.

	Со заманда жылқының жанарына үңілсе, қазақ өзін көрер-ді. Басы сопайып, көзі алайған қазақтың келбетін жылқы туысқандай дәл танытатын біреу бар ма? Кісісіне кезіксе, кіндігін тартып кісінеп жіберетін күліктей сезімталды кім біледі? Қазақ білетін. Білген. Қазір тапырақтап шапқанның бәрі атбегі атаныпты.

	 ***

	Құлағының түбін қасып тұрып қасқа айғырдың жасына «шомылатынмын». Жануарды арбаға жегуші ек. Соған ішқұса бола ма, қайран қасқа маған іштей егілгендей, еңкілдеп жылағандай мұң шағатын. Қарашағына қарасам, қара аспан төңкеріліп, жердің беті жыбырлап, кілкіп сала береді. Қараң қалған дүниені, сонан соң білігінің майы таусылаған ырдуан арбаны тас-талқан етіп тастай қашпаққа қасекең талай мәрте ұмтылды. Мен оны біліп жүрдім. Бір күні ана жаққа аттанудың кезегі біздің мұңдастың да басына келіп жетіпті. Бауырынан бұзау өтсе де мыңқ етпейтін қасқа батыр сөйтіп жүк мәшинесінің қорабына тиеліп кете барды.

	***

	Дала қазақ пен жылқыны қатар туған. Бірінің тұяғы сетінесе, бірінің тегі сұйылады. Түптің түбінде екеуі де анасына боздап қайтары анық. Анасы – боз даласы. Қасқа айғырдың сол сапардан соқтыртып оралуы соның мысалы. Мысал көп қой. Көп мысалдың бірі еді ол, көне мысалдың жаңғырығы еді ол. Жершілдік. Қасқа айғыр тым жершіл боп шықты. Баяғыдаа, – үлкендер жағы сыбырлап қана айтатын, – Шұбар құсап айдауға кеткен көк пері қайырылып бір соқты-ау…

	***

	Ертесіне қарасақ, қасқа айғыр мамаағашқа мандайын сүйеп, екі бүйірін соғып, солықтап тұр екен.

	– Шалып жіберу керек!– Ту сыртымнан біреу шаңқ ете қалды. – Жамандатқыр кәрі неме қашып келіпті. Жігіттерді жина. Буып берсін аяғын. Алқымынан орыпақ жіберейін!

	Қасқа айғыр құлағын тігіп, құйрығын көтерді. Жанары шоқтай жайнайды.

	– Жынданған ба, немене? Ұста, қаумалап, ұстаңдар, қане!

	Қасқаның қаны басына шапса керек. Дөй далаға құйын-перен ұра кеп жөнелді. Соңынан тасбақа түстес Уазик түсті. Екеуі де алыстап барады, егесіп барады.

	Қасқа айғыр, қырға шығып көз салдым, сағымға сіңіп жоғалған сияқты көрінді.

	Қасқа айғырдың бұлай шығындап шабатынын бұрын-сонды ешкім білген емес.

	Жер жыртып жүрген тракторлар тоқтап қалды. Тракторшылар мына кереметтен құр қалуды өздеріне күнә санаса керек. Сол күні кеште қасқа айғырдың ерлігін дүрілдетіп отырып әй бір «жуды» ғой.

	Келесі күні басы ауырып әншейіндегі озат Асанбай жұмысқа шықпай жатып алды. Іздеп барған бригадирді үйінен боқтап қуып шығыпты деп, өсекке кенезесі әбден кепкен ағайын тағы бір дүрлікті.

	Бұның бәрі әншейінгі әңгіме. Бірақ «айдың күннің аманында» қасқа айғыр салған бүлік қаршадай бала біздердің жүрегімізді бүлкілдетіп…бүлкілдетіп кеткені рас. Кейін түйдім:

	Есі ауған Ел ерлікті танымайды екен, бағасына жетпейді екен. Қасқа айғырдың жалына жармасып сол күні ауылға кәрі аруақ келген еді ғой.

	 ...десем бұл қазақ күледі-ау, әлі.

	Алматы, 1998 жыл





ҚАРАТАУДЫҢ ҚАБЫЛАН ҰЛЫ


	(әңгіме-эссе)

	Шаршы алаңды еңсере басып тұрған үнсіздікті шымыр қазақтың екпіні қақырата тіліп өтті. Оның қазір мынау шірей тартылған ала арқандарды домбыра шегіндей бебеулететінін жерлес – жанкүйер іштей сезіп отырған. Бәсекелесі – Рачков. Төрешілермен «төркіндігін» пайдаланып Кәрібекті сан рет сан соқтырып кеткен Валерий Рачков дейтін осы болады. Туралап сілтесе – тас уатардай соққысы бар қарсыласынан қаймығатын жүрек Бөкеновке бітпеген соң қайтесің, Рачковтың реңі алғашқы раундта-ақ рабайсызданып үлгерген. Десе де, дес беруді өзіне ар санайтын КСРО чемпионы қаршығадай қазақты қағып жіберуге құшырлана құлаш тастайды.

	Кенет Кәрібек оң иыққа бұлт ете түсті.

	Сол қолы Рачковтың дәл иегі астынан қадалған. Басы қайқаң ете көтеріліп ашық қалған чемпионның шықшыты келесі соққының нысанасына айналды. Көрермен дүркірей көтерілген. Көрерменнің дүркірей көтерілгені қазылар тарапынан жасалынған әділетсіздікті көргенде ашулы, шерлі дүбірге ұласты. Заман қазаққа зәрін төккен кез еді ғой, ұлы дүбір бірақ іште бұлқынып, іште өлді. Есеп: 3:2.Жуан күшке баққан жалғыз ұпай жанкүйер жұртты қоғадай жапырды.

	Сөйтіп, Алматыда өткен әлем чемпионаты қарсаңындағы шешуші сында Валерий Рачков сытылып алға шығып кетті. Тап осы сайыстың алдында ай бұрын Тбилисиде болған КСРО чемпионатында да жүлдені төрешілер Кәрібектен жұлып алып, Рачковтың қанжығасына бөктеріп берген-ді.

	Қиянат көзге үстемдік көрсеткенімен, жүрекке әмір жүргізбес болар. Кәрібек жеңілген жоқ.Бәлкім, ол Гүржі жерінің түнерген тауларына қарап, кең жазира сахарасын есіне түсіріп, еңсесін тіктеді ме екен?.. Етектеп келіп еміне көкке ұмсынған Қаратауға қарай жүгіріп бара жатқан бозбала шағындағы ұмтылыс бойына жігер тасқыны болып құйылды ма... Әлде қалай? Әйтеуір ішінен «біз әлі кездесерміз» деп күбір етті.

	Кәрібек жеңілген жоқ. Тұйғын тұрпатты қазақты өр мінезді Гүржі елі (грузиндер) ұсақтыққа қия алмаған. Қайтіп қисын. Бөкенов Рачковке дейін мәскеулік менмен, тәкәппар жігіт Родзоняктың кеудесін басты. Еуропа чемпионы Лаптевті шаршы алаңның ішінде безек қақтырды. Былғары қолғап бәсекесінде басын бәйгеге тіккен талай мықтыдан мерейі үстем туған КСРО мен Еуропа чемпионы Лимасов та Кәрібектің кәріне шыдай алмаған соң – төрешілер арасындағы «ойын» өңін өзгертіп шыға келді. «Қалай да Бөкеновті Рачковтың маңына жақындатпай жолда қалдыру керек». Және солай болды да. Спорт аренасының жұлдызды есімі тәлейіне бұйырмаған біздің боксшымыз жартылай финалды әлдебір украин баласынан ұпай санымен ұтылды.Ұтылмады деп даурықсақ, бүгінімізге ұят. Ия, адам ғұмырында жеңістерге бергісіз жеңілістер де болады ғой. Бұл – 1978 жылғы Тбилиси қаласының тарихына із қалдырған КСРО чемпионаты еді. Кәрібек әлгі сайыстан қола жүлдемен оралды.

	«Біз әлі кездесерміз» деп еді ішкі дауыс. Олар расында да Алматыда қолғап түйістірген. Кездесудің мән-жайын жоғарыда баян қылдық қой. Енді оны қайталағанмен,құмарымыз тарқамайды. Жуан күшке баққан жалғыз ұпай жанкүйер жұртты ғана жапырған жоқ. Бокс өнеріне өзіндік қырымен келіп қосылған таланттың, әсіресе, сағын сындырды.

	Сағы сынды ма?

	Басқаның бәрін ысырып қойып, мен кейде Кеңес одағының боксшылар сапында иық теңестірген Кәрібек Бөкеновтің соңынан қарап соны ойланамын.

	Сағы сынды ма?

	Неге бұлай?

	Таза жеңіс неге талапайға түседі?

	Осы сауалдардың талқысынан шыға алмай ой парақтарын ақтарсаң, әділетсіздіктің әлімжеттігіне қасарыса қыр танытқан соқталы тағдырлар ұқсастығын аңғарасың.

	«– Риверс, жеңіле сал!»

	Басқа-басқа, бапкерінің бұлайша бұйырғаны несі?

	Оның көз алдынан аш-жалаңаш туған елі – мексика халқы тізбектеліп өтіп жатты. «Жоқ, жеңілуге болмайды». Гонг өз бұрышында аузы мұрынынан кеткен қанын да сүрте алмай есеңгіреген жас боксшыны селт еткізе сілкінтіп жіберді.

	Қарсы жұдырық жұмсары – Дэнни. Қаһарлы Дэнни. Тұтас денесі шақпақтанып билеп босады. Риверстің иіні салбырап түсіп кеткен.

	– Аяма оны, Дэнни!

	– Өлтір, күшікті!

	Шешуші сайыстың сиқы бұзылды. Бір сәтте мексикалық жас боксшының жанары жасын атып шыға келді. – Абайла, Дэнни, ол екі қолымен бірдей соғады.

	Төрешілердің бәрі бокс королінің атақ-даңқына қылау түсіргісі келмей, өбек қағуда.

	Кенет Латын Америкасының жұлдызы Дэнни, қаһарлы Дэнни, бокс королі атанған Дэнни сол жағына қарай қисая құлады».

	Джек Лондон. «Мексика ұлы». Іштей ыза мен кекке булыққан Мексика ұлы жеңіс тұғырына көтерілді. Бүтін бір халықтың рухын шағын әңгіме желісінде соншалықты асқақтатқан жазушы Дж.Лондон ерлік даңқын ерекше әйгіледі.

	Қазақ ұлы! Сен де талай қамал бұздың. Қазір ойлап қарашы. Қаратаудың қойнауындағы қараша үйлердің іргесінен ұзап, алысқа, тым шалғай елдерге бойдағы өнерді паш етіп сапарлап қайтудың өзі неге тұрады? Жалғыз жарым ұпай саны әлдекімдерге бұйырса, ол сенің жеңілісің емес. Сондықтан сағың сынбасын.

	Бөкенов пен Рачков жаттығу барысында оңаша жұдырықтасып қоятын. Валерий айла-тәсілге бай, білегі тастай жігіт. Оның жұрт, әсіресе, соңғы мәреге дейін алқынбай жететін аламандығына риза болушы еді. Аяқ пен иық пропорциясын бұзбайтын, қимылы тас-түйін боксшы. Қазақстан құрамасының үкілі үміткері – Рачков алайда, Кәрібектің алдынан ығыса беретін. Кәрібек қолма-қол ұрыстың қарадүрсін мінезін талқандап, бокс өнеріне әдемі эстетика әкелді. Қарсыласының соққысын денесіне дарытпай аяқпен билеуді, денені болат серіппедей ұстап игеруді, рингте рокировка жасауды көп жеткіншек кезінде Кәрібектен үйренген.

	Ірі, үлкен ойындарда қазылар жағы қадамын аштырмағаннан кейін боксшы Бөкенов былғары қолғабының бауын шешті. Қарымта қайтарудың жолы көп қой өмірде. Ол енді өзі шәкірт тәрбиелеу мақсатымен Жамбыл облыстық ішкі істер басқармасының «Динамо» қоғамына ауысты.Қоғамда 1993 жылғы дейін қызмет істеп таза іскерлік мәселесіне, яғни, бизнес әлеміне бет бұрған.

	Бұл күндері Кәрібек кім?

	Боксшы ма, әлде бизнесмен бе?

	Осы сауалдың жауабы Бөкеновтің жансарайында күнде жаңғырып жатса керек. Кей-кейде естиміз, Кәрібек әлем чемпионы Рачковқа жақсы таныс баяғы былғары қолғабын киіп алып жас перілермен жұдырықтасып қояды деп. Демек, шын боксшы болып туғаны ғой.

	Рачков демекші, сонау бір жылдары Валерий Рачков: «1978 жылғы әлем чемпионатына Кәрібек баруы керек еді. Чемпиондыққа лайық адам Кәрібек еді» деп бокс қолғабының ішінде бүккен бармағын жазыпты.

	Таланттар бір-бірін осылай танып, бағалауға тиіс.

	Сенің азаматтығың, ат-атағың, құрмет-лауазымың өмірдегі, я өнердегі шынайы бәсекелесіңнің көкейінде орын тебеді екен.

	Ия, солай, аға!

	Алматы, 1998 жыл





БАРЛЫҚ ЖОЛ ДАҢҒЫЛҒА БАСТАП БАРАДЫ


	(әңгіме-эссе)

	Қанатты Қарағандыға ертіп кетемін. Қаладағы спорт интернатына орналастырамын. Оқу – білім мен өнерді тел игеріп, шыңдалып өссін.

	Үйдің үлкені болған соң ба, кейде Еркіннің осылайша ойындағысын түйіп бір-ақ айтатыны бар.

	– Үйбай-ау, Қанат дегенің қаршадай бала емес пе? Қабырғасы қатқан жоқ. Оң-солын әлі танып-білмейді. Қой, қарағым, Қанатты қой. Көзін бақырайтып қалай қиямын алысқа?..

	Анасы шыр-пыр. Ал, әке салмақты қалпынан айнымай басын изеді. Майданның түн-түнегін көрген ер ғой, ұлдарының болашағына бек сенетін сияқты.

	Ертесіне ағасы Еркінге еріп Қанат қара жолдың бойына шығып тұрды.

	Алғашқы сапар алыстан басталды. Рига.. Латвия Республикасының астанасы.

	Айдарын Сарыарқаның самалы сипаған қазақ ұлы көзді ашып-жұмғанша Балтық бойынан шыға келді. Ел қайда? Ауыл мынау жалпақ жер планетасының қай тұсында қалды? Айыру мүмкін емес. Айқай-шудан құлақ тұнады.Төңірек тұмшаланып, қусырыла түскендей. Кенеттен қарсы бұрыштан өзіне қарай гүрзідей жұдырығын ала ұмтылған біреуді Қанаттың көзі шалды. Сол сәтте жаңағы аласапыран айқай-шу сап тиылған.Әлем демін ішіне алып тынғандай. Ұрыс алаңына шақырая түскен электр жарығы Қанатты өртеп барады. Мың-сан садақ көде-инелер миына құйыла қадалып жатыр. Төреші ортаға шақырды. Өң-түсі боп-боз. Жұлынына мұз қатқандай сіресіп Қанат ортаға қарай ілбіді. Көз алды қарауытып, басы айналған. Қараса, қолғап түйістіріп тұр екен. Селт ете түсті. Әуеде найзағай сызық ойнап, сауырына сарт тиер қамшыдан ыршыған асаудай жұлқынды.Тарс бітелген тығынның бәрі ашылды. Төреші ысқырып жіберіпті.

	Қарағанды педагогикалық институтының студенті Қанат Ғалымтаев чемпион атанды. Бұл – «Еңбек резевтері» ерікті спорт қоғамы Орталық кеңесінің 1983 жылы Ригада өткен біріншілігі еді.

	«Кімдермен жұдырықтасқаным ойыма оралмай, осы күндері дал боламын, -дейді Қанат ағам езу тартып. – Сол жолы бәрінен басым түссем керек. Ал, шынымды айтсам, Ригадағы менің ең үлкен жеңісім – ол өз бойымдағы күдік пен үрейді игеруім еді».

	Енді оқушы, сен ойланатын шығарсың: «Сонда қалай?» деп. Сонда қалай, білегі болат серіппедей, жұдырыққа әбден төселген, жаттығып шыңдалған жігіт те үрейге бой алдырып, күдіктен жеңіле ме?

	Бәрі де мүмкін. Әсіресе, спорт өнерінің қыр-сырын нәзік қабылдайтын жігіт кеудесі – елік-үрей мекені. Ел сүйінер ерлік пен қыз сүйсінер сымбат ақкөз тасыраңбайлардың қатарынан табылмасына кепілміз. Сонда кеп айтарымыз мынау:

	Үмітті ердің жетегінде үрей жүреді. Күдікті қорқау ғана білмейді…

	Бұл сөздің байламын былғары қолғап бәсіне түсе бастаған балғын жастардың бағамына қалдырамыз.

	Ал, Қанаттың үлкен спорттағы өмір жорығы былайша жалғаса береді.

	 1984 жыл. Ташкент. «Еңбек резервтерінің» кезекті жарысы. Бұл жолғы жеңіс тағы да Ғалымтаевтың қанжығасына бөктірілді.

	Дүние кіндігінен бір айналыпты. Артта аунап жыл қалған. Анасы «қаршадай ғой» деп алыс жолға қимаған Қанат Арменияға аттанды. Ол КСРО чемпионатында 57 кг. салмақта күш сынамақ.

	Бірінші жекпе-жек. Қарсыласы КСРО-ның екі дүркін чемпионы Бекмұхамедов. Бекмұхамедовтың беделі 57 килограмда дәуірлеп тұрған кезі. Ешкімге дес бермес көкдауылдың нақ өзі.

	Қазылар Қанатқа самарқау ғана көз тастайды. Атыжөні беймәлім боксшыға көрерменнің де жаны көп күймесі анық.

	Білемдей тартылған ала арқандардың ортасында Қанат қабыландай шиыршық атты. Баяғы үрей мен күдік оны болаттай шыңдап шығарған.

	Гонг. Бұл жолы төрешінің ысқырығын Қанат тағатсыздана тосып тұр еді.

	«Келсең – кел» деп қардай бораған дүлей соққылардың серпінінен ә дегенде-ақ тегеурінді білектің иесі аңғарылып үлгерді. Қанаттың алғашқы раундтағы сайысы 57 кг. салмақтағы сабаздарды түгелімен састырып тастады. Оның үстіне келесі раундқа шықпайтынын білдіріп Бекмұхамедов басын шайқай берді. Жұрт назары жұдырықтай қазаққа ауған. Қазылардың күдігі қоюланды. Алда Казарян бар. Армяндардың аяулысы Казарян өз жерінің топырағын басып тұрып ешкімнен ұтылмауға тиіс. Ал, мына қара қазақтың қарқыны тым қатты. Қорғанысы – тас қамал. Екі иығы еркін ойнайды. Сұңғыла қазы нағыз боксшының қары талса да, жауырыны қусырылмасын жақсы біледі. Әсіресе, төменгі қабырғадан көтере сүріп, баурдан орап соғатыны қиын екен. Кез-келген боксшы жүректің талма тұсы мен кіндіктен жоғары, шықшыт пен иек астын қорғаштап бағады. Шынтақпен-ақ қағып жіберуге болатын маңнан ауыр соққы дарытам деп кім ойлайды?... Іс насырға шаппаса игі еді.

	Казарян қаша ұрыс салды. Қанаттың құлашын осындай әдіске бағып, жазып алмақшы. Сөйтіп, ол сайысты бұлтақтап қашумен тәмамдады. «Қашқын», бірақ, жеңіске жетті.

	– Казарян тегінде қарсыласының жадысын оқып алғандай қарсы әдіс-айла қолдана қоятын керемет боксшы болды, – дейді Қанат бұл күндері баяғы армяндық бәсекелесін есіне алып. – Ойлануға мұрша бермейтін. Әр шабуылыңа жауабы әзір. Техникасы мен тактикасы керемет ұштасқан боксшы Казарян маған Ресейдің Иваново қаласында өткен КСРО-ның кубогін де бұйыртпады.

	Пендеміз ғой. Пенделіктен кім асқан? Cаған қара басымен қарсылас, бәсекелес боп тұған жанның бойынан ізгілік, мейірім көре білу, шынайы шеберлігін тану – мәрттік. Мәрттің аяғын, бірақ, бұ дүние жаралғалы нәмәрт шалумен келеді. Соның бір мысалы – талантты боксшы Қанат Ғалымтаевтың үлкен спортты тастап шығуына дәлел.

	1987 жыл. Каунаста КСРО чемпионаты өтіп жатты. Шаршы алаңда бокстан әлем чемпионы Айрат Хаматов пен қазақстандық Қанат Ғалымтаев.

	Талай дөйдің әуселесін көрген Хаматов Қанатты қорашсынғандай, ойқастап оңаша жүр. Ішкі есептегі ұпай және бар: мынандай дүбірлі бәсекеде әлем чемпионының атағы анау-мынаудың мысын басып жіберуі керек. Жоқ. Қазақтың қайтар түрі, қаймығар сыңайы байқалмайды. Айратты ашу буды. Құлашын білемдей сілтеп, қабағымен ықтырып алатындай Қанатқа ызбарлана қараған. Кенет ми «тостағы» лайланып кетті. Жер тоғыз баллға сілкініп, теңселгендей болды. «Бұл қалай?» Осы сәтте төреші бірінші раундтың аяқталғанын хабарлап үлгерді.

	Екінші, үшінші раундты Хаматов қорғаныспен өткізді. Қорғана жүріп, бұғып қалып тастаған жұдырығы, бірақ, қазылар алқасына әбден ұнап қалса керек – Айрат абыройын олжа тұтты.

	Әйгілі чемпионның әптер-тәптер болғанын әжуәлап кейін беделді бапкерлер былай дейтін еді:

	– Каунастағы КСРО чемпионатының жүлдесінен гөрі Хаматов Ғалымтаевтан құтылғанына қуанды.

	Айтары бар ма?... Қазылардың қиянаты қаршадайынан «боксшы боламын» деп ағасының соңына еріп қара жолға шыққан баланың бақ тәлейін қиып түсті. Жылжып-жылжып жыл өте есейген біздің қайсар жігітіміз былғары қолғабын бауырына басып, сол жолы бір солқылдады дерсің. Тұла-бойы қыстығып, жанарынан төгілген жасты тыя алмады. Жұлынына мұз қатып, сіресе біткенін сезді. Енді бұндай сәттің екі айланып соқпасын ет-жүрегімен ұғынған ол екі иіні салбырап, рингтен ілби басып шығып бара жатты. Соңына қайрылып, соңғы рет қараған. Табанын шоқтай қарыған шаршы алаңда ізі қалып барады екен.

	Қанат Ғалымтаевтың үлкен спорттағы жеңістерін әйгілейтін атақтары: Қазақстанның үш дүркін чемпиондығы және КСРО чемпионатындағы үшінші орын.

	***

	– Көңілге үлкен демеу тұтқаным Саматым еді, дейді Қанат. – Спорт өнерінің жұлдызды биігіне көтеріліп келе жатқанында кісі қолынан қаза тапты. Өте талантты боксшы еді. Ғалымтаевтар әулеті одан үлкен үміт күтті. Қайтейін, бауырыма аз ғана ғұмыр бұйырыпты, 1986 жылы Алматыда 57 кг. салмақта ол жастар арасынан КСРО чемпионы атағын жеңіп алды. Ересектер арасындағы Қазақстан чемпионатында жеке-дара шықты.

	Менен үлкен ағам Қайрат та тәп-тәуір ойын көрсеткен боксшы ғой. Махачкалада өткен мектеп-интернат оқушыларының Одақтық чемпионатында Қайрат чемпион болды. Бұл оның алғашқы жеңісі еді. 1983 жылы КСРО халықтараның спартакиадасында Тәжікстан Республикасының атынан қатысып, бәйге алды. Тәжікстан Республикасының чемпионы.

	– Бірде қызық болды, – деп жалғай түсті әңгімесін Ғалымтаев. – Қарағанды облысының чемпионатында менің екі бауырым рингте кездесті. Шаршы алаңда – Ғалымтаевтар. Екеуінің де қыр-сыры маған мәлім. Қайрат шебер, бірақ әлсіз. Самат күшті, бірақ ұзаққа шыдамайды. Мен оған соңғы раундқа дейін алқынбай жету үшін «жүгір, көп-көп жүгір» дейтінмін. Сайыстың ақырын Қайрат айқын басымдықпен аяқтады. Бәлкім, Самат ағасына жол берген шығар.

	Үлкен спорт өнеріне бірін-бірі жетектеп келіп қосылған Ғалымтаевтар әулетінің жолы қоңырқай ғана Жамбыл ауылының ( Ақмола облысы, Астрахань ауданы) іргесінен басталыпты. Сенің ауылыңнан да сондай бір жіңішке жол шығып жатыр, бауырым. Ұмытпа, барлық жол даңғылға бастап барады.

	Алматы, 1998 жыл.





Данилл Хармс


	ОҚИҒАЛАР




	(1) СИЯ КӨК ДӘПТЕР, №10

	Тумысында көз бен құлақ бітпеген бір шикіл сары адам өмір сүрді. Төбесіне қылтанақ өспегендіктен, біз оны шикіл сары деп шартты түрде атаймыз.

	Сөйлей де алмайтын ол, себебі, ауыздан ада еді. Мұрын да бұйырмаған оған.

	Қол-аяғы жоқ. Мықыны, жотасы, қабырғасы, іші, ішегі, ештеңесі болған емес. Бәрінен таза. Демек, әңгіменің кім жөнінде екені белгісіз. Сондықтан енді қайтіп біз оны сөз етпегеніміз жөн шығар.

	(2) КӨЛБЕЙ ҰШҚАН КЕМПІРЛЕР

	Бір кемпір өзінің шектен шыққан құмарпаздығынан жазып, терезеден көлбей сыпырылған күйі құлап түсті де, шашылып қалды. Тағы бір кемпір ұмсынып келіп төменде қирап жатқан қаріпке қарап тұрды да, құмарпаздығынан жазып ол да терезеден көлбей ұшқан беті жермен-жексен болды.

	Содан кейін терезеден үшінші, төртінші, ізінше бесінші кемпір топылып түсе бастады.

	Алтыншы кемпір аспан жақтан асығып келе жатқанда мен оларды қызықтаудан жалығып, «бір соқырға түбіт шәлі сыйлапты» деп сөз тараған Мальцевский базарына тартып кеттім.

	(3) СОНЕТ

	Қара басым бір күні күтпеген кепке ұшырап, табан астында ұмытып қалғаным : қайсысы еді, бірінші 7 ме, әлде 8 бе?

	Бұл жөнінде не ойлайды екен деп, көршілеріме бас сұққам.

	Менің хәлім оларды бір сәтке таңдандырып тастағанымен өздері де рет санын білмейтін болып шықты. 1, 2, 3, 4, 5, 6 естерінде, әрі қарай дым жоқ. Біз сонымен шулап-шұрқырап Знаменский мен Бассейн көшесінің қиылысындағы коммерциялық «Гастроном» дүкеніне кіріп кассиршіден сұрадық. Кассирші қинала күлімсіреп отырып, сілекейін шұбырта есінеп, мұрнын жұқалап сипап қойды да айтты. «Меніңше, 8-дің 7-ден кейін келетін сияқты 7 саны 8-ден кейін болады».

	Біз кассиршіге рахметімізді жаудырып, дүкеннен мәз қалпымызда шықтық. Ал қайырымды кассиршінің сөзін қайтадан есімізге алғанда, оның әлгі айтқаны бізді ойдан жаңылдырып, алжастырғандай көрінді. Содан соң бізге не істеу керек болды дерсіз? Біз жазғы баққа бардық та, ағаштарды санай бастадық. Бірақ есебіміз 6-ға жетісімен желкемізді қасып тоқтай қаламыз да, дауласамыз: біреу 6-дан соң 7 дейді, біреу 8 деп даурығады. Біз ұзақ айтыстық, алайда, бәріміздің бағымызға орай, орындықта отырған бала құлап қалып екі жағын бірдей сындырып алды. Сөйтіп, біз өзара тәжікемізді тоқтатып, үйімізге қайттық.

	(6) КӨЗІЛДІРІКТІҢ КӨЛГІРЛІГІ

	Семен Семеныш көзілдірігін киіп қарап еді, көрді: қарағайдың басында жұдырығын түйіп біреу отыр.

	Семен Семеныш көзілдірігін алып қарап еді, көрді: қарағайдың басында ешкім жоқ.

	Семен Семеныш көзілдірігін киіп қарап еді, көрді: қарағайдың басында жұдырығын түйіп біреу отыр.

	Семен Семеныш бұл құбылысқа ешқашан сенбейді, сол себепті оны көзілдіріктің әйнегінде болатын көлгірлік деп есептейді.

	(9) САНДЫҚ

	Қумойын кісі сандықтың ішіне түсіп, қақпағын жапты да, тұншыға бастады.

	– Мінекей, – деді тұншыққан қумойын, – сандықтың ішінде мен демала алмай жатырмын, себебі, менің кеңірдегім қылдай, кеңсірігім тұтамдай. Мен тұншыға берермін, бірақ, сандықтың қақпағын бәрібір ашпаймын. Сәл баяулап барып өлермін. Мен оған дейін өмір мен өлімнің айқасын тамашаламақпын. Айқас тең мүмкіндіктердің тартысында, әдепкі жағдайдан тыс өтеді, себебі, әдетте ажал жеңеді емес пе, ал өлімге телінген өмір бейқайыр үміттен күдерін үзе алмай жағаласып тынатын. Бірақ қазір басталатын бұл күресте өмір өз жеңісінің жолын табатын болады: ол үшін өмір сандықтың аузын аштыруға менің қолымды мәжбүрлесе жетеді. Көрерміз: кім кімді? Тек мынау нафталиннің иісі жайылып барады. Әгәрәки, өмір жеңсе, мен әлі махорка араласқан киімдермен бірге жатармын сандықта...

	Міне, басталды: мен ауа жұта алар емеспін. Өлдім, анық. Мені құтқару мүмкін емес. Тұншықтым. Өй! Тағы да бірдеңе болды ғой. Құдайым-ай! Демім таусылды. Мен шамасы өлген шығармын...

	Ал мынауы несі? Әндете бастағаным қалай? Шекем солқылдайды-ау деймін... Сандық қайда? Бөлмемдегінің бәрін көріп тұрмын, мұның себебі не? Пәлі, еденге екпеттей жатыппын ғой. Сандық қайда сонда?

	Қумойын орнынан түрегеліп, айналасын түгел шолды. Сандық табылмады. Сандықтың ішінен шыққан заттар үстелдің бетінде, кереуеттің үстінде жатыр, ал сандық болса жоқ.

	Сонда қумойын тұрып былай деді:

	–Өмір маған беймәлім жолмен өлімді жеңген екен ғой.

	30 қаңтар, 1937 жыл.

	(14) КҮЗЕТШІНІ ҚАЙРАН ҚЫЛҒАН ЖАС ЖІГІТ

	– Ишь ты, – деді қара шыбынға төне қарап тұрған күзетші. – Үстіне ағаш шеберінің желімін жаға салса ғой, бұл үшін жарқ дүние жалп ете қалар еді. Міне, оқиға! Жәй ғана желімнің құдыреті қандай, ә?

	– Әй, желімші! – деп айқай салды күзетшіге сары биялай киген бір жас жігіт.

	Күзетші бірақ әлгі озаңдаған дауысқа назар аудармастан шыбынға қарап тұра берді.

	– Саған айттым емес пе? – деп айқайлады жігіт тағы да. – Малғұн! Күзетші шыбынды қағып жіберді де, бұрылып сәт салмастан:

	– Неге айқайлайсың, боқмұрын! Айқайламасаң да естідік. Айқайдың қажеті не? – деді.

	Жігіт сары биялай киген қолдарымен шалбарын сәндеп қойды да, мырза мақаммен: – Қария, осы арадан аспанға қалай өтуге болады? – деп сұрады.

	Күзетші жігітке қарап алдымен бір көзін, содан соң екінші көзін жыпық еткізді, содан соң сақалын талдады, содан соң тағы да жігітке зер сала қарады да айтты.

	– Бұл жерде іркілудің қажеті жоқ, өте бер.

	– Ғафу етіңіз, – деді жас адам. – Шұғыл шаруамен жүрмін. Ол жақта маған арнайы бөлме әзірлеп қойған.

	– Жарайды, – деді күзетші, – билетіңді көрсет.

	– Билетсізбін, олар менің әншейін-ақ өтетінімді айтқан, – деп жігіт күзетшінің жүзіне үңілді.

	– Ишь ты! – деді күзетші.

	– Бұныңыз не? – деп сұрады жігіт. – Жібере салыңызшы.

	– Жарайды, жарайды, – деді күзетші. – Жүре бер.

	– Қайда? – деп сұрады жігіт. – Барар жерім бағдарсыз ғой.

	– Қайда бармақ едің? – деді күзетші әлпетіне жорта ашу жиып.

	– Аспанға!

	Күзетші бойын тіктеді, нығызданып, оң аяғын ішіне тартты, бажбиып жігітті бағып біраз тұрды да салқын ғана тіл қатты: – Сен не, басты қатырмақсың ба?

	Жігіт жымиып күлді де сары биялай киген қолдарын бұлғап кенеттен ғайып болды.

	Күзетші ауаға тұмсығын сұқты. Әуені күйген қауырсынның исі қапты. – Ишь ты! – деді күзетші, күртесін сілкіді, жігіт тұрған жерге түкірді, сөйтті де күзет орнына қарай аяңдады.

	(5) АҚТАЛУ

	Мақтанбай-ақ айта аламын, құлағымнан бұрап, бетіме түкірген

	Володяны қайтіп ұмытпастай етіп бүктеп бастым да біраз таяқтадым, ал оны үтікпен кешке қарай ұрып жыққан болатынмын. Көріп отырсыздар, ол бірден тырапай асқан жоқ. Аяғын күндіз кесіп тастағаным есеп емес. Өйткені, тірі болатын. Андрюшаны жай әшейін екпіндеп барып өлтіріп алғаным үшін, өзімді кінәлі санаудан аулақпын. Андрюша мен Елизавета Антоновна қалай ғана менің қолыма түсе қалды екен?

	Мені қанқұмар деп кіналайды, қан ішкен дейді, бұл шындық емес, мен тамған қанды, жұққан қанды ғана жаладым, мұны түкке тұрмайтын қылмыс десек те, ізін жасыру үшін адам не істемейді? Ал мен Елизавета Антоновнаны зорлаған жоқпын. Біріншіден, ол етегі түрілмеген қыз емес-ті, екіншіден, менің айналдырғаным мүрде ғана ғой, оның енді шағымданар жайы жоқ. Оған және айы-күні жетіп, аузы-мұрнынан шығып жүргенін қосыңыз. Мен рас, нәрестені жұлып алдым. Бірақ ол бұ пәнидікі емес еді, сол үшін мені кінәлау жөн бе? Шақалақтың мойнын үзген мен емеспін, өйткені, мойны тым бос екен. Олардың үйіндегі итті өлтіріп тастағаным шындыққа саяды. Бірақ... нәрестені санаққа қоспаймын, дардай үш адамның ғұмыры қиылған жерде мені иттің өліміне бола кінәлау – бұл дегеніңіз енді нағыз цинизм. Жарайды, жақсы, осының бәріне (келісуім мүмкін) қатысты менің тарапымнан қандай да бір қатыгездік болған шығар. Бірақ, шалған құрбандығымның жолына мені еріксіз қылмысты деп тану, кешіріңіз, бұл – абсурд. Мәжбүрлеу – шартты қажеттілік, демек, қылмыс жоқ. Сол тұрғыдан келгенде менің қорғаушыма қауіп төнерін түсінемін, бірақ ақталып шығарыма толық сенімдімін.

	Орыс тілінен аударған

	Дәурен ҚУАТ.

	Атырау қаласы, 2006 жыл.





ӘМІРХАНТАНУ ӘЛЕМІНЕ САЯХАТ


	 Исатайдай ақберен ағасынан айрылған Махамбет құлазыған қу медиен далада көп жүріп қалады. Сөйтіп жүрген күндерінің бірінде Хиуаға жол тартып бара жатқан керуенге жолығып, түлейді түнде тінткен жолбарыстай сұсынан сескенген керуенбасына: «Сіз менен күдік етпеңіз. Мен зиянсыз адаммын. Бір кезде қолда ойнаған қылыш ем, қайрауын таппай кетілдім», – деп күрсінеді. Әмірхан туралы жаманат хабарды естіп, Шардараға шыққан бетте менің ойыма осы бір хикаят орала берді. Жаңылыспасам, әлгі хикаяны Әбіш ағаның (Кекілбаев) «Шандоз» атты кітабынан оқығанмын.

	«Дәуке, осы мен ақынмын ба?» – деп қоңырау шалатын Әмірхан Балқыбекпен арықарайғы әңгімеміз әдебиетке, оқыған, оқып жатқан кітаптарымыздың мазмұнына ұласатын еді. Өткенде өз халіне шағынғандай «ұсақ-түйекті» сөз қылды: «Жұмыссыз отырғаннан шаршадым. Марқадан ұят болды. Барлық есік мен үшін жабылып қалған сияқты». «Олай деме, Әбеке, энциклопедияда жұмысың бар. Көсіліп жазамын десең «Абайдың» аламан майданына кел». «Әй, Дәуке, мен сендердің темптарыңа шыдай алмаймын ғой. Күнде бірдеңе тауып жазу қолымнан келмейді. Маған оймен, асықпай жұмыс істейтін жер керек». «Ендеше өзің алғаш қызмет істеген «Парасатты» көр. Ол жерде адам танитын, өзі де талантты әм талантты бағалай білетін Серік Әбікен отыр емес пе?». «О, мынауың идея!» «Серікке хабарласайын ба?». «Жоқ, Секеңді өзім де білемін ғой, өзім хабарласайын». Содан бірер күн өткізіп, сәуірдің 4-інде Әбең әдеттегідей біздің редакцияға соқты. Амандық-саулықтан кейін әңгімеміз қалпынша жалғасын тапты. «Кімді оқып жатырсың, Дәуке?» «Мені түркі әлемінің аңыз-әфсаналары (мифі) қызықтырып жүр». «Мен Артюр Рембоның өмірбаяны туралы оқып бітірдім. Айдос еліктіріп айтқан соң қолға алып едім, расында керемет екен». Содан жаңа ғана тұқылына дейін құмарлана шеккен шылымын тастай бере қорабынан және бірін суырды. Күрсінді. «Осы біздің оқығанымыздан не пайда? Кімге керек? Кімге керекпіз?» «Оқу алдымен адамның өзіне керек қой, Әбеке? Қой, мен жұмысқа кірісейін». Күнделікті жарияланымы жаңаланып тұруға тиіс ақпараттық порталға мақала жазу, электронды поштаға келіп түскен материалдарды оқу, өңдеу – түс ауғанша сіңбіруге мұрша бермейді. Мен компьютерге қадалып отырып қалдым. Әбекең кең адымдап шығып бара жатты. «Түстен кейін жолығармыз». «Осындамыз ғой, Әбе». Жолықпадық. Соңғы рет жолығысқан сәтіміз сол екен. Қимас жақынын ақырғы рет көріп тұрмын деп тірлікте, сірә, кім ойлар? Кім түйсінер?..

	Мен тап қазіргі күндері Әмір досым, «шәй» десіп жүз шайыспаған жан бауырым жайында кең толғап айтуға, жазуға дайын емеспін. Себебі: Әмірханның бақиға аттануымен бірге ішімдегі жігердің жасып, қайраттың жалыны қайтып, сенімнің сетінегенін сездім.

	Тоқсаныншы жылдар еді... нақтысы – 1995-тің күзі. Бізді Әлібек Шегебай таныстырды. Алматының іргесінен орын тепкен Қалқаман кентіндегі менің жалдап алған пәтерімде төрт-бес жігіт таң сібірлеп атқанша әжүк-гүжік әңгіме соқтық. «Ертегі білесіңдер ме?» – деді Әбекең. Үлкеен ақын-жазушыларды оқып, өздері де үлкееен ақынжазушы атанғысы кеп жүрген жігіттерге бұл тосындау сұрақ еді. Әйтсе де, бәріміз ертекші болып шықтық. Эпостық, лиро-эпостық жырлар да кетті. «Гілгамеш! – деп қалды бәрін білетін Балқыбек, – Гілгамешті оқыңдар, жігіттер!»

	Сол тоқсаныншы жылдардың басы... Философиялық эсселері елді «естанды етіп бітірген» Дидар Амантаймен, «Қазақстан Замандағы» мақалалары жұртты жалт қаратқан Талғат Ешенұлымен, жазудағы әдемі тіліне мысқыл араластырып отырып талайдың мысын басып, оқырманның ықыласына бөленген Сәкен Сыбанбаймен, қазақ поэзиясына дауыл тұрғызып келген Маралтаймен, сыншы Амангелді Кеңшілікпен, ақындығын айқайламай-ақ әйгілеген шайырлар: Жарас Сәрсекпен, Бауыржан Бабажанұлымен, Ақеділ Тойшанұылмен, оқу-тоқуы көп Жарас Сейтнұрұлымен, жарқылдап, аңқылдаған Жанарбек Әшімжанмен таныстығымыз басталдыда кетті. Көппіз.

	Көңілдіміз. Аяқты алшаң тастаушы едік. Әрине, әдебиет әлемінің есігін қаққан әр буын өкілінің буы мен дуы біздерді де шарпымай өткен жоқ. «Шын, азат ойлы, көркемдік талғамы биік, нағыз қазақ әдебиеті бізден басталады», – деп даурыққан кездерді де бастан өткердік. Сол өрекпіген шақтардың сәулелі сәттері, бірақ, аса ұзаққа созылмаған сияқты. Тез байсал тарттық па? Әлде, романтикалық қиял-ғажайыптар баураған күндерді кешіп жүре беруді артық көрдік пе? Әлде, әу бастағы буырқанған, жолдағының бәрін жапырып тастай салатындай тастүлек сенімімізге орай өз бойымыздан күш-қуат, қабілет-қарым таппай шалдықтық па?.. Әмірхан осы сауалдардың жауабын іздеп таусылатын. Іздеп шарқ ұратын. Оны ажалға жетелеп әкеткен себеп те осы бір сұмпайы сұрақтардың жауабы ма екен?..

	«Біз әдебиетке адалмыз», – деуші еді ол. Әдебиетке – поэзияға адал ұлдар туралы Темірхан аға соноу бір жылдары «алтынкөпірліктер» деп ағалық ыстық лебіз білдірді. Ізашар туындыларын Мейірхан ағамыздың тап басып танып берген бағасы қандай еді? Сондай буынның басы неге бұ дүниеден ғапыл аттанды? Сондай буын неге жасық тартты? Өйткені... Өйткені бұл буынның дарынды ұлы мен қызы ақын-жазушы болып өмір сүрудің қазақ қоғамында мүмкін еместігін алдымен мойындады. Бұл, бірақ, әдебиет майданынан қол көтеріп шықтыға есеп емес, алайда олар өздерінің ащы тағдырын, өлара шақтың, тұяққапты тірліктің құрбаны болып туғандарын түсінді. Отбасының ғана қуанышына жылынбаса, былайғы жұртқа керексіздігін, алымдылығы мен адамдығының құны қара бақырға татымайтынын іштей егіле отырып ұғынды. Ақынсың ба, жазушысың ба? Ал, жаз. Алайда, сені ешкім оқымайды. Оқуы ықтимал. Пікір айтпайды. Қазақ әдебиетіндегі осы бір мүлгіген мүттайым ахуал арғы-бергіні ақтарып, есейіп, тіпті, түрлі эксперименттер мен ағымдарды пайдаланып болса да шығармалар жазып, қазақ әдебиетін тағы бір баянды белге шығаруға ұмтылған буынды сындырды. Олардың алды қазір, Әмірхан бек жақсы көрген Акутагаваның жасынан озып үлгерді. Рембоның жолына түскендердің қолынан сауда да келмей, жаза да алмай жүр.

	Әдебиетте буын үндестігі деген болады. Сол буын үндестігінің бізге дейін буыны босап, буы шығып кетсе керек. Ағаларымыз бар. Сенің, оның, олардың шығармалары жайында жақ ашпайды. Қолына ұстатқан дүниеңе қомсына қарап қояды. Бітті. Одан кейін нені әңгіме қыласың? Қысыр сөз, пендауи тіршілік. Көзінен көріп отырасың: «Мақтаса екен мені, дәріптесе екен» дейді. Мақталған, дәріптелген, мақталып, дәріптеліп келе жатқан адамдар. Сонда да соны күтеді. Қайтесің, ағалар ғой. Қалқайып, қарайып алдымызда аман жүрсінші.

	«Бір өзі бір академияның жұмысын атқарды», – деп Әмірхан бағалаған мифолог Серікбол Қондыбай озды өмірден. «Апырай, мына буында Серікбол есімді сұмдық интеллектуал болған екен ғой» деп қамыққан, алаңдаған жанды бүгінгі қазақ арасынан аз кездестірдік. Міне, енді Әмірхан кетті. «Жақсы ма еді?». «Жақсы еді ғой». «Жақсы еді ғой, жақсы еді ғой» деп бәрі жақсы адамды көміп жатты жабылып» (Жұмекен).

	Өмірді өкпемен өткізуге болмайды. Әмірханға салсаңыз «ақын төбелесе білуі керек. Қажет жерде өз шығармашылығын жұдырықпен де қорғай білуі керек». Сондықтан бүгінгі қазақ әдебиетінің төрінен Ғабит Мүсіреповтей абызды, батагөйді көрмедік деп ол ешкімге өкпе артқан жоқ. Ол бес құрлықтың әдебиетін бүтін әдебиет, бір діңнен бұтақ жайған әдебиет деп білді. Әбең үшін Жұматай жайлы айтып отырып Есенинге, Жүмекен туралы әңгіме бастап Рубцовқа бара салу еш қиындық тудырған емес.

	Қадыр Мырза Әлидің «Иірімі» мен Мағауиннің «Менін» оқып біткен күні хабарласып: «Біз Батыс қаламгерлерін жақсы танимыз. Өзімізді білмейміз. Өйткені, өлсек те пенделігімізді, кем-кетігімізді мойындағымыз келмейді», – деп еді-ау... Рас, ізденген жасқа Анре Моруаның кітабын қолға тигізсе бітті, Батыс әдебиетін жасаған ірі тұлғалардың тағдыры күбірлеп, сөйлей жөнеледі. Ал, бізде ше? Бізде қазақ қаламгерлерін танудың әдеби институты қалыптасты ма? Жоқ. Біз әлі Абайтанудың шегінде жүрміз. Оның өзінде де М. Әуезов бастаған абайтанушылардың дәстүрлі, классикалық нұсқасының қамалында отырмыз. Осы жайт Әмірмен арамыздағы әңгімеге жиі өзек бола береуші еді. Ендеше біздің буын, Әмірханның қағанатында қанаты қатайған кейінгі толқын қазақ әдебиетінде бар екенін Әмірхантанудан бастауы керек шығар. Өйткені, Әмірхан ауыл-үйдің, айнала төңіректің абың-гүбің әңгімесінен озып, аз ғұмырында әлемді емін еркін шарлаудың үлгісін көрсетіп үлгерді. Уақыт пен кеңістікті көктей өтіп, көне эллиндер дәуірін көтеріп әкеліп ұлы даладағы ескі сарынмен ұластырудың ұтымды жолын, суреттен сөз, сөзден сурет көре білудің тәсілін (Әмірханның Модильяниге, Сезаннға ғашық болғанын еске түсіріңіз) алдымен сол көрсетті. Ол жазған дүниесіне тегеурінді текст дарытып, ойдың астарын қарама-қарсы ағыстарға салмағанымен құдды Асқар Сүлейменов еді. Бізге Асағамен жүздесу бақыты бұйырмапты. Бірақ дегдарлықтың дара болмысы Сүлейменов деп қабылдаппыз. Және қапысыз, қателеспей қабылдаппыз. Демек, келешекте рухани кемел биікке жететін ұрпақ Сүлейменов пен Балқыбекті қатар атап, қазақ ойының күймесіне «парлап жегіп» жатса, осы жолдардың авторы оған еш таңданбайды.

	Әмірханның қағанаты деп қалдық. Әмірхан өзінен мүшел жас, тіпті, кішкентай Қасиеттен (Әбеңнен қалған жалғыз тұяқ) 4-5-ақ жас үлкен балалардың ортасында қайнап-жайнап отыра беретін. Бірер рет орталарында мен де болдым. Байқағаным: әлгі жеткіншектер Әмір ағаларын тыңдай біледі екен. «Жақсы прозашы болу үшін кімді оқу керек?», «Ақын болу үшін ше?» деген құлағы қалқайған сауалдарды да өздеріне тән балғындықпен қойып қалып жатты. Ондай сұрақтарға Әбекем ыждахатпен жауап береді екен. Тіпті, қайсыбіріне «Қойын дәптеріңе жазып ал. Аты-жөні, міне, былай жазылады» деп отырды. Әдебиетке құмар жастар үшін Әмірхан қаған, ал оның «әмірі жүрген» төңірек түгел қағанатқа айналды.

	Сол қағанаттың нояндарын қаралы жиыннан көргенде қабырғам сөгілді. Өңдерінен өң мен түстің белгісін айырып болмайсың. Мүмкін еместің мүмкіндігіне сене алмағандары ғана ептеп аңғарлады. Жас нояндар ғана емес, Әбекеңмен құлын тайдай тебісіп бірге өскен Амангелді Кеңшіліктердің өзі өксігін жұтып тұрды. Әлібектің жанарынан ытқып-ытқып ақтарылған ыстық жас ішіне құлап түскен құса-шердің шідерін шеше алмай ышқынды. Қаралы жиынды жүргізген Жанарбек Әшімжан аламанда аяғынан алдырып күрсінген жүйріктей жүдеп кетті. Астанадан аңырап Ауыт қоңырау шалды. Ақтөбеден «байбайлаған» Бауыржанның зарлы үні естілді.

	Есіл дос, есеңгіретіп кеттің сен бізді. Сен бірақ, езілгенді, жасықтықты, жылаңқылықты жақтырмаушы едің ғой. Ендеше біз де еңсемізді тіктейік. Жә, бауырлар, жидіп, жылбысқылана берсек, Әмірханның өр рухы бізге ренжитін болады. Қаламға серт! Әмірхан Балқыбек бізді шақыра берген майданда, әдебиет майданында тізе қосайық. Былай деп қолтаңба қалдырыпты ол маған:

	«Дәурен баһадүрге! Майдандарға бірге кіре берейік деген тілекпен» Ә. Балқыбек. 24.11. 2008 жыл.

	Осы аманат тілекті ұмытуға бола ма?!.

	Abai.kz 2014.04.19





ЗАМАНДАС. МҰҢДАС. ҚАЛАМГЕР


	 Бәкеңмен – Валерий Михайлов ағамызбен Жазушылар Одағының дәлізінде бірер рет кездесіп, қол алысқанымыз болмаса, жеке басымыздың таныстығы жоқ екен. Бәкең – сыпайы адам. Біртоға жан. Орыс ағайынның бұрқырап жүретін әдеті бұл кісіге жұқпаған. Өзінің де кісіге жұғымы кемдеу көрінгенімен, іші толы әңгіме мен шежіре сияқты сезілетін. Солай болып шықты. «Ғаламат жұт шежіресі». Ақын Ғұсыман Жандыбаев аударған. «Хроника великого джута». Кітап авторы – Голощекин деген құбыжық пен әлгі құбыжықтың замандастарының адамзат баласына жасаған жауыздықтарын әшкерелей отырып, қазақ даласында аранын ашқан алапат аштықты байланыстыра баяндайды. Бұлтартпас, нақты деректермен сөйлейді. Кітаптың алғашқы беті бүй дейді:

	– «Ең бірінші есімде қалғаны – Ай. Күздің суық күнінде біз әлдебір жаққа көшіп барамыз. Мен шайқалақтаған арбаның үстінде көрпеге ораулы жатырмын. Кенет арба солқ етіп тоқтай қалды. Менің көзім қапқара болып түнерген аспан төріндегі Айға түсті. Мен шалқамнан жатып, одан көзімді алмай ұзақ қарадым. Жолдың екі шеті толған адам мүрделері. Олардың созылған қолдары бұратылып тырбиған ағаш бұтақтарына ұқсайды. Өлі-тірісі белгісіз, жерге жабысып қатып қалған. Маған айтпасада бәрі белгілі еді. Үлкендер бәрібір сұрағанымен жауап бермейді, олардың маған қарайлауға мұршасы да жоқ. Осы бір серейіп қатып қалған адамдарды әлдебір тылсым үрей қоршап тұрғандай... Кейін естияр болған кезімде сұрағанмын, сонда бәрін айтып берді. Олар адамның мәйіттері еді...»

	Оңаша бір отырыста «өзінің қашанғы күмбірлеген майда қоңыр дауысымен ерекше бір толқу үстінде» ақын Ғафу Қайырбековтың Валерий бауырын құлағдар еткен әңгімесі екен бұл. Ғафаң осы әңгіме үстінде әжесінің қайрат көрсеткенінің арқасында Торғай қаласына жетіп, сондағы нағашы жұртымен селбесіп аман қалғандары туралы сыр шертеді. Тағы бір әңгімесінде ақын «Ғабеңнен – Ғабит Мүсіреповтен естіген едік» деп тағы бір сұмдық көріністі оқиғаны жайып салады:

	– «... 1932 жылы Қазақстан сұмдық аштықтың құрсауында қалды. Мүсірепов төрт жолдасымен бірге өлкелік комитетке хат жазды. Онда ұжымдастырудағы асыра сілтеушілік туралы айтылды. Бірақ, олардың бәрін «ұлтшылсыңдар» деп айыптады. «Біз, – деді Ғабең, – біткен жеріміз осы деп ойладық. Олар үшін, қолына қанды қылыш ұстаған баскесер үшін, біздің өміріміз не тұрады...»

	Сол жылы қыс ерте түскен болатын, Алматыны қазан айының өзінде-ақ қар басып қалған. Мүсіреповті өлкелік комитетке шақырды.

	«Несі бар, егер сен өзіңнің халқың үшін осынша алаңдайтын болсаң, Торғайға барып қайт, – деп оған Голощекин мысқылдай қарады. – Онда ешқандай аштықтың жоқ екенін өз көзіңмен көресің».

	Мүсірепов жолға шықты. Қостанайға жетті. Онда ақырған қыс екен. Атқару комитетіне келді. Оның төрағасы Қазақстанға өз еркінен тыс келген адам екен. «Е-е, – дейді ол, – сіздер де мен сияқты жер аударылғандар екенсіздер ғой. Сіздерді мұнда қай Құдай айдап келген? Елсіз дала, толассыз боран, ал Батпаққараға дейін мың жарым шақырым, үсіп қаласыздар. Не сіздерді жеп қояды». Осы сөздердің бәрін ол еш қалжыңсыз, байыппен айтқаны көрініп тұрды.

	... Әулиекөл ауданынан өткеннен кейін боран басталды. Ұйтқып соққан қар ұшқындары күннің көзін жауып, жолды бітеп тастады. Жүргіншілер жолдың жүлгесінен адасып, аттар тұрып қалады. Кенет Мүсіреповтің көзіне әлдене шалынғандай болады: анандай жердегі күртік қардың арасынан бірдеңе қараңдайды, бейнебір сексеуілдің қисық бұтағы секілді. Ол шанадан ырғып түсіп әлгінің қасына барады. Қар астында адам өліктері жатты.

	... Олар күртік қардан шығып, өлілер салған жолмен жүріп отырды. Алда – қаңырап бос қалған ауылдар. Жергілікті жол бастаушы бұл қоныстардың нөмірлерін айтып келеді. Олар бір-бірінен тек нөмірімен ғана ажыратылады: ешбірінде жан баласы қалмаған. Жолаушылар қазақтың көзіне тосын көрінетін киіз үй қалашығына ат басын тіреді.

	... Мүсіреповті, әсіресе, іші-сыртының сән-салтанаты келіскен алты қанатты киіз үй таңғалдырды. Үй жасаулары – ашық түсті жібек көрпелере мен атылас жастықтар, бетін әсем өрнектермен әшекейлеген түкті кілемдер көздің жауын алады. Орта тұсында тең болып жиналған жүк тұр. Бейнебір үй иелері әлгінде ғана сәл уақытқа шығып кеткендей, әне-міне қайтадан кіріп келетін секілді.

	... Бәрі жан-жақтан қарап жүр – ал, мына бір тұстағы киімдер жиналған жүк өзгеше бір күркеге ұқсайды. Ортасында кішкене тесік бар... Әлдебір бейтаныс та үрейлі әлемге ашылған қараңғы терезеге ұқсайды. Кенеттен араларындағы екеуі қаруланған төрт еркек бір мезетте әлденеден секем алып селт етті. Денелері түршігіп, үрке қарап сәл тұрды да, есікке қарай ентелей беттеді. Тұра беруге дәттері шыдамай, далаға атып-атып шықты. Ғабит Мүсірепов ең соңында қалды. Табалдырықта сәл кідіріп, арт жағына қарады: үстіне киімдерді үйіп тастаған шағын жүк теңнің ішінде біреу бар секілді.

	... Аяқтарын күртік қардан әрең-әрең суырып, олар шанаға беттеді. Кенет көкейін түрткілеген беймәлім түйсікпен қарсыласуға бойынан күш таппаған Мүсірепов өздері әлгінде ғана кіріп шыққан, ақ киізбен жабылған еңселі үлкен үйге қарай бұрылды. Жолдастары да соңынан ерді.

	«Ойбай, мұнда біреудің ізі жатыр!» – деп ышқына дауыстады біреуі.

	Олар қар бетіндегі беймәлім ізге үңіліп, үймелесіп қалды. Із мүлде жаңа еді.

	«Бұл не? Қарасақ па? Түлкі ме?»

	«Жоқ, ұқсамайды! Сірә... Әй, бірақ болуы мүмкін емес!..»

	Жігіттер із қуалап жүріп отырып киіз үйден бір-ақ шықты. Есікті айқара ашты.

	Күтпеген жерден иесіз үйдің ішінен ыңырсыған ащы дыбыс естілді. Бәрінің жотасы мұздап қоя берді. Әлде иттің қыңсылы ма немесе мысықтың зарлағаны ма – айырып болмайды және осының бәрі қандай бір қорсылмен қатар естіледі.

	Жүк жиналған теңнің қуықтай ғана тесігінен әлдебір кіп-кішкене тірі жан атып шықты да, адамдарға тұра ұмтылды. Ол қанға малшынған еді. Қансүңгі болып қатып қалған ұзын шаштары мүйізге ұқсап, жан-жағына сорая шығып тұр, аяқтары бейнебір қарғаның сирақтары сияқты қап-қара, шидей. Көздері ойсыз, бетіне қатып қалған қанның үсті жаңадан аққан қан тамшыларымен әлеміштенген. Тістері ақсиып, аузынан қызыл көпіршік ағып тұр.

	Төртеуі бірдей қорыққаннан естері шығып, есікке қарай секіре қашты. Сыртқа шығып, артқа бұрылғанда әлгі құбыжықтың қарасы да көрінбеді, ғайып болса керек.

	«Бұл сонда не болды?» – деді Ғабит қырылдай сөйлеп, жолдастарына қарап. Қорқыныштан әлі де селкілдеп тұрған олар үндемеді. Тек кейін, Қостанайға барған соң жолсеріктерінің бірі Ғабекеңе мынаны айтты:

	– Сіз, бәлкім, оны жын деп ойлап қалған шығарсыз? Жоқ, жын емес. Мен байқап қалдым, анық байқадым. Ол – адам. Сәби. Қазақтың жеті-сегіз жасар қызы...

	– Жоқ! Жоқ! – Мүсірепов ышқына айғай салды. Оның үнінен жан дүниесінің алапат жарылысындай, айтып жеткізгісіз долы, сонымен бір уақытта шарасыздықтың дәрменсіз ашуы бұрқ етті. – Ол – аштық! Ол аштықтың көзі болатын! Қарғыс атқыр аштықтың дәл өзінің...»

	(«Ғаламат жұт шежіресі», 9-14 беттер)

	Қазақ даласына осы алапат аштықты алып келген, қазақтың жеті-сегіз жасар қызын аштықтың тірі бейнесіне айналдырған, Мүсіреповті мысқылдап Торғай даласына жіберіп, көзін құртпақ болған Голощекин кім еді? Әрине, ол туралы жазылып та, айтылып жатыр. Шын есімі – Шая, төңкерістік жанама ныспысы Филипп болған қуаяқ құрдымның істеген ісін, салған лаңын жария етпей советтік цензура қатаң бақылап отырды. Онысы – қазақтың марғасқа ұлдарын тізімдеп аттырудың алғы шартын жасап, қалың елді аштық дейтін қолдан егілген апатпен қырып салған революционердің шынайы бет-бейнесін жасыру, рухын бодандық қамыты бордай езген елдің есіне қайдағы-жайдағыны салмаудың амалы болса керек. Оның үстіне, «жылымық жылдары» Шая Ицкович – Филипп Исаевич Голощекиннің сұмпайы жүзін танытуға қазақ тарихшыларының ерік-жігері жетпеген де сияқты. Иә, ол кездегі ахуал түсінікті болатын. Бертін, оның өзінде де 1980 жылдардың аяғын ала, аталарымыз «қу жақ» атаған зұлымның іс-әрекетінен ептеп хабардар бола бастадық. Алайда, Голощекиннің әуелбаста бұзылған адамдық келбетінің түп-тамырын қозғап, жандүниесіндегі кемтарлықты әйгілеген кітап – «Ғаламат жұт шежіресі» дер едік. Автордың нақты дерегі бойынша, Голощекин өзінің қан қасап жолындағы досы Свердловпен Туруханский өлкесінің орталығы Монастырь селосына жер аударлып барып, бірге тұрады. Сол селода Свердлов әйелі Клавдия НовгородцеваСвердловаға жазған хаттарының бірінде Голощкинді «Мизонторп» дейді (мизонтроп – адам баласын жек көретін ауруға шалдыққан міскін). Ал, патшаның тақтан құлағанын естіп Монастырьдан Мәскеуге жеткен Яков Свердлов қарындасының үйіне түсіп, далаға Голощекинді қалдырып кетеді. Сонысына ыңғайсызданғаннан бұрын қатты қорыққан ол қарындасын жұмсап: «Жорж, ой, Жорж! Ол мені өлтіреді. Сен бар, сен барып ертіп келмесең, мен құрыдым», – дегенді айтады. Мизонтропқа адам өлтіру деген рахат емес пе, ол расында сенімді серігі Свердловты енді сәл кешіккенінде сеспей қатыруы мүмкін еді ғой. Әйтсе де, мизонтроп революция ісі үшін өзінің шексіз пайдасын тигізіп қалады: ол бір-ақ түннің ішінде Ресейді 300 жыл билеген романовтар әулетінің тұқым-тұяғын, қызметшілерімен қосып о дүниеге шіміркпестен аттандырды. Романовтарды Тобылдағы губернатор үйінің жертөлесіне қамап алып атқан Голощекиннің жендеттері – Войков, Юровский, Партин, т.б. дегендер болса керек. Бірақ, Екатеринбург қаласына таяп қалған ақ гвардияшылардан сескенген Голощекин патша отбасының мәйітін тегіс өртетеді. Кейін оның Мәскеуге үш үлкен ағаш жәшікпен кетіп бара жатқанын көгендер: «Мынауыңыздың ішінде не бар?» деп сұрағанда: «Путилов зауыты үшін дайындалған снарядтардың үлгісі» десе керек. Ал, шындығында арқанмен шандып буылған әлгі жәшіктердің ішінде романовтардың спиртке малынған бассүйектері мен өртенбей қалған тістері жатқан еді.

	... Даламызға оралайық. Валерий Михайлов Голощекиннің қияпат істерін осы және өзге де сұмдық деректермен шегендеп алған соң қазақ даласында басталған жұттың себеп-салдарын, оған қатысты оқиғалар мен төтенше жайттардың хронологиясын жасайды. Асықпайды, бұра тартпайды. Қазақтар туралы жазып отыр екенмін деп сол замандағы қазақ басшыларының қателіктерге жол бергенін, өтірік айтуға мәжүбір болған тұстарын, бір-бірімен саяси тартысқа түскенін, бірбірінің үстінен арыз айдағанын жасырып қалмайды. Бір кереметі: Бәкең соның бәрін ашық айта отырып, тарихи тұлғаларды бүгінгі замананың бетімен біржақты сынап-мінемейді, бәрін уақыттың безбеніне салып, салмақты пікір айтады. Біз әредік алашорда көсемдерінің өмірін, еңбегін, күрес жолын зерттеушілер мен рысқұловтанушылар арасындағы полемикаға куә болып қалып жүрміз. Мұндағы басты мәселе – Тұрар Рысқұловтың 1930 жылы Халком кеңесінің төрағасының орынбасары кезінде ұжымдастыруды жетелдету туралы қаулыға (қаулының жобасына) түзету енгізгені турасынан өрбиді. Қаулы жөнінде Рысқұловтың Саяси бюроға жолдаған хаты 1950 жылдары «Вопросы истории КПСС» журналында жарияланған екен. Рас, Рысқұлов коллективтендірудің тездетуін жақтайды. Алайда, айналдырған бірер жылдан соң Тұраннан шыққан Тұрардың елінде алапат аштық аранын ашады. Сонда Рысқұлов өз халқына жамандық шақырғаны ма, билік үшін солай жасады ма? Бұл сұраққа «иә» деп жауап қайыру қиын сияқты. Өйткені, қазақ тарихшылары өнбес даудың өзегіне айналдырып алған осы сұраққа Мәскеудің сұрқия саясатын ет-жүрегімен сезетін гуманист-жазушы Валерий Михайлов: «... Бәлкім, ол Сталиннің қысымынан тысқары қалмаған шығар. Айтпақшы, Рысқұловтың тікелей бастығы – РСФСР Халком кеңесінің төрағасы С.И. Сырцов та (1919 жылғы дон казактары геноцидін басты орындаушылардың бірі) мал шаруашылығы аудандарында «колхоз қозғалысын күшейтуді» талап етті. Көсемнің нұсқауын орындай отырып, Сырцовтың Рысқұловты Саяси бюроға хат жазуға мәжбүрлеуі де әбден мүмкін ғой. Тарихта болып көрмеген күштеу мен зорлық-зомбылыққа жол ашқан ұжымдастыру туралы қаулының екі күннен кейін қатаң сталиндік редакциямен қабылдануын кездейсоқтық деуге болмайды» деп жазады («Ғаламат жұт шежіресі», 282-283 бб).

	Мәскеудің осылайша түртіп, ымдап, нұсқап ойнайтын әдеті бүгінде қалған жоқ, оны көріп те біліп те жүрміз. Өзінің ығына көніп, ықтап сөйлейтіндерден Мәскеу әзірге іргесін аулақ сала да қоймас.

	Сонымен, кітабымызға келейік. Ұжымдастыру мен ортақтастыруға құлшына кіріскен есалаң әрі мизонтроп Голощекиннің науқаны ұлы далада құйын-перен қарқын алады. Тіпті, амалсыз езуіңе күлкі де үйреді екен.

	«Кантемировкада (Сырдария округы. – ред) киімді, үй-ыдысаяқтарын ортақтасыра бастаған, ал жергілікті агроном Фросов ит пен мысықты да ортақтасыруды қолға алды.

	... Еңбекшіқазақ ауданында киізүйді ортақтастырған, Сырдария округы Иріжар ауданында аңшы мылтығы мен іс тігетін машина, басқа аудандарда үйрек пен қазды...

	Кейбір ауылдарда бақытты болашақтың «жоспарын» жасаған – «ортақ отбасылық-тұрмыстық өмірге өту қажеттілігі» туралы мәселе қойылған. Демек, «колхозда әйелдер мен балаларды да ортақтастырады» деген байлардың өсегі де негізсіз болмағаны ғой», – дейді аталған еңбегінде қаламгер.

	1929 жылы елдің қолында 40 миллион бас мал болған екен, «1933 жылы сол 40 миллионнан 4 миллион ғана бас мал қалды. Оның өзінің шындығына сену қиын. Қазақстан Одақты етпен, жүнмен, терімен қамтамсыз ететін ең ірі аймақтан өзін-өзі асырай алмайтын өлкеге айналды. Голощекин кез келген болмашы сынның өзін қысымға алып, сөзіне құлақ аспайтын саусақпен қана санарлық адамдарды аяусыз жазалады» (сонда, 264 бет) Ал, әлемнің жарты халқын аш-жалаңаш жасағандардың бірі, ұжымдастырудың бұрынғы үйлестірушісі Лазарь Моисеевич Каганович ұзақ жасап, жүзге жетіп, көшеде масайрап отырып қайтыс болыпты. Өлерінің алдында оған «ауылшаруашылығын дамытудағы табыстары үшін» Ленин ордені берілген-ді.

	Валерий Михайлов «Ғаламат жұт шежіресінде» деректерді ғана тізбектеп қоймай аштық пен қуғын сүргін тақырыбын қамтыған қаламгерлердің шығармалары мен ғалымдардың зерттеулерінен (мысалы, Зейтін Ақышовтың «Зауал» , Роберт Коквестің Лондонда жарық көрген «Қайғы қасірет қырманы. Кеңестік ұжымдастыру және аштық терроры» кітабынан, Н. Михайлов пен Н Тепцовтің еңбектерінен т.б.) үзінділер келтіріп отырады. Әйгілі бесеудің хатына қол қойғандардың бірі М. Ғатауллиннің сотталушылардың ортасында отырып: «Халық жаулары бұлар емес. Жау – менімін. Мені соттаңыздар. Жалғыз өзімді ғана. Бірақ, мен де халық жауы емеспін. Мен халық жауларының жауымын. Ал, мен мұндай жауға 1932 жылы іссапармен Кентке келгенде айналдым» деген сөзін бірінші болып тасқа түсіреді (сонда, 262-263 беттер), Голощекиннің уағында табу қойылып, тиым салынған сөздерге дейін тірнектеп тауып нақты мысал келтіреді. Голощекин адамды адам деп атауды тиып «өндіргіш күштердің негізгі элементі» деп айтқызыпты. «Өндіргіш күштердің негізгі элементі» адам екенін, сол адамның бірі қазақ екенін, қазақтың 80 мыңға жуық баласы қараусыз қалып бара жатқанын Голощекиннің есіне салған қайран ер сол заманда Мемлекеттік жоспарлау басқарамысында істеген Нұрмұхамедов болады (бұл да аталған кітапта, 209 бет). Нұрмұхамедовке Голощекин не деп жауап берді дерсіз сол кезде? «Нұрмұхамедовше, бастысы сол: оның айтуынша, Қазақстанда 80 мың қараусыз қалғандар бар, олардың түрлері адам шошырлық, тіпті, бет-жүздеріне тіктеп қараудың өзі қиын. Менің ойымша, мұндай медициналық көзқараспен пленум келісе алмайды. Біздер саясаткерлерміз және бұл секілді буржуазиялық филонтропиялық (мейірбандық – ауд) дүниетанымда тұра алмаймыз» (201 бет).

	Алапат аштықтың шындығы аштық кернеген заманда сөз болды ма? Әрине, болған. Оны жарияға жар салып жазған қазақ газеттері еді дейді орыс В. Михайлов Ғаббас Тоғжановтың 1922 жылы 21 ақпанда «Еңбекші қазақ» газетінде жарық көрген мақаласына сілтеме жасай отырып.

	«Ғаламат жұт шежіресінде» әкесімен бірге жер ауып, қазақ ортасын паналаған орыс қызы Татьяна Невадовскаяның естілік-дәптерінің де беттері парақталады. Татьяна Гавриловна Іле Алатауының баурайындағы Шымдәулет ауылында тұрған. «Қазақстандағы қасіретті» өкісіп тұрып өлең жолдарымен өрген Невадовскаяның

	«Боянып әлем – келіп те қалды көктем де...

	Ұмытылған бәрі – оралам, бірақ өткенге...

	Қыстағы қатқан есіме дене түседі,

	Көгеріп шығып қалса да алау көк белде» – деп басталатын толғауын ақын Аманхан Әлім ағамыз тебірене тәржімалапты.

	1980 жылдары Невадовская Орталық мемлекеттік мұрағатқа отызыншы жылдардың фотоальбомын тапсырады. Сол фотоальбомдағы «бір шағын әуесқойлық фотосурет бәрінен де көп әсер тударды» дейді кітап авторы. Альбомдағы естеліктен оқығанымыздың қысқаша баяны: кезекті аштық құрбаны. Жас қыз (Татьяна Невадовская) үйінен талғажу ететін дәм алып келгенше, қырда қол жайып отырған қазақ бақиға аттанып кеткен...

	Миллиондаған тағдырларды аштық пен ажалдың аранына салып ойнаған, сахарада сайтанның «салтанатын» құрған Голощекин 1941 жылы 28 қазанда Берияның нұсқауымен Барбыш кентінде атылды. «Ғаламат жұт шежіресі» деректі хикаятында баяндалған жайттардың ұзын-ырғасы, міне, осы.

	Ел іші біле жүргені дұрыс-ау: Бәкең – Валерий Михайлов – қазақтың үлкен досы. Шын зиялы адам. Замандас. Мұңдас. Қаламгер. Осы Бәкеңді 1993 жылдары «Хроника великого джута» кітабы үшін Мемлекеттік сыйлыққа ұсынғандар болыпты. Бірақ, комиссия мүшелері қабылдамаған. Жарамсыз деп таныған. Сені, сенің байтақ әлеміңді әлемтапырақ жасап, рухыңды жасытқан, құл қылған, сорлатқан қоғамның қоясын ақтарып, бар болмысын әшкерлеген, адамзаттың әділ сотына салған кітап пен кітап авторын менсінбесең, мемсыйлықтан кем көрсең саған не дейік, қазақтың әдеби билігі. Әйтсе де, Бәкеңнің қаламгер қауым мен оқырман ортасындағы беделі зор. Соның бір куәсі Ғұсман ағамыздың аудармасы болса керек. Авторға деген зор құрметпен тәржімаланған кітап – ХХ ғасырда жазылған ең ұлы туындылардың біріне есеп. Өйткені, «Ғаламат жұт шежіресі» осынау аласапыран сұмдықтың ар жағындағы құбыжықты танып, жер-жаһанды кезекті лаңнан сақтандырады. Бұл кітап – жұт пен аштықтың жұмырына тұтасымен жұтылып кете жаздаған жұрттың басынан өткен тағдырды жырлаған эпопеялық жинақ. «Қазан төңкерісінен кейін құлдандыру кезеңі басталды», «Большевиктер халықтың қолындағы қазына байлықты тонап алып әлемдік революция жасағысы келді». Валерий Михайловтың кітабында мұндай тезистер жиі кездеседі. Ол окятбрь төңкерісінің атасы Ленинді, оның жолын жалғастырушыларды жек көретіндігін ашық жазады. Әрине, деректі хикаяттағының бәрін ақтарып шығуға бір мақала жетпейді. Мен кітапқа сараптама пікір айтып та отырған жоқпын. Тек қысқаша шолу жасадым. Сондықтан «Ғаламат жұт шежіресіне» алдағы уақыттарда оралып отыратын боламыз.

	Abai.kz 2014.05.28





ІІ бөлім


	Публицистикалық ой-толғамдар





1.КЕЙІПКЕРЛЕР КАТАЛОГЫ




	«НИ» ҚАЙДА, «НИ?!.»

	Совет өкіметінің тұсында баспасөз біткенде «өкірген» тақырыптың бәрі «коммунистік» деп басталатын еді. Шерағаң – Шерхан Мұртаза «Қазақ әдебиеті» газетінде бас редактор қызметін атқарған соноу бір жылдары әлгі құрдымға кеткір «Коммунистік» деген «қаһарлы» сөздің ішіндегі «ни» түсіп қалып редакция ұжымының басына қара бұлт үйіріледі. Алдымен Шерағамызды Орталық комитеттің дәлізін кешіп жүріп идеологияны бағатын иісшілдер шақырып алып біраз «илесе» керек. Бірақ, бопсаға иіле қоятын Шерағаң ба, тақырыптан қате тауып танаурағандармен тартысып, шаршап редакцияға келген соң қол астындағылардың апшысын қуырып «ни қайдалап» ақырады. Былайда сұсты адам «ни қайда?!» деп ызбарланған сайын журналистердің жүні жығылып жерге қарай береді. Сол кезде жиын үстіне апалақтап фототілші Сайлау Пернебай кіріп келеді. Шерағаң оған да қарап: «Әй, Сайлау, «ни қайда, ни?» деп зілденеді. Сонда ойын іркпей сөйлейтін Сайлау марқұм әріптестерінің халіне жаны ашып: «Ой, Шераға, сіз де қызықсыз, бір кәріс үшін бәрімізді қырасыз ба?» – деген екен. Шерағаң мына жауапқа шыдай алмай мырс етіп күліп жібереді.

	Әңгімеге әзіл қыстырып отырғанымызды оқырман бек түсінер дейміз. Міне, төрт бес күннің жүзіне айналды, Қазақстанның саяси элитасы «Ни қайдалап?» «қырылып» жатыр. Бұл жолғы «ни» қайдағы бір партияның атынан абайсызда түсіп қалған «ни» емес, о дүниеге болып, толып аттанған – Ни. Елімізде «Еуразиягруп» атанған алпауыттардың кіндік әкесі, кәріс диаспорасының көсемі Владимир Ни деген қария. Қазақстандағы кәрістерді бүгінгідей жағдайға жеткізген зор тұлға. Ни жарықтықтың өз ұлтын өзгеше сүйгеніне сүйсінген Елбасымыз осылай депті («...Ол өз сөзінде Владимир Нидің отбасына көңіл айтқан президент Нұрсұлтан Назарбаевтың елдегі кәріс диаспорасына қарата: «Егер Владимир Васильевич болмағанда, Қазақстан кәрістері Қазақстанда бұлайша өмір сүрмес еді» деген сөзін келтіре кетті». Владимир Кимнің қаралы жиында айтқан сөзі. – «Азаттық» радиосының сайтынан алынды.)

	78 жыл ғұмыр кешкен Владимир Ни деген пенде Владивостокта дүниеге келіп, жоғары білімге Советтік «ұлттар лабороториясы» – Қазақстанда қол жеткізеді. Марқұмның жария өмірі өле өлгенінше жұртқа жұмбақ болып кетті. Сондықтан біз де ол туралы ресми деректен басқа мандытып ештеңе айта алмаймыз; марқұмның атқарған қызметі, лауазымы жайында интернеттің «тіліне» жетік жан өзі-ақ іздеп, оқи жатар. Дегенмен, жұқалап білетінімізді ортаға сала кетелік: Владимир Василийұлы Нұрсұлтан Әбішұлына ертерек кезден жұғысып атқосшысы, көмекшісі, керек уағында кеңесшісі болды. Рымғали Нұрғалиұлының саяси науқандар барысындағы «Егеменде» жарияланған естелігінде Нидің Назарбаевқа әу бастан ықпалды жанның бірі болғаны жөнінде жіңішке ғана айтылып кетеді. Қазақ Ни дейтін алпауыттың тасада асып тасып өмір сүргені жайында кеш естіді, кеш білді. Онда да там-тұмдап. Ұзынқұлақтан жеткен сөзден. Сол «ұзынқұлақтың» айтуында, Ниекең Нұрекеңе «қазақ сізді ұнатпайды» деп сылқсылқ күліп, жиі сыбыр шығарып отырыпты-мыс. Ал енді, ұзынқұлақсыз әйгіленген бір шындық: Ниекең – Қазақстанда басталған жаңа тұрмысқа кәріс диаспорасының тез бейімделіп, табысы толағай істермен шұғылдануына қайқы мүйіз ақ серкедей алшаңдап жол бастап, жөн нұсқаған көсем. Бұл жайтты «Қазақмыс» корпорациясының президенті, «Форбс» журналының кезекті жарияланымына есімі еніп, әлем жұртына миллиардер ретінде даңқы кеткен Владимир Ким қаралы жиында көзіне жас алып тұрып мәлім етті.

	Қазақстанда, жалғанды жалпағынан басып жүргендердің арасында қазір кім көп? Ким көп. Нан дейтіндер және бар. Соларды жетектеп жеткізіп, ел санатына қосып ақиретке аттанған Ни ақсақалда арман жоқ шығар, сірә... Оларды былай қойғанда, көретініміз бүгінде кәрістің көп сериялы көркем филімі. Қыздарымыздың қиялында – кинодағы келбеті келіскен кәріс жігіті. Тұтынатынымыз – кәріс өндіретін өнім. Қара базарға барсақ та, иректеліп иреоглиф түскен заттың бүйіріне қарап қойып, «қытайский емес, кәрейский керек, мынауың кәрейдікі ме?» деп шалқалаймыз. Жоғары оқу орындарында жастарымыз кәріс тілін үйренуге кәдімгідей ден қойып жүр. Осының бәріне қарасаң Қазақстанның ішінде «Кәрісстан» деген мемлекет құрылып келе жатқанға ұқсайды. Осының бәріне қарап отырып, қазақтығымыздан жазып ызаланамыз, әйтпесе кәріс болсақ Нилер мен Кимдердің атына алғыс жаудырар едік қой. Әйткенмен де, Нидің ер екендігіне қол қойғанымыз абзал. Отанынан мүлде тамыр үзген адам бөтен ортада жүріп қалыптасты, замана әлпетін ерте аңғарып, қамал соғып қайрат көрсетті. Қазақтың қағынан жеріген байқұс шенеуніксымақтарының ортасына ойран салып, бірін біріне соқты. Алдады. Арбады. Ашса алақанында, жұмса жұдырығында ұстады. Қазаққа күлді. Ен байлықты есепсіз егеленді. Енді ер емей немене?! Қазақтың осы күні Ни сияқты бір шалы бар ма? Бар шығар. Бірақ жоққа есеп. Біздің шалдардың шапқанда шамасы жүздің, рудың әңгімесін қоздырып, соны биліктегі ауыс-түйістің көзірі етуге ғана жетеді. Салық Зиманов сияқты кешегі Алаш зиялыларының жолын ұстанған текті аталарымыздың аузындағы сөзіне дейін тәркілеп, биліктегі қулар ауыл үйдің айналасында ұстап отыр. Шерхан Мұртазаның дауысы Астанадағы алқызыл алаңнан ғана естілетін болды («ни қайдалап» емес, әрине). Мұхтар Мағауин шекара асып кетті. Әбіш ағамыздың биліктегі миссиясы «Еңбек ері» атанумен тәмамдалған сықылды. Ұлт мәселесін ұран етіп, ұрымтал тұстан қимылдайтын Мұхтар Шахановты Ақорданың айналасындағылар жау көріп, шетелге қашқан қуаяқтардың (Әбіләзов, Әлиевтердің) елдегі жансызы санайды.

	Енді сөздің қысқасына келейік.

	Ғайыптан тайып Ни марқұм о дүниеден бұрын Солтүстік Кореяға барып өмір сүрсе... бұ дүниеде (Қазақстанда) бұйырған бағы басында тұрақтап қалар ма еді, әлде бұлбұл ұшар ма еді? Қазақстандағыдай бар болмысын жарқыратып көрсете алар ма еді, жоқ па? Күмәндіміз. Өйткені, коммунистер билігіндегі Корей елінде Ни сияқты жартылысынан жайлы тұрмысқа бейімді жанның жайқап өмір сүруі неғайбыл. Нарықтық қатынасқа көшкен Қазақстан Владимир Ни дейтін бір кәріс баласының бар мүмкіндігін ашты. Иә, Қазақстан мүмкіндіктерге жол ашқан мемлекет. Бірақ ондай мүмкіндікке ұлт қамын ойлап, ұлт мәртебесін ақ қанат арманына балаған қазақтың жасының да, кәрісінің де қолы жетпей келеді. Сөйтіп, еліңді бұл заманда орыс пен кәріс сұрап тұр. Енді «Ни қайда, ойбай, Ни қайда?!» демеске амалымыз кем...

	Abai.kz

	2010.09.14



	«ПЕРҒАУЫН» ҚҰЛАДЫ

	 1981 жылдан бергі Египет Ислам Республикасының президенті Хосни Мүбарак биліктен бас тартатынын мәлімдеді. Ақпанның 2-сі күні АҚШ президенті Барак Обама Египет елін «ежелден» билеп келе жатқан әріптесі Маха́ммад Хо́сни Сайи́д Мүба́ракка жағдайды ушықтырмай «Сфинкс тағын» босатудың жолын ұсынған болатын. 83 жастағы Мүбарак өзінің мүлт кеткенін мойындап, кеше египеттіктер сарыла күткен «жаңалығын» жария етті. Сонымен, алдағы күз мезгілінде Египетте президент сайлауы өтпек. Ал, күз келгенше Мүбарак бүгінге дейін жан баласымен бөліспеген биліктің биік шыңында отыра бермекші. Алайда, көне Мысыр шаһарындағы толқулардың нышанына қарай отырып Мүбарактың мүрдем кетпесіне сену қиын болып тұр. Өйткені, халқы өте тығыз орналасқан Египеттегі ереуілдердің тегеуріні күн өткен сайын күшейіп барады. Катардың «Әл-Жазира» арнасы Қайыр қаласындағы Тахрир алаңына 2 миллионнан астам халық жиналып, Мүбарак билігіне наразылық танытты деп хабарлады. Тап сол Тахрир алаңында қала тұрғындарынша қарапайым киінген полиция жасағымен ереуілшілдер қақтығысып та үлгерді. Египеттің денсаулық сақтау министрі Ахмед Самех Фаридтің баспасөз өкілдеріне айтқан дерегіне қарағанда, 639 адам қақтығыстардың салдарынан қатты жарақат алған көрінеді.

	Мысыр шәрісі, көне мысырлықтар... Ніл дариясы. Біздің бабаларымызға парсы жырлары мен араб әфсаналары арқылы жетіп, қиял ғажайып ертегілерге елітіп өскен жас ұрпақтың жадындағы таныс та бейтаныс өлке. Мысырмен бізді сабақтастыратын тек қана әфсана, жырлар ғана емес, баһадүр бабалар рухы. Қайыр қаласында қыпшақ беріш Бейбарыс сұлтан салған мешіт бар. Перғауындар еліне мамүлік болып барған қыпшақтар Мысырды 300 жыл билепті. Бейбарыс билігі өзінен кейінгі ізбасарларына дәстүрлі түрде беріліп отырған.

	Бейбарыс бабамыз сияқты ерлігі асып, даңққа бөленген қыпшақ Қайтпай сұлтан соққан қорғанды осы жолдардың авторы Египетке барған сапарында көрген еді. Бүгінгі египеттіктер жүресінен отырған адамға «Қайтпайға ұқсап отырма» дейді. Бұндағы сөз: Қайтпайды жаулары дарға асқанда кеудесінен жаны шықпаған батыр сұлтан жүрелей отырып жан тапсырыпты. Содан бері Мысыр жұртында жүрелеген адамды көргендер әлгіндей деседі екен.

	Бұл жайттар мүбада сөз болған соң айтылып қалды, біз қайтып Мүбарагімізге оралайық. Махааммад Хоосни Сайиид Мүбарак 1928 жылдың 4-ші мамырында дүниеге келіпті. Әкесі шағын ғана жерге иелігі бар заң қызметкері болады. Хосни ер жете келе әке жолын емес, әскери өмірді таңдайды. 1950 жылы Билбейс қаласындағы әскери әуе күштері Академиясына түседі. 1956 жылы Суэц майданына қатысады. В 1959-1960 жылдары КСРО-да оқып, қазіргі Бішкек (бұрынғы Фрунзе) қаласындағы авиациялық полкте кәсіби білігін жетілдіреді. Мүбарактың ресми өмірбаянында жазылмаған сияқты, Египетте болған сапарымызда оның Отар қалашығындағы әскери бөлімде «қызмет еткенін» естіп таң қалдық (Алматы облысының аумағындағы Отар қалашығы КСРО кезінде жабық қалалардың бірі болған). Жаратқанның жалпақ әлемін жартысынан кешіп билеуді көксеген Кремль көсемдері әскери адамдарды тәрбиелеп, оларға ықпал етіп отыруды әсте ұмытпаған ғой. Жас Мүбарак та Кремльдің жобасындағы адамдардың бірі болуы мүмкін. Өйткені, ол қызмет бабымен тез көтеріліп, әйгілі Әнаур Саадаттың қасынан бір-ақ табылады. Әнауар Саадат – өз заманында Кеңес өкіметімен татулықты қалаған тұлға. Саадаттың құрметіне қазақ та сараңдық танытпай балаларына Саадат, тіпті, Әнуарсаадат деп азан шақырып ат та қойған еді.

	1975 жылы Әнаур Саадат Хосни Мүбаракты вицепрезидент етіп тағайындайды. Сол жылы Мүбарак елдегі ұлттық-демократиялық партияға жетекшілік етіп, 1981 жылы 6 қазанда Саадатқа қастандық жасалған соң партияның бас хатшысы болады. Қастандықтан қаза тапқан Саадаттың орынын иеленісмен Мүбарак Египетте төтенше жағдайдың қалыптасқанын қатаң ескертіп, билікті билеп төстегеннің бәрін түрмеге тоғытады. Саадаттың уағындағы оппозициялық күштерге рахым жасап, еркіндікке шығарады. Содан кейін-ақ, Мүбарактың шексіз билігі қалыптасып, ол 1987, 1993, 1999 жылдардың бәрінде референдум арқылы өз билігін нығайта береді. 2005 жылдың күзінде ғана Мүбарак алғаш рет өз кандидатурасын сайлауға ұсынып саяси бәсекелесін «шаң қаптырды». Мүбарактың жеңсін Батыс саясаткерлері «Египетте перғауындар заманынан Мүбаракка дейін халық осылайша таңдау жасап келеді» деген мысқылмен мойындаған-ды. Енді міне, Египет «Перғауыны» халық атты Құдайдың қаһарына ұшырап жаза басуда. Египетті еркін ел етуге талпынып, халықаралық туризмге жол ашқан «Перғауын», бірақ, жер асты байлығын базарлы ете алмаған сияқты. Әлемдегі мұнайға бай елдердің бірі – Египет жұрты өте нашар өмір сүреді. Жан саны әлеуетінің дамуы тұрғысынан Египет 117 мемлекеттің ішінде 111-ші орынды иеленеді екен. Мысыр халқы жұмыссыз, жоғары жақты коррупция жайлаған. Өздерін «египеттіктерміз» деп атайтын Мысыр жұртындағы бүгінгі көпшілік копт тілін (афроазиялық тілдер санатындағы копт тілінде ежелгі Еипет халқы сөйлеген) мүлдем ұмытып, арабша сөйлейді. Араптанған египеттіктер пирамидалар мен жер астында қалған төл өркениетін дәріптеуден гөрі қара базардағы бүгінгі бақалшылығын (ұсақ-түйек саудагерлігін) мақтан көреді. Қазіргі Мысыр лаңкестікпен байланысы бар хизб-ут-тахрир ағымы ошақ құрған мекенге айналған. Ғалым, массондар тарихымен шұғылданушы Мақсат Тәж-Мұраттың жазуында, хизб-ут-тахрир ағымы Батыс массондарының еврейлер арқылы Мысырдың мыс табағына салған улы жемісі көрінеді.

	Жылына 1 миллионға өсіп отыратын, жан саны 70 миллионға жуықтап қалған Египеттің адам ресурсын да Мүбарак тиімді пайдалана алмағанға ұқсайды. Халқы 1 млрдтан асқан Қытай мен Үндістанның экономикалық қарқынына қарап Мүбарактың мүлт кеткен ісіне байланысты осындай байлам жасауға болатындай.

	Египеттегі толқудың салдарынан кешелі бері мұнайдың халықаралық нарықтағы бағасы 2008 жылдағы деңгейіне көтеріліп, 1 баррель 100 долларға жетті. Тәулігіне 2,4 миллион баррель мұнай тасымалданатын Мысырдың атақты Суэц каналы қызметін тоқтатты.

	Мұнай бағасының аспанға шапшуы тағы бір мұнайлы ел Қазақстанның қазанын қайната түсуі ықтимал. Референдум мәселесін «іреп» тастап Президент сайлауына білек түре кірісіп кеткен еліміздің «алтын бесігі» – Алматыда Хосни Мүбарак салып берген НұрМүбарак Египет Ислам мәдениеті атты университет бар. Египеттің әл-Асқар университетінде де қазақ жастары діни әм заманауи білім алуда Мүбарак – Елбасымыз Нұрсұлтан Әбішұлының сыралғы достарының бірі. Сөйткен сыралғы дос отыз жыл орныққан ордасын тастап, сексеннен асқан жасында биліктің сеңгірінен түсіп барады... халқының қаһарына ұшырап.

	 Abai.kz 2011.02.03



	«АРҒЫ БЕТ» ПЕН «БЕРГІ БЕТ»

	(Жолсапар очерк)



	Ала бағананың ар жағында қалған Шығыс Түркістанды бұрынғылар «арғы бет» дейтін. «Арғы бет» қазақ жерінің оңтүстігі мен оңтүстік шығысында – Алматы облысымен, шығысында – Семей, Өскеменнің ауылдарымен шектесіп жатыр. «Шектесіп жатыр» дегеніміз – мемлекетаралық шекара мәселесінде қолданған сөзіміз, әйтпесе, мысалы «Қорғас» кеден бекетінен өткеніңізбен өзгере салатын ештеңе жоқ: сол жер, сол тау, сол шөп. Атыңнан айналайын «арғы бет» «бергі бетке» жете алмай жаутаңдап жүрген жәудіркөз қазақтың дәл өзі сияқты: Еренқабырғаның бауырындағы момақан қоңыр төбелер Алатау дейтін ағасына жаутаң-жаутаң қарап тұр.



	АЛМАТЫ МА? ҚҰЛЖА МА? АЙЫРЫМ ЖОҚ

	2005 жылы «арғы бетке» жалқы рет барып қайтқанмын. Ол кезде Қорғас маңы жалаңаш-ты. Жолаушыларды күткен алыпсатарлар, таксистер, тағы басқалар жүретін жалақтап. Тек қытайдың жолы ғана тәуір сияқты көрінген. Содан бері арадағы уақытқа тоғыз жыл толыпты. Керемет. «Керемет» демеске әддім кем, «Қорғас» кеден бекетінен таяқ тастам жерден қызыл шырайлы бір қала бой көтеріп үлгеріпті. «Қорғас» қаласы. Қытайдың қаласы. Қазірдің өзінде аталған қаладағы жансаны 200 мыңнан асып кетіпті. Алқынып тұр. Бері қарай адымдап аттап кеткелі тұр. Көпқабатты биік үйлер. Салтанатты ғимараттар. Қайшыласқан қарақұрым халық.

	Өкіметтік такси бізді Құлжаға қарай алып жүрді. Жүргізуші ұйғыр азаматы екен, біздің Үрімжіге бүгін бара беретінімізді біліп «өзім жеткізіп қояйын» деп жабыса кетті. Біз Құлжа қаласында аялдайтынымызды ескерттік. «Тым кеш шықпаңдар. Күн суық. Жол тайғақ. Ұзын жолдан екі үлкен машина шығып кетіп сақшылар көліктерді жүргізбей қойды. Абайлаңдар», - дей берді ол.

	... Әйтсе де біз Құлжадан кеш аттандық. Құлжа қаласында бізді ақын Білісбек Әбдіразақ бастаған бауырлар күтіп отырған. Білісбек екеуміз жерлеспіз. Жерлес болатын себебіміз – Бітай достың туыс-тумасы осы күні Қапалда (Алматы облысы, Ақсу ауданы) тұрады. Білісбектің «Сұрасаң менің ауылым Қапалыда» деген өрнекті өлеңі де бар. Менің Қапалымды, Шоқан Уәлиханов шығармаларында ерекше аталатын, Шоқанның Санкпетерборы болған Қапалды жырлаған ақынды қайтіп қиып тастап кетесің; оның үстіне ақын, сазгер Думан Бәзілжанмен, «Іле кеші» газетінің редакторы, ақын Нұрболат Әбдіқадырмен, Мұрат Әуес дейтін Құлжа қаласындағы телеарнада жеке бағдарлама жүргізетін талантты азаматпен, Есбол дейтін жас ақын бауырыммен танысудың сәті түсіп, емініп елжірескен, сағынысқан көл-көсір әңгімеге кенелдік. Ондағылар мұндағылар туралы бізден артық білетінге ұқсайды. Ақын десең ақыныңды, жазушы десең жазушыңды айтып сайрай жөнеледі. Саясткерлерімізді де, сайқымазақтарымызды да беске біліп алыпты.

	«Қазақ қарға тамырлы» деген, міне, осы. Қазақтың қай қиырда да біртұтас қазақ екендігінің келбеті де – осы. Мені Білсбектердің ортасындағы тазалық, ардалық, Алматыға, өлең-жырға деген іңкәрлік сезімдері, сағыныштары ерекше толқытты. Анау Ақтау мен анау Алтайда да тап осындай жігіттер Алматыдағы ақын-жазушы ағалары мен атағы алысқа кеткен құрбы-достары туралы аңқылдап әңгіме айтып жүр ғой. Жандүниесіне жамандық пен аярлықтың жапырақтай жамауын түсірмеген қайран, жұрт-ай, сен аман болшы.

	Құлжадан жеті жүз шақырым қашықтықта жатқан Үрімжіге әбден көз байланып, қас қарайғанда маңдай түзедік. Қаладан ұзап шыққан соң біз қалың тұманның құшағына ендік...



	ҚҰМШАҒЫЛ... ҚҰДАЙ САҚТАДЫ

	Қытай – көне Жібек жолын жаңғыртуға барын салып бастаған ел. Ол әрекеті, әсіресе, күрежолдарынан ерекше байқалады. Қытайдың автокөлік жолдары – түгелдей дерлік бетонбеттенген автобан жолдар. Көлігіңіздің жүргені білінбейді. Тек сырғи бересіз. Содан адамды маужыраған ұйқы басады екен. Пәлі, оданда өзіміздің жолдар жақсы: мәшинеңді шоқалақтатып қойып айналаңды шолып отырасың . Ұйықтау тұрыпты, қалғуға қам ету қиын. Ойдым жолдың және бір дұрысы: автокөлік иелері үнемі тежегішті басып отырады (әзіл). Ал, автобанда ақырын жүру – азап. Арттағылар қиқулатып кеп қуғанда қалай аңырата жөнелгеніңді білмей қалатынға ұқсайсың. Біздің шопыр да соқыр тұманда алдыартына қарамай аңыратып ұрған, кенет сарт ете түсті... Әйтеуір тез ес жиып машинаның есігін ашып шыға алдық. Біздің соңымыздағы ұлы дүрмек те жылдам тоқтап жатты. Биік шағылдың үстінде тұрмыз. Жаңа ғана автобанда ағып келе жатқан едік қой, бұл қалай болғаны? Сөйтсек, бұл – Үріміжіге ұдыл (төте) тартатын жаңа жол екен. Әлі толық аяқталмаған. Аяқталмағандықтан жолдың ортасына бетондардан қоршау жасап құм үйіп қойған. Құм бетондарды жауып өзінше құмшағыл сияқтаныпты. Машинамыз аққан күйі сол шағылдың үстіне шығып кеткен. «Су ішерлігіміз бар екен. Құдай сақтады» десіп бас шайқастық.

	 Бұны неге жазып отырмыз? Әрине, бәрі бірдей болмаса да, алыс сапар шыққан жолуашының бірлі-жарымы осындай кездейсоқ кепке ұшырап қалады. Соны білдіргеніміз. Соны білдіре келіп айтпағымыз: Қытайға сапарлай қалсаңыз өкіметтік таксиге мініңіз. Былайғыны жұрт «қара такси» дейді. «Қара таксидің» сұрауы жоққа пар. Мысалы, біз жалдаған «қара таксиге» шақыртумен келген сақшылар қарап та қойған жоқ. Жолаушылар жарақат алды ма, адам шығыны болды ма – онда шаруалары аз көрінеді. Келді, жүргіузшіге «жолдағы белгіні неге көрмейсің?» - деп кіжінді. Болды, содан соң қолды бір-ақ сілтеді де тайып тұрды. Жолға еш белгінің қойылмағандығын жүргузішілер ұлардай шулап айтқанымен оған құлақ аспады. Бізді әлгі «құмтөбеге» байқаусызда келіп қалған Қайрат есімді бауырымыз Үрімжіге алып барды. Тегін. Ал, ханзулар, жә, оларды қойшы, өзіміздің ұйғыр бауырлар да дірілдеп-қалтырап тұрғанымызға қарамай қасымыздан сырғып өте берді. Қайрат болса, жол бойы ыстық тамақ әперіп, қас-қабағымызға қарап өбек қақты. Жігерлендіріп, қайрат берді. Міне, сенің қазағың. Міне, сенің жүрегі ыстық бауырың. Қош-аман жүр, Қайрат.



	 ТАБЫСКЕР ТАЛҒАТ

	Үрімжіде Талғат Дүйсенбі есімді кәсіпкер азаматпен таныстық. Ресми деректерге сүйенсек, 4 миллионнан астам халқы бар Үрімжідегі істің көзін тауып, «қолы жүріп тұрған» жігіт осы жігіт көрінеді. Тәкең «ішкі Қытай» мен Үрімжідегі кафель шығаратын зауыттармен серіктес кәсіпорынның иесі. Зауыттарға тапсырыс береді. Біз сұрақты үйіп жатырмыз.

	– Бұл кәсіпті қалай меңгердіңіз?

	– Кафельдердің бетіне қазақы ою-өрнек салу идеясы басыңызға қашан қонды?

	– Қанша адамға жұмыс беріп отырсыз?

	– Сіздер шығаратын өнімге сұраныс жоғары ма?

	– Кафельдеріңізді негізінен кімдер алады?

	– Қазақстанда осы кәсіпті дамыту ойыңызда жоқ па?

	Талғат Дүйсенбінің оқып алған мамандығы дәрігер екен. Ауру-сырқауды емдей жүріп епті жігіт жеке кәсіппен шұғылдануды да ойлайды. Әрқандай шаруамен айналысады. Айтпақшы, Жүңго мемлекетінде жеке кәсіп көзін ашып, жұмыс істеймін деп жұлқынған адамға жол ашық. Біздегідей көлденең кедергілер аяқтан шала бермейді. Қытай компартиясының қазіргі төрағасы Жаң Зыпың жолдас билікке келгелі үкімет пен партия басшылығы «төртке бой ұсынып», «халықтың ризашылығы үшін жұмыс жасап», «жуастар жағына шыққан» (ҚХР-дағы ресми ақпарат тілі). Талғат Дүйсенбі «осы мүмкіндікті пайдаланып қана жүрген көптің бірімін» дейді өзін.

	 Талғатқа ең алдымен бір ауданның басшысынан ұсыныс түседі. Қытай компаниялары осы күндері елдің батыс аймағында екі түрлі тұрғын үй құрылысын жүргізуде. Біріншісі сейсмологиялық апаттарға төтеп беретін көпқабатты үйлер де, екіншісі тұрғылықты халықтың жеріне салынатын үйлер. Осылайша қытай үкіметі байтақ жердің байырғы тұрғындарын жарылқау арқылы жұмсақ саясат ұстанып, оларды баспанамен қамтамасыз ете отырып батыс өлкеге батпандап кіре түсуде. Жаңағы сөз болған екі үйдің іші-сыртын қалай әрлеп, қалай өңдесең де еріктісің. Соны жақсы білетін аудан басшысы үкімет салып берген үйлердің бәрін қазақыландырып жіберудің қамына кіріседі.

	– Басшыдан ұсыныс түскен соң әжелерім ғасырлар бойы көзмайын тауысып ойған ою мен өрнекті неге осы заманға лайықтамасқа, неге бүгінгі тұрмыстың сән-салтанатына айналдырмасқа деген ой келді менің басыма, - дейді кафелші Талғат.

	Сөйтіп Талғат ою-өрнегін, эскиздерін алып қытайдың кафель шығаратын зауыттарына барады, жобасын көрсетеді. Бизнес-жоспарын дәлелдей біледі. Дегендейақ, зауыт басшылары Талағаттың ұсынысын мақұлдап, өндіріске жібереді.

	Талғат қазір қытай зауыттарына үлкен көлемде тапсырыс беруші әріптес. Шыңжаң аймағында Талағаттың кафель сататын 35 сауда үйі бар. Тұтынушыларының басым бөлігі қазақтар мен ұйғырлар, моңғолдар.

	– Қазақстанның іскер азаматтарының тарапынан кафельдің дизайніне ұсыныс түссе, қуана қабылдап, серіктес болар едім, – дейді Талғат. Бірақ кәсіпкердің Қазақстанға келіп, осы істі қолға алуға құлқы кем екені байқалды. Неге?

	– Неге? – деп сұрадық біз Талғаттан.

	– Сіздерде адамға жұмыс істеткізбейді ғой.

	Әйтсе де біз Талағатты елге шақырып, үгіттеп бақтық. Қиындықтың, кедергілердің бар екендігін де жасырмадық. Алайда, Қазақстанға өткеннің бәрі қарап жүрмегенін, қайсібірінің тіпті дәулеті артып байып жатқанын барынша қадап айттық. Қазақстанды ертелікеш жамандай беретіндердің сөзі біржақты екендігін де ескерттік. «Сен қорқып қала бер, мен бара берейін» дейтін іші тар қулардың сөзі өтімді келетіндігін де қаперіне салдық.

	– Мен Атажұртқа жетсем, ойымдағыдай іспен айналыссам, кемінде 400-500 адамды жұмыспен қаматамсыз етер едім, - дейді Талғат.



	 ТҮЙЕШІ АСАЙ

	Төрт миллионнан астам тұрғыны бар Үрімжі қаласының оңтүстік батыс бөлігінде тек қана қазақтар тұратын «қазақ қыстақ» орналасқан. «Қазақ қыстақ» Үрімжідегі қайнаған өмірден жырақ өзінше бір бұйығы тірлік кешуде. «Қазақ қыстақтың» жадау тұрмысы мен жабыраңқы жүзін сырт көзден жасырғысы келсе керек, жергілікті билік оның айналысын биік қорғанмен қоршап тастаған. Бейнелеп айтсақ, «қазақ қыстауы» «қытай қорғанының» ішінде қалыпты. Сол қорғанның ішінде түйеші Асай жүр. Кәдімгі түйеші. Он тоғызыншы ғасырдағы қазақ тұрмысын сәбеттік идеология тұрғысынан суреттеген қазақ жазушыларының кейіпкерлерінен аумайды. Мосқал кісі. Тарамыс. Өңі күнге әбден тотыққан. Біз барғанда ол келесін қорасына қамап, әйеліне шұбаттың қалған-құтқанын сатқызып тұр екен. Есіктің алдында домалаңдап ойнаған бір ұл, бір қыз бала көрінді.

	Асайдың жалғыз ауыз тамына (бұндай үйді өз басым Құлжа қаласының жанындағы Шайлаңзы ауылынан кездестіргенмін. Шатырсыз тоқал там. Бір ауыз. Кірген бетте табалдырыққа аяқ киіміңді тастайсың. Төрге биіктеу етіп сәкі қондырған. Сәкінің үстінде отырасың, тамақ ішесің, төсек те сол сәкінің үстіне салынады. Сәкіге таяу жерде мұржалы пеш тұрады. Әлгіндей үйлерді негізінен қазақтар паналайды) кіріп төрге озған соң майлы қою шұбатты сіміре отырып әңгімеге кірістік.

	– Ай, ағасы, неше түйеңіз бар?

	–Жиырмаға жуық бар енді...

	– Күнде сауасыз ба?

	– Күнде сауамыз.

	– Өтіп тұр ғой, әйтеуір.

	– Қысы-жазы өтеді.

	– Алушы кім?

	– Топтап әкететін сарттарымыз бар.

	– Е-е, мейлі. Табыс қанша?

	– Айына 3-4 мың ұйан шығарамыз.

	– Бай екенсіздер ғой. Атажұртқа жету ойларыңызда жоқ па?

	– Ол жақта қарындасым тұрады.

	– Қайда?

	– Талдықорғанда.

	– Қаланың өзінде ме?

	– Солай болса керек.

	– Өзіңіз көшпейсіз бе?

	– Көшер едім ол жақта жағдай қиын дейді ғой.

	– Не қиын дейді?

	– Баспана жоқ, жұмыс жоқ. Заң орысша. Орыс орысша білмесең көтенге теуіп қуады екен.

	Асаймен бұдан әрі әңгімелесе алмадық. Шаруа баққан адамның не естісе соған тастай қатып жабысып алатын мінезі болады. Оны бір нәрсеге иландырып, бір нәрсеге сендіре алмайсың. Алайда осы Асай арыпашып, түйе сауып, үйінде, басқа жерде емес, дәл өзінің жалғыз ауыз тамында, қытайша сөйлеп, қытайша ойланатын қытайдың болашақ екі азаматын бағып жүргенін біле ме екен? Оданда Асай отағасы былай істесе қайтер еді? Асайдың айына табатын 3-4 мың юані біздің теңгемен 100-200 мың теңгені құрайды. Долларға шақсақ, мың доллардың ар-жақ бер жағы. Сонда Асайдың жыл он екі айдағы табысы бізше 10-12 мың долларға жетіп жығылады. Ал, 10-12 мың долларға Қазақстанның кез-келген ауылынан, тіпті қалаларға таяу елді-мекендерден 6-7 сотық жерімен қоса тәп-тәуір үй сатып алуға болады ғой. Осыны қайткенде Асайларға ұқтыру лазым. Көшіп келуге ниетті қазақтарды осындай мүмкін жайттармен қайткенде ақпараттандыру керек. Мысалы, Германияда мемлекеттік қолдауға ие болған алман отбасы көшіп келгісі келсе, оның қолына қажетті мәліметтің бәрі тиеді. Израйльде де солай. Еврейлерге арналған орыстілді сайттар керек десеңіз қалай жар таңдау қажет, әдет-ғұрыпты қалай ұстанған абзал, тілді меңгеру үшін қайтпек жөн деген сауалдарға да жауап беріп отырады. Бізге де солай жасау қиындық тудырмайды. Алайда, ол үшін мәселенің мәнісін нақты ақпарат арқылы айыратын ел ішінде мәдениет қалыптасуы керек. Сондықтан «арғы беттегі» оқыған әр қазақтың баласы қазақ көшін ақпараттандыруға, сауаттандыруға, ағартуға білек түре кірісуі керек. Оларға мына жақтан біз де болысуға, жәрдем етуге тиіспіз. Қазақ көшіне қажетті мәліметтерді, мәселенки, үйдің бағасы қанша, бұл жақта жеке кәсіппен шұғылдану үшін не істеу керек деген сияқты сауалдардың жауабын тауып беріп отырсақ, осының өзі көмекке есеп.



	«ҰРЫ» РУЫНАН ҰСТАЛАДЫ

	ҚХР-да 1 млн. 430 мың, кей деректерде 1 млн. 700 мың қазақ өмір сүруде. Анығы 1 миллионнан артық. Үлкен күш. Қалың ел. Қабырғалы жұрт. Халқының қарасына алаңдаулы Қазақстан үшін асып-төгілген байлық. Өйткені, Қазақстан араға жиырма екі жыл салып 1990 жылдардағы халық санына әрең жетті. Бұл деген «Қазақстанның елі 22 жылдың ширегінде қара шыбындай қырылып қалыпты» дегенді білдірмейді. Сталиннің айдауымен қазақ жерін паналаған біраз жұрт туған отанына көшті. Дұрыс қой олардікі. Біздің ағайынның алды келіп бастады. Өсімді солар берді. Үш-төрт жылдан бері тоқыраған көші қайтадан қозғалып кетсе, өсімінің еселей түсуі анық. Иншалла. Біз «арғы бетте» бес жүз отыз мың қазақтың қолына ҚХР төлқұжаты тигенін естідік. Естігенімізді келеген бетте әлеуметтік желілер арқылы сүйіншілеп те жібердік. Сонда біреулер «сол бес жүз мыңның жартысы ұйғыр болып жүрмесін» деп күмән білдіріп жатты. Бұны толықтай теріске шығару қиын. Себебі төлқұжаттарына «қазақ» деп жаздырып алып Үрімжідегі Қазақстанға виза ашатын орталықтың алдында көстеңдеп жүргендер туралы алдымен біз жазған едік. Жалпы қытайда өз ұлтыңды жасырып, басқа ұлттың атынан төлқұжат алуға еріктісің. Мәселен кезкелген ханзу Қазақстанда тұрғысы келсе, төлқұжатына «қазақ» деп жаздырып алып жүре беруіне болады. Осыны ескерген Қазақстан жағы ешқандай ескертусіз қытай азаматтарына виза бермеу тәртібін енгізіпті.

	– Бізге тілі жақын ұйғыр кісісі «қазақпын» деп келіп тұрса қайтесіздер? – дегенді сұрадық Үрімжідегі Қазақстанға виза беру орталығының қызметкерінен. Атыжөнін атамауды өтінген ол:

	– Біз ол адамға ешқандай себепсіз виза ашпауға қақылымыз, – деді.

	– Оны ол адамның анық басқа ұлттан екендігін білген кезде қолданатын боларсыздар? Ал, қазақша сайрап тұрғандарды қайтесіздер?

	– Қазақтың тарихын, батырлары мен ақындарын сұраймыз. Қала берді руын сұраймыз.

	Біз риясыз күліп жібердік.

	– Шынымен солай сұрайсыздар ма?

	– Иә, кез-келген «ұры» руын тергей жөнелгенімізде ұсталады. Содан соң оған виза жабық.

	Қазір ҚХР жағынан елімізге жыл сайын 100 мың адам келіп кетеді екен. Соның дені қазақ. 100 мыңның 30 пайызы Қазақстанда қалып қойып жатыр.

	Үрімжідегі виза беру орталығы алда қабылдануы мүмкін көші-қон заңына орай Сыртқы істер министрлігіне Қазақстанның азаматы болуға сұранатын этникалық қазақтардан қылмыс жасамағаны туралы анықтама талап етудің қажеті жоқ екендігін айтып ұсыныс та жолдапты. – Себебі, - дейді аты-жөнін жария етпеуді қызмет бабы бойынша өтінген дипломат, - ҚХР-да қылымыс жасаған, заң бұзған адамға төлқұжат берілмейді.

	Қытайдағы қазақтардан қылмыс өткермегені туралы талап етілетін анықтама көші-қонға кедергі келтіріп келе жатыр еді, біз «арғы бетте» жүргенде Мырзатай Жолдасбеков дейтін ақсақалымыз талапты тіпті күшейтіп жіберіпті. «Түгел көшіп келуді доғарыңдар» деп бұйырыпты Мырзекең. М. Жолдасбеков жолдастың уәжіне сүйенсек, жалғыз ауыз үйде тұрып, сауыс-сауыс болып түйе сауып жүрген Асай мен Асайдың әйелі наймандар билеген «Сегіз Оғыз» ұлысының бүгінгі иесі бізбіз деп қыстағында қи жағып отыра беруі керек екен. Уа, Тәңір-ай, келемін деп тұрған елін кеудесінен кері итеретін үлкендер бізде ғана ма, әлде өзге елдерде де бар ма? Бар шығар. Мысалы, орыстың кейбір қутұяқ шалдары орыстардың Қазақ жеріне қандаладай қадалып жүргенін қалайды. Себебі қазіргі Қазақстанды орыстілі сұрап тұр. Бұның сыртында қайткенде империялық ықпал ету пәрменінен айрылмауды діттеген байлам бар. Орыс шалының шатпағы түсінікті. Ал, сонда біздің қариянікі не? Қыстағынан қия басып шығуға қорынатын Асайлар бір күні солқылдатып Үрімжінің билігін қолға алады деп қиялдай ма? Осылай қиялданса, біздің қариямыздың қиялы тым қыртыстанып кеткен екен.

	Қытайдағы қазақтарды мүмкіндіктің шегінде көшіріп алмасақ айрыламыз. Бір жарым миллион қазақтан айдың күннің аманында көз жазып қаламыз. «Арғы беттегі» аға буын қазір дәрменсіз. Олардың бойындағы ұлттық гендік қор сарқылып барады. Орта буын ендіге қытайлана бастаған. Үрімжіде біз көрген орта буын өкілдері өзара қытайша сорғалай жөнеледі. Қазақшдана гөрі бір-бірімен қытайша қауқылдасқанды жеңіл санайды. Жас ұрпақ қытай тілінде сабақ алып, қытай ділінде тәрбиеленуде.

	«Арғы бет» дегеніміз міне осындай алақұла тіршіліктің ортасы. «Қазағым» деп қайнап-жайнап жүргендері де бар. «Қазақстанға барсам қақайып-серейіп қатып қалмаймын ба?» деп қауіп ойлайтындары да табылады. Бірақ ұрпақ қамын ойлаған жалпы көпшіліктің Атажұртына жетуді аңсайтыны анық аңғарылады. «Арғы беттегі» қазақтың осынау ішкі қуатын «бергі бет» өзіне толық аударып алмаса, кешіккен қимыл бекерге шығады.

	 Алматы-Құлжа-Үрімжі. Үрімжі-Құлжа-Алматы.

	Abai.kz , 10.17.2014 жыл



	 АРМАНДАЙ БОЛЫП ОРАЛҒАН АЛЫСТАҒЫ БАУЫРЛАР



	Журналист Тоқтар Жақаш Facebook-тегі жеке парақшасында Қырғызстаннан қоныс аударған ұлты дүңген жігіттің 2 мың АҚШ долларымен-ақ домаланып Қазақстан азаматы атанып шыға келгендігін жазып отыр.

	– «Азаматтықты оп-оңай қалай алып жүрсің?», – деген журналистің сұрағына дүңген жігіт:

	– Қордайдан екі мың доллар беріп алдым. Ақшаңыз болса, Қордайда таныс адамдар көп. Күттірмейді. Бірден көк паспортты қолыңызға береді, – деп жазады.

	«Әңгіме барысында әлгі жігіт қызды-қыздымен Қырғыздағы дүңгендердің осылай Алматы маңы, Қордай айналасына кіріп, сіңіп жатқанын айтып қалды» дейді әлеуметтік желідегі жазбасында әріптесіміз.

	Әрине, Жақаш мырзаның әлеуметтік желідегі жазбасын ел ішіндегі әртүрлі әңгімеге құлағы түрік журналист атты жазарман ағайынның «ойдан шығарып, ойдай мәселе тудыруға тырысқан кезекті бір дүниесі ғой» дейтін нәумез түсініктің шеңберінде қабылдай салуға болады. Бірақ, өкінішке қарай, мұндай «қаңқу сөздердің» ұшы-қиырына жету мүмкін емес. Мүмкін еместігіне себеп: Қазақстанның азаматтығы азын-аулақ ақшаға сатылатыны туралы шындықты бүктеп басып, бүріп ұстау осы күндері Ішкі істер министрлігінің құзырынан да кетіп барады. Естеріңізде шығар, өткен жылы ҚР азаматтығын сарт-сауанның саудасына салған Көшіқон полициясы комитетінің бірнеше қызметкері сотталып кетті. Бізде өзі мемлекеттік қауіпсіздікке қатер төндіретін іс-шаралар ісініп-қабынып, індет екендігі ескерілгенше, былыққа бата береді ғой. Демек, азаматтықтың қара базар нарқындағы күйге жеткен күйінішті халі жоғары жақтағы әлдекімдердің қауашағын қаңғырлатып өтсе керек. Әйтсе де, қызық: қазақ көшіне, ақын Ауыт Мұқибек айтпақшы, «тіс-тырнағымен қарсы күштер», біздің тақырыбымызға орайластырып айтсақ, Көші-қон полициясы комитеті мемлекетімізге қауіпті адамдар – оралмандар деген ойдан айныр емес.

	Abai.kz ақпараттық порталының тұрақты авторы Бей сен Ахметұлы ұйымдастырған ашық хатқа аталған құзіретті орган өкілі: «...Қазақстан Республикасы азаматтығына қабылдау кезінде мемлекеттік және қоғамдық қауіпсіздікті қаматамасыз ету мақсатында азаматтығы тиесілілігі және (немесе) тұрақты тұратын мемлекетте соттылығы (соттылығының болмауы) туралы құжаттың болуы көзделеді»дейді. Ал, әлгіндей құжаттар қасарысып қанша жерден талап етілсе де, 1 млн. 700 мың қазақ тұрып, өмір сүріп жатқан Қытай Халық Республикасында берілмейтіндігі жөнінде сан қайталана жазылды һәм айтылды. Әйтсе де, «Жазған құлда шаршау жоқ», қайыра қаперімізге оралтайық. Қытайда мына төмендегі жайттар бойынша төлқұжат рәсімделмейді, шетелге шығуға тыйым салынады. Егер ол:

	ҚХР азаматы болмаса;

	Өзінің кім екендігін дәлелдей алмаса;

	Құжат алу барысында жалған документ жасап, алаяқтық істесе;

	Сотталып, жазасын өтеуде жүрсе;

	Соттың толық шешімі шықпаған істі адамдар болса;

	Қылмысты іске қатысы бар деп жауапқа тартылса;

	Мемлекеттік құзырлы мекемелерде қызмет атқарған, шетелге шыққан соң мемлекет қауіпсіздігіне қатер төндіріп, зиянын тигізеді деп есептелсе.

	Жоғарыдағы тәртіп пен талапты түзіп және оның қатаң сақталуын бақылауында ұстап тұрған елден келіп жатқан қазақтардың барлығы - ҚХР-дың заңын бұзбаған, сотталмаған адамдар. Осыны біздің «мемлекет пен қоғамның қауіпсіздігін» қамтамасыз еткіш Үкіметіміз ескерген емес. «Осы қалай?» деп ойланған емес. Есесіне, «мемлекет пен қоғамның қауіпсіздігі» "жанына бататындықтан" сырттағы 5 миллионға таяу қазақты Қазақстанға жуытпауда. Сонда қайсысын құптаймыз: «патриот» құжаттың талаптарын ба, әлде қазақтың жан санының артып, өз қауіпсіздігін өзі толық қорғай алатындай әлеуетті қамтитын ұлттық тұтастығын ба? Сөз жоқ, біз бір сөйлемдегі екі сұрақтың екіншісіне жауап болатын нақты мәселенің жағындамыз.

	Хоош, сонымен замананың текпісі мен тарихи жағ дайлардың әрқилы сипатта қалыптасуына байланысты қиыр-жайлап, шет қонған қазақ баласына «жер бетіндегі жалғыз отаны – Тәуелсіз Қазақстанда» (Президент Назарбаевтың сөзі) азаматтық алу оңайға соқпайды екен. Бәріне солай ма? Бәрі деп отырғанымыз – этникалық қазақтардан өзге жұртты меңзегеніміз. Жоғарыда Тоқтар Жақаштың дүңген жігітімен әңгімесінен үзінді келтірдік, оларға (былайғы жұртқа) ҚР азаматы атану – дүниеден түңіліп кетсеңіз де шындығы сол: түкке тұрмайды.

	Қазір азаматтықты шүлен үлестіргендей оңды-солды таратып жатқан саланың бірі – спорт саласы. Өз ұландарын болаттай шыңдап, тер төгуге ерінетін, бірақ Қазақстаннның көк туын дүбірлі додаларда желбірете көтеріп, есіп-бөсіп қайтуды білетін, әсіре мақтан мен мадақты жаны сүйетін спорт билігіндегі алпауыттар өзгенің дайын «өнімін» (спортта жетістіктерге жетуге мүмкіндігі зор үміткерді) үпілеп-сүпілеп сатып әкеле салады. Бұлар да - өздерінше патриот. Қазақстанда этникалық қазақты Атажұртына жолатпай діңкелетудің түрлі амал-айласын қарастырған Үкімет қаулылары мен қазақ баласын үлкен спорт ойындарынан қағып тастайтын ешбір елде жоқ осындай ерекше патротизм бар.

	«Қазақ баласын үлкен спорт ойындарынан қағып тастайтын» деген сөзден шығады, еліміздегі футбол клубтарындағы ойыншылар қатарында қазақ баласының қарасы шамалы. Есесіне, славян нәсілді ұлттар жетіпартылады. Оны айтасыз, Игорь Зенкович («Ақтөбе»), Заурбек Плиев пен Михаил Бакаев («Қайрат»), Алдан Джиджич («Шахтер»), т.б. айналдырған бір жылдың шегінде бірі Хорватиядан, енді бірі Қапқаздан келген бетте Қазақстанның азаматтығын төлқұжатымен бірге қалталарына басып үлгерді. ҚР азаматтығын алу тәртібі осы ретте бұзылды ма? Әбден бұзылды. Бірақ, азаматтығы арзымайтын бағаға сатылатын бұл елде тәртіп пен заңның бұзылғандығы әншейінгі әңгімеге де татымайды.

	Жә, Игорь Зенкович, Алдан Джиджичтер доп тебетін көрінеді. Қазақстанда футбол ойынының дамуына, бәлки, азды-көпті үлес қосатын болар. Ал, гастарбайтерлер ше... олар не істемек? «Дүниежүзілік Банктің есебі бойынша Қазақстан – әлемдегі мигранттар көп ұмты латын тоғызыншы ел екен. Бұл дегеніңіз еліміздің миллиондаған қаржысы шет ел асып жатыр деген сөз. Жарайды, «бізден басқа елдер де осындай жағдайда ғой» деп жылы жауып қоя салуға болар еді. Алайда, өзгесін айтпағанда, 150 млн астам халқы бар Ресеймен өзімізді салыстыра алмасымыз белгілі. Біз небары 17 млнға жаңа ғана толып отырмыз. Солай бола тұра біздің елімізге жыл сайын 700 мыңнан астам «жұмысшы-қонақтар» келіп-кетеді, дейді ақпарат көздері». (Серікжан Қажи, «Гастарбайтер келе жатыр». (http://abai.kz). Сол «жұмысшы-қонақтардың» дені Қазақстанға мүлде «қонақтап» қалуда. Қотарыла қоныс аударуда. Азаматтықты, әрине, Қордайдан, т.б. сатып ала салады.

	Өткен жылы (2014 ж, қазан айы) бірер күнге ҚХРға сапарлап барғанбыз. Сонда 700 мың қазақтың қытай төлқұжатын иеленіп, сыртқа шығуға, анығы Атажұртына ақтарыла көшуге дайын отырғаны жайында жазғанбыз. 700 мың қазақ! Қандай жұмысыңа болса да мақұл. Тапқан табысы өзінде, яғни Қазақстанда қалады. 700 мың гастарбайтер. Тапқан табысын еліне әкетеді. Сөздің турасына көшсек, билік Қазақстанды қарадай тонатып қойып қарап отыр. Сөйте тұра этникалық қазақты кеудесінен итеріп, «мемлекет пен қоғамның қауіпсіздігі үшін» олардан сотталмағаны жөнінде анықтама талап ететін бапты Парламентте әне-міне қаралуға тиіс Заңның жобасына енгізіп қасарысуда. (Заң жобасы: «Қазақстан Республикасының кейбір заңнамалық актілеріне Көші-қон мәселелері бойынша өзгерістер мен толықтырулар енгізу туралы» деп аталады).

	Гастарбайтерлердің ішінара Қазақстан азаматтығын иелене бастағанына қайтып оралайық. Тегінде, қандай елде болсын, азаматтықты ақшаға сатып алған соң, оны емін-еркін пайдаланудың өзіндік тәртібі түзіледі. Азаматтықты ақшаға алған адам енді жергілікті билікпен жең ұшынан жалғасып, басқа құндылықтарға да қол созады. Мысалы, жергілікті билікті билеп-төстеп отырған сатымсақ адамның тілін тауып жерге қожайындық етеді, заңсыз әрекеттерге барады. Айналасына үстемдік жасауға құлшынады. Алда-жалда біреу бірдеңе дей қалса, «мені бөтен ұлт деп шетқақпайлауда» дегенді бар дауысымен бақырып, байбалам салады. Билікпен қорқытады. Сотқа жүгінеді. Құқыққорғау органдарын паралап, қулығын асырады. Әйтеуір білгенін жасайды. Тіпті, адам өлтіріп, күнаға да батады. Меніңше, біздің елімізде ұлтаралық қақтығыстарға ұласа жаздаған оқиғалардың астырында осындай осқырынған мәселелер бар. Соның бірі кешегі – Сарыағаш жанжалы. Күдікті ретінде қолға түскен Нарметов, шамасы, аудандағы алпауыттармен ауыз жаласып, айналасындағы ағайынға тізе батырған біреу. Әбден асқан. Тасынған. Оның әзірге күдікті саналатын қылмысы жергілікті жұрттың дүр сілкінуіне әкеп соқтыруы әлгіндей себепке есеп. Әйтпесе, қазақ-өзбегі аралас Сарыағашта бір-біріне қоқиланып қоятындар аз ба? Жазатайым кісі өлімі де болып жатқан шығар... Бірақ, соның бәрі ұлтаралық жанжалға ұласып кете жаздаған оқиғаларды ойға салмайды ғой. Ал, Маловодное-Шеңгелді – шешен дисапорасының, Маятас- Бесағаш – күрд диаспорасының, ШелекШонжы – ұйғыр диаспорасының кейбір өкілдері тым өктемсіп кеткендігін, оларды құтыртып, өбектеп отырған өзге емес, өзіміздің билік басындағы жеке тұлғалар екендігін екпін түсіре айтуға тиіспіз. Заң мен ұлт алдында алдымен солар жауап беруі керек. Оларды қоғам арандатушылар деп айыптауы қажет.

	Гастарбайтерлер негізінен дисапораларды жан тартып жақындайды. Мысалы, тәжік Қазақстандағы тәжіктерді жағалайды. Орыс орыстың ығынан пана іздейді. Содан кейін тапқан панасы мен саясын пайдаланып келімсектігін ұмытып, келген ортасына тасадан тас атады. Қылмыс жасайды. Мәселенки, 14 жастағы қазақ қызын зорлап, бейнетаспаға тартып, соңынан аяуандықпен азаптап өлтірген Сергей Наумцев Мәскеуден Ақтөбеге танысын іздеп келген қанішер қаңғыбастың бірі екен. 2013 жылы жаз айында оралман отбасын өзбек гастарбайтерлердің қырып салғаны қоғамның зәре-құтын қашырды. Міне, гастарбайтерлер мен келімсектерді бетімен жібергеннің сыбағасы. Міне, диаспорлардың еркінсіп кеткен ерке ұлдарын тыймай ұстаудың салдары.

	Қытай ойшылы Лао Цзы кезінде: «Көп білетін халықты басқару қиын» деген екен. Біздің билік үшін ең алдымен – қазағы қалың мемлекетті басқару қиынға соғатын сияқты. Әйтеуір, қазақ десе, оның ішінде сырттан қоныс аударып, Атажұртына оралған этникалық қазақ десе, қарадай жыны ұстап, жінігіп шыға келеді. Жаңаөзен оқиғасын еске алайықшы. Оқиға барысын сол кезде бәз-біреулер Атажұртына оралған бауырларымызға жауып еді ғой. Ақырында тапсырысты тап-тұйнақтай орындаған соттың шешімі бойынша айыпталған отызға жуық адамның бір-екеуі ғана оралман екендігін жарыса жаздық. Қайда кетті сонда, көзіне қан толған, айрандай ұйыған Қазақстанды алатайдай бүлдіруден басқаны ойламайтын "оңбаған" оралман?!. Ал, шын мәнінде оралман дегеніміз – законопослушный гражданин, толерантный человек (заңға бой ұрған азамат, төзімді адам). Оралман законопослушныйлығының нәтижесінде Қазақстанның «соқыр, мылқау» үкіметінің талап ете беретін құжаттарын шарқ ұрып іздеумен жүр. Толеранттылығының арқасында мұқым қиындыққа төзіп жүр.

	Е-е, айта берсек әңгіме көп. Қазақстанның азаматтығы қазір кімге, неге бұйырмай жатыр? Ағылшындық ат, айғыр, биелерге де, түркпеннің алабай төбеттеріне де, Асылжан Мамытбековтың аусыл шыққан ала бас сиырларына да бұйырды (өйткені, осылардың барлығы - тіркеліп, құжатталған жануарлар мен тіршілік иесі). Таяу күндері АҚШ-тың Гуантанамо базасындағы әскери түрмесінен босаған үш йемендік пен екі тунистік те Қазақстан азаматтығын қабылдайтын шығар. Украина-Ресей қақтығысынан болған үркіншіліктегі елдің алды Қазақстанға келіп, босқындар мәртебесін иеленіп үлгерді. Олар үшін де алда азаматтықтың ауылы алыс емес. Тек қазақ қана Қазақстан үкіметі мен заңдарының алдында өзінің сотталмағандығын дәлелдей алмай айыпты болып жүр. Сол «айыптары» дәлелденбей - этникалық қазақтардың азаматтықтан дәметпей-ақ қойғаны жөн.

	... Армандай болып оралған алыстан келген бауырлар!

	 Abai.kz 09.02.2015 Abai.kz



	НҰРТӨРЕ ЖӘНЕ БІЗ ЕДІК

	 Кеш естіп, кем мән беріп, кешігіп жүретін әдетіммен еңсегей бойлы ер жасы – елуге келген аға-дос, әріптесұстаз, білікті бас редактор, белгілі публицист Нұртөре Жүсіп жайлы айтпақпын. Нұрекең елуге былтыр келіп қойыпты. Мейлі ғой, елубірге дейінгі елу – Нұртөренікі. Қала берді қадірлі сөзімізді біз неге адамның мерейтойында ғана айтуымыз керек? Мәртебелі адам – мерейтойсыз да мәртебелі. Оның үстіне «осындай жасқа келіп едім, мен туралы бірдеме демейсіңдермеге?» біз білетін Нұртөре мырза да зәру емес. Хош, сонымен негізгі әңгімемізге көшейік.

	1996 жылы мен сыншы-әдебиетші Бақыт Сарбалаевтың еларалық «Қазақ елі» газетінде тілшілік қызметте едім. Редакциямызға күн аралатып әртүрлі басылымдар келіп тұрады. Арасында «Жас Алаш» газеті де бар. Жалпы «Жас Алашқа» творчество адамының мінез-құлқы, табиғаты тән. Кейде жасып, жүдеп, ұнжырғасы түсіп жүреді. Кейде көкке шапшиды. Сол кез – «Жас Алаштың» жүдеулеу кезі. Екі бетінде екпеттеп екі мақала жатады. Етек-жеңі болса да олпы-солпы. Бала жастан серік тұтқан аяулы газетіміз еді – амал жоқ, ашамыз да жабамыз. Сөйтіп жүрген күндердің бірінде «Жас Алаштың» беті жыбырлай бастады. Қиып түсетін қысқа материалдардың қарасы жиірек көзге шалынып, тақырыбы бұрынғы тар кезеңнен біртіндеп асып жатты. «Жас Алаш» – журналистердің жаңа легімен бірге оқырман қауымның жаңа буынын жасап отыратын газет. Байқаймын, газеттің саркідір сақа оқырмандарының қатары жастармен, жас болғанда уайымшыл, ойлы, сергек жастармен көбеюге бет алыпты. Ниеттес, пікірлес жігіттер қайда барсақ та қолымызда шиыршықтала бүктелген «Жас Алашты» ұстап баратын болыппыз. Талқылап, таласатынымыз да – «Жас Алаштың» тақырыбы. «Қазақ еліндегі» қаламгер ағаларым да: «Ой, несін айтасың, «Жас Алаштың» бағы қайта жанды! Екі тізгін бір шылбыры мықты редактордың қолына тиді», – деп отыратын-ды. Содан бір күні «бұл не керемет екен» деп салып ұрып «Жас Алашқа» барайын. Танитыным – «Әдебиет және мәдениет» бөлімінің меңгерушісі Роза Қараева. Жанарының оты рентген сәулесі сияқты ет пен теріңді қойып сүйегіңді сүзіп өтетін Роза көзіме көзін қадап аз отырды да мені жетелеген күйі бас редактордың кабинетіне сүңгітіп жіберді. Төрдегі қаракер жігіттің Нұртөре екенін бірден таныдым. Бірден таныстық. Бірден тіл табысып, бірден қызмет жөнінде келісіп, «Әдебиет және мәдениет» бөлімінің тілшісі болып, Қараеваның қарауына жіберілдім. Сөйтсем, Нұртөренің кадр таңдау саясаты осылай екен. Аз сөйлеседі, азын-аулақ сұрақ қояды. Бітті шаруа. Сен – «Жас Алаштың» тілшісісің. Өйткені, сұңғыла редактор сенің қайткенде «Жас Алаштың» есігін қағатыныңды алдын ала біліп, жазу-сызуыңмен сырттай танысып, есіміңе ен тағып қоятын көрінеді. Сол «айласымен» Нұрекең бар-жоғы екі үш айдың ширегінде «Жас Алаш» газетінде жаңа команда жасақтап үлгерді. Біздің алдымыздағы буын да шетінен сақпанын салмақтап ататын сайыпқырандар еді. Бірақ, заман жаңа төлежіген жас талапты қажет етіп тұрған шақ. Ішкі цензурадан аман, Совет өкіметінің колхоз, совхозы мен партия тұрмысын жазып, қаламын қара сияға батырып малтықпаған толқын қазақ баспасөзінің бетіне тулап шығуы керек-тұғын. Қазақ журналистикасында сондай тың толқынның Толағайдай ағасы Нұртөре Жүсіп болды. Бүгінде есімдері азды-көпті танылып, интеллектуалдық орта мойындаған, қазақтың саяси-әлеуметтік, рухани-әдеби ойларының көшбасына іліккен Талғат Ешенұлы, Әмірхан Балқыбек, Дидар Амантай, Сәкен Сыбанбай, Роза Қараева, Айгүл Аханбайқызы сияқты жастар 1997 жылдары Нұртөре Жүсіп басқарған «Жас Алашта» топтасты. Баспасөзден қол үзбегенінде журналистиканың жұлдызына айналатын Абылай Сабдалин бауырымыз да әлгі дүбірлі топтың алысқа дүрбі салған оғыландарының бірі еді.

	...«Көкте – Күн, жерде – «Жас Алаш!» Осындай ұранмен біз, жастар, жалаң қағып жұмысқа кірістік. «Жас Алаштың» әр нөмірі шыққан күн – мереке. Әр нөмірде – қоғамның буырқанған өмірі. Жаңа нөмір жария көрместен бұрын Нұртөренің кабинетіне жиналамыз. Жиналысымыз редакция ұжымының кезекті лездемесі емес, жалпы ұлттың сиязы сияқты. Айтпайтын, ақтармайтын мәселеміз аз. Бізді сөйлетіп қойып бас редактор бақылаумен ғана отырады. Орнықты ой, ұтымды ұсынысқа келгенде бас редактордың басы изеңдеп кетеді. Кейіннен аңдасам: бұл да бір тәсіл екен. Сонда Нұрекең жастар сөйлесін, сөйлеп үйренсін, азат ойға ұмтылсын, ешкімнен, ешнәрседен қысылмасын деп кеңдік жасап бағыпты. Себебі, саяси қысымдардың салдарынан қымтанып қалған қазақ ойы алғыр жастардың аузындағы пікірмен ашық алаңға шығуы қажет еді. Соны қапысыз ұққан бас редактор өндірдей жас ұл мен қыздың өзегін тырмалаған жайттың жарық көруіне мейлінше мүмкіндік беріпті. Нұртөре Жүсіптің «Жас Алаштағы» басшылығы қысқаша қайырғанда мынандай еді:

	-Жазған мақалаңды албаты күзеп-түземейді. Жазу стиліңді өзгертпейді.

	Бас редактордың бұнысы бізді еркін жазуға жетеледі. Жазу өнеріндегі қолтаңбамыздың қалыптасуына септігі тиді.

	-Редакциядағы бөлімдердің іс-жоспарына жөндіжөнсіз сұғынбайды. Басекең «қамшыны бас» деген соң әр бөлім өзін дербес редакция секілді сезінді. Бөлімдер арасында шынайы бәсекелестік пайда болды.

	-Экономика бөлімінің тілшісі әдебиет жөнінде жазып, әдебиет бөліміндегі «жас бөрі» саясат тақырыбында әлденені қозғаса, «қой» деген жоқ. Ақырында бөлімдерде адасып жүргендер арналы ағысын тапты.

	-Редакциямыздағы авантюристер жасайтын «трюктердің» бәріне түсіністікпен қарады. Газеттің соңғы бетіндегі мақалалар (тегі, біздің оқырман қолына тиген газеттің ең соңғы бетінен бастап оқиды ғой) алдыңғы, алдыңғы беттегі сірескен дүниелер аяққы бетке көшті. Кейде оларды бас редактордың келісімінсіз нөмірден қағып та тастайтынбыз. Жиналыстарда жорта білмегенсіп Нұрекең: «Әлгі бір материалдар қайда кеткен?» – деп сұрап қояды. Біз жамырап «жарамады» дейміз. Сөйтіп, тұтас ұжым болып жарамсыз дүниелерді жау шапқандай қылдық. Ұжым жаман, жарамсыз, талғамсыз дүние жазбауға үйренді.

	-Қазір ғой, журналистер үшін кез келген шенеунікті шенеп тастау – шекілдеуік шаққанмен бірдей. Тоқсаныншы жылдары атқарушы билік дегеніңіз жалына қол тигізбейтін арда күрең асаудың өзі еді. Соларды қазақ баспасөзінің тарихында алғаш ауыздықтағандардың бірі «Жас Алаш» болды. «Жас Алаш» саясат пен биліктегілерді қазақы пікірмен есептестіріп, сынға иліктірді. Көшеде көп қолданылатын тілмен айтқанда – «сындырды».

	-Редакцияның айналасын «күл-қоқыстан», аспандағы ай мен күнді күнде көріп, күнде жазатын авторлардан тазартты. «Жас Алашты» жаз жайлап, жыл қыстаған жазармандар айқай-сүреңмен аттанып, ауа алмасты, бодандықтың тұсында бойын көрсете алмаған қаламгерлер бас редактордың кабинетіне жиі бас сұғып, бізбен де емен-жарқын араласып кетті. Нұрекең «Жас Алаштың» жап-жас ұжымын қазақтың оқымысты, парасатты, зиялы қауымының қатарына іліктірді.

	Бас редактордың бағыланы бағбанға ұқсайды: газеттің әр қызметкерінің жандүниесін түлетіп, көңілін өсіріп, рухын көтеріп, еркелетіп, ақылдасып, ширықтырып, шынықтырып отырады. «Жас Алаштағы» Нұрекеңде осы қасиеттің бәрі де болды. Ұранымыз: «Көкте – Күн, жерде – «Жас Алаш» болса, сол ұранды ту еткен бір кездері Нұртөре және біз едік.

	Уақытты уыста ұстап тұру мүмкін емес. Уақытпен бірге бәрі де өзгереді. Ұмытылады. Нұртөренің тұсында «Жас Алаштың» жүзін жайнатып, алапатын асырған журналистер шоғыры да ұмытыла бастаған сияқты. Ештеңе етпейді. Мен ол «Жас Алаштың» ұлттық мазмұнын киелі сахнада бір-ақ рет қойылған құдіретті шығармаға ұқсатамын. Ол өз кезеңінің драмасын: трагедиясы мен комедиясын, трагикомедиясын әйгілеп берді. Енді біз – «Жас Алаштың» оқырманымыз. Кезінде өзіміз атой салған беттерді сағынышпен парақтап шығамыз. Нұрекеңді ойлап қоямыз. Елуге келіпті. Жоғарыдағы жолдарды, бірақ, елуге келген ердің құрметі үшін ғана емес, білікті бас редактордың өнегесі кейінгі ұрпаққа тәлім болар деген ниетпен жаздық. Қалағанын жұрт қабыл тұтар, қаламаса – сөз өзіміздікі. Жадымызға түйгеніміз бен білгенімізді айттық, жаздық, осымен тәмам әңгіме.

	Abai.kz 2012.01.10



	ЕР ҚАБЫС ЖӘНЕ БАСҚАЛАР...

	 Дулат Исабековтың үздік әңгімелерінің бірінде жүн түтіп, ұршық иіріп отырған кемпір феодализмнен социолизмге қалай өтіп кеткендігін білмей қалады. Біздің бастағы кеп те соған ұқсас: социализмнің қойын бағып жүріп капитализмнің қара базарынан қалай табылғанымызды білмей қалыппыз.

	Есімізде шығар, Тәуелсіздігіміздің алғашқы 7-8 жылы «өтпелі кезең» аталды. «Өтпелі кезең», яғни, уақытша қиындықтар артта қалады, әне-міне, таршылық заманды «зар илетіп», дамудың даңғыл жолына түсеміз деп жүрдік. Сол кездің есебінен алғанда сондай тәтті қиялға беріліп өмір сүрудің өзіндік себептері де болғанға ұқсайды: жаңа қоғамдық қатынасқа көшеміз; осы уақытқа дейінгіміздің бәрі бекер екен, дүниенің рахаты өзін-өзі реттеп, тәртіпке келтіріп отыратын нарықтық экономикада, сондықтан сәл-пәл шыдайық дестік. Шыдамасақ, төзбесек болмайды дестік және: Тәуелсіз мемлекетіміздің іргесі шайқалып кетуі мүмкін, тұтастығымызға сына қағылуы ықтимал. Ойбой-оу, әлемнің мойыны озық елдері баяғыда бейімделген нарықтан біз неге бас тартамыз?!

	Өстіп жүріп «өтпелі кезеңнен» өтіп, ХХI ғасырға қадам бастық. Біз ХХI ғасырға «өтпелі кезеңнен» өтіп қана келмеппіз, «Жүз жылға бергісіз тарихи он жылды» көтеріп келіппіз. Рас, 1991 мен 2001 жылдар аралығында Қазақстан геосаяси ауқымда аршынды қадамдар жасады: БҰҰ-ға толық мүше болды, көрші елдермен мемлекеттік шекара келісімдерін бекітті. Ішкі жағдайды тұрақтылықпен қамтамасыз ете алды. Ұлттық армия жасақталды. Заң шығарушы орган, атқарушы билік, сот жүйесі қалыптасты. Төл валютамыз айналымға енді. Арқа төсінен «тұңғыш рет» қазақ елінің астанасы бой көтерді, т.б. Осындай елдік, ұлттық мазмұны терең істерге ілгеріде кәдімгідей мән беретін бұқара жұрт мұның бәрін біледі, бағалайды, қадір тұтады. Бірақ, «жүз жылға бергісіз тарихи он жылды» артқа тастаған соң биліктің де, мемлекетшіл бұқараның да бұрандасы босап қоя берген сияқты. Өйткені, қазір билігіміз мақтаншақ, бұқарамыз бұйығы қауымға айналған. Биліктің бет-аузы болып алған мемлекеттік телеарналарға көз тігіп, ресми газет-жорналдарды парақтасаңыз – қазір дүниеде Қазақстаннан асқан кемел ел кем, дамудың даңғыл жолына түскен бірден бір ел де – бізбіз! Құдайау, біз болмасақ мына дүниені қараңғылық қаптап, қапас басқандай екен... нұр шұғыламызды төкпей қайда жүргенбіз осы уақытқа дейін? Бәлкім, жері кең, даласы дархан жұртқа осындай рух, асқақ амбиция керек те шығар. Былайша айтқанда, Имам Шәмілдің еліне – алмас қылыш, бізге – аспанмен астасқан амбиция... Тегінде мына заманда кеудемзорлықты жоққа шығара беруге де болмайды, бірақ, көрпең көсіліп жатуыңа лайық болсын. Бұл сөздің жалғасына сәлден кейін ораламыз. Енді мынаны айтайық.

	Қазақстан билігі қазір таңғы шай үстінде түсін кемпіріне жортып отыратын қарияға ұқсап барады. Денін дерт жайлаған қарт кемпіріне: «Бүгінгі көрген түсім тәуір секілді, жақсылыққа жорышы» деп жүгінетін еді ғой. Сол секілді Ақ Ордадағы ақ жағалы ұлықтарымыз да «бүгініміз керемет, ертеңіміз, тіпті, ертегідей болады» деуден, елді сол ертегіге ұқсас ертеңіне еріксіз сендіретін стратегиялық бағдарламалар қабылдаудан шаршайтын емес. Білуімізше, әйтеуір ертеңіміз – ғажап, бүгініміз – керемет. Тоқсаныншы жылдары өмірді жап-жас болып бастаған буынның қазір ата сақалы аузына түсті, қажып-қартайды, алды зейнет жасына ілініп мәлкілдеп жүр, ал, тәуелсіздіктің құрдастары дардай жігіт болды, осының бәрі түк көрмеді деп түкірігімізді жұтпай-ақ қоялық, бірақ , Қазақстан шиырлап кешіп келе жатқан жолды бір кездері басып өткен мемлекеттердің адамдарымен өзін салыстырса, өкпелейтіндей халде. Неге өкпелемесін? Мысал келтірейік.

	1970-80 жылдарға дейін Оман сұлтандығы деген елдің атын біреу естіп, біреу естімепті. Елдің со замандағы билеушісі Сайд бен-Таймұр Оманға сырттан пенде баласын кіргізбей құзырындағы «құжырасын» қызғыштай қорғап бағыпты. Оманнан да сыртқа ешкім шыға алмапты. Алда-жалда біреу Оманнан алысқа аяқа баса қалса, оның аман оралуы неғайбыл болыпты. Себебі: Сайд әмірші «әр пенденің ырыздығы туған, өскен жұртында, одан тыс кету оңбағанның ісі» деп мемлекеттік дәрежеде байлам жасапты. Әміршінің қол астындағы жұрттың «ырыздығын баққаны» соншалық, қыстақтардың арасындағы қара жолдардың өзіне қарауыл қойыпты. Қала халқының шаһар аумағынан тыс әлеммен байланысы, тіпті, үзіліпті. Сөйтіп, «ырыздыққа кенеліп, риза-хош» болып Оман жұрты өмір сүре беріпті. «Ел астанасы Масқар қаласында, – дейді куәлар, – 12 төсектік жалғыз аурухана бар еді. Ғұлама Сайд бен-Таймұр дүниенің сырын өзгеше ұғып, жастарды оқып-тоқудан да қақты». Оқу-тоқудан, жазу-сызудан шеттелген, жер жаһанның жұртынан іргесін аулақтап, алапестердей дөйдалаға кеткен халық, әйтседе, өздерін бақытты сезінді. Өйткені, сақалынан даналық саулаған Сайд баба бар еді. Алайда, Сайдтың сақалына Қабыстай ер қарамады. Әкем екенсің демеді. Сайд салған сара жолдың дәстүрлі ізбасары әм тақ мұрагері болуға тиіс Қабыс Еуропада оқып, сауат ашқан-ды. «Болашақ» бағадарламасымен (көрдіңіз бе, бұл да бағадарлама) оқып келген біздің боркемік балалардан Қабыстың басты ерекшелігі – Еуорпада оқыса да елін шексіз сүйетін. Елін сүйген Қабыстың омандық бауырларын ойлағанда қабырғасы қайысып кетуші еді.

	Сахараны күн күйдіріп, күп-күрең өлі мекен еткен. Сағым аунаған салқар шөл. Сол шөл кернеген сахарада арып-ашыған, азып-тозған қорғансыз бейбақ ел өмір сүруде. Мұның бірі миына кіріп шықпайтын ақымақ шал шалжиып тақта жатыр. Қайтпек керек? Оқуы біткен соң сұлтандығына оралған айлалы жігіт аз уақыттың ішінде ел ішінен жақтастарын тапты да шалдың алтынмен апталған сарайына алшаң басып кіріп барды. Барды да айтты: «Әке, елді осы уақытқа дейін билептөстеп, еркін тұл, рухын құл етіп қорлағаның жетер, енді мен оқыған Еуропадан сен де біраз дәріс ал», – деді де қолынан жетелеп сарайдан сыртқа шығарып салды. Сөйтіп, 1970 жылы ың-шыңсыз, қантөгіссіз ел билігін өз қолына, өзінің дана да дара билігіне алды.

	Қабыс бен-Сайд. 1940 жылы 18 қарашада сұлтан шаңырағында дүниеге келген жалғыз ұл. Ұлыбританияда Әкімішілік басқару академиясын тауысқан. Аз жылдар әскери дайындық лагерлерінде болып шыңдалған. Әкесі Сайд бен-Таймұрды тақтан тайдырған күні (марқұм Таймұр өзінің соңғы жылдарын Еуропада аяқтап, дүниеден озды) ол Оманның есігі мен терезесін шалқайтып ашып тастады. Сырттан инвестиция тартты. Тақтайдай етіп тас жолдар салды. Оқу орындарын көбейтті. Қабыс билікке келген алғашқы 7-8 жылдың ширегінде омандықтар радиодан жаңалық-хабарлар тыңдап, газет оқитын жағдайға жетті. Бәріне мән беретін Қабыс ұлттық телеарнаның қызметіне де қолқабасын тигізді. Қабылет-қарымы ерекше жастар іріктеулерден өтіп, шет мемелекеттерде оқып келіп жатты. «Болашақтан» оқығаны қулық сұмдықты еселеу болып шыққан, өз тілінде сөйлеуді қорлық санайтын біздің дүмшелермен оларды осы арада салыстырудың қажеті жоқ деп ойлаймын, өйткені, омандық оғыландар жан аямай «жабайы жұртының» ел қатарына қосылуына, бақытты, шаттықты ғұмыр кешуіне көрген түйгендерін жұмсап бақты.

	Оман экономикасының да арқа тірегі – мұнай. Саудараб жеріндегідей мол қоры болмаса да Оман сұлтандығы бар мұнайының қызығын көріп, байлыққа батып отырған ел. Егер омандықтар біз сияқты «балығы тайдай тулаған, бақасы қойдай шулаған», «түгін тартсаң май таматын», қара алтыннан өзге де кенішке кеңірдектеген, малды-жанды, жазиралы далада өмір сүрсе қайтер еді... олар мәңгі шөл буған сахараны жайлайды. Су Оман сұлтандығында жанармайдан екі есе қымбат. Соның өзінде де елді-мекендер жап-жасыл, саялы сабатқа оранған. Себебі Оман теңіз суын тұшыту кәсібін жолға қойған. Тұзынан айырған тұщы суды алдымен ел ауыз су ретінде, содан соң бау-бақшаны суаруға пайдаланады.

	Бұл заманда, бар-жоғы 20-30 жылдың ар жақ бер жағында, омандықттар мүлде өзгерді. Өзгермегені – бұрынғы салт дәстүрі, діні. Сыртқы келбеті, киімі. Ал, тұрмысы... тұрмысы Сайд бен-Таймұрдың тұсында «ырыздыққа кенеліп өмір сүрген» кездерінде мүлде түстеріне де кірмеген болар.

	Қабыстың жасы қазір жетпістен асты. Дәлірек айтсақ – 72-іде. «Әлі тың, ширақ» дейді білетіндер. Ол жылына бір рет ел ішін жаяу аралап шығатын көрінеді. Жаяу болғанда енді, «сәлдесін сүйретіп» қыстақ-қыстақтардың арысын кезіп жүрмейді ғой, бірақ Харон Рашидтің замануи тұлғасына енген Қабыс қыстақтардағы жұртына уәзірлерін ертіп барып елдің сөзіне құлақ түріп, қарапайым Оман әйелі пісірген қалаштан ауыз тиіп, от басы ошақ қасының тірлігін көзімен көріп қайтады екен.

	Әйел демекші, Оман сұлтандығы әйел затына да ерекеше құрметпен қарайды. Қыздардың оқуына, еразаматтармен иық тірестіріп ел ісіне араласуына тиым жасамайды. Оманда үш әйел министр лауазымында. Хиджап кию, пәренже жамылу – қыз-қырқынның өз еркінде.

	Қабыс– қарапайымдылықты ұнататын адам. Оман сұлтандығындағы үйлер 12 қабаттан аспайды. Бай да, бағылан да ел қатарлы өмір сүруге міндетті.

	Тегінде, тәубашыл, қанағатшыл, тақуа Шығыс жұрты иманға жүгініп, ішкі сабырын қатаң сақтайды. Жерінің байлығын өзімен тең бөліскен әміршісін сүйеді. Содан да болар, кейбір араб елдерін алатайдай бүлдіріп, дүр сілкіндірген Таяу Шығыс оқиғасы Оман сұлтандығының іргесін шайқап, түңілігін желпілдете алған жоқ. Сондай елдің бірі – Біріккен Араба Әмірліктері.

	Ілгеріде Ержан, Сәкен деген достардың тобына ілесіп әйгілі әмірлік елінде болғаным бар. Ол сапарымыз турасында публицист-мәдениеттанушы досым Сәкен Сыбанбай «Жас Алаш» газетінің бетінде жұрт сүйсініп оқыған сапарнамалық очерктер жазды. Мен қысқа қайырайын.

	Ақпан айы. Алатаудың бөктерінде айқай боран. Өзіміз «Халықаралық» деп әспеттегенімізбен бес ешкі, он тоқтының өрісіне татымайтын Алматыдағы әуежайдан ұша алмай 4-5 сағат іркілдік. Дубайға ұшатын ұшақ та, Шымкентке қатынайтын автобус сияқты ма қайдам, кейбір жолаушылар кешігіп келіп, соларды күтіп діңкелеп, көк жүзіне әрең көтерілдік. Дубай әуежайына жақындағанымызда айналамыздағы серіктеріміз шоқпытшоқпыт кимідерін сыпырып тастап, жеңіл әрі сәнді киініп жатты. Біз де боқашамыздағы барымызды суырып алып үсітімізге жапсырған болдық.

	Ұшақтан түссек, дүние ғажап! Жып-жылы. Кешкі сам жамыраған уақыт. Адамдардың бәрі мәдениетті, ілтипатты. Біздегідей алақ-жұлақ етіп алқын-жұлқын асығып жүрген жан жоқ. Әсілі, мемлекеттің байлығы, тұрмыс-тіршілігінің жайлылығы адам бойына әлдеқандай сырбаздық, байыптылық сыйлайтын болса керек, біз де маң-маң баса қалдық. Содан қонақ үйге барайық. Қонақ үйдің қызметшісі алыстан сағынысқан бауырлары келе қалғандай жұмсақ жымиып қарсы алды. Сөмкемізді қолымыздан лып еткізіп қағып әкетіп тиісті бөлмемізге орналастыра қойды. Таң атты. Қызыққа кенелдік. Жолбасшымыз аузын ашса, әмірліктің тарихын төге жөнелетін сөзшең әйел екен, әңгімені соғып келеді. Содан ұққанымыз. Қазір аты-жөнін ұмытып қалдым, бірдеңе Шейх, бірдеңе Ибн деген әмірші 1970-80 жылдарға дейін әмірлікті билеп төстепті. Оның заманындағы араб жартылай жалаңаш, әйтеуір, басын тықса, балық тістеп шығатын кең құрсақ теңіздің арқасында өмір сүріп жатыпты. Мінгендері түйе, бет-ауыздары күйе дегендей (енді, балық ыстап жеп, шақырайға күн астында күнелтетін адам күйелештенбей қалай жүрсін?). Әлгі бірдеңе Шейх, бірдеңе Ибн бірдеңенің тұсында әмірлік даласынан мұнай атқылайды. Қара майдың исіне танауын төсеп отырған Еуропа мұндай батпан құйрықты қалайша айдалаға тастай қойсын, қауғаларын қаңғырлата сүйреп жетіп келеді. Жетіп келеді де бірдеңе Шейх, бірдеңе Ибн бірдеңге долларды уыстатып асатады. Шейх шіркін қағаз ақшаны қашанғы жалмай берсін, күндердің күнінде темір сарай салдырып соған апарып долларларын тығып тастайды. «Сараңның сақтағаны өзіне бұйырмайды» деген осы емес пе, сөйтсе, әміршінің тыққан-пыққанын өзінен де өткен жалмауыз, араны сұмдық атжалмандар жалмап тастапты. Осындай масқараны көрген соң арықарай төзе берудің мүмкін еместігіне көзі жеткен Шейх Зайд ибн Сұлтан әл-Нахайян билікті ағасының қолынан тартып алады.

	Шейх Зайдта Батыс елдерімен тығыз байланыс орнатады. Бірақ, арабтың аузынан жырып әкеткенге үйренген еуропалықтарды өзімен санастыра біледі. Жұмыс істеткізеді. Елге пайдасын тигізеді. Біз ғой өзімізді көзі ашық, қара танитыны бар сауатты елміз деп жүрміз. Ал, Зайдттың заманындағы арабтар жазу-сызудан мүлде мақұрым еді. Зайд халқын ағартты. Оқытты. Табысты еңбек етуге үйретті. Күн күйдірген сахараны кешіп жүріп құмнан құнарлы топырақ жасап әмірлік даласына Үндістаннан әкеліп пальмалар екті. Көйлек-дамбалынан басқа күнқағары жоқ арабтарды пальмалардың көлеңкесінде саялатты. Біз айта беретін 20 жылдың шегінде түйе мінген арабтарды жүйткіген автокөліктерге отырғызып, жасыл бақты шаһар тұрғындары етті. Іргелі оқу орындарын ашты. Шет елдерден ғұлама ғалымдарды шақырып араб баласына дәріс оқытты. Балық аулап, ешкі сауудан басқаны білмейтін араб баласы мемлекеттік кәсіпорындарда, ұлттық компанияларда жаппай лауазымды қызмет иеленіп шыға келді. Жеті әмірлік желкілдеп бой түзеді. БАӘ – бұл заманда алапаты асып, байлығы тасыған ел. Сән-салатантын әлемге паш етіп, шалқып өмір сүруде. Жоғарыда «көрпең көсіліп жатуыңа лайық болсын» деп қалдық қой. Сол сөзімізге енді келдік. Себебі «көрпесі көсіліп жатуына лайық» ел – Біріккен Араба Әмірліктері елі. БАӘ-де бәрі ертегідей. Аспанға ұмсынған зәулім отеллдер, Шығыс мәнеріндегі өзгеде айшықты құрылыстар әмірлік жұртының салтанатты тұрмысына әбден лайық. БАӘ-де бұдан басқаша болуы мүмкін емес сияқты. Әмірлер байлығын әлемге қалай көрсетемін десе де елінің тұрмыс күйімен үндесіп, жарасым тауып тұр. Оған қысқы Азия ойындарын өткізсе де, ЕХРО көрмесін жасаса да жарасады. Баспанасыз шұбырып жүрген арабаты әмірліктен итпен іздесең де таппайсың. Жемқорлық, ел байлығын тонап қашу, ұрлау, коррупция атымен жоқ.

	Мұның бәрі айналасы өздеріндей араб, сондықтан да, алаңсыз дамуға мүмкіндігі бар елдің әңгімесі ғой деп отырған шығарсыздар қайсыбіреулеріңіз. Ендеше, қандай мадақтауға лайық Малайзия туралы бірер сөз.

	Малайлардың хәлі XX ғасырдың орта шенінен ауғанда, тіпті, мүшкіл еді. Өйткені, малайлар жерінен де, мемелекетінен де, туған тілінен де айрылудың аз-ақ алдында еді. Малайлардың маңдайына біткен ұл Махатхир Мохамад малай халқын құрдымнан құтқарып қалды. Бұл турасында маған аталған елде елшілік қызметте болған марқұм Болатхан аға Тайжан әңгімелеп берген еді бір кезде. Кейін Малай мен Сингапур ғажайыптары жайында асыл аға кітап етіп те жазды.

	Махатхир Мохамад қайткен дейсіз ғой, жерінде мұнайы да, басқасы да жоқ аралдағы елді арашалап қалатын құдірет – тіл деп білген. Сөйткен де, «алыстағымен арбаласып, жақындағымен дорбаласып» жүріп қытай тілінің құрсауындағы малай тілін тірілткен. Малай тілінде сөйлей алатын әр ұлын басшылыққа әкелген. Малай тілінде – ана тілінде сөйлей алатын ұлдардан «Шығыс жолбарыстарын» түлетіп шығарған. Сондықтан да ол – ұлы Махатхир Мохамад . Оңтүстік Шығыс Азия ғажайыптарының авторы.

	... Әңгімені көп созып қайтеміз, осы елдер даңғаза дақпыртсыз-ақ жер бетінде шат-шадыман тірлік кешуде. Төрт құбыласы түгел. Иә, кем-кетігі, әлі де бітпей жатқан шаруасы шаш етектен шығар. Бірақ, олар 2030 жылдың ширегінде күрделіліктің ақ жал толқынын кешіп, қиындықтан шыға білді. Олар және ертең болуы неғайбіл кереметтердің емес, бүгінгі мүмкіндіктердің шегінде тәп тәуір тірлік кешіп жатыр. Даму жолы, өркениет жолы бізді айналып кете қоймас. Бірақ, соған жиын-терін болып жеткен елдің арманы не?! Соған жеткенше, даңғаз мен дақпырт кімге керек? Керек пе сол?

	«Abai.kz»

	2012.12.11



	ҚАЗАҚ ЕМЕС, КАЗАШКА!

	«Я ему сказала, что я – казашка». Бұл – Ассоль Мирманованың сөзі. Ормандай көп орыстілді сайттардың біріне берген сұхбатында ол осылай депті. Казашка, яғни – қазақ қызы.

	Таяу күндердің бірінде Ассоль қоғамдық көлікте келе жатады. Айналасы толы ығы-жығы адам. Кондуктор аялдамаларды әдеттегідей орыстілінде хабарлап тұрады. Осы кезде бір қазақ үн шығарып, әлгі кондуктордан аялдамалардың атын мемлекеттік тілде жария етуін сұрайды. Ассольдің айтуына қарағанда, кондуктор қатты қысылып қалған, сосын жолаушылардың жәрдеміне сүйенген. Жолың болғыр жолаушылар көше мен аялдаманың ресми түрде бекітілген «аты-жөнін» айтып береді. Ал, «нацпат» (Қазақстандағы орыстілінің белсенді жақтаушылары халық өкілдерін осылай атайды) болса, кондукторға діңкілдеп, оның қазақша сөйлеуін талап ете берсе керек. Осы кезде айқайға Ассоль араласады. «Мен оған алдымен қазақша айтып түсіндірдім», – дейді ол. Ассольдің өз сөзіне сүйенсек былай депті: «Кария адам неге тисеныз?» (Ескерту: бұл Ассольдің емес, сайт журналисінің қате жазуы да болуы мүмкін).

	Сөйтіп, кәрия адамға жақтасқан Ассоль мен «нацпаттың» арасындағы сөз қақтығысы енді екеуара дау-жанжалға ұласады. «Сенің есімің кәрісше» деген көрінеді біздің жігітіміз. «Есімімнің кәрісше екендігін біледі өзі» деп «қара қазақтың» білгіштігіне таңқалады қызымыз. «Сен дұрыс тәрбие алмағансың. Әке-шешеңнен жөндемді тәрбие алсаң сен мен сияқты қазақша сөйлейтін едің» деп «бөскен» көрінеді кондуктордан қазақтілін талап еткен қазақ. «Ол талабы бойынша өзін қанағаттандыратын жауабын естіді. Жалпы біздің елде әркім өзі қалаған тілде ақпарат алуға, қызмет талап етуге қақылы» деп сұхбат барысында Ассоль қарындасымыз заң-зәкөн соғып қояды.

	– Кондуктор қайтті? Оған содан соң не болды? – деп сұрайды әңгімені қыздыра түсу үшін тілші.

	– Үлкен кісіге обал болды. Қан қысымы артып, аурып қалды, – дейді Ассоль. Содан кейін: «Бердіжаров тілді жасы ұлғайған адамнан талап етпесін, алдымен орысша сөйлейтін шенеуніктерден талап етсін, ана тілін білмейтін жастардан талап етсін, қала берді мына менен талап етсін», – деп ақтарылады.

	Тоқтай қалыңыз, бұл өзі көптен бері айтылып келе жатқан әңгіме және кім көрінген желеу ете беретін әңгіме. Біз сондықтан нақтысына көшейік. Жаңағы жүрегі ұстап, басы айналып құлап қала жаздаған байқұс кондуктор сірі жанын сүйретіп не істеп жүр қоғамдық көлікте? Қызмет етіп жүр. Нан жеп, нәпақасын тауып жүр. Демек, зейнет жасына әлі шыға қоймаған адам. Ал, сол адам Қазақстан Тәуелсіздігін жария еткен тұста неше жаста болды екен? Шамамен 34-35 жастың жасыл жағалауында болды. 34-35 – есірік соққан біреу болмасаң ес жиып, етек жабатын, пайдалы нәрсеге бой ұратын, біздің жағдайымызда төрт-бес ауыз қазақша сөз үйренетін жас. Орыс халқының шын жанашыры, орыстілінің Қазақстанда жасай беруіне аса мүдделі адам – Президент Назарбаев сонау тоқсаныншы жылдардың басында: «Қазақ тілін жасы ұлғайған адамдардан сұрамауымыз керек. Олар тілді қартайған шақтарында қайтіп үйренбек? Қазақ тілін жастар білсін, жастар үйренсін», – деген еді. Міне, содан бері 22 жыл өтіпті. Кешегі қырмызы келіншек (әлде асығын күткен сақа қыз) – бүгінгі кондуктор кәрілік жасына жетіпті. Кәртайыпты. Иә, оның ендігі хәлі «Қазақ тілін жасы ұлғайған адамдардан сұрамауымыз керек» деген ахлаққа тура келеді. Енді оған бірдеңе деу қате. Тіпті, обал. Ассольдің тілімен айтсақ: «Кария адам неге тисеныз?»болып шығады. Міне, осылайша біз Қазақстан Тәуелсіздігін жария еткен тұстағы тарихи сәттерге бірге куә болған, сол кездегі 30-35 жастардағы тепсе темір үзетін отандастарымыздың саудасын бітірдік. Жарамсыз қылдық. Шаршаттық. Қарттайтық. Шаршаған, қуаты кеміген, қартайған адамнан, рас, «қазақтілінен неге мақұрым қалдың, байқұс-ау?» – деп сұрау бүгінде қиянатқа пара-пар. Алда қанша ұрпақты сорлатар екенбіз, оны бір Құдайым біледі... Алайда арамызда Ассольдар бар. «Ә» десең «мә» деуге дайын Ассольдар өсіп келеді. Бұлар да тәуелсіздік жылдарының төлі. Ар-ожданы, ұлттық намысы тапталумен келе жатқан қазақтың есесінен ер жеткен бала. Қазақты үнемі толеранттылыққа шақырып, тұқыртып ұстайтын билігіміздің жемісі. Шекеті нәтиже. Қазір олар саяси қаруланған. Билікпен бірігіп алып қазақты мазақ етудің мың түрлі әдісін де әбден меңгерген. Тірлігінің жетіскені шамалы қазақтың тіл мәселесіндегі титықтаған күйін былайғы жұртқа жексұрын етіп көрсетудің жолын да жақсы біледі. Мысалы, Ассоль былай дейді: «Нацики так увлечены ненавистью, что не заметили основную проблему». «Ұлтшылдардың өзгелерді жеккөрумен әуейіленгені сондай, негізгі мәселеге мән бермейді». Ал, сонда негізі мәселеміз не екен? Негізгі мәселеміз – қазақтың қараңғылығында екен. Тіл мәселесін айқайлап, ұрсып ұқтыруға болмайды екен. Әйтпесе қазақ тілін тілді үйренгісі келетіндерге қарсы қояды екен. Мұның ақыры тұрақсыздыққа әкеліп соқтыруы мүмкін екен. Қазақтар әдепті, сыпайы болмаса, іс насырға шабады екен. Қазақстанның күштік құрылымдары мен құқыққорғау органдары, тұтас сот жүйесі, әкімқаралар қазақты басқа ұрып отырып күнде ескертіп қоятын басты жайттың бірі бұл. Соны Ассоль да айтады. Былай деп: «Если казахи будут спокойными, уверенными и вежливыми – то стабильность у нас будет». Көрдіңіз бе, бар мәселе қазаққа ғана байланысты: Если казахи будут спокойными... Сонда тұрақтылық өзге ұлт өкілдеріне керек емес пе? Сонда толеранттылық таныту отандастарымыздың ойына кіріп-шықпайтын болғаны ма? Қазақтың жағдайын түсіну Ассольдерге сонша қиын ба? Әңгімемізге оралсақ, кәртамыш кондукторге аялдамалар мен көшелердің қағаз жүзінде бекіген атын жаттап алып айта салу да қиын ба? Қиын емес. Ең бастысы қажет емес. Алайда, оны Ассаольдардың айтқысы да, мойындағысы да келмейді. Сөйтеді де, «қазақ тілін алдымен шенеуніктерден талап етсін, жастардан талап етсін, қала берді мына менен талап етсін» деп талтаяды. Дұрыс, қазақ тілін бәрінен талап ету керек. Соның ішінде ұлтараздығын қоздырған әлгі кәртамыш кондуктордан да талап ету керек. Талап еткенде жақсылап талап ету керек. Алматыны тәртіпсіз, бей-берекет, лас қалаға айналдырған, мемлекеттік құндылықтарды аяқ асты етіп отырған Алматы қаласының ақ жағалы үлкен ұлығы Ахметжан Есімовтен талап ету керек. Ата Заңымызда мемлекеттік мәртебесі айшықталып көрсетілген қазақ тілін мойындамайтын автопарктің басшысынан талап ету керек. Осындай талап етулер қазақ мемлекетінің ауқымында тұтас күшеюі керек. Ақыры ресми билік, Үкімет, Парламент, т.б. тіл мәселесін шешіп бере алмайды екен, онда іске жекелеген тұлғалар араласып, белсенділік танытуы керек. Бұны түсінбегендерге жол ашық. Бара берсін. «Қымтай-қымтай қызымыздың іші білініп болды» демекші, қымтана-қымтана қазақтың да төзімі түгесіліп болды.

	Қоғамдық көліктегі жолаушыларға қызмет көрсету жайын қозғаған (тіл мәселесін емес!) Бауыржан Бердіжаров деген бауырымыз Қазақ Ұлттық аграрлық университетінде тәрбие ісімен айналысатын көрінеді. Жаңағы «бара берсіннен» шығады, қазақ ұлтшылдары қысым жасауын қоймаса, біз Қазақстаннан кетіп қаламыз дегендей сөздің сыңайын танытады әлеуметтік желілерді шулатып жатқан қарындасымыз.«Я пыталась выяснить их платформу, программу, что именно они планируют делать, если все не говорящие казакша отсюда уедут. Каков их путь развития, когда они останутся маленькой и агрессивной кучкой?»

	Байқайсыз ба, Мирманова бикеш қалай-қалай сайрайды?.. Әңгіме былай. Бауыржан мырзаны бастапқы сөзден бұрып әкетіп тілдің ахуалына тірген соң біздің кейіпкеріміз оны суретке түсіре бастайды. Аты-жөнін шұқшиып жазып алады. Сөйтеді де әлеуметтік желілерге жазып жібереді. Ал әлеуметтік желілерде желдей ескен сөздер Бауыржанның іні-қарындастарының құлағына тимейді ме? Тиеді. Тиген соң, көздерімен көрген соң олар текке қарап отыра ма, пікір білдіреді, ойларын айтады, қайсібірі кіжінген де шығар. Онда тұрған не бар? Қарсы сөзге төзімсіз екенсің,қоғамдық пікірдің қара қазаны – әлеуметтік желілерге жазба, жолама, жыртыңдап шықпа. Әлде Ассольдар ғана сөйлеп, Ассольдар ғана айқайлап отыруы керек пе? Бүгінгі күнге дейін бұқаралық ақпарат құралдарының дені аузына келгенін құса салатын, ойы пасық, ниеті қарау орыстілділердікі болып келді. Қоғамдық пікірдің мінбері солардікі болды. Сөйтіп жүргенде ғаламтордың арқасында, қазақ сайттарының қарқынды түрде дүниеге келуі мен әлеуметтік желілердің пайда болуының нәтижесінде қазаққа да есе тиді. Қазақ та сөйлейтін, ойын ірікпей ақтаратын, «ақырып теңдік сұрайтын» (Махамбет) мүмкіндікке жетті. Міне, Мирмановалардың қитығына қатты тиетін жайт – осы. Өйткені, үйреніп қалған ауыз – тек өзі сөйлегісі келеді. Қашанғы дағды – өзінікі ғана жөн. Алайда, кейінгі екі үш жылдың шегінде дүние мүлде өзгеріп кетті. Қазақ қоғамындағы қалыптасқан ахуалды түбірімен өзгертуге көшкен құбылыс ол – ғаламтор. Демек, қазақты кез келген жерде кемсітіп кете беретіндер ғаламторға, әлеуметтік желілерге жінігіп жетіп бармастан бұрын ойланғандары абзал. Қайдағы жоқты қиялдан тудырып көкіместен бұрын көкейге қонатын сөз айтудың мәдениетіне жеткендері жөн. Бауыржан сияқты азаматтарды арандатып, бекерге күйдіріп, оқу орнына бүлікші, нацик етіп көрсетіп, артынан зәбір-жапа шегуші міскіннің халін кешкенсіп, алыс-жақын жұртқа, әсіресе, қазаққа қаны қатып қалған орыс билігіне жағаймсудың да қажеті шамалы. Демек, толеранттылықты қазақтан ғана емес, әркім өзінен де талап ете білуі керек. Сыпайлық пен сыйластықты да әркім өз бойынан іздеуі керек. Сол кезде ғана «маленькой и агрессивной кучкодан» шығып Қазақстандағы барлық ұлттың өкілі қазақ дейтін дархан халықтың құшағынан орын табатын болады. Ал, Ассоль қарындасыма айтарым: қартайып қалған адамға неге тисеміз? Тиіспейміз. Тиіскен де емеспіз.

	Abai.kz 2013.12.06





2. ДӘСТҮРЛІ БАҚ ПЕН ЖАҢА МЕДИА




	АПАРИН ҚАЗАҚ БАСПАСӨЗІНЕН АЛАПЕС ЖАСАП ОТЫР...

	 «Новое Поколение» газетінің бас редакторы Сергей Апарин деген әріптесіміз Латвияда жарық көретін «Вести сегодня» газетінің тілшісіне сұхбат беріп Қазақстан туралы, еліміздің ішкі-сыртқы саясаты туралы пікір білдіріп біраз көсіліпті. «Қазақстан Ресейден іргесін аулақ салып Өзбекстанның қателігін қайталағысы келмейді» деп иегін әуелете сөйлеген ол әлгі сұхбатында латыштарға былайша доқ көрсетіп қояды:

	– Сендерге (латыштарды айтады. – ред) біз жақтан (Қазақстанды айтады. – ред) «Путинмен дұрыс болыңдар. Путинмен дұрыс болсаңдар бізбен де әңгімелерің жарасады» деген ым жасалды. Соны ұқтыңдар ма?

	Апариннің аузынан шыққан сөздің бәрін тізуге біз соншалықты құлықсызбыз. Өйткені ол – Қазақстан мен Ресей қарым-қатынасына байланысты әңгіме айтатын сарапшы немесе кәнігі саясаткер емес, қазақтың байлығына газет басып, кекірігінен азып жүрген еліміздегі ниеті айнымалы орыстілді бас редакторлардың бірі ғана. Әйткенмен де, оның мына бір сөзін оқырман назарына ұсынғанды жөн көрдік. Латыш газетінің тілшісімен әңгімесінде «жаңа буыншыл» бас редактор «Қазақстанда ақпарат алдымен орыс тілінде тарайды» дей келіп: «Қазақ баспасөзі өзінің ақымақтығынан жазып ел ішіне іріткі салудан өзгені білмейді», – депті. Сенбесеңіз, оқып қараңыз:

	«25-30 процентов рынка занимает периодика на госязыке. Но серьезного влияния она не имеет. Во-первых, из-за своей очевидной глупости, которая не идет дальше призывов к межэтнической вражде и шариковских "все отнять и поделить". Во-вторых, несмотря на вкачивание госдотаций, они бедны, менее упакованы и малопрофессиональны... Тираж у бизнес-изданий невелик. Малограмотный у нас народ, как ни крути»

	Апариннің айтуынша, біздің елдің сауаты да кем көрінеді. Сонда ол әр бетінен қазақ мұнайының исі аңқитын газетін кімдерге әм кімдер үшін шығарып келген?

	«Новое Поколениенің» аспанға түкіріп асқақтаған бас редакторына бізден бұрын «Караван» газетіндегі әріптесіміз Жанар Қанафина хабарласып, «қазақ баспасөзінің өкілдерін ренжітіп алған жоқсыз ба?» деп сұрақ қойып үлгеріпті. Сөйтсе, Апарин жолдас апиынның кәйіпінен айыққандай: «Мен ондай сөз айтқан емеспін», – дейді айран асыр болып. Қанафина ханым «Ендеше, сөзіңізді бұрмалап жеткізген «Вести сегодня» газетін сотқа бересіз бе?» деген сауал қойған екен, ол сұрақтан Апарин жолдас «Жер шалғай ғой» деп сырғытпа жауап беріп құтылыпты. Апариннің жауабына қанағаттанбаған Қанафина ханым Апаринмен сұхбаттасқан Марьяна Иванова-Евсеева дейтін «Вести сегодня» газетінің тілшісіне хабраласады. Хабарласып жөнді білген екен, аталған газеттің тілшісі Апариннің айтқанын айна-қатесіз көшіріп алып жария еткенін мәлімдепті. Ал, енді Апарин қарап қалсын ба, ақпарат кеңістігіндегі дауды бір жақты етпек ниетпен «...артымен сүңгіп» «Новое Поколениеге» салақұлаш мақала жазып ақталып бағыпты. Ақталып баққандағы сөздеріне сенсек, бұл жігітіміз бұрынғы «Өркен-Горизонт» газетінен қарақанаттанып ұшыпты. Екі тілге де жүйрік көрінеді. Қазақшадан мақалалар аударған кезде қазақ журналистерінің біліктілігіне тәнті болыпты. Осылайша ұзынан шұбатылып кете береді. Ақырында қазаққа Апариннен адал жанды табу қиынға соғады. Бірақ, «Құдайсыз қурайдың басы сынбайды». Апарин аузынан қағынбаса, айдаладағы «Вести сегодня» газетінің тілшісі қазақ баспасөзін әлгіндей етіп даттамас еді ғой?.. Сыртқа аттап басса, сырт пиғылын жасыра алмайтын адамның әйдік газетті басқарып отырғанына осы жайттан кейін құрылтайшылары қалай қарар екен? «Шетел баспасөзін бетімен жіберген» (Н. Назарбаевтың сөзі) құзырлы орындар не дер екен? Көреміз...

	 Abai.kz

	2010.02.08



	КҮНТЕКТІ АЛАШ

	Abai.kz ақпараттық порталы ғаламтор әлемінің есігін ашқан күннен бастап Алашорда ардагерлерінің соңында қалған мұраларын ыждағатпен жинастырып, алаштанушылардың зерттеу еңбектерін үзбей беріп келеді екен. Қазір порталымыздың мұрағаттар қорында Тұрсын Жұртбай, Дихан Қамзабекұлындай алаштанушы әйдік авторлардың еңбектері қазынабасы жауһар дүниелердің сорты ретінде қалыптасып та үлгерді. Қазақ басылымдарында жарық көріп жатқан Алашқа қатысты дүниелерді де сілтемесін көрсете отырып, «Абай» қопасына қоныстандыра бастаппыз. Бұл әрекетімізді тұяққапты тірліктің күңкілінен биік сөйлей алатын ағайын іштей ұғып, «азымыздың» өзін алтынға балап жүргеніне кәміл сенімдіміз. Әйткенмен де, Алаш мұрағатын қалыптастыру жұмысы бізден басталды деген астам пікірден аулақпыз. Көпке мәлім, Алаштану идеясының көші 1980 жылдардың ортасынан ауа қозғалды. Ендігі мақсат – осы бағытты жетілдіре түсу, іргелендіру, кешенді мемлекеттік саяси институт деңгейіне жеткізу. Сондықтан алаштану ғылымы бүгінгі қазақ қоғамында тиянақталды, нүктесі қойылды дей алмаймыз. Ендеше, екі қадам ілгері басса, ешкікөздене еліретін туысқандарға ескертпе: «Алғашқы Әлихантанушы мен едім», «Әлекеңнің жазғандарын Орынбор, Петербор архивінен тауып, жариялаған қасқаң біз боламыз» деп кеудені дүңк-дүңк соғу, сыпайы қайырсақ, ақымақтықтың асқынған түрімен аяқталады. Ал, Әлихан Бөкейхан, Ахмет Байтұрсынов бастаған саңлақтар ізін саралау – «Күн сөнгенше сөнбейді!» Осы ақиқатты алдымен сол ғазиз ағалардың өздері айтып кеткен. «Күн сөнгенше сөнбейміз! – деді олар. – Алаш туының астында!»

	Күн және Алаш. Көкте – Күн, Жерде – Алаш. Апырау, қазақтың кешегі халін көре тұра алашордашылар «сөнбейміз», «өлмейміз» деген сөзді қалай айтқан?

	Қандай күш ол сөзді Алаш оғыландарының аузына салып тұрған? Біз бүгін тап солай айта аламыз ба? Иә, айтамыз, ауызекі әжүк-гүжік әңгіменің арасында айтып та жүрміз. Бірақ, рухсызбыз. Рухсыз айтамыз. Сөздің рухын түсінбеген соң амал кем. Ендеше қайтпек керек? Қалам кемірген қағазбасты ағайын қабылдар, қабылдамас, біз алашордашылардың рухын түсіну үшін алдымен Алаш сөзінің мағынасына жетіп алу керек шығар дейміз.

	Алаш сөзінің сырын ұғуға алдымен алашордашылардың өздері ұмтылыпты. Еліміздің батыс аймағындағы алашордашылардың іздену нәтижесіне сүйенсек, «алаш» қалмақтан шыққан сөз екен. Еділ бойының қалмақтары қайта-қайта шауып, дүркін-дүркін дүбір салатын қазақты шапқыншы, яғни «алашшы», «алашы» деп атаса керек. Ежелгі жау қалмақтың есін алып, үрейін ұшырған қазақ атының алаш атты вариантын алашордашылар бәлкім, сес көрсету үшін, жігер жану үшін әдейі иеленген шығар. Алайда, алаш этимологиясының тарихы тым әріде емес пе? Алаш оқымыстыларының ол жайттан хабарсыз болуы неғайбыл. Жаңағы «алашшы», «алашы» сөзінің қазақпен қатар көшіп қонған қалмақтың аузынан табылуында да терең мән бар. Қазақ тарихының білгірі Мұхтар Мағауин бұрынғы қазақ хандағы «алты алаш, яғни алты ұлыстың бірлігі еді» деп жазады . Тұрсын ханның қазақ ордасына опасыздық істеуінен қырылып кеткен қатағандар мен өзбек ішіне сіңген құрамаларды есепке алса, алаш алтау емес, сегіз болады екен (бұл да Мағауиннің байламы). Демек, алаш қазақтан да әріде болып тұр ғой. Солай сияқты. Ендеше, алаш атауын ықылымнан іздесек қайтеді. Сөйтіп көрелік. Ол үшін Шоқан Уәлиханов жазып қалдырған мына бір естелік-ертекке көз жүгіртіп шығалық:

	«Ерте, ерте, ертеде, Тұранда Абдулла есімді хан болыпты, басқа бір аңыздарда оны Абдул-Әзиз хан деседі, осы ханның алапес ауруына шалдыққан Алаша есімді ұлы болыпты. Осы жұқпалы аурумен ауырғандардың барлығын елден аластайтын көнеден келе жатқан салтты орындай отырып, әкесі алапес баласын елден аластайды. Сол заманда, Абдулла ханның асқан қаталдығына төзбеген ашыққан адамдар Сыр өзенінің солтүстігіндегі далаға, Қарақұм мен Борсық құмдарына кетіп қазақылық жасай бастады. Олардан шыққан батыл да ержүрек батырлардың саны үш жүзге жетіп, тез арада күш қуатымен және байлығымен танымал болады. Бірнеше жылдар өтіп, күйзеліс басталады: қазақтардың қонысы көршілермен ұдайы болған соғыстарда жеңіліс табады. Даланың еркін елі аштықты сезініп, ағайын арасындағы бассыздық пен алауыздық оларды ыдыратып, өзара соғысқа алып келеді. Ыңғайлы уақытты пайдаланып Абдулланың өзі бейбақтықты соңына жеткізудің жолын қарастырады, оларды біржола құрып кетуден көрегендіктің күші ғана құтқарады. Осындай қиын-қыстау жағдайда екіжүздіктің ішінен Алаш (жат жұрт) деген дана қарт шығып, соншалық ақылға қонымды сөз айтқаны сондай, қазақтар оны өздерінің рубасы, қазысы етіп сайлайды және оның ақыл кеңесімен Абдулла ханның елден аластатылған алапес ұлы Алашты шақырып хан сайлайды. Осылайша, даланың кезбе қазақтары енді салауатты қоғам мен ұлтқа айналады. Өздерінің жеке тәуелсіздігінің құрметіне өздерінің ханы Алаш пен рубасы әрі қазысы Алаштың есімдеріне естелік үшін Алаш немесе жүздіктің санына (үш жүз) қарай Үш Алаш атанады. Осылайша Алаш ел болды, Алаша хан болды» (Ш. Уәлиханов, Көптомдық шығармалар жинағы, 2 т, 173 б).

	Бұл, әрине, аңыз-ертегі. Аңыздағы Алаш хан алапес дертіне шалдығып, бала кезде хан ордасынан, әкесінің қасынан аласталыпты. Аңыз көңіліңе олқы соғады. Оның үстіне, алашқа атын берген ханымыз алапес екен. Аңыздың астарына бармай сөзді тура қабылдайтын адам үшін бұдан әрі айтармыз шамалы. Ал, «содан кейін не болыпты?» дейтін қызығушылықпен әңгіменің аяғын күтетін оқырманның тосын бір жайтқа көз жеткізері даусыз. Оқырманымызды ғажайыпқа кенелту үшін біз осы арада қазақ мифологиясының тылсым қатпарларын ашқан, ғұлама ғалым Серікбол Қондыбайға жүгінеміз. «Алаш – прототүркілердің ортаазиялық тобының мифологиясындағы күн және шарт пен келісім тәңірінің есемі».

	«Алаша – мифттік алғашқы адам, алғашқы қоғам құрушы, билеуші, батыр»(С. Қондыбай. Толық шығармалар жинағы, 1том, 86 бет).

	Міне, көріп отырсыздар Алаш Күнтекті тәңір ие екен. Үндіевропалық, үндіирандық елдердің қай-қайсысы болсын алғашқы адамды өздерінен бастайды. Мысалы, скандинав елдерінің мифологиясында адам пішінді алғашқы пенде – Имир. Тәңірлер оны өлтіріп денесінен ғалам жасайды.

	Ийма – ежелгі иран мифолгиясындағы алғашқы адам.

	Ол жер бетіндегі жасампаздықтың бастауындағы тұлға.

	Яма – үнді мифологиясындағы бірінші адам.

	Скифтерден қалған аңыздарда жер бетінің алғашқы тұрғыны – Папай. Грек мифологиясында да Тәңіртектес адамдар жер бетіне бірінші болып «түрен» салады. Үнділерде олар қайырымды Ашвиндер бейнесінде көрінеді.

	Серікбол Қондыбай әлем елдерінің мифіндегі Тәңірие тұлғаларды Алашпен туыстырады. Сөйте келіп біз тіксіне қабылдаған «алапестің» құпиясын ашады.

	«Егер зерттеушілер Алашаның алапестігін «мынау шынында да ауру алапес болған екен» деп қабылдай қойғанның өзінде, тағы бір түп ата – Қалшаның да денесінде қалы бар екен деп тіке түсіну ұят болар еді. Өйткені, ата-бабасын қайта-қайта ауру қыла беретіндей өткен бабаларымыздың басынан ат теуіп пе, тек олар ежелгі мифтік Күн мен оның күнтекті інісін осындай жолымен астарлап түсіндірген» (С. Қондыбай. Толық шығармалар жинағы, 1том, 109 бет).

	Сонымен, қал, ала, ала-шұбар Күн әлеміндегі белгілер немесе таңбалар болды. Аңыздағы Алаштың (Алаша ханның) ала болып туылуында да әлгіндей Күн тектілік жатыр. Сонда алашордашылардың Алаш атын ұрандап шығуында осындай тылсым сыр болғаны ғой. Алашшылар өздерінің күн текті ұрпақ екендерін бек түсінген. Олардың «Күннен туғанбыз», «Гүннен туғанбыз» (Мағжан) деп күркірей сөйлеулерінде Күнтекті сөнбес сәуленің рухы жатыр. Сол себептен де олар жын бүркіп, жын атқан қасап заманның қанды езуінде кетіп бара жатып жасып-жабырқаған жоқ. «Алаш туы астында Күн сөнгенше сөнбейміз!» деді. Күн сөне ме? Оған пенденің ақыл-ойы жетпейді. Сен де Күнтекті алаш ұлдарындай бол, қазақ ұланы! Ұлт мүддесі жеңіліс тапқан сәтсіздіктердің ешбіріне мойыма. Сәтсіздіктің, жеңілістің, бүгінгі бүтінделмеген тірлігіңінің бәрі де уақытша, сенің азаттықтың қадірін танып, қасқайып өмір сүруге деген ұмтылысың ғана мәңгілік. Алашшыл бол, алашшыл болайық, ағайын!

	Abai.kz 2011.09.14



	«АБАЙШЫЛ БОЛЫП, АРАША ТҮСЕЙІК»

	 Қазақстанның тәуелсіздік алғанына жиырма жылдан асты. Осы уақыт аралығында қазақ баспасөзінде қаншалықты бетбұрыс байқалды? Қазақ басылымдары бүгінгі күн талаптарына жауап бере ме? «Айқын» газетінің тілшісі қойған осы және өзгеде сауалдарға «аbai.kz» ақпараттық порталының бас редакторы Дәурен Қуат жауап береді.

	– Иә, қазақ үшін аяулы, қастерлі ұғым болғандықтан, екеуара әңгімемізді тәуелсіздіктен бастап отырмыз. Қандай көлемдегі, нендей мазмұндағы мақала жазсын, қазақ зиялысы, журналисі сөздің басын тәуелсіздіктен бастайды. Бірақ, қазақстандық баспасөздің бәрі осындай ма?! Бәрі біз сияқты ма? – дейді Дәурен Қуат. – «Осы уақыт аралығында қазақ баспасөзі қаншалықты өзгерді?» деп сұрап жатырсың. Көп өзгерді. Тәуелсіздікпен бірге өзгерді. Алайда біздің орыстілді әріптестеріміз өзгере алды ма? Өзгерсе, газет-журналының дизайны, бояуы, материалдарының берілу формасы, студиясы, декорациясы, әуе толқынында сөйлеу мәнері өзгерген шығар.

	Бірақ пиғыл-ниеттері өзгерген жоқ».

	– Мұнымен не айтқыңыз келеді?

	– Біз қазақ баспасөзінің қаншалықты өзгергенін, мазмұн, тақырып тұрғысынан қаншалықты байығанын, мемлекетшілдігін, мемлекетін, халқын, ел билігіндегі азаматтарын жақсы көретіндігін дәлелдей алмай келеміз. Былай қарасаң абсурд, әйтсе де, шындық – осы. Өйткені, билік пен оқырманымыздың орыстілді баспасөзге байланғаны сондай, солардың айтқан сөзін – сөз, пікірін – пікір деп қабылдайды. Әсіресе, билік. Биліктегі ақжағалы ұлықтарымыз. Сондықтан өзіміз жақсы білетін сұрақтың жауабын қайталап, «жауырды жаба тоқығанша», нақты мәселеге көшкеніміз абзал: билік қазақ баспасөзіне деген көзқарасын өзгертсін. Орыстілді баспасөз бірдеңе дей қалса, «ойбайлап» ұшпай, қазақ баспасөзінде айтылып жатқан құнды пікірлерге құлақ ассын. Сынына төзімділік танытсын. Сұрағына жауап берсін. Орыстілді баспасөздің байлығын еселеуден ерінбейтін ірі жарнама көздерінің қызметін бақылауға алып, «Жарнама туралы» заңды қайтадан қарасын. «БАҚ-тың бағы – тіл» деп баяғыда бір жазғанымыз бар еді...Қысқа қайырып айтқанда, жоғарыдағы біз келтірген азын-аулақ талапқа билік жауап берсін, сол кезде ғана қазақтілді БАҚ заман талабына толыққанды жауап беретін болады.

	– Өзің айтып отырғандай, қазақ және орыстілді баспасөзге деген қоғамдағы тең емес көзқарас қалай қалыптасты, оған қайтіп жол бердік?

	– Тәуелсіздігімізді жариялаған күннің ертеңінде (бұл жайтты жасырып-жабудың қажеті жоқ) Қазақстан қоғамы қазақтілді және орыстілді орта болып екіге бөлінді. Қазақтілді ортаның талабы – тәуелсіздік талаптарынан басталған тарихи заңды талаптар болатын. Бірақ 70 жыл кеңес өкіметінің алақанында әлпештелген, дегені болып, десі қайтпаған орыстілді орта барынан бір күнде айырылып қалудан қатты қорықты. Сөйтті де, қоғамдық пікірге ықпал етудің қуатты қаруы – баспасөзге жабысты. Баспасөз арқылы бастапқыда қазақ билігінің өзін кекетіп-мұқатып, қазақ мемлекетінің болашағына күмәнді пайымдаулар айтып жатты, ақырында бұл ойларының қате екендігін түсініп, қазақ тілінің «қабілетсіздігін», қазақ мектептеріндегі «білімнің таяздығын», қазақ баспасөзінің «сауатсыздығын» дәлелдеуге тырысты. Және осы әрекеттері ә дегеннен нәтиже беріп, олар қазір қоғамдық пікірді билеп-төстеп отыр. Біздің есер шенеунік пен дүниені ойсыз, күмәнсіз қабылдай салатын оқырман әлі сол орыстілді баспасөздің айтқанына сеніп, айдағанына көнуде.

	Мемлекет – идеологиясыз мемлекет емес. Ал, идеология әрине, БАҚ арқылы, әдебиет пен кино арқылы жүргізіледі. Демек идеологиямен БАҚ-тың арасында белгілі бір тәртіп, құрмет, тең дәрежедегі қарым-қатынас пен өзара түсіністік болуы керек. Бұл – әлемдік саясатқа ықпалды елдердің баспасөзі мен идеологиясында бұрыннан бар дәстүр. Тек сырт көзге ғана көрсете бермейді. Мысалы, қазіргі Ресейді біз Ресейдегі БАҚ арқылы танимыз. Ресейлік БАҚ бір мақсатқа – Ресейдің үлкен саясаттағы орнын сақтап қалуға жұмыла жұмыс істеуде. Идеология ма? Идеология. АҚШ баспасөзін жедел әрі сенсациялық ақпаратпен кейде АҚШтың барлау қызметі қамтамасыз ететінін де бүгін ептеп біліп, естіп жатқан жайымыз бар. Өзін-өзі сыйлайтын мемлекеттердің бәрінде осылай. Сөздің турасына көшсек, еліміздегі орыстілді БАҚ қазақстандық идеологияға жұмыс жасамайды. Бигелді Ғабдуллиннің газетінен өзге орыстілді баспасөздің қайсысы қазақтың шынайы тарихын, мәдениетін, тілін, әдебиетін жазып, насихаттап жатыр?! Серік Мәлеевтен өзге орыстілді қай қазақ қазақтың тілі үшін шыр-пыр болып, өзіне азапты жұмыс тауып, қазақ баспасөзінде жиі жарық көретін өткір мақалаларды орыстіліне аударып отыр?! Ендеше, билік қазақ баспасөзінде айтылып жатқан құнды пікірлерге құлақ ассын. Сынына төзімділік танытсын. Сұрағына жауап берсін деген талабымыз орынды шығар деп ойлаймын. Осылар шетінен орындала бастаса, біз де өзімізге қойылатын кәсіби талапты күшейте түсер едік.

	– Қазақ оқырманы ше? Олардың ақпараттық өнімге қатысты талғамы мен сұранысы қаншалықты ауысты? Олар қазір нені қалайды?

	– Қазақ оқырманы бәрін қалайды. Қазақтың жаны сүйіп оқитыны – поэзия немесе проза, тек қана танымдық шығармалар десек қателесеміз. Оқырманның рухани сұранысын арттырып, деңгейін көтеру үшін, әрине, интеллектуалдық дүниелер керек. Бірақ «қазақ та адам баласы» (Абай), оған да базардың нарқы, банктің қызметі, балабақшаның тәрбиесі, киім-киіп, ас ішудің, үй сәндеудің қыр-сырын білдіретін мәлімет керек. Сондай ақпараттық өнімге қатысты сұраныс өте зор. Қазақ баспасөзі оқырманның әлгіндей сұранысына ден қойып жүруі керек. Өзіміз білетін Ресейде қазір газет-журналдың қандай түрі жоқ десеңізші?! Қажет десеңіз, көрген түсіңізді жорып беретін журналдар да бар. Жалпы, оқырман сұранысын, әсіресе, оқырманның сапалануын ойлап, бұрынғы «Қазақ», «Айқап» басылымдарының жолымен шыққан, шығып жатқан газеттер мен телебағдарламалар бізде аз емес. «Халық Кеңесі» деген газет болды. Белгілі журналист-публицист Жұмабек Кенжалин басқарған. Салмақты, мазмұнды мақалаларымен мемлекеттік ой-сананы қалыптастыруға болатынын алдымен дәлелдеген басылымның бірі – осы газет болды. Шерхан Мұртазаның тұсындағы «Егемен Қазақстан», Жарылқап Бейсенбайұлы «бесігінде тербеткен» «Ана тілі», Нұртөре Жүсіп туын жайқалтқан «Жас Алаш», Мейірхан Ақдәулетұлы орталықтан жырақта жатып шығарған әйгілі «Алтын Орда», Талғат Ешенұлының «Жас Қазағы», Қазыбек Исаның «Жас қазақ үні», Ермұрат Бапидің «Дат» жобасымен жарық көріп жатқан газеттері оқырманның талғамын да, таңдауын да өсірді. Ойлы оқырманның бәрін ұлт қамы үшін толғанатын, жаны ауыратын азамат етіп қалыптастырды.

	– Әлемдік журналистикадағы басты тенденция – интернет журналистика көшіне қазақ журналистері ілесе алып отыр ма? Қазақ сайттары қай жағынан ұтып, қай жағынан олқы шығуда?

	– Интернет журналистика көшіне қазақ журналистері де бірден ілесе жөнелгенін бәріміз көріп отырмыз. Интернет журналистика еліміздегі ресми, бейресми БАҚ-тың бәріне балама әрі бәсекелестік әлеуеті күшті ақпарат көзіне айналып үлгерді. Мен қазір қазақ сайттарының және тездетіп ашылып жатқан қазақтілді сайттардың бәрі ұтысқа шығып отыр деп есептеймін. Себебі біздегі газет-журнал, телеарналардың форматына лайықталып жасалған ақпараттар мен мәтіндерден жұрт, әсіресе, жастар жалықты. Сондықтан да олар ғаламтор арқылы тарайтын ақпараттарды тұтынатын қауымға айналып шыға келді. Тұтынушы ғана емес, олар азаматтық журналистиканың дамуына да үлес қосуда.

	– «Келешекте газеттердiң тиражы кеміп, оның орнын интернет басылымдар басады» дегенге қалай қарайсың? Оқырмандардың газеттен интернет басылымдарға ойысу тенденциясы қазір байқала ма? – Келешекте газеттердің тиражы сөз жоқ кемиді. Күнделікті тұрмысымызға еніп жатқан технологиялардың бәрінде үнем мен пайда алдыңғы орынға шығуда. Демек, көп шығынды қажет ететін газеттер енді аз жылдардан соң БАҚ-тағы орнын интернетке бере бастайды. Интернет тек газеттің ғана емес, телевизияның, радионың да қызметін пәрменді түрде бір арнаға біріктіреді. Былайша айтқанда, аталған БАҚ түрлері жаңа медиа – интернетте топтасып, бұрынғысынан да зор қуатқа ие болады. Интернет дәстүрлі БАҚ-ты жоққа шығармайды, дамытады.

	– «Аbai.kz» сайтында бастапқыдағы мақсат пен бүгінгі нәтиже арасында сәйкестік бар ма?

	– Ұлық бір жиында аузы уәлі ағаларымыздың бірі: «Аbai.kz» ақпараттық порталы азат ойдың алаңына, ұлттық пікірлердің трибунасына айналды», – деді. Ғаламторға қазақша контент енгізіп, өз әлінше күнін көріп жатқан «Аbai.kz» туралы ешкімнен ешқандай пікір сұрап көрмеген едім. Ел іші, зиялы орта солай деп жатса, солай шығар. Біздің мақсат – Дэн Сяопин ақсақал айтпақшы – «бәріне іспен жауап беру» ғана.

	– Қандай жаңа жобаларды қолға алу ойларыңда бар? Ғаламтордағы қазақтілді контентті байыту үшін тағы не істеуге болады?

	– «Абайдың» аясында «Араша» (www.arasha.abai. kz) атты ақпараттық-құқықтық сайтты шығарып бердік. Ілгеріде алашордашылар ағартушылық саясатты қалай дәріптесе, біз бүгін құқықтық сауатты солай дәріптеуіміз керек. Бізде расы керек, «қандай қажетіме жаратам» десең, сол қажетіңді өтейтін заң бар. Бірақ заңға деген сұраныс пен талап жоқ. Заңға деген сұраныс болмағандықтан, елімізді заңсыздық, коррупция, қылмыс жайлап барады.

	Ал бұл жоба арқылы біз біріншіден, заң мен құқық саласындағы елеулі жаңалықтарды тұрақты жариялап отырамыз. Екіншіден, оқырман сайттан өзіне керекті заңдарды тез тауып ала қоятындай жағдай жасаймыз. Үшіншіден, оқырмандардың өздері қоғамдағы заңсыздықтар мен құқық бұзушылыққа куә болса, соны осы сайтта жариялап, талқылай алады. Бұл мақсатта «Араша сұраймын» деген арнайы айдар ашылған. Яғни, әр оқырманға өзі түсірген видео мен фотоға түсінік жазып, оны дереу сайтқа жолдау мүмкіндігі берілген. Осы арқылы қоғамдық құқықтық бақылау орнатсақ деген ойдамыз. Төртіншіден, кез келген азаматтың, әсіресе, қолы әр нәрсеге еркін жете бермейтін адамдардың тегін заңгер кеңесін алу мүмкіндігін қамтамасыз етпекпіз. Осыны ескеріп, сайтта «Заңгер кеңесі» деген айдар аштық. Оған қоса бұл сайтты мультимедиалық сайт етіп әзірледік. «Арашада» суреттер, видео көріністер мейлінше көп топтастырылмақ. Бір кездері АҚШ-тағы афроамерикалық, яғни, қара нәсілділердің азаматтық қақы үшін Мартин Лютер Кингтің азапты тағдыр кеше отырып күрескенін, күресінің түпкілікті нәтижесінде жеңіске жеткенін жақсы білеміз ғой. Сол сияқты бізде де мықты заңгерлер қазақтың қақын заңнан талап етіп, қоғамымыздың ділін түзер деген ойдамыз. Абайшыл болып, әділетсіздікке ұшыраған жандарға араша түсейік.

	Сұхбаттасқан – Айжан КӨШКЕНОВА

	 Abai.kz 2012.02.14



	ЖАҢА АҚПАРАТТЫҚ САЯСАТ: ҚАНДАЙ МӘСЕЛЕЛЕР ШЕШІМІН ТАБУЫ КЕРЕК?

	Ақпанның 28-і күні «Аманат» интеллектуалды пікірсайыс клубының жетекшісі Берік Уәли мырзаның шақыруымен «Жаңа ақпараттық саясат» атты тақырып бойынша өткен дөңгелек үстелге қатысып сөз сөйлеген едік. Сол жиын үстінде айтқан ойларымды Abai.kz порталының оқырмандарына ұсынуды жөн көрдім. Сонымен...

	1. ҚАЗАҚ БАСПАСӨЗІ: НЕ ҰТТЫҚ? НЕДЕН ҰТЫЛДЫҚ?

	Елбасымыз бар, Мемлекеттік хатшымыз бар – бәріміз ақпараттандыру саясатына назар аударып, көңіл бөліп жатырмыз. Бұнымыз өте дұрыс. Меніңше болғанда Мемлекеттік хатшы Марат Тәжиннің тұжырымдамалары билік пен баспасөздің бұдан былайғы қарым-қатынасы қалай болуы керектігін, қандай форматта қалыптасуы керектігін аңғартса керек. Хатшы «БАҚ үгіт насихат құралы болып қалмауы керек» деді. «Ура-ураны азайту керек» деді. Мемхатшының бұл байламдары баспасөздің өз миссиясын өзіне қайтарып беру қажет дегенді аңғартады. Осы жайтты басқа емес, алдымен, журналисттер қауымы, біз өзіміз түсініп алуымыз қажет сияқты.

	Баспасөз бетіндегі «ураларды» айтсақ, ойымызға бірден қазақ газеттері түсетін шығар. Алайда, қазақ газетжурналдарының өткен жиырма жылдағы бар тарихы «уралардан» ғана тұрмайды. Олай дейтін болсақ қаламына адал, мынау заманның бар қиын-қыспағына үнсіз төзіп келе жатқан журналистердің еңбегіне қиянат жасағанымыз. Маңдай терге, төзімге, сенімге, сарқылып жұмсалған қажыр-қайратқа қиянат жасағанымыз. Қысқа қайырып айтсам кейінгі жиырма жылдың шегінде:

	-Қазақ газет-журналдарының қарасы көбейді. Жұрттың қолы салыстырып оқитын баспасөзге еркін жете бастады;

	-Жабық тақырыптардың бәріне түрен салынды: тарихи ақтаңдақтар, ұлтымызға жасалған зорлық-зомбылық, сынақ алаңдары, экология, көші-қон мәселесі, әйгілі адамдар өмірінің құпия беттері, ұлттық-этнографиялық танымдық дүниелер...

	Құдай-ау, толып жатыр;

	-Алаштанушылардың институты да осы қазақ баспасөзінің бетінде қалыптасты.

	Ал, енді осының бәрін жоққа шығарып, аузымызды қу шөппен сүртіп, қарап отырайық па? Жоқ. Тегінде, өткенді бағаламай, оның жақсы жағын, мазмұнын түсініп алмай ілгері жылжу мүмкін емес. Осыны алдымен ойымызға бекітіп алайық. Әйтпесе, бәрін ысырып тастап өмеңдегенімізден ештеңе өнбейді. Кезекті бір науқан болады да қояды. Қысқасынан қайырсақ, мазмұн жағынан қазақ баспасөзі ұтты, баянды белге көтерілді.

	Ұтылған жағымыз да бар:

	-Ақпараттық технологиялардың дамуынан үнемі кейін қалып келеміз;

	-Жарнама нарығында шет қақпай көрудеміз;

	-Оқырман сұранысын зерттеп, соған орай «өнім» ұсынудың тәсіліне аса мән бермейміз, менеджмент жоқ;

	-Өзара кәсіби бәсекелестік дегенді бақталастық деңгейінен жоғары көтере алмаудамыз;

	-Ақпараттық кеңістігімізді беріп қойдық,т.б.

	Қалғанын күнде айтып жүрміз, оны өздеріңде жақсы білесіңдер. Ең бастысы біз осы уақытқа дейін билік ұлттық ақпараттық қауіпсіздікке мән берсе екен деп зарлаумен келдік. Соны, сол мәселені –

	2. ҰЛТТЫҚ АҚПАРАТТЫҚ ҚАУІПСІЗДІК МӘСЕЛЕСІ

	– дегенге кезекті рет көңіл бөлейікші. Сендер Ресей телеарналарының біздің елде қалай тарап жатқандығынан толық хабардарсыңдар. Ресей билігі сол телеарналардың Қазақстанда таралуына қаншалықты мүдделі деп ойлайсыңдар? Әрине, олар өздері ықпал ететін ақпараттық кеңістікте қазақ билігі тұтас қоғамымен өмір сүргенін қалайтын шығар. Оның үстіне бұл заманда кім кімге ақпарат кеңістігінде ықпал еткісі келмейді дейсіз. Мен сіздерге айтайын, бір қызығы орыс газеттері мен телебағдарламаларының, радиохабарларының таралуына алдымен біз өзіміз құлшыныс танытудамыз. Алма-ТВ, Айкон-ТВ дегендерді білесіңдер. Кабельді сигнал арқылы телеарналардың таралуын қамтамасыз ететін құрылымдар. Осы Алма-ТВ, Айкон-ТВ дегеннің екі тізгін бір шылбырын қолына ұстағандар «әке-көкелеп» Ресейге барып телеарнабасшыларымен келіссөздер жүргізеді. Сөйтеді де, НТВ, РенТВ,т.б арналардың Қазақстандағы қалаларда кабельдік жүйе арқылы таралуын қамтамасыз етеді. Аталған арна қожайындары эфирді тегінге бермейді, қып-қызыл ақшаға береді. Сол ақшаны қайтарып және оның үстіне пайда табу үшін жаңағы Алма-ТВ қайтеді дейсіз ғой, жарнама тартады. Қазақстандағы барлық жарнама берушілерді Ресейдің телеарналары арқылы ұстап отырады. Осылайша Алма-ТВ ақша үшін ақпараттық экспанцияға жол ашып, әрі орыс телеарналарын байытып жатыр. Демек, Қазақтелеком басшылығымен бірлесе отырып бетімен кеткен Алма-ТВ, Айкон-ТВ сияқтылармен Мемлекеттік хатшы немесе Мәдениет және ақпарат министрінің бірі дұрыстап сөйлесуі керек. Орыс телеарналарының таралымына тыйым жасау өз қолымызда, бірақ соған мойнымыз жар беремей, жар берсе де, «жағдайымыз» келмей-ақ жүр.

	Ресей газет-журналдарының таралымы да осындай кепте. Қазпресс, Ернұрпресс... осындай пресстерді білесіңдер. Сол пресстер орыс газеттерін Ресейден «престеп» әкеліп таратудан ерінбейді. Нарықты, нарықтағы сұранысты әбден меңгеріп алған. Ресейден әкеледі де үйіп тастайды. Қазақстандық биліктің үгіт-насихатынан шаршаған жұрт оны пышақ үстінде бөлісіп алады. Соңғы кездері орыстілді газет-журналдар Қазақстанда бұрынғыдай көп таралады деп айта алмаймын. Бірақ, жаңағы «престер» үйреніп қалған жүрістерінен танар емес. Ресейдің 140-130 миллион халқы бар. Оқырман қауымы бізден әлдеқайда көп. Сондықтан орыс басылымдары Қазақстанға нарық таппай келіп жатыр дегенге мен өз басым сенбеймін. Олар Қазақстаннан ақпарат саясатын жүргізетін алаң таппаса, пәлендей табыс тауып жатқан жоқ шығар. Алайда, бұны сараптау керек. Есеп жүргізу керек. Ең оңайы әлгі Қазпресс, Ернұрпресс дегендердің жарғысын қарап, қайта тіркеуге алу керек немесе қызметтеріне тиым салу керек. Сол кезде барып біз аттап бассаң алдыңнан шығатын саржағал орыс журналдары мен газеттерінен құтыламыз. Әйтпесе, осылай жүре береміз. Орыссыз өмір сүретін уақыт болды емес пе?! Осыны біздің жігіттер неге ұқпайды? Түсінбеймін.

	Бөтен тілде ақпарат тарататын, бөтен елдің баспасөзі бізге дос болмайды. Ал үлкен саясатта үлкен достық, тіпті, жоқ. Болмаған да. Сондықтан бұл ұсақ-түйек мәселе емес, Марат Тәжиндер, Мұхтар Құл-Мұхамедтер ойланатын мәселелер.

	3. АЙМАҚТЫҚ БАСПАСӨЗ. БАЛАМА БАР МА?

	Ұлттық ақпараттық қауіпсіздік туралы ойлағанда біз аймақтардағы қазақ журналистикасының жай-күйін де тұрақты сөз етіп, білгенімізді ортаға салып жүруіміз керек.

	Қазір облыстық, аудандық газеттер ескірді, қартайды. Аталған газет басшыларының да жасы ұлғайып кетті. Олар өздері басқарып жүрген газеттерден де әрмен қартайды. Неге десеңіз, газет әйтеуір жаңа заманның жаңалықтарын айтып, соны хабарлап жатады ғой. Мына заманда облыстық, аудандық газеттерге жастар бармайды. Қайтіп барады? Екі жастың біріне келмей қартайып, қаусап отырайық деп бара ма? Өйткені облыстық газеттердегі патриархтар, ақсақалдар дейікші, сені өзінен асырғысы келмейді. «Бала, қайда барасың, тоқта, – дейді. – Біз сендей кезімізде үлкендерге дүкеннен отты су мен темекі таситынбыз. Сен де әйда, шап, мәгәзінге!» Бұл бір жағынан қызық, өзінше тәтті өмір. Бұзғың келмейді. Бірақ, бүгінгі ақпараттағы аламан бұндай өмірге қарамайды. Сондықтан облыс орталықтарынан қазақ сайттарын ашу керек. Әрине, менің бұл пікіріме оппоненттер көп табылатын шығар. Мен оларды түсінемін. Рас, интернетке шекара жоқ. Аймақтың мәселесін Алматыда, не Астанада отырып алып қаузай беруге болады. Алайда, сен аса бір елеулі оқиға болмаса, ұзына кеш өз сайтыңды аймақ мәселесімен ұстап отыра алмайсың ғой. Солай ма? Ал, облыс жұртшылығын алдымен облыс аумағындағы ауыс-түйіс, гу-гу әңгіме, ұсақ-түйек оқиға, шетін мәселе қызықтырады. Солар толғандырады. Ендеше облыстық, аудандық газеттерге балама ретінде аймақтағы ақпараттарды толассыз жариялайтын қазақ сайттарын неге ашпаймыз? Бұл біріншіден, аймақтардағы қазақ журналистикасының дамуына әсер етеді. Екіншіден, аймақтардың мәселесін республика жұртшылығының назарында ұстауға мүмкіндік тудырады. Үшіншіден, ақпараттық тұтастықты қамтамасыз етеді. Төртіншіден, жергілікті билік органдарын ақпарат саласымен жаңа үлгіде жұмыс жасауға жетелейді. Бесіншіден, аймақ тұрғындарының азаматтық белсенділігін арттырады. Осылай тізе беруге болады. Егер, облыс орталықтарындағы жалынды жастардың ойында сайт ашу мәселесі жүрген болса, Abai.

	kz ұжымы ақыл-кеңес беріп, тәжірибе бөлісуге дайын.

	Менің білумше, кейінгі кездері облыстық газеттердің қағаздық нұсқасынан гөрі веб-парақшалары көп қарала бастайтын болды. Кейбір газеттер, мысалы, Ақтөбе облыстық «Ақтөбе» газетінің электронды нұсқасы барлық талапқа сай жария көріп тұр, altaynews.kz сайтының жаңалықтарына орталықтағы телеарналар сілтеме жасайтындай жағдайға жетті.

	Ел ішінде интернет жаңалықтарын тұтынуға деген сұраныс та жоғары. Осыны ескере отырып Мәдениет және ақпарат министрлігі Қазателеком АҚ-мен ортақ мәмлеге қол қойып алыс ауылдарға дейін интернет желісін тартып беруі керек. Біз қағаз өндірмейтін елміз. Жеріміз ұлан-байтақ. Газеттер уақытында жетпейді. Ал, интернет «алты айшылық жерлерден көзіңді ашып-жұмғанша жылдам хабар» беріп отырады. Осы бір шаруаны тездетіп қолға алып жіберсек, ақпараттандыру саясаты өзінің алғашқы нәтижесін беріп үлгерер еді.

	4. ИНТЕРНЕТ ЖУРНАЛИСТИКА

	Аймақтық баспасөз туралы айтып отырып біз аяңдап Интернет журналистикаға да келіп қалыппыз. Қазір осы Жаңа медиа жайында айтып жатырмыз, күнде айтатын болдық. Мен соның ішінде мына бір жайтқа тоқталсам деймін.

	Интернет журналистика азаматтық журналистиканың белсенділігін тудыруда. Бұл дұрыс. Бірақ қазақ интернет журналистикасын ойлағанда біз қазақ баспасөзінде қалыптасқан мектепті, қалыптасқан кәсіби біліктілікті ұмытпауымыз керек. Турасына көшсек, қазір біз қазақ баспасөзіндегі дәстүрлі мектептің тәжірибесін интернет журналистиканың жаңашылдығымен үйлестіре білуіміз керек. Қазақ баспасөзі туралы бір сұхбатында Ерлан Қарин мырза «Қазақ баспасөзі ұлттық партияның қызметін атқарып келе жатыр» деп еді. Қазақ баспасөзінің сол позициясы, сол ұстанымы, сол мазмұны енді интернет журналистикадан көрініс табуы қажет. Содан кейін оны ішінен жаңарт, өзгерт, түлет, дамыт. Ең бастысы – біз қазықты мықтап қағып алуға тиіспіз. Интернет журналистиканы азаматтық журналистика деп қана түсініп, азаматтық журналистикаға ерікті беріп қойсақ, онда біздің «Жаңа медиа» деп жүргеніміз балабазар болып кетеді. «Мінбер» журналистерді қолдау орталығының жетекшісі Есенгүл Кәпқызы өткенде бір қызық мысалдар келтіріп еді, қазір ұмытып отырмын... қысқасы, азаматтық журналистиканың өкілдері, блогерлер, жазу мәдениетімен жете танысып, жазуды үйреніп алса, қуанар едім. Түбі солай болатын шығар. Әйтпесе, ойын толық жеткізе алмайтын блогердің белсенділігі өз басының соры не мазағы ғана болып қала береді. Азаматтық журналистиканың өкілдері – ақпараттық технологияларды қалауынша пайдалана алатын жастар. Енді осы қабілеттеріне жазу өнері мен байқампаздықты, алғырлықты, білімдарлықты қосып дамытса, дәстүрлі БАҚ-қа теңдессіз әріптес әрі бәсекелес болар еді. Қазірдің өзінде сол нышан байқалады. Азаматтық журналистика азаматтық қоғамның қалыптасуын жылдамдататын күшке айнала ма деп үміттенемін. Азаматтардың белсенділігін арттырады ма деген ойдамын.

	Азаматтық қоғамда журналистерге тақырыпты ортаның өзі дайындап береді. Тарата айтсақ, бір ұйым бір жерде наразылық акциясын ұйымдастырып жатады, бір ұйым жаңа бастама көтеріп жатады, тағы бір ұйым тағы бір іске мұрындық болып жатады. Содан журналистер тыным таппайды. Бізде керісінше. Қоғамға тақырыпты журналист тауып береді. Қоғам оған содан кейін барып мән береді. Міне, сол тақырыпты тауып беру мәселесімен қазір интернет журналистика айналысуда. Дәстүрлі БАҚ-тан оның озықтығы да осыдан байқалады. Әйтсе де, қайталап айтамын, қазақ баспасөзінің мазмұны енді Жаңа медиадан жалғасын табуы керек. Ол үшін ғалымдар, тарихшылар, бәрі-бәрі, интернетке көңіл бөліп, онымен тіл табысуы қажет. «Мен интернетті білмеймін, сайтты білмеймін» деген сөз «мен – наданмын» деген сөз.

	5. КАДРЛАРДЫ ДАЙЫНДАУ. ҚАЙТА ДАЙЫНДАУ

	Қара тани алатын қазақ – интернеттің тұтынушысы бола алады. Оған тек ықылас қойса болды. Ал, Жаңа медиада – интернет журналистикада, қызмет ету аздаған еңбек етуді талап етеді. Мемлекеттік хатшының жиынында кадрларды дайындау мәселесі айтылып қалды. Күте беріңіздер, біздің науқаншыл қоғамда таяуда бір қарбалас басталады. Қандай дейсіз ғой? Мемхатшы көтерген мәселеге орай Жоғары оқу орындарының оқытушылары шетелдерге тәжіриебе алмасуға аттанады. Газеттерде сала-құлаш мақалалар көбейеді. Бір екі белсенді студенттің шимайы, тіпті, «Егемен Қазақстан» газетінің бетінде де жарық көруі мүмкін. Жарайды, бұлай болмайды делік. «Урадан» қашып отырған Тәжин мырзаның өзі ондай жылтырақтарды тыйып тастауы мүмкін. Алайда, Еуразия мен Әл-Фарабидің (еліміздегі іргелі оқу орындары) журналист кадрларын дайындап жатқан оқытушылары бастарын сығымдап алып шапқылайтыны сөзсіз. Мырзалар, басты қатырудың қажеті шамалы, біздіңше болғанда кадр дайындаудың тамаша бір мүмкіндігі бар! Ол мүмкіндік – бүгінгі ақпараттық технологияның өз мүмкіндігі. Әсілінде, шәкірттің теориялық дайындығы кемел болғаны жөн, бірақ, практиканың аты – практика. Оқытушы күнұзақ шәкірттің миын теориямен «шіріткенше» қолына айфон ұстатып көшеге жібергені дұрыс. Аудиторияда оқытушының өзі ғана қалып, оқиға ортасында жүрген шәкірттерінің жұмысын «whatsApp» арқылы қабылдап алып және тапсырма беріп отыруды оқудың іс-тәжірибесіне енгізе алса болды, жарты жылда «жалмаңдаған» рептортер дайын деген сөз. Осы орайда белгілі тұлғалармен онлайн-лекциялар өтікізіп, ықпалды басылымдармен бірлесе отырып онлайн-практикалар ұйымдастырудың да басы артық болмас еді.

	Мемхатшымыз студенттердің іс-тәжірибе сынағынан өте алмайтындығын да біледі екен. Расында солай және шынына жүгінсек, тәжіриебе жұмысына жүрдім-бардым, ілдебаймен келетін шәкірттің редакция басшыларының бірінен тапсырма алып тындыра қоятын жұмысы да аз. Сондықтан тәжіриебеден өтудің бағдарламасын ЖОО өздері дайындауы керек. Бағдарламада шәкірттің таңдаған редакциясы (газеті, радиосы, телеарансы, сайты), редакция тарапынан белгілеген жетекшісі, алған тапсырмасы, шәкірттің өзі ұсынған тақырып, шәкірттің ақпараттық технологиялардың мүмкіндігін пайдаланып жасаған жұмысының нәтижелері, т.б. тегіс қамтылуы керек. Тәжірибе жұмысы және бір ай, жарты аймен шектелмей, жыл бойына жалғасуы тиіс. Тәжіриебеден жалқы сәт мойыны босамаған шәкірт ЖОО оқу бағдарламасынан тыс дербес ойлай алатын, өз бетімен ізденетін, бойындағы қабілетқарымымен тиісінше жұмыс жасай білетін тұлғаға айналады. Сондай талапкер баланың жазған сызғаны газет беттерінде көрініс тауып, эфирлерден шығып жатса, оған еш таң қалмаймыз.

	Кадрларды қайта дайындау мәселесі радио мен телевизияның журналистеріне, әсіресе, қатысты мәселе. Оны осы саланың мамандарымен кең отырып сөз етсек, құба-құп болады деп ойлаймын.

	6.КӘСІБИ БӘСКЕЛЕСТІК БАҚТАЛАСТЫҚ ПА?

	Менің ұғымымда бәсекелестік дегеніміз – алдымен бірлік. Бірлік бар жерде, түсіністік пен жарастық орын алған ортада шынайы кәсіби бәсекелестік қалыптасады. Қазақ журналистері бір-біріне жанашыр болуы керек. Бір-бірімен көрген білгенін бөлісіп жүрудің де артықтығы жоқ (әрине, әр редакцияның коммерциялық,т.б. құпиялары болады. Оны қызметтік этикаға байланысты жария етудің қажеті жоқ). Мемлекеттік, ұлттық мазмұны терең мәселелерде қазақ журналистері, тіпті, тұтасып кетуі керек. Өкінішке қарай, қазақ журналистерінің арасында кәсіби бәсекелестікті бақталастық деп түсінетін бір қортық түсінік бар. Кәсіби бәсекелестік бақталастық емес. Алайда, бізде кәсіби бәсекелестікті жолға қоятын тетік те табылмай тұр. Мысалы, 300-350 мың жалақы алатын телеарна тілшісімен 40-50 мың жалақымен күнелтіп жүрген апталық газеттің қызметкері қандай бәсеке нарығында қатар тұра алады? Бұл мүмкін бе? Былай қарасаң екеуінің де мұрыны қанап жұмыс жасап жатқаны шамалы. Телетілші оқиға ортасына барады, сюжет түсіреді. Стендап жасайды. Студияға келеді. Текстін жазып, оқиды. Бейнематериалды монтаждайды. Бітті. Осылай тынбай бір айда 20-22 сюжет жасаса жетеді. Кемінде 200-250 мың теңге қалтада. Телетілші әлгі бір ай бойы жазғандарын жиып алып қараса, «Түркістан» апталығының жарты беті, асса бір беті. Ал апталық тілшісі редакцияда отырып алады да аннан-мыннан оқығанын, ойына түйгенін жапсырып жазып шығады. 200-300 жол. Жаны аса қинала қойған жоқ. Апталыққа бір, белсене кіріскенде екі мақала жазсаң, жетіп артылады. Газеттің қалған беттерін редактордың сүйікті авторлары-ақ толтыра салады. Бірақ, құрығыр ақшасы аз. 4050-ақ мың теңге. Зейнеткер сияқтысың. Мен бұл сөзімде басқаны емес, таза әлеуметтік мәселелерді айтып отырмын. Енді не істеу керек? Не істеу керек дейсіз бе? Апталық газеттерді журналдарға айналдыру керек. Қазір әлемде апталық газет деген атымен жоқ. Аптасына бір рет шығып тұратын журналдар бар. Күнделікті жарық көретін газеттің тілшісі күнде жазады. Демек, оның осы еңбегіне орай жалақысы мен қаламақысы да жоғары болуы қажет. Ең дұрысы қаламақы. Қаламақы белгілеу тәртібі редакция қызметкерлерінің ішкі бәсекелестігін қамтамасыз етуі керек. Бір шындықты айтайын. Қаламақыны біздің редакция әкімшілігі дұрыс қоймайды. Журналистің еңбегін еңбегіне қарап емес, пысықтығына, өзіне жақындығына қарап бағалайды. Сол себептен де бұндай қаламақы жүйесін Батыс баспасөзінде қолданылатын «Таймшит» бағдарламасына өзгерту қажет. Аталған бағдарлама бойынша әр журналист өзіне өзі қаламақы қоя алады. Артық қаламақы талап ете алмайды, кем алдым деп ренжімейді. Әгәрәки, билік баспасөзбен жұмыс істеудің мемхатшы айтқандай жаңа форматына тәуекел етіп көше алса, қаламақы белгілеудің «Таймшит» бағдарламасы қазақ баспасөзінде (ТВ, радио, газет, сайт) көрініс табары даусыз. Қоғамды ақпараттандырудың жаңа саясаты, қаржы, еркіндік, бәсеке, кәсіби біліктілік толықтай бір арнадан үйлесім тапса, қазақ баспасөзінің бағы ашылар деген ойдамын.

	Қазақ газеттері қазір қандай да бір «ЖШС»-лердің құзырында өмір сүріп келеді. Әйткенмен де сол «жшслердің» қазақ газеттерін жарылқап жатқандары шамалы. Қазақ газеттері мемлекеттік сатып алу конкурстарының арқасында күн көріп келеді. Мемлекеттің арқасында күн көріп келеді. Әрбір салық төлеушінің арқасында күн көріп келеді. Бірақ, қазақ газеттері салық төлеушіге емес, билікке қызмет етеді. Жүйе солай етіп қойған. Жүйе деген қазақ баспасөзін жүйкелетіп бітірді. «Ананы жазба, мынаны жаз!». «Ана мәселені неге жазғансың?! Неге жазғансың деймін оны?!» деп Елорда жақтан қоңыраулар соғылған кезде бас редакторлардың бүрсең қақпайтыны кем. Содан кейін «аш құлақтан тыныш құлақ, қойшы осы, текке жүрейінші» деген ұстанымға кім де болса бой алдырары сөзсіз ғой.

	Мемлекеттік сатып алу конкурстарынада «лот» деген пәле бар. Лот дегеніміз – тақырып. Кім қандай лотты, яғни, тақырыпты ұтты, соны сол жыл бойы жырлап шығуға міндетті. Жырыңнан айныма. Тапсырма сол. Тапсырыс беруші тараптың да түсінігі – осы, орындаушының да түсінігі – осы. Сонда бұл не? Бұл түк те емес. Мемлекеттік хатшының тілімен айтсақ, «ақшаны отқа лақтыру», қазақшаласақ, «ақшаны желге шашу». Қоғамды ақпараттандырудың жаңа жағдайына, жаңа мәдениетіне біржола көшпесек, бұл ахуалдың өзгере қоюы да қиын. Өте қиын. Қазақ баспасөзіндегі творчестволық дамуды тежеп тұрған да, қазақ журналистерін масылдық психологияға душар еткен де осы мәселе.

	Қазақ газеттерін мемлекеттік тапсырысқа ғана қаратып қоймаудың тағы бір жолы бар. Ол жол газеттердің акцияларын ұлттық компанияларға сату дер едім. Мәселенки, елімізде орыс тілінде шығатын газеттердің аржағында ірі коммерциялық құрылымдар, қаржылы топтар тұр. Солай екен, ендеше, коммерциялық құрылымдар қазақ газеттерінің акцияларына да иелік етсін. Директорлар кеңесі газет редакторын бекітсін. Газет редакторы директорлар кеңесінің шешімі бойынша үш жылға тағайындалуы керек. Үш жыл ішінде бас редактор өзіне жүктелеген міндеттемелерді толық орындай алса, келісім шартты одан әрі ұзартуға болады. Орындамаса, тағайындау шартын мерзімінен бұрын тоқтатып тастаған жөн. Бұл талап сөз жоқ бас редакторлардың арасындағы кәсіби бәсекелестікке серпін әкеледі деген ойдамын. Және бұл талапты газет редакторларына ғана емес, барлық БАҚ басшыларына қойған абзал.

	Қазақтілді БАҚ жарнама нарығынан шет қалуда. Ол үшін Жарнама туралы заң қайтадан қаралуы керек.

	7.САРАПШЫЛАР БАР. САРАПТАМАЛЫҚ ОРТАЛЫҚТАР ЖОҚ

	Мен орыстілінде сараптамалық мақалалар жазатын жазғыштарды білемін. Ресейдің ықпалды басылымдарындағы ойларды алады да, қазақ қоғамына ыңғайлап жасай салады. Қала берді философиядағы, социологиядағы авторитеттерден келсін-келмесін цитат алады да, сілемейлеп бірдеңе жазған болады . Оның айтқаны біздің жағдайға келе ме, жоқ па оған, тіпті, мән бермейді. Біздегі шынайы жағдаймен орыстіліндегі сараптамалық материалдарды салыстырып қараңыз, күлесіз. Қоғамымыз өз шындығынан аса алмай жатады, ал, оған қатысты айтылған ойлар мен идеялардың бәрі ақ дамбалға қара жамау салған сияқты бірдеңе: космополиттік идеялар мен ойлар. Бір қызығы тап сол кезде қазақ тілінде де белгілі бір жағдайға тиісінше сараптамалық мақалалар жазылып жарық көріп жатады. Әлгі мақаладан мол мағлұмат аласың, ситуацияны түсінесің, ой түйесің. Бірақ, оны билік құлағына ілмейді. Неге? Себебі: осы уақытқа дейін билік қазақ тілінде айтылған қоғамдық ойлармен есептесудің мәдениетін меңгере алмай келеді. Қазақ сайттарында, қазақ баспасөзінде қаншама құнды дүниелер жазылды? Әлі де жазылатыны даусыз. Соның бәрі есепке алынуы керек. Қит етсе, билік орыстілді зерттеу орталықтарының, сараптамалық орталықтардың өтірік-шыны аралас, өтірігі басым мәліметтеріне сүйеніп сөйлейді. Тап соны қазақтілді жігіттер жасай алмайды ма? Жасайды. Жасағанда қандай! 2000 жылдары Мұхтар Сеңгірбай мен Ержан Әбдіраманның күнделікті мақалаларының өзі бір институттың мамандары отырып алып жасайтын сараптамалық материалдардан кем түспейтін. Қазір осы екі жігіт баспасөзден көрінбей жүр. Көңілдері қалған болар. Әйтсе де, қажудың, қолды сілтеп кетіп қалудың қажеті жоқ. Қазір қазақ баспасөзімен қойынқолтық жұмыс жасайтын сараптамалық орталықтар аса қажет. Ол орталықтардың қоғамдық қызметін мемхатшы өзі белгілеп беріп отырса да қарсылығымыз жоқ, қайткенде зерттеу, сараптау орталықтары енді қазақ тілінде жұмыс істеуі керек. Саяси оқиғаларға маман ретінде де қазақтілді жастар мен ұйым өкілдері көптіп тартылсын. Өйткені біз өз мемлекетіміздің өркендеуіне мүдделіміз. Қазақ қоғамында космополиттік емес, ұлттық ойлау жүйесі қалыптасып қанат жаятын уақыт жетті.

	Астана. «Аманат» интеллектуалды пікірсайыс клубы, 28 ақпан Abai.kz 2013.03.04



	ИНТЕРНЕТ-КОНФЕРЕНЦИЯ: Дәурен ҚУАТ

	– Абай.кз порталын дүниеге әкелу идеясы қайдан пайда болды? Алғашқы күндерден есіңізде қалған қандай жайтты қадап айтар едіңіз? «Абайдың» аяғынан тұрып кетуіне кімдердің жәрдемі тиді?

	– Бұл сауал маған интернет-конференция барысында келіп түскен сұрақтар мен пікірлердің соңын ала жолданыпты. Әйтсе де, мен әңгімені осы сұрақтан бастағанды жөн көрдім. Өйткені, арада дөңгеленіп төрт жылдың айы мен күні өтіп үлгергенімен, оның да өзіндік ыстық-суығы, қимас сәттері, қиналтқан шақтары болды емес пе? Оның үстіне, қандай да бір игілікті істің бастауы бар, ол іске түрткі болатын жайттар және табылады дегендей...

	Сонымен, «Абай» қалай басталды?

	2008 жылы сәуір айында мен республикалық «Жас қазақ» газетіне бас редактор болып тағайындалдым. Газеттің әкімшілік басқару ісіне де сол кезде ағайынды бір жігіттер келіп жатты. Әлгілер келген бетте-ақ жөн сөзді ұға бермейтін орыстілді ноқалай жігіттер екендігін бірден байқатты. Шығармашылық ұжым оларды қабылдамады. Ал «әкім-қараларым» болса, мені «бір командамыз» деп түсінсе керек, «журналистердің айлығын қысқартайық», «қаламақыдан қағайық», «жұмысқа кешігіп келсе, біркүндік еңбекақысын жазбай тастайық» дегендей ұсыныс айта бастады. Ұсыныс айтып қана қойған жоқ, соның солай болуы керектігін менен талап етті. Мен ондай дөкірлікке төзіп отыра алмадым, басында, рас, талантты ұжым мен жап-жақсы газетті сақтап қалу үшін бар дипломатиямды жұмсадым да, болмаған соң бір ай, бір жарым айдың жүзінде табанды түрде шығармашылық ұжымның жағына шықтым.

	Менің бұл шындығыма күмән келтіретіндер болса, сол кездегі ұжымнан: Әмірхандар мен Сәкендерден, өзге де қыз-жігіттерден сұрасын. Онымен қоймай менің «Жас қазақтың» төріне барып «жайғасқаным» әлдебір ағайындарға да жайсыз тиіпті. Олар текке қарап жүрмей, жоғары жаққа, дұрысы – газет құрылтайшыларына домалақ арыз жүгіртті. Әлгілердің салақұлаш «арыз-армандарын» бір реті келгенде өзім де оқыдым. Ұят-ай... Сөздің қысқасы, «Жас қазақтан» кететінімді түсіндім. Әрине, бас редакторлық дегенді ұлық қызмет көріп, битімді салып отырып алсам болатын еді, бірақ, мен еркімше жұмыс істеп, азат ойлайтын орта болмаса, мүләйім хал кешіп жүре алмайды екенмін. Асқан сорлы, ынжық немесе қолынан түк келмейтін біреу болмасаң, мына заманда ептеп өз бетіңше күнелтуге, өз қалауыңдағы ортаны қалыптастырып, отбасыңа, Отаныңа қызмет етуге азды-көпті мүмкіндік бар. Ол мүмкіндік – жаңа медиа кеңістігіне бару деп түсіндім. Осы идея ішіме түсіп алып, шықпай қойды. Бірде жұмыстан кешқұрым бірге қайтып келе жатып ойымды Айдосқа – Айдос Сарымға айттым. Айдос «Жас қазақтағы» шенеуніксымақтардың зорлығын жақсы білетін. Сол үшін де газет редакциясына соғып жігерлендіріп, әзіл әңгімелердің шетін шығарып, мені сергітіп кетіп жүретін. Сайт ашу туралы ұсынысымды білдіріп едім, Айекең: «Тап осы мәселе менің де ойымда көптен бері жүр еді. Кеттік, ат басын бұралық мына бір дәмханаға», – деп күліп жіберді. Елбасымыздың «Мен Астананың сәулетті құрылыстарын салфеткаға сызып түсіргенмін» дейтін сөзі бар ғой, сол кісі сияқты біз Айдос екеуміз де «Аbai.kz» ақпараттық порталының дизайнын «Дос» деген дәмханада отырып, салфеткаға сызғанбыз. Сосын оны қойын дәптерлерімізге түртіп алдық та, барлық айдарларын тізіп шықтық. Бұл, ұмытпасам, 2009 жылы ақпан айы болатын. Содан «Тәуекел, Алла!» деп іске кірістік. Алдымен сайтқа салмақты ат қою керек болды. Бұған біраз бас қатырдық. Сөйтіп жүргенде қатарымызға Ақберен Елгезек қосылды да, «Абай» доменін тіркетіп қойғанын айтты. Қысқасы, ақпараттық порталға Ақбереннің, өзімше айтсам, Акоштың арқасында хакім атамыздың аты берілді. Сондықтан мен «Абайдың» асуы, алған биігі Ақберен Елгезекті әрқашан қуанышқа бөлейді деп білемін. Бір мақаласында Ақберен «Абай. кз» тарихқа еніп кетті» деп жазыпты. Анау-мынауға селт етіп мақтана қоймайтын, асып-таси бермейтін мені бұл сөз қатты толқытты.

	«Абайдың» аяғынан тұруына біздің жақын достарымыз, мүдделес, ниеттес, қанаттас бауырларымыз да жәрдемін тигізді. 2009 жылдары Берік Әбдіғали Президенттің Мемлекеттік тіл қорын басқаратын. Берік басқарған қордың бір байқауына қатысып, жеңімпаз болдық. Бауырын енді жазып келе жатқан сайттың жұмысына Берік Әбдіғали мырза бөлген 300 мың теңге кәдімігідей жәрдемін тигізді. Қазағын, туған елін әлдекімдер сияқты «сүйемін, жолына жаным құрбан» деп айқайламай-ақ жақсы көретін азаматтар: Дархан Қалетаев пен Ерлан Қарин бағдарламашы балаларға қажет тиын-тебенді таба алды. Саясат және өнертану институтын басқарған Ерлан Саиров құрақ ұшып, бір бөлмесін аз күнге босатып берді. Мұхтар Тайжан досымыз да қолынан келетін көмегін аяп қалған жоқ. Оқыған-тоқығаны көп менің сыралғы достарым Талғат Ешенұлы, Дидар Амантай, Сәкен Сыбанбайлар сайттың контетін байытуға үлес қосты. Өркен Кенжебек, Ерлан Әбдірұлы сияқты іні-достарым да «Жас қазақта» жүрген кезіміздегідей менен тапсырма алып, кейде өздері жазып, «Абайдың» «ауылынан» табылды. Тек осы азаматтар ғана емес, қазақ тілді газет-журналдар мен телеарнадағы әріптестерімнің бәрі тілеулестігін білдірді, «әйт, шу!» деген атқа сеп» дейді қазақ, тілеулес әріптестерімнің бірі жарқылдап, жылы лебізін жеткізсе, бірі өздерінде жарық көре алмай жатқан мақалаларды жолдады. «Хабар» арнасындағы қыздар, тіпті, екі-үш ай маған жанқалталарынан шығарып «жалақы» төлеп тұрды. Сол шақтарда осындай жантебірентерлік жақындығын көрсеткен жандармен қазір ет-жақын туыс болып кеттік. «Біріңді, қазақ, бірің дос, көрмесең істің бәрі бостың» ғажабына өз басым осылайша тәнті болумен келемін. Сол кезде де тісін-тісіне басып: «Мына пәле енді мына жақтан шыға келді ме?» – деп сызданғандар да болды. Олар да, Құдайға тәуба, баршылық, соның қайсыбірін осы конференциядағы сұрақтарынан байқап отырмын. Аман болсын, өз қазағым, өз жұртым.

	Жан баласына жамандық тілете көрмесін Жаратқан.

	Алматыдағы Абай мен Бауыржан Момышұлы көшесінің қиылысында 40-45 шаршы метрлі шағын пәтерім бар-ды. Соның асүйіне кіріп алып таң атқанша сайтқа материал теріп отырған кездерім болды. Айдос пен Ақберен жазады. «Азаттықтағы» жұмысынан қолы қалт етсе, Өміржан қосылады. Дизайнер-бағдарламашы Әсет бар, бәріміз тәуліктер бойы көз ілмей жұмыс істеген күндерді бастан кештік. Сондай жанкештілігіміздің арқасында (құрметті оқырман, айыпқа бұйырмаңыз, солай деуге қақым бар шығар деп ойлаймын осы күні) Abai.kz ақпараттық порталы жаңа медиа кеңістігінде қалыптасты. Дәстүрлі БАҚ-қа балама ретінде елге танылды.

	– 4 жылдық құтты болсын! 4 ғасырлығын ұрпақтар тойлата берсін! Дәурен Қуат, Айдос Сарымдарға алғысымызды білдіреміз. (Құрметпен қазақ оқырманы).

	– «4 ғасырлығын» деген тілегіңіз қабыл болсын! Жасампаз істердің мәңгілік екендігіне сеніп өмір сүретін, сол сенім жолында алған бетінен қайтпайтын адамдарды біздің қоғам құрметтеп үйренсе екен деймін. Біздікі сондай игілікті істің бірі болып қалса, жетеді.

	1909 жылы Қазан қаласында Абайдың алғашқы кітабы басылып шыққан. 2009 жылы ойшыл ақын есімі ғаламторға «байланды». Осыдан-ақ ғасырдан ғасырға жалғасатынымызды білуге болатын шығар.

	– Дәурен мырза, порталдарыңыз керемет! Ендігі жерде порталдың мазмұндық, дизайндік дамуы қалай болады? Қандай жаңа дүниелер көре аламыз?

	– Сайттың дизайнын ептеп жаңалап жатырмыз. Жаңалай да береміз. Бірақ алғашқы нұсқасын өзгерту әзірге жоспарымызда жоқ. Сайт бетін әрлеудің шеті мен шегі жоқ екендігін көре тұра алғашқы нұсқадан аулақ кеткіміздің келмейтін себебі – жұрттың көзі үйреніп қалды. Бұны – бір деңіз. Екіншіден, жаңа дизайн «Абайдың» мазмұнына нұқсан келтірмеуі керек. Неге десеңіз, әлем-жәлем дүние «Абайға» тән емес. Мысалы, «Masa.kz» сайтының жаңа дизайны сайттың «бетін бұзып» жіберді. Соған «әттеген-ай» деп отырмыз бүгін. «Қателескеннен қорықпау қажет. Алайда бір қателікті қайталай беру – ақымақтық» (Ошо) болып шығады.

	Ақпараттар тасқыны адамзат қоғамын асықтырған заманда жаңа бір дүниелерді жоспарлау, тек жоспармен жүріп-тұру қиын. Алдағы күндерден үміт етуге болады, әлдебір мүмкіндікті меже тұтуға болады, бірақ, соның бәрін қатаң жоспарға енгізу және сол жоспардағыны жария етемін деу мүмкін емес. Бас редактор – соғыс қимылдары жүріп жатқан майдан даласындағы әскери басшы сияқты: сондықтан оған тосын шешім қабылдап, батыл әрекетке барып отыру қажет. Біздің баспасөздегі басшыларға, әсіресе, керек мінез – осы. «Өгізді де өлтірмей, арбаны да сындырмайтын» митыңмен де біраз жерге баруға болады. Бірақ, оқырманға обал ғой.

	Ал «Абайға» келер болсақ, айтарымыз қысқа: жаңа дүниелерге, жаңалыққа әркез құштармыз. Жаңалықтармен, ақпарат кеңістігіндегі жаңа дүниелермен тату ұжым «Абайдың» оқырманын жалықтыра қоймас. Мен тек («арық сөйлеп, семіз шығудың» салтымен ) жалықтырмауға ғана уәде ете аламын.

	– Abai.kz қаржыны қайдан алады осы?

	– Бұл сұрақ құрылтайшыларының «құдіретті» екендігі, демеушілерінің «жебеушіден» кем түспейтіндігі байқалып тұратын баспаөздің біріне қойылса жөн болар еді. Біздің хәл «осы қыстан аман шықсақ» дегеннің кері. Күніне пәленбай мақала беріп жатамыз, авторларымыз да баршылық, интернет-конференциялар ұйымдастырамыз, кездесулер мен басқосулардың да ұйытқысы болып жүреміз, сонымызды көріп, кейбіреулер ойлайтын болса керек, «мыналар ақшаларын қайда шашарын білмей жүр ғой» деп. Жоқ, олай емес, басқабасқа, бізді алдымен баспасөздегі ағайын түсінсе керек еді, қазақтың газетіне, қазақтілді бағдарламаға осы уақытқа дейін қай мырза ақша салыпты? Қазақтың ісіне жәрдем етудің шегі айтысқа демеуші болу деп түсінетін байшыкештеріміз ендеше қазақтілді сайтқа қайдан қаражат құя қойсын? Бізде сұмдық байлар бар. Бірақ олар ұлттық буржазиялық санаға жеткен жоқ. Олар үшін меценаттық мәдениеттің де ауылы алыс. Солай екен деп қарап отыруға болмайды. Қандай мүмкіндік бар, соны кәдемізге жаратуымыз керек. Біз дәстүрлі БАҚ сияқты мемлекеттік тапсырыстың байқауына қатысамыз. Бірекі рет конкурстан ұтылдық, ұттық. Әйтеуір өзек жалғайтын тиын-тебенді тауып отырмыз. Ал осыны бізге артық көретіндер болса, айта берсін, күндей берсін. Мен және менің ұжымым үкіметтің өзі көңіл бөліп, жәрдем етіп жатқан азын-аулақ мүмкіндікті пайдалануға қақылы. Пәленбай жылдық тарихы бар, дәстүрлі мектебі бар, мұрағаттық мол қоры бар дәстүрлі БАҚ-қа жалғыз өзі балама болып, қазақтың сөзін жаңа кеңістікке алып шыққан «Abai.kz» ақпараттық порталы былай тұрыпты, жылына бір мәрте өтетін мемлекеттік байқауға көшедегі тіленші, қаңғыбастарды суретке түсіріп алып «Қазақстан билігі қарттарын қаңғытып жіберді» деп сыртқа сөз таситын Савостинаның «Поколение» сияқты қоры да қатысып, ұтысқа ие болып жүр. Айтпақшы, осы сұрақты сол савостиналарға қою керек. Бұл сұрақ соларға лайық.

	– Аbai.kz неге діни және тарихи мәселелерде бір-біріне қайшы топтарды өршітіп, бірінен кейін бірін бере береді? Бұл өзі қоғамды ұйыстырудың орнына, іріткі салуға итермелемей ме?

	– Дінге, тарихқа, т. б. қатысты мәселелер күн тәртібінен түскен болса, немесе біржақты шешімін тапқан болса, біздің бір тақырыпты шиырлап неміз бар? Керісінше, дін мен сенім-наным мәселесі бізде қабындап тұр емес пе? Қоғамдық пікір майданы қазақ даласында бұрын-соңды күрделі мәселе екендігі байқала қоймаған діни ағымдардың өзара қайшылықты алаңына айналған кезде, қалайша үнсіз қалуымыз керек? Біз әңгіменің ашығын айтсақ, Атакемнің аузының дуасы кетіп қала ма екен?!. Төрткүл дүниені шарлап, сумаң қаққан суаяқтың абыройына нұқсан келеді екен деп, қазақтың іші содан алатайдай бүлінеді екен деп, менің үнсіз қалуым түптеп келгенде сатқындық болып шығар еді. Біз Сталин заманын сарнап айтқанға баппыз, батылмыз. Сөйте тұра, қазақ ұлты бүгін басынан сын сағатын кешіп жатқанда үнсіздік танытамыз. Ол қулығымызды өзімізше «ұлт тұтастығына, ел ішінің бірлігіне нұқсан келтірмеу үшін үндемедік, әнебір сенсацияшыл газет немесе сайт сияқты алаөкпеленген жоқпыз» деп жасырып бағамыз. Өтірік. Осы күнгі жұртты өтірікпен өлтірсең де алдай алмайсың. Сондықтан әңгіменің ашығына жүгінуіміз керек. Ашық пікір алаңы – алауыздықтың майданы емес. Алауыздықтың майданы болса, ашығын жазып, азат ойлайтын Еуропа неге осы күнге дейін азып-тозып, атысып-шабысып, қырылып қалмай, аман келе жатыр? «Бабаларымыз тілерсегін тілсе де тізесін бүкпеген, сөзге тоқтай білген» деп бөскенде кереметпіз, демек, тура сөйлеп, тура жүру біздің де қанымызда бар. Ендеше неге демократияны Батысқа теліп, өзіміздің бүгінгі халімізден түңілеміз? Біз осындай немкеттілігіміздің «нәтижесінде» бүгінгі жүйеге жабыла қызмет етіп жатырмыз. Саяси еркімізді билік жаулап алса, ұлттық тақырыпты авторитеттердің көлеңкесіне тығып және бұйығылана түсудеміз. «Тарих ұмытылу үшін жазылады» (Х.Л.Борхес). Бұл сөзді тура мағынасында «тарих ұмытылады» деп түсіну қате. Тарихқа ұрпақ үнемі шолу жасап, көктей өтіп тұрады. Оның кей беттері дауға айналады, қайсыбір бетінің қажеті болмай шығады. Мысалы, кәсіби тарихшы Талас Омарбековке салсақ, әйгілі хан Абылай Төлебидің інісі Қарабайдың аяқ салған күңдерінің бірінен туған бала екен. Осыны Талас Омарбеков жазып отыр. Сонда не, тарихшы жазды екен деп оған қарсы пікір, қарсы дәлел айтуға болмай ма? Бізде бір тақырыпқа қарсы екінші тарап өз дәлелі мен дәйегін көтерсе, «міне, «Абай» сайты біреуді-біреуге айдап салуда» дейтін доғал түсінік бар. Неге бұлай? Себебі, қазақ газеттерінде ашық пікір алысу мәдениеті кем. Біреу мақаласын бас редакторды жағалап жүріп жариялатқан соң қарсы әңгімеге жол жабылады. Бас редактор да, тұтас ұжым да әлгі адамның меншігі сияқты – билеп-төстеп, баса-көктеп білгенін жасайды.

	«Аbai.kz» біреудің аузындағы сөзге, көкейіндегі пиғылына қызмет етпейді, әлдекімдердің талағы тарс айрылса да қазаққа, әсіресе, қауіпті жайттар мен құбылыстарды құмбыл айта береді, жаза береді.

	– Сайттарыңыздың саяси ұстанатын бағыты қандай?

	– Ұстанған бағытын «Аbai.kz» порталы осы уақытқа дейін әйгілей алды ғой деп ойлаймын. Біз бұл сайтты әлдекімдерден кек алу үшін, әлдебіреулерге қызмет қылу үшін ашпағанымызды күнде дәлелдеумен келеміз. Рас, кейбір өткір мақалалар мен пікірлер алаңында айтылып қалатын иесі беймәлім пікірлер үшін бізді жек көруге болады, немесе, ұлтқа қажет дүниеге сергек қарайды деп, жақсы көруге де болады, ең бастысы, «Абайда» не жазылса да, не шықса да жұрт үнсіз қалған емес. Аптасына жалғыз мәрте шығатын қайсыбір газеттердің толайым бір нөмірінде ештеңе айтпай-ақ жүргендер бар, соны мысал ете отырып, күнде жаңаратын «Абайдың» әр күнгі жарияланымынан жалт қарататын дүние ұсынудың оңай еместігін әңгіме етіп кетсем, өзім тілеп алған саланың қиындығынан жалтарғандай болармын: сөздің қысқасы, сайт жұмысы дегеніміз – күнделікті «бірдеңе ойлап табу», өзіңнің шығармашылық қабілетіңді күнделікті паш ету. Кейде, әсіресе, қауырт қимылдар саябыр табатын жаз мезгілінде «жаңалық» ұсына алмай қалып жатсақ, сөге жамандамаңыздар. Біз де жағдайға бағыныштымыз. Алайда қандай жағдай болса да, бізді бағытымыздан айнытып, бағдарымыздан жаңылта алмайды.

	– Дәурен мырза, менің ойымша, сіздерге «Абай» сайтының дизайнын жаңарту керек. Осыған қалай қарайсыз? Біраз ақша бөліп. Қылшығын шығарамын деп былшығын шығарып алмай. Ана БАҚ.кз, Тенгринюс сиякты деңгейде сайт жасауға мүмкіндік бар ма? Қоғамдық-саяси бағыттағы қазақ сайттарының ішінде бетке ұстар сайттың бірегейісіздер. Сайттарыңызды үнемі қарап, оқып отырамын. Жүріп жатқан мылтықсыз майданда Алла жар болсын! Рахмет.

	– Сізге де рахмет! Алла жар болсын. Егер қанағат тұтсаңыз, «Абайдың» дизайніне байланысты жоғарыда өзімнің ойымды айттым. Байқауымша, сіз екеуміз бұл мәселеде пікірлес сияқтымыз. Дизайн сайттың контентіне қызмет етуі керек. Сайттың бетін тотықұстай түрлентіп қойып қарап отыруға болады. Ондай сайттарды көріп те жүрміз. Мәселе мазмұнда ғой. Сол мазмұнды ашатын дизайннан бас тартпаймын, ал ақпараттық технологияның даму мүмкіндігі «Абайға» ешқашан да жат боламайды.

	– Порталдың өз орны қалыптасқаны рас. Іздеп оқып отырамыз. Менің адал ниетім мынау: қазір кез келген жұрттың қолында ұялы телефон. Техниканың дамыған заманы. Оның жақсы, әрі тиімді тұстары да бар. Мысалға ұялы телефондарға тән "приложения" деген ұғым бар. Сондай мүмкіндікті сіздер ашсаңыздар да жақсы болар еді. Мәселен, сол арқылы "Тенгринюстің" де жаңалықтарын оқып отырамыз телефондағы интернет арқылы. Дәл осылай сіздерді де оқи алсақ жақсы болар еді. Мұндай идея келді ме сіздерге бұған дейін? Сосын сайттағы материалдарда орфографиялық қателер көп. Тым көп. Корректорға мұқтажсыздар ма? Болса, неге олар өз ісіне салғырт қарайды? Жауапты біреу болуы керек қой?! Не айтасыз? Ол қателер неден, қандай себептен кетеді?

	– Көп нәрсе ойымызда бар. Алдағы уақытта оны көре жатарсыз. Мысалы, әлгі қолыңыздағы ұялы телефонмен-ақ сіз алдағы күндері «Абайда» жарияланатын материалдарды оқи алатын боласыз.

	Ал қате жағына келсек... бұл былай. «Абайдың» «Соңғы мақалаларында» күнделікті 5-6 материал (сұхбат, сараптама, шұғыл ақапарат, т. б.) жарияланады. Әр мақала 500-600 жолдан болғанда (одан азы да, көбі де бар) күніне 3 мың, 3 жарым мың жол материал жариялайды екенбіз. Оңай емес. Оның үстіне материалды монитордан оқимыз. Көзің талады, шаршайды. Бұл бірақ ақталуға есеп емес. Әріптік қателер кетіп жатыр. Корректорға аса зәруміз. Кәсіби сауатты корректорлар газет жұмыстарынан артылмайды. Қазақша мәтіннің қатесін қағып тастайын бағдарлама болса да, таба алмай жүрміз.

	Бізде тақырыпты дұрыс талдайтын сарапшылар бар, деректер мен дәйектерді де молынан қамтиды, алайда, жазу жағынан алдырады. Көбі жөні түзу сөйлем де құра алмайды. Сондай көзге ұрып тұрған қателерді түзейміз де, асығыс сайт материалдарын жаңалауға кірісеміз. Мен өзім авторлардың мақаласын газеттерде қызмет жасаған кезден бері өңдеумен келемін. Кейде содан жалығып та кетемін. Қашанғы біреудің «ит батпақтап, күшік сүрінетін» сөз-сөйлемін түзетіп, түгесіле шаршап, үйіңе сүлдеріңді сүйретіп қайтуға болады? Жазудың осындай азабы да бар, ағайын. Сондықтан баспасөзге мақала жіберетін жазарман алдымен өзін-өзі сын көзбен оқып, ойын жұртқа ұғынықты тілде жеткізіп үйренсінші. Мың болғырлар, сөйтіңдерші.

	– Жаңаөзен таргедиясына қатысты жеке пікіріңіз қандай?

	– Болары болып, бояуы сіңгеннен кейін барып біздің билік «мұндай әлеуметтік толқулар дамыған Батыс елдерінде жиі көрініс тауып жатады» деп жуып-шайғансыды. Келіспеске амал кем, Батыста ереуілдер, қарсылық акциялары, наразылықтың әр түрі күнде болып жатады. Бірақ солай екен деп өз халқына оқ атып, ақыры әлімжеттік жасап, темір торға тоғытатын билік бүгінгі Батыста жоққа тән.

	Жаңаөзен мен Шетпеде мұнайшылар еңбекақының заңды өтемін талап етіп, наразылық білдіріп бастағанда қазақ қоғамы Конституция бойынша орыс тіліне берілген ресми тіл мәртебесінің заңсыздығын дәлелдеуге тырысып дүрілдеп тұрған-ды. Бұл бүгін-ертең нақты нәтижесін бермесе де, билікті кәдімгідей қысымға алған қимылға айналған-ды. Тап сол кезде орыстілді баспасөз елдің назарын Жаңаөзендегі мұнайшылардың ахуалына аударуға күш жұмылдырды. Мен орыстілді баспасөздің Жаңаөзен мен Шетпеге бұрыла бастағанынан сол кезде қатты секем алып қалып едім. Әйткенмен де, 1990 жылдардың тоқырауы мен толқуларында бұндай мәселелердің талайымен бетпе-бет келген қазақ Үкіметі жағдайды ушықтырмайтын шығар деген үмітте болдым. Дегендей-ақ, Жаңаөзен мұнайшыларымен қытайлық компания арасында келіссөздер басталып, меморандумдарға қол қойылып жатты. Бірақ осы кезде Жаңаөзендегі жұмысшылар арасына ептеп оппозицияның адамдары еніп үлгерген де сияқты. Бірақ, бұнда тұрған ештеңе жоқ еді, тегінде, елдің көңіл-күйін пайдаланып, билікке қарсы әрекет етпесе, ол оппозияция бола ма? Жармахан Тұяқбайдың «оппозициясын» көрдік қой, ұлтшылдар «ресми тілге» қарсы шығып, Жаңаөзен мен Шетпедегі шетін оқиғалардың шеті көрінгенде Петр Своикпен ауыз жаласып, Алматыда отырды.

	 Жоғарыда «әлеуметтік толқулар дамыған Батыс елдерінде жиі көрініс тауып жатады» деп Жаңаөзен қырғынын биліктің жуып-шайғанын айттық. Тегінде әлеуметтік толқулар мен наразылықтар шеруінің жиі болуы қоғам дамуының тұрақсыздығын, я болмаса, кедейшілігін танытпайды. Билік осыны түсінуі қажет, мойындауы қажет. Содан кейін әлеуметтік талаптарды шешудің жаңа форматына өтуі тиіс.

	Жаңаөзен біздің биліктің халықтан мейлінше алыстап кеткендігін көрсетті. Ел ішінде кенеуіне жеткен қандай да бір әлеуметтік ахуалды шеше алмайтын дәрменсіздігін, біліксіздігін жария қылды. Оппозицияның кішкентай қарсылығынан қалтырап қатты қорқатындығын білдіріп қойды. Сондықтан ол ешнәрседен тайынбады. Оқ атты, саяси шантаждар жасады, наразы топтың арасына жансыздарын жіберіп, мұнайшылардың әлеуметтік талабын аяққа таптады. Сот, прокуратура, тергеу, тіпті, адвокаттардың өзі саяси тапсырыстарды ғана орындап шықты. Ең сорақысы, Жаңаөзен мен Шетпе оқиғасына билік сырттан қоныс аударып келген ағайынды жауапты қылды. Сөйтіп, Елбасымыз Нұрсұлтан Әбішұлының өзі бұйдасын қолына ұстаған қазақ көшін тоқтатты, қазақтың көбейгеніне ашықтан ашық қарсы шықты. Қазақ қазақ болғалы тағдырдың талай тәлкегіне түсіп, талай сыннан өтіп келеді. Бұл да бір сын шығар. «Қазақ билігі қазақтың көзінен жас ағызып жылатқан заман болған» деп күндердің күнінде айтып отыратын шығармыз. Біз аталарымыз кешіп өткен небір сұмдықтарды қазір ашық айта беретін болдық қой, Жаңаөзен мен Шетпе де қазақ көрген қилы тағдырдың бірі ретінде әңгіме болады әлі.

	– Құрметті Дәурен Қасенұлы! Ұлы хакімнің атын алған сайттың аз ғана уақыт аясында қазақ оқырмандарының, қазақ аудиториясының қоғамдық, саяси ой-өрісінің, интеллектуалдық деңгейінің өсуіне тигізген ықпалы орасан. Өзіңіздің, Айекеңнің, өзге де тілеулес бауырлардың арқасында «Абай» сайты әлеуметтік желідегі соны публицистикалық ағымның түренін салды, жаңа диалог пен дискуссияның мәдениетін қалыптастырды. Әйткенмен,біз сайт бетінен, ұстанымынан Ұлы данышпанның аманатымен, ақиқат өсиетімен үйлесетін, билікке, қоғамға, адамға қатысты мейлінше өткір, обьективті,өрелі материалдарды көбірек көргіміз келеді. Сайттың алғашқы аяқ алысынан алаш жұрты осы бір құбылысты, өзгерісті аңғарғандай, сезінгендей еді. Біздің тілек: сол ерекшелікті, сол ұстаным мен сол мақсат-мұратты жоғалтып алмасаңыздар екен. Лайым, өздеріңіздің соқтықпалы, соқпақсыз жолда – елді есейтіп, қоғамды оятатын өзгерістер жолында жүргендеріңізді естен шығармаңыздар!..

	– «Құл болған халықтан туып, құлдықтың қорлық, зорлығын көріп отырып, қазақ қалам қайраткерлері қаламын ұлтының ауырын жеңілдету, ауруын азайту жолына жұмсамасқа мүмкін емес. Олай болмаған болса, онда табиғат заңынан тысқары адамнан шошқа, шошқадан күшік туған сияқты болып шығады. Қалам қайраткерлері жолын тастап, көрінген жолаушыға еріп кете беретін бұралқы ит емес» деп жазады Ахмет Байтұрсынұлы. Бүгінгі қазақ құл емес, тіпті, бодандық дегеннің не екендігін түсіне алмайтын ұрпақ өсіп келеді. Алайда, мына заманда сол ұрпақтың өзін аздыратын, аздырып әкеліп өз мәдениетіне, өз тарихына, өз діліне қарсы шабатын Ұлтанқұл жасап шығаратын түрлі амал-айлалар толып жатыр. Сондықтан «көрінген жолаушыға еріп кетіп» елдік мұраттарды ұмытсақ бізді қара басқаны.

	Бізді үнемі ойландырып, қамшылап, жігерлендіріп тұратын сөз айтыпсыз. Рахмет. Жаратқан сізге жар болсын!

	– Cіздерді төте жазу қосады деп естіп ем. Әлі жоқ. Жалпы қосылады ма төте жазу парақшасы?

	– Соншалықты көп өзгеріс жасамасақ та, «Абайдың» етек-жеңін жинақтап, дизайнын сәл жаңартқан болып жатырмыз. Ендігі бір тиянақтайтын жұмысымыз – сіз айтып отырған төте жазу мен латын қаріпі болмақ. «Әріп аударатын бағдарлама қолымда бар, соны сайттарыңызға қосып берейін» дейтін ағайын араңыздан табылып жатса, құба-құп, редакцияның телефонын, электронды адресін білесіздер, хабарласыңыздар.

	– Ассаламуғалейкүм, «Абайшылдар», мерей күн құтты болсын! Талмас қанат, жігер күш, қуатты қалам тіледім, әрқашан оң қадмға жетелесін Жасаған.

	– Бұл тілекті бізге тіркеліп пікір білдіретін Жаушы есімді азамат жазып отыр екен. Байқауымша Жаушы – өте сергек адам. Барлық тақырыпты қадағалап оқып, пікір білдіріп отырады.

	Жаңа-медиа жаңа оқырман ортасын қалыптастыра білуі керек. Біз Жаушыны жаңашылдыққа жаны құмар, өзіндік пікірі бар, ойын ірікпей ортаға салатын жаңа оқырман, сапалы оқырман деп білеміз. Интернет-конференцияны пайдалана отырып мен осы Жаушы сияқты ішкі мазмұны терең қыз-жігіттерге, оқырман қауымға рахмет айтып қойғым келеді. Бірге болайық, бауырлар!

	– Дәуке, Талғат Атабаев туралы жазу ойыңызда жоқ па, сіздің ауылдан деп естіген едік? Жалпы, 90-жылдардағы Талғат секілді мықты жігіттердің қызметі, өмірі жайлы әділ баға берілді ме?

	– Талғат жігіттің нағыз көкжалы, сырттаны еді. Ауылымыздағы мектеп сегіз жылдықпен тәмамдалатын да, біз тоғыз бен онды совхоз орталығынан оқитынбыз. Мен сол тоғыз бен онды Талғат туып-өскен үйде – Ғалымжан аға мен Шәкәтай тәтемнің қолында тұрып оқыдым. Талғат марқұм ол кезде Алматыда институтта білім алып жүрді. Каникул сайын келіп тұратын.

	Мен білетін Талғат ұлтшыл жігіт болатын. Студент кезінде-ақ қаладағы такси біткенді мініп алып тайраңдап жүрген, қазақты адам баласы деп білмейтін келімсектердің тізесін дірілдетіп, қабырғасын қақырата сөгіп жөнге салды. Тоқсаныншы жылдары Талғаттар мемлекет араласып шеше алмайтын ұлттық мәселелерге тәртіп енгізді. Басқаны білмеймін, Талғат бауырымды мен арыстан жүректі ел азаматы, ел айбары, ұлт қайраткері деп түсінемін. Оның өліміне қолында шексіз билік болған біреудің қатысы бар екендігін де ішім сезеді.

	Атасының аты рухын көтеріп «Атаба» атанып кеткен, еркін күрестен спорт шебері, жастар мен жасөспірімдер арасындағы халықаралық ірі жарыстардың жүлдегері – Талғат Атабаев туралы жазу ойымда бар. Біздің әдебиетте Атабалардың бейнесі жоқ. Бұл жайтты мен ғана емес, жалпы қаламгерлер қауымы ескеруі керек. Джек Лондонның, Майн Ридтің, Дюманың, Марио Пьюзоның шығармалары оқырманның қолынан еш түскен емес қой. Демек, қылмыс әлеміндегі біздің әділетті жігіттер де әдебиет пен кинодан, қоғамнан лайықты бағасын алуы керек.

	– «Абай» сайтының дизайны жаман емес, қарапайым. Ал, төте жазуды қосқандарыңыз дұрыс, себебі қытайдағы 2 милионға жақын бауырларымыздың жарты милионы сайттарды қарайды, біздегі сияқты екі қолға бір күрек таба алмай жүрген жастар жоқ. Бастысы – олар қазақ қоғамына бей-жай қарай алмайды, сол үшін төте жазу керек болар.

	– Арғы беттегі қазақ Ахмет Байтұрсынұлы жасаған төте жазумен енді қанша жыл «қара танып» отырады екен, белгісіз. Бірақ, ақпарат кеңістігіндегі ұлттық тұтастық үшін тап қазір төте жазу керек. Өте керек. Оның керектігін күнде ойлаймын. Қазіргі ҚХР территориясында қалып бара жатқан бауырларымның сергектігін, ақпараттық технология жетістігін тез меңгеріп жатқанын да жақсы білемін. Бізге тек серіктесу, өзара жақын қарым-қатынаста болу мүмкіндігі ғана жетпей тұр.

	– Дәурен, осы біздің Елбасы неге өз ұлтын тежеп ұстайды? Жүйе өзгерсе, жемқорлық тыйылмаса да азаяды деп ойлайсыз ба? Осы сайтты Елбасы біле ме екен? Неге сендердің бүйректерің исматуллашыларға бұрып тұрады? Қазаққа жаны ашығансып сөйлейтін бекболатшылар мен исматуллашылардың жолы теріс деген ҚМДБ пәтуасы туралы не айтасыз? Олардың сөзі бөлек, ісі бөлек екені белгілі емес пе? Абайды, Шәкәрімді, ақын-жырауларды бетперде қылады, жүрген жерлері – фитна.

	– Менің білуімше, Президент қазақ ағайынның жағымпазданып сөйлегенін жақтырмайды. Онысы өте дұрыс.

	Туған халқын жақсы көрсе де, сезімін сыртқа білдірмеу – Назарбаев сияқты саясаткерлердің мінезі болса керек. Мен бұл кісі қазағын соншалықты жек көреді деп ойламаймын. Дәстүрлі әндер шырқалғанда, Құрманғазының Сарарқасы төгілгенде Елбасының жанарын жас жуып өтеді. Соны бірнеше рет байқадым. Қазаққа кейігеннің бәрін қазақты жек көреді деп ойласақ, Абайды қайда қоямыз? Жалпы, Назарбаев туралы ең әділ сөз Назарбаев дәуірінен кейін айтылады. Оған дейінгіміздің дені көңіл-күй ауанындағы әңгіме болып шығуы мүмкін.

	Жемқорлықпен күрес демокартиясы дамыған, азаматтық қоғамы белсенді Батыс елдерінде де тоқтаусыз жүріп келеді. Жемқорлық – жегіқұрт. Біздегісі – соның ең сұмдық түрі. Мемлекетіміздің өзіне кейде қаупін төндіріп кететін тажал. Коррупционерлерді шетінен ұстап қамау – коррупцияны жеңе алмайды. Қазақстандағы коррупцяға қарсы күрес коррупциялық күштердің өзара қырқысына айналып барады. Ендеше, жүйе өзгеруі керек. Өзгерісті жүйеден ғана күтіп отырмай, бұқара халық біздің өзіміз де өзгеруіміз керек. Қазір Қазақстанда жемқор емес, ұры емес адам кемде-кем. Бәріміз де – ұрымыз. Пиғылымыз жаман. Бір-бірімізге жақсылық ойлағымыз келмейді. Қолынан келгені қорғансыз бейшараға әлімжеттік жасап қалады. Еңбек етіп тер төгуден қашатын болдық. Алды – артымыз толы былық. Толған кедергі. Астанадағы ақжағалы алаяқтардың көлеңкесі – бізбіз. Қазаққа осының бәрін сырттан таңып отырған ешкім жоқ, жамандықты біз өзімізге өзіміз қылып жүрміз. Осыдан келіп Асан қайғы болып жылаймыз, Абай болып күңіренеміз. Абайдың заманы басқа еді. Ол заманда қазақтың еркі өзінен кетіп жатқан. Ал, қазір ше? Өзіңмен өзіңсің. Қандай ел боламын, қайда бет бұрамын десең де еркің. Бірақ, міне, көріп отырмыз: саясатта – Ресейшіл, экономикада (тұрмыста) – Батысшылмыз. Бұл екеуі қазіргі қалыпында үйлеспейтін екі әлем. Осы екі әлемді біріктірмек болып әуресарсаңға түсіп жүрміз.

	– Осы сайтты Елбасы біле ме екен?

	– Білмеймін.

	– Неге сендердің бүйректерің исматуллашыларға бұрып тұрады?

	– Бұрған емес. Ислам дініндегі екі партия: сопылар мен уахаббшылар былтыр, алдыңғы жылы қатты тіресті. Біз екі жаққа да сөз беріп отырдық. Өтірік десеңіз, сайтымыздың мұрағат қорын ашып қараңыз.

	– Қазаққа жаны ашығансып сөйлейтін бекболатшылар мен исматуллашылардың жолы теріс деген ҚМДБ пәтуасы туралы не айтасыз?

	– «Бекболташылар» деген ҚМДБ-ның пәтуәсын естімеппін. Сондықтан ол пәтуаға қатысты ештеңе айта алмаймын.

	– Олардың сөзі бөлек, ісі бөлек екені белгілі емес пе?Абайды, Шәкәрімді, ақын-жырауларды бетперде қылады, жүрген жерлері фитна.

	– Мына сөзіңіз терең әңгіме. Дәл осы мәселе төңірегінде «Абайда» сараптамалық мақалалар жиі жарық көріп тұрады. Оқып жүрген боларсыз.

	– Дәуке, «Абай» порталының ең үздік авторы ретінде кімді ерекше атап айтуға болады? Атын атап, түсін түстеп беруге бола ма?

	– Жапырақтай қағазға жазған шындығын жарық дүниеге жеткізуге жанұшырған Қажығұмар Шабданұлынан бастап «Абайда» маңдайы жарқырап көрінген авторлардың бәрін құрметтейміз. Жасы ұлғайған кісілерге сөзім жүрмейді, сондықтан оларға ғаламтор дегеннің не екендігін түсіндіру қиын, әйтсе де, бірақ, Ғабас аға (Қабышов) сияқты әділ, «бетің бар, жүзің бар» демей, турасын айтатын қарттардың өзі қазақ сайттарына ат салысып жатқанда жайбарақат жүре беретін құрдастарымды көріп қынжыламын.

	Жалпы, жазу-сызуға қатысы бар адамның үнсіз жүруі мүмкін емес. Үнсіз жүрсе, не ол адам ештеңеге жан ауыртпайды, немесе жалтақтығымен жан бағып жүрген біреу. Мен солай ойлаймын. «Абайдың» ашық пікір, еркін кеңістік екендігін қапысыз ұққан қазақ ойшылдары бізбен бірге. Рас, әуелде сайтқа автор тарту қиын болған, алайда біз оларға ғаламтордың ұлттық, қоғамдық пікірге қызмет ететін мүмкіндігін дәлелдей алдық. Содан кейін «Абай» «ауылына» жұрт жинала бастады. Шығармашылық қуаты кемел публицистер, журналистер, жазушылар, саясаттанушылар, т.б. – қазір тұтасымен «Абайдың» тұрақты авторлары. Яғни, Abai. kz ақпараттық порталына материал жазып тұратын тұлғалар. Мен оларды бөліп-жармаймын. Солай десем де жазған дүниесін көп жариялай бермейтін Төлен Әбдік, Тұрсын Жұртбай бастаған аға буынға, дін мәселесі, қазақ көші сияқты тақырыптарды талдап жазатын Мұқан Исахан, Ауыт Мұқибекұлы, т.б. сияқты бауырларыма ризамын.

	– Дәурен мырза, 4 жылдарың 40-қа жетсін, арғы жағын көре жатарсыңдар! Қай сайт болсын, оқырманын мәдениеттілікке тәрбиелеуге тиіс. Кім қандай тақырыпта әңгіме қозғаса, жалпы пікір соның аясында өзара сыйластықпен айтылуы керек, ұсыныс нақты жасалуы тиіс, бөгде сөз мейлінше аз, дөрекі сөз мүлде болмауы қажет. Солайша біртебірте бүркеншік ат пайдаланудан шығып қалуы қажет. Ел, халық, қоғам үшін әңгіме жасау – бірінші парыздарың екен, онда сол парыздың таза атқарылуына міндеттісіңдер. Олай болмаса, сайттың қажеті қанша? Өсек-аяң, біреуді біреудің тілдеуі, ит-шошқалауы үшін бе? Жалпы кімге болсын тіл тигізу сияқты надандыққа жол бермеу жөн болады. Ешқайсысымыз пікір жазғанымыз үшін сендерге ақша төлемейміз ғой. Ендеше: "Мен ақшамды төледім, айтқанымды сайтқа шығармай қойды!" деп дау көтеруге құқымыз жоқ, сондықтан "Бейәдеп сөз жазбаңыздар!" дей салмай (оны дөрекілер бәрібір тыңдап жүрген жоқ) оның лас сөздерін сайтқа жолатпау дұрыс болады. Ортақ мүддеге орай оң пікірлер сонда ғана тоғысып, әсіресе, жас оқырмандарыңа сайт сонда ғана мәдениет мектебі болады. Дұрыс па? Ескеруге тұратын ой ма, әлде көп сөздің бірі ме?

	– Әбден ескеретін сөз. Дұрыс айтып отырсыз. Пікір жазатындардың артық-ауыс сөзіне редакцияда отырып менің бетім қызарады. Сосын модераторға звондап «алып таста мынаны» деп айқайды саламын. Дейтұрғанмен айтайын, алғашқы жылдарға қарағанда мақалаға орай пікір жазып қалдыратын жұрттың беті түзеліп келеді. Сауатты жазатын бола бастады. Айдалаға лағып, мақала авторының жеке басына соқтығатындарды тезге салып отыратын болды. Бірақ, бұл үрдіс ортамызда әлі қалып алмай тұр. Алайда, үміттімін, бірте-бірте біз бәріміз пікір айтудың мәдениетіне жететін боламыз. Оған дейінгі өкпе-реніштеріңізді мен көтере тұрайын, айыпқа бұйыра көрме, ағайын.

	– «Abai.kz» порталының дизайнында тұрған түк те жоқ, сайт ешкімнен кем емес, әсіре қызыл әлемжәлемге құмар, басқаның қаңсығына кенезесі кепкен кепиеттен арылуымыз керек. Рахмет жігіттерге, ой алаңы, өре деңгейі, пікір додасы, ит жығыстың қызығы – тек осы сайтта ғана кезігеді. Ендігі тілек: тарихи-танымдық, діни-танымдық (уағыз емес) материалдарды молынан берсеңіздер екен. Адамзатқа аян барлық нанымның (діннің) бар жақсысының басында тұрған және түрік тегіміз сол наным арқылы ғажайып империалар құрған, Тәңірлік наным туралы неге аз жазасыздар?

	– Қазір Тәңірлік наным туралы жазу, я болмаса, айту – Жаратқанға серік қосумен бірдей есепке жетті. Өйткені, бұл заманда бізде (зайырлы мемлекет болсақ та) діннің цензурасы бар. Тәңірге (Жаратқан хаққа) қарсы шығатындардың сөзіне бақсақ, бізде кітап жоқ екен. Кітап дегеніміз не ол? Жаратқанның жазуы ма? Кешіріңіз, Алла адам баласына кітап жазып берген жоқ. Құранды да, Библияны да адам жазды. Адам өзінің санасындағы Құдайдың сөзін кітапқа түсірді. Қазақ, арғы қазақ, баба қазақ – Бір Жаратқанды таныды, Соның құдіретіне бағынды. Кәпір болған жоқ. Тәңір баба қазақты қолдады. Енді бүгін бәрін жоққа шығарып Тәңірімізге қарсы шабудамыз. Сөйтіп, қазақы ырымдар мен тыйымдарды, салт-жоралғыларды, дәстүрді, мәдениетті, ділді тәрк етіп сапсиған сақал қойып не мұсылман емес, не басқа емес, таза мәңгүрт болып жүрміз.

	Тәңірлік наным туралы жазып жатырмыз. Ақеділ Тойшанұлының «Тәңір» атты дүниесі жарық көрген. Әмірхан Балқыбектің «Қасқыр Құдай болған кез» кітабынан үзінділер берген болатынбыз. Енді Серікбол Қондыбайдың әфсаналар әлемін кезген ғажап эсселерін жариялауды ойлап отырмыз.

	– Ассалаумағалейкум, Дәке!

	Ұлы Абайдың атымен сайт ашып елге еңбек еткелі төрт жыл болыпты. Жұмыстарыңызға жеміс, ниеттеріңізге алғыс болсын! сұрақ: 1) 4 жылда не істегендеріңіз туралы қысқаша статистикалық мәлімет бере аласыздар ма?

	2) «Ауғанстан кендірмен күн көреді, Қазақстан тендермен күн көреді» ғой. Осы тендерден құтылып, біреудің қабағына қарамайтын мүмкіндіктерге жете алдыңыздар ма?

	3) Неге өздеріңіздің тұрақты мақалаларыңыз жарық көрмейді?

	4) Сайттарыңыздағы материалдармен билік қаншалықты санасады?

	– Ауғанстандағы кендірмен біздегі тендерді ұйқастырып айтқаныңызға күліп отырмын. Екеуі де елді еселаң қылып улайды дейсіз ғой. Бірақ, тендерді пайдалы іске жаратып, жап-жақсы тірлік жасауға болады. Мемлекеттен ақша алып жан бағатын тек қазақ баспасөзі емес, Ресейде де – осы, АҚШ-та да – осы. Мысалы, «Азат Еуропа», «Азаттық» радиосын кім қаржыландырып отыр? Сіздің ойыңызша аталған радио таза жарнамадан түскен қаражатқа күн көріп келе ме? Жоқ, олай емес. Оның аржағында үлкен қаржылық, АҚШ-тық, батыстық мүдде бар. Осыны бек түсініп алуымыз керек. Осыны және біздің билік те жақсы түсінуі керек. Қазір қазақ билігі кез-келген уақытта өзіне қарсы шығатын орыстілді баспасөзді, айналып келгенде Ресейдің баспасөзін бағып, семіртіп отыр. Бөтен елдің баспасөзін бағу – бөтен елдің әскерін бағу деген сөз.

	– 4 жылда не істегендеріңіз туралы қысқаша статистикалық мәлімет бере аласыздар ма?

	– Қажығұмар Шабданұлының «Қылмыс» романын толық жарияладық. Тұрсын Жұртбайдың «Ұраным – Алашын» да бізден таба аласыздар. Өзім бек қадір тұта тын Төлен ағамның (Әбдік) ғажап әңгімелері «Абайда» жарық көрді. Қысқасын айтқанда, авторларымыздың өзі саусақпен санайтын қазақы статистикаға сыймайды. Оның сыртында, Елордамызда қоқысқа тасталған Жәнібек пен Керей ескерткішінен бастап көтерген мәселеміз қаншама?.. Қытай дихандарына жерді жалға беруіге қарсы дауыс көтерген қазақтың ащы айқайын айтайын ба, «Ел бірлігі» деген аты «әп-әдемі» доктринаны тауып алып бірінші болып қоғамдық пікірге қозғау салғанымызды сөз етейін бе, әлде авторларымыз көтерген мәселелерді тізіп шығайын ба,. көп қой, соның бәрі жинала келіп «Абай» деген сайтты әйгілі етті. Жалпы тұтынушыларымыздың саны 10 миллионнан асып кетіпті. Қазақтың баласы, қазақ тілін тұтынушы (осындай сөз бар қазір) жүрген дүниенің түкпір-түкпірін тегіс алып болдық. Қанағат етсеңіз, әзірге статистикамыз – осы. Енді келесі сұраққа көшейік.

	– Неге өздеріңіздің тұрақты мақалаларыңыз жарық көрмейді?

	– Жарық көріп жатыр. Алайда, біздің ойымыздағы тақырыпты қаламдас әріптестеріміз жазып редакциямызға күн құрғатпай жолдап тұрады, сол себептен де кейде өзіміз «қалам суытып» қаламыз. Сөзімізді біреу сөйлесе, аузымызды қышытып не қыламыз, оның үстіне, айтары бар, жазары бар адамдарға мүмкіндік берудің өзі біздің жарық көрмей қалатын мақалаларымыздың орнын толтырады емес пе? Демек, біз текке қарап жүрген жоқпыз. Елдің ойын қозғап, сөйлетудің өзі үлкен өнер.

	– Сайттарыңыздағы материалдармен билік қаншалықты санасады?

	– Қаншалықты санасатынын білмеймін, бірақ, санасады. Өйткені біз қоғамдық, ұлттық көзқарастарды жария ету арқылы билікке ықпалдымыз. Егер шатты-бұтты бірдеңелерді айтып отырсақ, бізді билік не қылады?

	Баспасөздегі, жаңа медиа әлеміндегі өз орнымызды білеміз, сондықтан да алған бетіміздің тура екендігіне кәміл сенімдіміз.

	– Дәурен, таптаурын болған тақырыптардан қашып, жөні түзу мәселе көтерсеңші, әлде қаламы ұшқыр, тақырыпты тауып қоятын адам жоқ па? Іш пыстырады бәрі...

	– Баспасөз – қоғам мінезі мен болмысының айнасы. Ұлттық ойдың, ұлттың интеллектаулық ойлау мүмкіндігінің жария нұсқасы. Біз де халқымыздан асып кете алмаймыз. Ел намысын сілкіндіретін қаншама мақала «Абайда» жария көріп жатыр, соның бәрі ішіңізді пыстырыса, онда қоя қойыңыз. Менің анам айтып еді «сендер жазуын жазып жатырсыңдар ғой, соны оқитын жұрт жоқ осы күні» деп. Рас екен...

	– Ассалаумағалейкүм! Дәурен мырза, Қазақ үшін тер төгіп жүргеніңізге алғыстан басқа айтарымыз жоқ. Еңбектеріңізге Алла разы болсын. Қоятын бір сұрағым бар еді. Сайттарыңызда Ата мекеніне орала алмай жүрген қандастарыңыз туралы көп мәселе көтердіңіздер. Ол ғой дұрыс. Өзіңіздің де Ата жұртына орала алмай жүрген туыстарыңыз бар сияқты. Қазақтың маңдай алды азаматтарының бірі бола тұра сол кісілердің көшіп келуіне көмектесе алдыңыз ба? Алда не істеу ойыңыз бар? Жеке басыңыздан көмек бола ма? Алда оралман мәселесін және жалғасты көтересіздер ме? Рахмет!

	– Қазір қытайша қалай аталса да, өз басым қазақ жерінің бір ұлан өлкесі деп білетін байырғы қонысымызда менің туған нағашыларым тұрады. 1847 жылы орыс пен қытай ерігіп отырып бөліске сала салған қазақтың жерінде анам дүниеге келіпті. Әкем – «арғы беттегі» қазақтың тілімен айтқанда – «сәбеттің қазағы». Қуат бабам дәулетті кісі болыпты. Ондай адамның баласы, баласының баласы сарқыла қоймайды ғой, кедейкепшік құтырып, «байсың, «құлақсың» деп балтырдан қапқанда амал жоқ атам Құсайын Шығыс Түркістанға ауады. Сол жақта Қанабек, Әнісбек, Шәріпбек деген өзімен деңгейлес адамдармен дос болып, қызын (менің анамды) ұлына (менің әкеме) айттырып, жол-жоралғысымен құда түсіп алады. Иә, шешемнің туған бауырлары Құсайын сайының аузында отыр. Арада байланысымыз үзіліп қалған жылдардан соң шарқ ұрып жүріп іздеп таптым. Менің жазған хаттарымды жеткізіп, нағашыларымды тауып берген әйгілі жазушы Жанат Ахма ди мен қаламгер Серік Нұғманға мың алғыс.

	 Ал, енді сұраққа берілетін жауабыма тікелей көшсек, менің жеке басымнан не көмек бола қойсын, қолыманан келетіні – қоғамдық пікір туғызу, қазақ көшінің тоқтамауына ықпал ететін мақалаларды топтастырып, ұлтшыл азаматтардың басын қосу. Күллі дүниедегі бар қазақтың баба жұртынан қоныс табуына тілектестігімді білдіру. Өзін «қазақпын, сұмдықпын, халқым үшін жаным пида» деп жүргендердің көбі сырттағы қазақ туралы әңгіме бола қалса, сәбеттің (кәпір коммунистер билеген совет өкіметінің), сәбетке құл болған заманның сөзін сөйлеп, сойылын суырып шыға келеді. Олармен салыстырғанда менің азды-көпті тірлігім мен алыстағы бауырларыма деген алғаусыз тілегім Алхам шүкір шығар.

	1. Бүгінгі уақыт айтылуындай айтылды, жазылуындай жазылды. Ертеңгі қазақ қоғамы қандай болады? Ертеңгі журналистика, ертеңгі қазақ әдебиеті қандай бағытта қалам тербейді?

	2. Аманхан Әлім көкеміздің "Өткірдің жүзі" атты публицистикалық мақалалар жинағы болушы еді... Алдағы күнде Сіздің жазбаларыңызды да сондай кітап бетінен көре аламыз ба?

	3. Оқырманыңыз ретінде Сізден бүгінгі күннің бет-пердесін сылып тастайтын, әдемі әзілмен, ащы сықақпен жазылған әңгімеңізді күтеміз...

	4. Қажығұмарды қазаққа танытуда бір кісідей қызмет жасадыңыздар. Ұлттың ұжданына, қазақтың қайсар рухына баланған Қажекеңді насихаттауға алдағы күнде қандай жоба-жоспарларыңыз бар?

	Үлкен құрметпен, Бауыржан

	– Тәуелсіздік алдық, мемлекеттілігімізді әлем мойындады, енді осы әлемнің бір мүшесі болып өмір сүреміз, осы әлеммен бірге өзгереміз, өсеміз, жаңарамыз, жаңғырамыз. Қазақ қоғамының ендігі дамуы әлем жұртымен бірге болады.

	Қазақ әдебиеті мен журналистикасы туралы да осыны айтамын. Әдебиетте де, журналистикада да талай эксперименттердің, жаңалықтардың болуы мүмкін, бірақ өз басым қазақ әдебиетінде эпиканың, дәстүрдің сақталғанын, дамығанын қалаймын. Журналистика ақ параттық технологияның, прогрестердің көшінен қалмауы керек.

	- Баспасөзде жарияланған, қоғамдық пікірге қозғау салған таңдаулы дүниелерімді жинақтап, кітап етіп шығару ойымда бар. Осы сауалды қойып отырған оқырман хабарлассын, кітабымды қолына тигізуге уәде етемін.

	-Әр шығарма бұйырған күні жазылады, бірақ шығарманың жазылатын күнін күтіп жүрудің қажеті жоқ екендігін түсіндім, оған еңбек ету керек екен.

	-Қазақ әдебиетінде енді қажығұмартану дәстүрі басталуы керек. Біз осы идеяға, Қажығұмар әлемін игеруге бар мүмкіндігімізді сарп етуге дайынбыз және осы бағытта біраз жұмыстар да жасап жатырмыз, оның нәтижесін алдағы күндері көресіздер.

	– Дәуке, қазақ жұртының санасын отарсыздандыру, шын мәнінде азат ету үшін қандай шаралар кешенін жүзеге асыру керек?

	– Бұл – ұзақ, үлкен әңгіме. Азаттықтың түпкілікті мәніне, мағынасына жету үшін әр қазақ өзінің қазақ екенін сезініп, өмір сүруі керек деп ойлаймын. Бүгінгі қазақ өзін әрнеден қорсынып, жалтақтап жүргені болмаса, қазақ кімнен кем? Жалқау, арсыз, бұзақы – жалпы осындай кісілік мазмұны кем пенделер қай ұлтта жоқ? Қазақ өзінен жамандықты көре бермеуі керек, жасампаздықты көре білуі керек. Мұны термелеп айтып отырған себебіміз біздің мемлекетімізде деколонизация, сізше айтқанда, қазақ жұртының санасын отарсыздандыру саясаты жүргізіліп жатқан жоқ. Біздің бүгінгі сорлап отырған халіміз – соның көрінісі.

	– Сіздің сайтта өте жоғары деңгейдегі потенциалды комментшілер бар. Мысалы, Серікжан, Қабыл, Доғалаң, Алтайшы, Ақтай Шерушин, т.с.с. Солардың кім екендіктерін жұрт білмесе де сыйлайтындар көп. Тіпті, осы комментшілер бұрынғының би-шешендері секілді өте абыройлы. Осы комментшілерге заказ беріп неге мақала жаздырмайсыздар?

	– Сіз айтып отырған комментшілер – «Абайдың» оқырмандарын тәрбиелеп, ішкі мазмұнын байытып отырған жігіттер. Мен оларды танымаймын. Бірақ, ел ішінде, жазармандар ортасынан алыс Серікжан, Қабыл сияқты ин теллектуалдардың жүргеніне таң қаламын. Қабыл, бір нәрсеге ренжіп қалды ма, соңғы кездері пікір жазбайтын боп жүр. Ал, Серікжанның ойларын өз басым үнемі қадағалап, ескеріп жүремін. Тіпті, оның латын қарпіне көшуге байланысты бүгінгі күні көтеріліп жатқан әңгімеге орай жазған пікірін мақала етіп те жарияладық. Қысқасы, Алтайшы, Ақтай, Доғалаңдар – бүгінгі біз білетін дәстүрлі журналистиканың өкілдерін жолда қалдыратын мықты азаматтар. Осындай жігіттердің ойын ашық айтуға мүмкіндік беріп отырған «Abai.kz», сірә, жаман сайт болмаса керек.

	– Дәуренжан, құтты болсын! Менің сұрағым: Abai.kz сайты көтерген мәселелер жөнінде жоғарғы жақтың алаңдап, қысым жасаған кезі болды ма? Болса, кімнің қай мақаласы туралы?

	– Өтірік айта алмаймын, мұндай мәселе бізде болған емес. Қазақстанның қайткенде жаман атын шығаруға тырысатын менің орыстілді әріптестерім көшеде сүрініп кетсе, ертеңгісін сол жағдайын жалпақ жұртқа жариялап жатады. Соның көбі өтірік. Біздегі өткір мақалаларға қарап оқырман әр түрлі ойға берілуі мүмкін, алайда, қайталап айтайын, қазақтың Ата Заңы мен арожданын қорламайтын дүниелерді барынша сақтап беретін газетте, сайтта биліктің несі бар?

	– Жүрегіңіз ауырып, ішіңіз күйіп ойлайтын нәрсе бар ма?

	– Егер бұл менің жеке басыма қатысты сұрақ болса, жүрегім ауырып, ішім күйіп ойлайтын емес, сағынатын адамдарым бар... Бала кезімде Бердібек Соқпақбаевтың кейіпкері сияқты «Мен осы соғыс кезінде неге тумадым екем? Соғыс кезінде тусам, ерлікпен көз жұматын ерлердің бірі болар едім» деп армандайтынмын. Жаратқан мені «арманыма» жеткізді. Мен қазір ақпарат майданының алаңында жүрмін. Бұл майдан – мәңгілік майдан. Осы майданның қатардағы жауынгері бола жүріп, айтарымды айтып, жазарымды жазбасам, менің кім болғаным? Сондықтан жүрегім ауырып, ішім күйетін мәселенің бәрін жазып-айтып келе жатырмын деп ойлаймын.

	– Қазақтілді журналистикада ең мықты журналист, ең мықты публицист деп кімді айтар едіңіз? Прозаларыңызды жинақтап, кітап шығару ойыңызда бар ма?

	– Өз мамандығына адал, кәсіби білігін арттыруға ұмтылатын, жаңалыққа жаны құмар, қазақ журналистикасының тарихына жетік, ақпараттық технологияның даму мүмкіндігін өзіне жат көрмейтін әріптестерімнің бәрін мықты публицист, мықты журналист деп танимын. Өз басым Жанболат аға Ауыпбаевты, Жарылқап Бейсенбайұлын, Марат Қабанбайды, Сапарбай Парманқұлды, т.б. құрмет тұтамын. Мұхтар Мағауиннің кең толғап жазған мақалаларын іздеп жүріп оқимын.

	Әңгімелерімді жинақтап, кітап етіп шығару ойымда бар. Жазған дүниесінің газет бетінде, журналда ғана қалып қоюымен шектелетін адам жоқ шығар.

	– «Аbai.kz» қазір өткен ғасырдағы «Қазақ» газетінің орнын басты, Алаш баспасөзінің ауыр жүгін көтерді. Құрылтайшысы кім сайттың?

	– Әр баспасөз өз заманының сөзін айтып, жүгін арқалау керек. Ол міндеттен бойын аулақ салған газет – газет емес, журнал – журнал емес. «Баспасөз дегеніміз – халықтың көзі, құлағы һәм тілі» (А. Байтұрсынов), ал, бүгінгі заманда мемлекеттің мүддесі, ұлттың айнасы деп ойлаймын. Баспасөз өзіне жүктелген осындай миссиядан қашпау керек. Сіздің лебізіңізге рахмет, біз өз міндетімізді адал атқаруға тырысудамыз. Ал сұрағыңызға келсек, сайттың құрылтайшысы – «Абай-ақпарат» қазақ интернет кеңістігін дамыту қоры. Құрылтайшылыққа құрығы ұзын бөгде біреулердің ешқандай қатысы жоқ.

	– Лақап аттары Атаба, Рыжий Алмас, Черный Алмас, Баха фестиваль, Композитор Баха, Киса, және тағы басқа ер жігіттер сол 90 жылдардағы көрінбейтін, еленбейтін, абырой әпермейтін, бірақ елдікті сақтауда маңызы өте жоғары соғыстың жаужүрек жауынгерлері болды ғой. Олардың кінәсізге, әлсізге, жазықсызға тиіспегені, қазақ пен өзге ұлттың арасында кездесіп қалатын ұлтаралық мәселе бола қалса, кез-келген уақытта сол арадан табылып, мәселені шешкендері рас. Сол жігіттер туралы шындық айтылса екен.

	– Қарулы, мықты спортшы жігіттеріміздің кейінгі жылдары «шибөрілікпен» айналысып кеткенін естимін. «Бүркіт қартайса, тышқан аулайды» дегеннің кері осы шығар, сірә. Қытайдың «Триадасы», Италияның сицилиялық мафиясы сияқты күштер мемлекет болған соң, бізде де болуы керек. Өткенде бір жігіттерден Қазақстанда екі «вор в законе» бар деп естідім. Болуы керек, неге болмасқа? Қадыр Мырза Әлидің сөзімен айтқанда, «ұлттың ұрысына дейін болуы керек».

	– Қазақ саясатының ең үлкен басым бағыты "Қазақ көшіне" арнаулы керек еді... Бірақ мұны сіз білесіз, біз білеміз. Билік білмей отырған сияқты. Қалай ойлайсыз? Бірнеше жылда Қазақстанның, оның ішінде қазақтың санын миллионға арттырған көш тағдыры ендігі жерде не болмақ? Көші-қонның осылай тоқырап қалуына қазақ зиялылары қол қусырып қарап отыра ма? Иә, хат жазар, мақала жазар. Бірақ нақты талап етудің жолдары қандай? Сіз не дейсіз?

	– Тағдырдың тәлкегімен сыртқа қоныс аударуға мәжбүр болған қазақтың Атажұртына оралуына мүмкіндік туған заманның заңғар тұлғасы, қазақ көшінің бүгінгі авторы – Назарбаев. Ол кісі саясаткер ретінде 90-жылдардағы қиын-қыстау уақытта бет алған бағытынан таймауы керек. Шетке ауып кеткен шерменде қазақтың Еуропа елдерінде тұрып, өмір сүріп жатқан бөлігінің жағдайы жақсы шығар, бірақ өзгелері ше? Біз солардың тағдырына ұлан-байтақ жеріміз, әйгілі мемлекетіміз бола тұрып қарап отыра беруіміз керек пе? Көші-қон менше болғанда, тоқырап қалмайды, ол әзірге іркіліп қана тұр. Қазақтың Ата қонысына көшуі ХХІ ғасырда Кәрім Мәсімов, Тимур Құлыбаевтардың көңіліне қарамайды. Әлем халықтарының ықпалдасу үрдісі мені осы ойға жетелейді.

	– Билік қорықса, ана "Время" секілді газеттерден қорқады. Сондықтан ғой, ол газетке қанша сынаса да оған жыл сайын госзаказдан 25 миллион теңге беріп отырады. Сіз неге осындай құлдық психология жайлы айтпайсыз?

	– «Время» газетін бетіне жіберіп, бетбақ қылған – қазақтың бүгінгі сорлы билігі. «Время» дегеніміз – қазақтың бүгінгі билігі үшін кіндігін жылтыратып көрсетуден ұялмайтын шорты киген шолжаң қыз. Осы «шолжаң қыздардың» қылығына бетіміз күйіп отыр емес пе? Бөтен елдің, бөтен тілде ақпарат беретін баспасөздің қазаққа дос болмайтындығын қашанғы зарлап-қақсап айта береміз? Бөтен елдің баспасөзін асырау – жаулап алған жатжұрттықтың әскерін асыраумен тең. Орыстілді баспасөздің ойраны туралы үнемі жазып келеміз. Ал, «Время» туралы айтарымыз әзірге – осы.

	– Қазақстанда таралымы көп, айтары жұмсақ екі газет бар. Ол – "Алаш айнасы" мен "Айқын". Осы екі басылым биліктің көңілін бұзбас үшін, арнайы шығарылған жоқ па осы?

	– Бұл екі газет – баспахана саласындағы жетістіктердің мүмкіндігін пайдаланып, жақсы шығып жатқан газеттер деп ойлаймын. Бірақ газеттерде формат деген пәле бар, сол формат, яғни, жоғарғы жақтың саясаты бүкіл баспасөзге ортақ. Барлық БАҚ сол форматтың шегінде жұмыс жасайды, жасап келе жатыр. Өткенде Мемлекеттік хатшы Марат Тәжин еліміздегі баспасөз атаулының осы халін түсініп, жаңа концепция ұсынды. Қазақстандық БАҚ осы концепцияны дамытып, ашық, еркін сипатқа көшуі керек. Баспасөз сөз бостандығы мен азаттыққа өзі ұмтылмаса, ондай мүмкіндікті ешкім жасап бермейді. Қоғамның тұрақтылығы дегеніміз – баспасөздегі еркін пікір, ашық ойдан да көрініп тұрады, оны бүркемелеу – қоғамның ішкі саяси тұрақсыздығын, биліктің әлсіздігін әйгілейтін құбылыс. Осы жайтты бек ұғынса, билік ешнәрсеге алаңдамай өмір сүре алады.

	– «Абай» порталының бүгінде қоғамдық пікірге және билікке ықпал етуде өз орны бар ма? «Abai.kz» сайты жеке меншік пе, жоқ билікке тәуелді сайт па?

	– «Abai.kz» ақпараттық порталы қоғамдық-пікірге азды-көпті ықпал ететін күшке айналғанын біз емес, ел ішінің өзі айтып жүр. Ұлттық, мемлекеттік мәселелер тұтқиылдан шыға келгенде, зиялы қауымның «Abai.kz» сайтын бетке алып, «Абайдың» айналасына шоғырлануы соны білдірсе керек. Осындай сайт билікке қаншалықты тәуелді бола қойсын? Алайда ашығын айтайық: бүгінгі билікке түптеп келгенде бәріміз тәуелді шығармыз, әйтсе де, тәуелділік деген тәу етіп отыру емес. Біз билікті баспасөзбен қарым-қатынаста болудың жаңа форматына көшуге де ептеп ықпал етіп келеміз. Осы бағытта жұмысымыз жалғаса түспек.

	– Латын әліпбиіне өтуге көзқарасыңыз қалай?

	– Латын әліпбиіне өту жайлы сөз қозғалған екен, енді оны тоқтатпайық. Зиялы қауым мүмкін болса, латын қаріпіне көшудің ұлтымызға пайдалы жағын көбірек қозғап, соны әңгіме өзегіне айналдыра беруге тиіс. Көне руна, түркі жазуына бару туралы идеяларды да «Абайда» бірнеше рет жария еттік. Бұл жазудың өлі жазу болып қаларына сенбеймін. Әйткенмен де, оған дейін біздің басымыз әбден пісуі керек.

	– Мәртебелі оқырман, осымен интернет-конференциямыз бір жақты болып, тиянақ тапқан сияқты. Қадари-халімізше барлық сауалдарға жауап беруге жанымызды салдық. Кейбір сұрақтар – мысалы, «Abai. kz» сайты пікірлерді өзі ұйымдастырып отырмай ма?» немесе «Abai.kz» порталының қызметкерлеріне кім айлық береді?» деген сияқты сұрақтар қайталанған екен, енді оған қайыра жауап жазып отырудың қажет жоқ шығар деп білдім. Көші-қон туралы сұрақ жолдаған қонақ өзі пікір айтып, ойын шашыратыңқырап алыпты. Уақа емес. Мен ол бауырымның негізгі айтпағын түсінген сияқтымын, сондықтан қысқаша пікірімді білдіре кетейін.

	Біріншіден, қазақ көшінің қазіргі үзілісіне қарап тоқыраудың, іштей егілудің қажеті жоқ. Біз ел емеспіз бе, ендеше, билікке ұлы көштің – нұрлы көштің мәнмағынасын, мемлекеттік мазмұнын дәлеледеп ықпал ете беруіміз керек.

	Екіншіден, көшіп келуге ұмтылған, келуге жағдайы бар қазаққа қарсы шықпауымыз керек. Зиялысы көшіп кетсе, сырттағы қазақ зиян шегіп қалады деп қорқудың қажеті жоқ. Өйткені алыстағы ағайынның бәрі есті, бәрі ұлтшыл. Оқыған-тоқығаны артық қазақ қай елге болса да керек. Ал қазақтың қарасын молайтатын қазақ – жалпы Қазаққа керек!

	Үшіншіден, «Abai.kz» көшіп келген қазаққа іші елжіреп, келе алмай жүрген қазаққа қырын қарайтын саясат ұстанбайды. Ұстанған да емес. «Abai.kz» сайты – ғаламторда Хакім атамыздың атын иеленгелі қазақ көшінің сөзін сөйлеп, жырын-жырлаудан айныған емес.

	Осымен интернет-конференциямыздың жиыны тәмам, құрметті оқырман. Сауал қойып, ашық пікір айтып, белсенділік танытқандарыңыз үшін бәріңізге ризашылығымды білдіремін.

	Құрметпен, Аbai.kz ақпараттық порталының бас редакторы – Дәурен Қуат

	(Соңы)

	Abai.kz 2013 жыл, сәуір айы



	АЛТЫ ҚАРАҒАЙДЫҢ АРАСЫНДА АДАСЫП ЖҮРМІЗ

	«Алаш айнасы» газеті кәсіби мерекеміздің қарасаңында бізге «Қазіргі қазақ журналистикасы бәсекеге қабілетті ме?» деген сұрақ қойған болатын. Әлгі сұраққа қайтарған жауабымыз газет белгілеген көлемнен асыңқырап кетсе керек. Ықшамдалып басылыпты. Сол себепті «Алаш айнасының» тілшісі, әріптесіміз Мәриям Әбсаттарға ауызша айтып берген ойымызды «хатқа түсіріп» қайта жариялауды жөн көрдік.

	Шыны керек, қазақ журналистері ақпарат майданындағы бәсекеге қабілеттілік деңгейіне толық қол жеткізе алған жоқ әлі. Мұндай жайттың көп себебінің бірін мен қазақ баспасөзінде қызмет етіп жүрген әріптестерімінің ішкі бірлігінің, өзара үндестігінің, бір-біріне деген тілеулестігінің, бір-бірін шығармашылық тұрғыдан қолдай алмайтындығының кесірінен көрер едім. Мәселен, тележурналисттен газеттегі әріптесінің не жазып жүргенін, болмаса газет тілшісінен радиодағы журналистер қандай мәселе көтеріп жүргенін сұрап, әңгімеге тарта қалсаң, мұрнын тыржитып, иығын қушитады. Онысы

	«солар не бітіріп жүр ғой дейсің?» деп өзінше білгішсінгені болса керек. Бізде, тіпті, бір-бірін сырттай болса да танымайтын журналистер жетіп артылады. Бәсекеге қабілеттілік бірлік пен ынтымақтан қалыптасады. Біз Ресей не Қытай секілді қалың ел емеспіз ғой. Соған сай бұқаралық ақпарат құралдарымыздың да саны аз. Ендеше, бірімізді біріміз сырттан күндеп, ала бақа, аш жылан болмай, алдымен еліміздегі ақпарат кеңістігін тұтастырып тұрудың қамын ойлауға тиіспіз. Өкінішке қарай, біз әлі күнге бірауыздылық танытып, қоғамдық пікір тудырудың орнына алты қарағайдың арасында адасып жүрміз. Ал, мұндай жағдайда ақпараттық бәсекеге қабілеттілік туралы айтудың өзі қиын емес пе?. Бұл бір десек, екінші мәселе – қазақ баспасөзінің материалдық тұрғыдан жадау тұрмыс кешіп келе жатқандығы. Мемлекеттік бюджетке қарайтын газеттегі талантты, дарынды жігіттер 20-30 мың теңгенің айналасында еңбекақы алады. Тапқаны табан астында таусылатын журналисте осыдан кейін қалайша творчестволық ізденіс, өз ісіне деген құштарлық болуы мүмкін? Қазақстан экономикасы нарықтық қатынасқа өткен күннен бастап орыстілді басылымдар ыңғайлы, жайлы тұрмысқа қол артып алды. Бүгін, ХХІ ғасырда, қазақ баспасөзі енді ғана ептеп игілігін көре бастаған журналистердің күнделікті жұмысына ауадай қажет қарапайым компьютер, факс, ұялы телефон деген құралдарға орыстілді басылымдар 90-жылдардың басында-ақ ие болып қойған. Олардың ақпаратты тез, шұғыл таратуының негізгі себебі осы болса, екінші себебі биліктің оларға бүйрегі бұрып, солардың тілінде сөйлеп, солардың тілінде алдымен ақпарат беріп жалпаң қағуынан деп түсінемін. Алайда, орыстілді журналистердің алып бара жатқан ештеңесі жоқ. Бірақ, оларға берілген мүмкіндік қазақ баспасөзіне де берілсінші, сонда көрер едік әуселелерін. «Орыстың тілін біл» деген Абай орыстың законы болмаса, қазақ оның алдында именбес еді дейді. Орыстың законы бүгін де күшті болып тұр ғой. Ақиқатын айтар болсақ, қазіргі билік қазақ баспасөзіне қабырға газеті деңгейінде ғана қарайды. Қоғамды толерантты болуға шақырып бағатын билік қазақ баспасөзінің сынына төзімділік таныта алмайды. Қазақ баспасөзінің сынына төзе алмайтын билік қазақ халқының әлеуметтік талаптарына да төзе алмайтындығын көрсетіп келеді. «Келгенде Жиенқұлға шықпайды үнімнің» кебін киіп отырған қазақ баспасөзін сондықтан қорлайтындар көп қазір. «Қазақ баспасөзі жаза алмайды, айта алмайды» дейтін пікірлер де осыдан шығады. Дейтұрғанмен, егер қазақ баспасөзінде жарияланып жатқан материалдарды орысшаға аударып берер болса, немесе қазақ журналистері жазып жатқан қадау-қадау сыни мәселелер орыс тілінде көтерілер болса, онда баспасөздің ұлттық, мемлекеттік маңызы да арта түсер еді. Мұны неге айтып отырмыз? Өйткені, орыс тілді басылымдар ақпарат кеңістігін қаржылық топтар мен сыртқы күштердің мүддесіне қарай бөлісіп алды. Осыған бір мысал келтірейін, былтырғы 8 тамыздан басталып бес күнге жалғасқан Ресей қарулы күштерінің Оңтүстік Осетиядағы әскери іс-қимылдары есте шығар, осыған байланысты біздің еліміздегі бір ресми орын халық арасында құпия сұрау жүргізіпті. Сонда нәтиже қандай болған дейсіз ғой? Қазақстандағы орыстар мен орыс тілділер Ресейдің Грузияға жасаған қысымын бір ауыздан қолдап шыққан. Ал, қазекемнің пікірі ала-құла болған. Сауалнамаға қатысқан қазақтардың бірқаншасы Ресейдің ісін қолдаған, бірқаншасы қолдамаған, Ресей мен Гүржістанның арасында не болғанын білмейтіндер де табылған. Бұл нені білдіреді? Бұл біздегі ақпараттық саясаттың Қазақстанның мемлекеттік ішкі һәм сыртқы саясатынан тыс өмір сүріп жатқанын, орыс тілді баспасөздің қоғамдық пікірге ықпалды екендігін білдіреді. Бұл және орыс тілді баспасөз Қазақстанды ақпарттық кеңістікте Ресейге отар етіп ұстап отырғандығын білдіреді Ал, енді осыдан қорытып не айтпақпыз? Айтарымыз мынау: қазақ журналистері ақпараттық бәсекеге қабілетті болуы үшін қазақ баспасөзіне мемлекеттік деңгейде қолдау керек. Мемлекеттік қолдау жаңағы өзіміз айтып отырған Ресейдің де, АҚШ-тың да, Батыстың да тәжірибесінде бар нәрсе. Осыны біздің ресми орындар түсінбей-ақ келеді.

	Тағы бір шындық: қазақ баспасөзінің халықтың тарапынан да қолдау көріп отырғаны шамалы. Бізде бәсекелестікке қабілетті журналистік орта қалыптасуы үшін халқымыз да сондай сергек болуы керек. Газеттерде, теледидар мен радиоларда тарап жатқан ақпараттар мен ұлттық мазмұны терең мәселелерге ілесе үн қоса алатын азаматтық қоғам болуы шарт. Өкініштісі сол, біздің оқырманның деңгейі қазір «сары басылымдардың» деңгейіне түсіп кетті. Бір кездері қазақ оқымысты-ақ халық болған. 80-жылдары қазақ газеттерінің таралымы 200-300 мыңға жетуі соның айғағы. Халықтың мұндай құлшынысы, әрине, өз кезегінде баспасөздің күш-қуатына, беделіне де әсер етеді. Қорыта келгенде айтарым, бәсекеге қабілетті бола алмай тұрғандығымыздың бірінші себебі – бір-бірімізді шығармашылық тұрғыдан қолдау жоқ, екінші – билік орындары қазақ баспасөзінің қажеттілігін жете бағаламай келеді, турасына көшсек, қазақ баспасөзіне қысым жасап бағуда, сондай қысымды көре тұра қазақ журналистерінің арасында пікір еркіндігі үшін күресу, өзінің беделін көтеру үшін шаралар ұйымдастырып, замана талабына сай жаңа мүмкіндіктердің жолын қарастыру деген әрекеттер атымен жоқ. Осындай бейқамдығымыздың салдарынан біз ақпараттық агрессияға жол беріп қойып отырмыз, ақпараттық кеңістігімізге ықпал ету миссиясын да өз міндетімізге жүктеуден тайсақтаймыз. Мұның сыртында басқа тағы да көп әңгіме бар. Оның бәрін тізіп жылында бір келетін кәсіби мерекемізде көңілімізді жүдете бермейік.

	Abai.kz 2009 жыл, маусым айы





3.ҚОҒАМНЫҢ ЖАТЫРЫ




	ҮРІМШІГЕ ҮЛКЕН САЯСАТ КЕЛДІ

	Қытайдың Шыңжаң өлкесінің орталығы Үрімші қаласына таяуда Цзян Цзэминь жолдас келіп кетті. Сыртқа ақпарат таратуға сараң ҚХР өкіметінің бақылауындағы бұқаралық ақпарат құралдары экс-төрағаға жергілікті ұйғыр халқының өкілдері шапан жауып, қашқар тақиясын кигізіп мәре-сәре болғанын көрсетіп, жазумен ғана шектелді. Түймедейден түйедей зат жасай қоятын Батыс баспасөзі де әлгі зерлі шапан мен оймақтай тақияны «киіп» тымпия қалған қытай саясатына дендеп ене алмай діңкелеп отыр. Шапан жабу – ұйғыр халқының дәстүрлі дипломатиясында аса зор құрмет белгісі. Қысқасы, ұйғырлар Цзян Цзэминь жолдасқа риясыз ықылас танытып аттандырып салды деуге болады.

	ҚХР өкіметінің бұрынғы төрағасы Цзян Цзэминь есімін біздің ел, сірә, ұмыта қоймаған шығар. Ол адамды Шыңжаңдағы қандастарымыз қазақ тілінің табиғатына сай Жаң Зымын деп атайды.

	Жаң Зымын – өз тұсында қазақ-қытай қарым-қатынасына оң ықпалын тигізген тұлға. Қазақ пен қытай шекарасы дәл осы Жаң Зымын жолдас ресми Пекиннің атынан сөйлеп тұрған кезде шешімін тапты. Сонау он сегізінші ғасырдан бері, Цин әулетінің патшалық құрған кезінен бастап әркез сойыл сұрап, сұрапыл қақтығыстарға майдан беріп тұрған шекара мәселесінің шешімін табуына пәрмен білдіріп, айдаһар мінез танытқан қытай саясаткерлерін ауыздықтай алған Жаң Зымын жолдас туралы кезінде қазақ баспасөзінде кем айтылған емес. КСРО мен ҚХР арасында 33 мың шаршы шақырымға жуық шекаралық даулы белдеулердің бар екендігіне 1960 жылдардың аяғын ала Кремльді басқарған селеу бастар зорға мән берген еді. Ал бұл кезде қытайдың үлкен картасына Қазақстанның оңтүстік шығыс аймағы Балқаш көліне дейін тұтас еніп үлгергені кейін жарияға шықты. «Шекара бөлінісінің 99 пайызы эмоциядан тұрады» деп дипло маттардың бірі айтқандай, жаңағы айлапат жерге қытай жағы тістей қатып қалса, жағдай қандай сипат алар еді? Оған дәл жауап беру қиын, әрине. Сондай терісазу, қисық саясатқа жол бермеген Жаң Зымын Қазақстан Президентінің құрметті досы ретінде «Алтын қыран» орденімен мараптталды.

	Жаң Зымын жолдас жас кезінде Ресейдің Горький атындағы қаласында автомобиль шығаратын зауытта жұмыс істеген. Орыс тілінде тәп-тәуір сөйлейді. Оның сыбызғының үніндей сызылып естілетін орысшасы Ельциннің танауынан шулап шығатын орысшадан жағымды естілетінін ілгеріде Ресей журналистері де қынжыла мойындап жүретін. Билікке Дэн Сяопиннің қолдауымен келген бұл адам қытайды күллі әлемге паш етті. Қытайдың әлем туралы түсінігі мен әлемнің қытай туралы түсінігінің түңілігін ашып, аспан астын кеңейткен кесек тұлға. Ол ҚХР өкіметінің төрағасы ретінде тұңғыш рет АҚШ-қа, Латын Америкасы мен Ресейге, Орталық Азия елдеріне ұзақ сапарларға шықты. Тайвань аралын қытай мемлекетінің иелігіне қайтарды. Экономикалық реформалардың басында тұрды. Экономиканы басқарудың мемлекет пен меншікке негізделген қытайлық нұсқасын жасай алды. Коррупцияменде аяусыз күресті.

	Көне ханьсулардың аңызында Сун Укунь дейтін маймыл тар шатқалда кездескен екі жолбарыстың айқасын бас бағып бақылайтын еді. Сун Укунь маймылдың халін кешкен қытайды ол былайғы жұрт ығатындай елге айналдырды.

	Міне, осындай заңғар тұлғаның, Дэн Сяопин айтпақшы «қытай өкіметін көлеңкеде жатып басқаратын» тегеурінді саясаткердің, Үрімшіге келуі көп нәрсені аңғартса керек.

	ҚХР мен КСРО-ның арасындағы томаға тұйық жылдарды артқа тастап қарым-қатынастың нышаны сезіле бастаған заманда Үрімшіге барған дипломаттардың бірі – Эдуард Шеверднадзе болатын. Горбачевтың бұйрығымен КСРО-ның Сыртқы істер министрлігін басқарған Шеверднадзе Батыс елдеріне жасаған сапарының соңын Үрімішіде қортындылайды. Үрімші ол кезде шалғайдағы жалаңаш қалалардың біріне жататын. КСРО-дай державаның атынан аяқ басқан Шеверднадзе Үрімшіні қомсыныңқырап «бұл қала несімен ерекеше?» деп өзін қарсы алған қытай өкіметінің өкілдерінен сұраған көрінеді. Сонда олар сәл абдырап барып «Үрімші көп ұлтты қала» деген жауап қайтарады. «Мұнда грузин бар ма?» деп сұрайды саясатта «ақ түлкі» атанған Шеверднадзе өз ұлтын мақтаныш көретін тау халықтарына тән мінезбен. Қытайлар, әрине, «жоқ» дейді ғой. Сонда Эдуард Амвросиевич «Мені ендеше Үрімші азаматы деп есептеңіздер» дейді. Үрімшіде гүржі халқының сыңар тұяғы да тұрмайтын болар. Алайда, Үрімші, Құлжа маңында қазақ көп. Ұйғырлардың да қарасы мол. Дүңгендердің де саны арта түсуде. Сібе-солаң дейтін қытайға жақын ұлттар да Үрімшіге «үйірімен» көшіп келіп жатқан көрінеді. Қазақтармен жақын араласатын құба қалмақтар да Іле бойында өмір сүреді. Тоқсаныншы жылдардың алғашқы ширегінде этникалық ханьсулардың үлесі Үрімшіде 11 пайыздан аспайтыны туралы деректер айтылатын. Қазір Үрімші толықтай қытайға қараған, қытай тәртібіне, қытай архитектурасына көшкен қала. Кісі бойындай қытай иероглифтерімен берілген жарнамалардың өзі Үрімшінің бетбейнесін жұтып үлгерген. Осы өзгерістерге төзбейтін ұлт, жаңағы «көп ұлттың» ішінде ұйғыр болып отыр. Ұйғырлар мен ханьсулардың өткен шілде айында қақтығысып қалуына әлдеқандай «бұзақылықтың» сылтау ретінде табыла кетуі көп себептің бірі ғана. Әлгі оқиғаның жай ғана «бұзақылық» еместігін ресми Пекин де мойындап, оған АҚШ-та тұратын дүниежүзілік ұйғырлар конгресінің басшысы Рәбия Қадырды кінәлады. Мұның артында Қадырды қадір тұтып саяси баспана берген АҚШ-ты айыпты санаудың да салқын райы байқалады.

	Иә, бұдан былай Үрімші үлкен саясаттың орталығына айналатын сияқты. Ендеше сол саясатқа сай Қазақстанның да ұстанымы болуға тиіс. Әңгіменің бастысы арғы бетте тұратын қазақтардың қамы екендігі оқырманға түсінікті ғой деп ойлаймыз. 1993 жылғы қазан айындағы сапарында Нұрсұлтан Назарбаев Цзян Цзэминмен қазақтарды көшіріп алудың жайы туралы сөйлескені есімізде. Көші-қон мәселесіне ҚХР-дың сол кездегі төрағасы қарсы еместігін аңғартқан. Алайда, біздің орысқолды саясаткерлер «қазақтар Алтай, Іле аймағын байырғы қонысы санайды. Олардың көшіп келе қоюы екіталай» деп жақауратқан еді. Жағдай, әйткенмен де, керісінше сипат ие ленді. Қазақ көшінің беті бері бұрылды. Қазір Қытайдағы қазақтар «жер бетіндегі жалғыз отаным – Қазақстан» деген ойға нық бекіген. Демек, Үрімшідегі үлкен саясаттың талқысына түсіп кетпей тұрғанда қандастарымызды жалғыз түтін қалдырмай көшіріп алуға батыл кірісу қажет. Астана Қытаймен арадағы көш мәселесіне немқұрайлы қараған сайын ахуал күрделі сипат иелене беруі ықтимал. Ондай жағдайда Қытаймен бүгінге дейінгі қол жеткен байланыстан айрылып қалуымыз да кәдік. Жадыңызды жаңғыртып өтейін, Қазақстан мен ҚХР басшылары мемлекеттік біріккен декларацияға қол қойып, өзара сенім шараларын бекіткен еді. Трансшекаралық өзендерді бірігіп пайдаланудың да екі жаққа тиімді жолдары қарастырылуда. Қытай – Қазақстандағы ірі ивесторлардың бірі. Атасу-Алашанқай құбыр жолы салынды. Соның «өтеуі» сияқты қазір Қазақстанда 300 000 қытай азаматы тұрақты тұрып, еңбек етуде. Бұл деректі Қытайдың Синьхуа агенттігі жай статистика үшін жария етпегендігін де есте мықты ұстаған абзал. Бұл – Қазақстанда қытай халқының диаспорасы қалыптаса бастады дегенді аңғартатын мәлімет. Әйтпесе, Синьхуаның әлгіндей деректі ашықтан ашық жария етуі неғайбыл.

	Сонымен, Үрімшіге үлкен саясат келді. Ол саясатты ертең біз Жаң Зымын жолдастың Үрімшіге жасаған сапарымен байланыстырып ұзақ жылдар бойы айтып жүруіміз мүмкін.

	Abai.kz 2009.09.02



	«КЕР ЖАҚТАРДЫ» БЕР ЖАҚҚА ТАРТУ МҮМКІН БЕ?

	Еліміздің шығар күнін иығына қондырған алып Алтай тауының бөктеріндегі Өскемен қаласында қазақ балаларына арналған үш-ақ мектеп бар. Әлгі үш мектеп толы қазақтың ұлы мен қызы. Үш ауысыммен оқиды. Сынып бөлмелері жетпегендіктен мектеп ұжымдары амалдап, барды жамап-жасқап, тіпті, дәретханалар мен жертөлелерде оқушыларға дәріс беруде. Аbai.kz ақпараттық порталында жарияланған «Қаладағы қазақ балалары дәретханада оқып жатыр» атты мақалаға қарап отырып, Өскемендегі жас ұрпақтың жаутаңкөз халіне, балаларының сондай күйі кеткен білім шаңырағына барып жүрсе де ана тілінде оқып, тәлім-тәрбие алып шығуына мүдделі ата-аналардың төзімділігі мен көнбістігіне қайран қалғанбыз. Бұл жайт –этәуелсіз Қазақстанның өнеркәсіп орындары шоғырланған, старатегиялық маңызы ерекше бір қаласында емес, аштық пен жалаңаштықтан азат етілмеген, болашағы күмәнді елдерде ғана болатын ұсқынсыз тірлікке ұқсайды. Бірақ, қазақ балаларының басындағы осындай бейшара жағдайға отандастарымыздың ортақтасып, жанашырлық танытуға азаматтықтары жетпейтін болып шықты. Қазақтың қабырғасын қайыстыратын іс – қазақтыкі ғана екен. Олардың паңкөректенген пайымдарына сүйенсек, қазақ тіпті өз жайын айтып жергілікті билікке мұңын шақпауы керек екен. Қазақтың басындағы тағдыр ашық талқылана қалса, ол дегеніңіз ұлтаралық қарым-қатынасқа сызат түсіреді екен. Сөзіміз дәлелді болсын. Мынаны оқыңыз:

	В отношении статьи «Дети казахской национальности города обучаются в туалетах»

	В областной газеты «Дидар» № 82-83 от 3 июня 2009 года опубликована статья «Дети казахской национальности города обучаются в туалетах», корреспондента газеты «Дидар» Алибека Кантарбаева, который противопоставляет условия обучения детей в школах г. УстьКаменогорска с казахским языком обучения и смешанных школах (статья прилагается).

	Данная статья вызвала нездоровую реакцию среди этноориентированных общественных объединений г. УстьКаменогорска.

	В частности, активисты ВКФ РСД ЛАД при обсужде нии статьи высказали мнение о том, что её содержание не соответствует действительности и способствует возбуждению межэтнической розни. При этом считают, что публикация статьи в государственной газете, отражает мнение местных органов власти по данному вопросу, что противоречит проводимой Правительством РК политики в сфере межнационального согласия.

	АКТИВ ВКФ РСД ЛАД намерен:

	1. О факте публикации статьи направить информацию в центральный комитет РСД ЛАД г. Кокшетау.

	2. Обратиться к Акиму ВКО с просьбой разобраться с лицами допустившими её выпуск. По результатам дать опровержение и информацию о действительном положении дел в сфере образования.

	3. В случае не исполнения подготовить по данному факту обращения в Совет «Соотечественников» РФ и Президенту РК.

	Міне, біз өбектеп жолында өліп кете жаздайтын ұлт өкілдерінің ниеті. Газеттегі мақаланы дейді, ЛАД-тың Өскемендегі белсенділері, Көкшетаудағы орталық комитетке жолдау керек. Содан кейінгі талаптары ШҚО-ның әкімі әлгіндей мақала жазып жүрген газет басшылығымен жақсылап сөйлесіп, қателіктерін бетіне бассын. Газет кешірім сұрасын дегенге саяды. Бұл талап – жүрегі еттен жаратылған жан баласының ойына кірмейтін талап. Бұл талап – жаны ашымастың ғана емес, шектен шығып маңайына шекелеп қарап үйренгеннің талабы. Сонда қазақ балалары қаусап біткен мектептерде бір партаға төрт бестен мінгесіп отырып оқуы керек пе? «Қазақ та адам баласы ғой» (Абай). Қазақтың жас өскін жауқазын талап ұл қызы кең де жарық сарайларда оқып, заманауи білім алуға толық қақылы емес пе? Әлде ЛАД белсенділері қазақты адам санатына қоспай ма? Қала тұрғындарының әлеуметтік тұрмысынан алынып жазылғаннан өзге астары жоқ мақаланы алаулатып, жалаулатып, бұрмалап, дау көтеріп жатқан ЛАД мүшелерінің әрекеті этносаралық жікке себеп болмаса, басқа себепті басы істейтін адамның (көрсоқыр, надан, тоңмойын ұлтшылдықтан биік тұратын адам деп түсініңіз) көре аламасы анық. Байыпты жазылған мақаладан құбыжық көріп байбаламға басып жүрген ЛАД «қайраткерелерінің» тірлігі қойдан жуас қазақ «қордасында» міленіп жата берсін, жарық дүниенің бетін көрмесін, озық білім алмасын дейтін қарау ниеттерін жайып салып тұрған жоқ па? Соның бәріне «әй, қойшы» деп қол сілтей салуға болатын еді. Алайда, жергілікті биліктің осы уақытқа дейін құр сөзбен құрық жонып түк бітірмегендеріне қарап қынжылмасқа амалың қаламайды екен.

	Шығыс Қазақстан облысына осы күнге дейін Қажымұрат Нағымановтан басқа, қайратқа мініп, намысқа шабатын әкім бара қойған жоқ. Аспан асты, жер үсті алаяқатарының бәйгесін шаппай алатын Храпунов, шау тартқан шағында Қытайдағы елшіліктен оралып, ат басын шалдырған Кәрібжанов, олақ әйел пішкен тұлыптай тұрқының өзінен көңіл айнитын Бергенов дегендер ЛАД пен жаттың аузын бағып жайына кеткен сияқты. Қара көз қазақ баласына кеңес өкіметі кезінен салқын Өскеменде әлеуметтік-инфра құрылымдар бүгінге дейін бүгілген белін жаза алмаған соң облыстарды біріктіріп оңтайландыру саясаты пәлендей шешімін таппаған сияқты. Нақтысына жүгінсек, халқының саны басым Семей Өскеменге қарай көшіп, ішкі қоныстанудың нәтижесінде ұлттар арасындағы сан айырмашылығы теңесіп қалады деген дәме жаңағындай көлеңкесінен шошыған, дарынсыз, істің мән жайын білмейтін кездейсоқ басшылардың қауқарсыздығынан еш жөнін таппаған секілді. «Бұға берсең, әрине, сұға береді». ЛАД пен жат шулайды екен деп қазақ балаларын осы уақытқа дейін дәретханаға қамап оқыту деген не сұмдық! Бұл керек десеңіз, Конституцияға қарсы әрекет қой. ЛАД арызын Мәскеуге жазады екен деп қалаға тұрғын үйлер салмау керек пе? Мысығы мен күшігіне дейін жеке бөлмесі бар орыстардың айналасына қазақ жастары келіп қоныстана бастаса, оның несі қиянат? Орыс ұлтының сөзін сөйлеген болып, күні өткен, зиянынан басқа пайдасы кем идеяларды тықпалап бағатын ЛАД мүшелеріне бәлкім, қазақтың қалқайып қатарға қосылғанын көрудің өзі қиын болар. Олар мұндай қиындықтың қылша шатқалынан қалай өтерін өздері білсін. Ал, елдегі әлеуметтік мәселелерді шешу жергілікті биліктің міндеті. Өйткені, керауыз кер жақтарды бер жаққа тартып, жалпаңдаудың уақыты өтіп барады.

	 Abai.kz 2009.10. 13



	БАНДЫ ЖАЙЛАҒАН БІШКЕК

	Бүгін Қырғызстанда болып өткен Президент сайлауының қортындысы жарияланады. Алдын ала белгілі болған мәліметтерге сүйенсек, қырғыз елінің қазіргі президенті Құрманбек Бакиев 82,62 пайыз дауыс жинап бәсекелестерін шаң қаптырып кеткен көрінеді. Оппозициялық күштердің үміткері Алмаз Атамбаев сайлаушылар дауысының 7,95 пайызын иеленіпті. Тағы бір талапкер Темір Сариевке сайлаушылар дауысының 3,09 пайызы бұйырғанға ұқсайды. Қалған үш үміткер электораттың бір пайызға жетпеген дауысын қанағат тұтыпты. Кешеге дейін 2282 участоктен сайлау нәтижесінің жалпы жиынтығы жетіп үлгерді.

	Өзінің қайта сайланғанына бек сенімді Құрманбек Бакиев баспасөз өкілдерімен кездесулерінің барысында елде білім реформасын жүргізетінін жария етті. Сондайақ, ол облыстарды ірілендіріп, аудандардың санын көбейтетін, бір – бірінің қызметін қайталап жататын биліктегі лауазымды орындарды біріктіріп, оңтайландыратынын да айтты.

	Бакиев Президент сайлауында жеңіске жеткеніне күмәнсіздігін аңғартып, алдағы шаруаның қамына кірісіп кеткенімен, оның табанды қарсыласы Алмаз Атамбаев «сайлауды қайта өткізу керек» деп мәселе көтеруде. Халықаралық «Азаттық» радиосының Қырғызстандағы тілшілеріне сұхбат берген ол, бүгін, яғни, 27 шілде күні, Мәскеуге ұшып шығатынын мәлімдеді. Атамбаев Мәскеуге барып Ресей президенті Медведевпен, премьер-министр Путинмен жолықпақ. Жолығып оларды Қырғызстандағы Президент сайлауының нәтижесін мойындамауға үгіттемек.

	– Бакиевтың осынша мол дауыс алуы мүмкін емес. Алдын ала жасалған болжамдар бойынша мен 60 пайыздан астам дауыс алуға тиіс едім. Сайлаудан соңда маған қоңырау шалып, «біз дауысымызды сізге бергенбіз» деушілер көп болды. Мен осы уақытқа дейін халықтың наразылығын басып, сайлаудың әділ өтетіндігін айтап келген едім. Халықты бұдан әрі ұстап тұру қиын. Сондықтан, 29 шілде күні сағат оннан бастап бейбіт митинг өткізбекпіз. Мәскеуде Медведепен, Путинмен сөйлесіп сайлаудың заңсыздығын дәлелдеген соң елге оралып митингтің басқы шебінде өзім тұрамын, – дейді Атамбаев.

	Өз елінде өткен сайлаудың заңсыздығын өзге елдің басшыларына барып дәлелдеу Атамбаевқа не үшін қажет болды екен? Бұл сұраққа тап басып жауап беру қиын. Алайда, ТМД елдерінің ішкі саясатына Мәскеудің әркез араласып, «ақыл айтып», «жол нұсқап», «үлкендік танытып» отыратынын ескерсек, Атамбаевтың алып ұшып Мәскуге аттануының сыры айқындала түседі. Оның үстіне қысқа күнде қырық құбылатын Бакиевке толық сенім артпағандықтан да Мәскеу сайлау алдында Алмаз мырзаны алқап, құлағына керек сөзін құйып қоюы да мүмкін.

	Ел билігіне төңкеріс жолымен келген Бакиевке ресми Мәскеудің әуелден-ақ іш жия қарағанын білеміз. Себебі, 2004 жылдан бастап Мәскеудің ығытына көнбей, «ырықтан» шыққан саясаткерлер саясат алаңын алқызыл реңктерге толтырып билік басына келе бастаған еді. Расында, Құрманбек Бакиев те – Саакашвили, Ющенколар сияқты ТМД басшыларына беймағұлым тұлғалардың бірі. Бірақ, соңғы екеуіне қарағанда Бакиев Мәскеуге біртабан жақын адам болып шықты. Әйелі – орыс. Сонысымен бірге ол ТМД-ның ішкі тәртібін қадағалап, ойын ережесін белгілеп отыратын Назарбаев секілді азулы саясаткерлердің ығына тез көне қалды. ТМД президенттері әредік кездесіп тұратын саммиттерге де тұрақты қатысып, белсенділік таныта білді. ТМД елдерінің ішінара құрылған ұйымдарға да мүше болудан бас тартқан жоқ. Ағымдағы жылдың ақпан айында Манас әуежайынан АҚШ-тың әскери базасын кетіріп Мәскеуге, тіпті, жаға түсті. Бұл шешімін Бакиев басқа жерде емес, тура Мәскеуде жария етті. Сөйтіп, ресейшілдік бағыт ұстанғанын байқатқан Бакиев аяқастынан бұлт етіп «Манас» әуежайын АҚШ-қа азық-түлік және әскери жабдықтар тасымалдайтын нысан ретінде қайтадан жалға беріп кеп жіберді. Ел парламентімен ымыраласып осындай қадам жасағаны үшін ол маусымның 11 күні АҚШ президенті Барак Обамадан ризашылыққа толы хат алды. «Ауғанстандағы ахуалды тұрақтандыруға үлес қосу ниетін танытып, «Манас» әуежайын жүк тасымалдайтын нысан ретінде жалға бергеніңізді зор ықыласпен құптаймын» деп жазады Обама Бакиевке арнаған хатында. Хаттың мазмұнын баспасөз өкілдеріне Қырғызстан Республикасының Сыртқы істер министрі Қадырбек Сарыбаевтың мағлұм еткені есімізде. Ақаевтың тұсында АҚШ әскери базаның жалдық ақысы есебінде 14 миллион доллар төлесе, Бакиев оны 60 миллионға жеткізді. Бакиев Парламент депутаттарының келісімін аларда жалдық соманың көлемін бұдан да өсіріп айтса керек, өйткені, Қуанышбек Қадыров, Бейшенбек Акунов бастаған халық қалаулылары дау шығарып базаның жалдық құны бір жылға 200 миллион болуға тиіс еді дейді.

	Мәскеуге барып тұрып «Манастан» АҚШ әскерилерін шығаратынын жария еткен Бакиев Ресейден 300 миллион доллар көлемінде несие, 150 миллион грант және Қамбар-Ата ГЭС-інің құрылысына 1 миллиард 700 миллион доллар инвестиция тартуға уағдаласып оралған. Таяуда «Манас» әуежайын жалға алып Ресейдің әскери күштері де беки бастады. Шамасы Бакиев бұдан былайда «Манас» әуежайын АҚШ пен Ресейдің арасындағы ойынның көзірі етіп ұстап отыратын болар. Себебі, «Манастың» халықаралық саясаттағы маңызы артып барады.

	Шілде айының 31-інде Шолпан Атада ТМД басшыларының кезекті жиыны өтеді деп күтілуде. Ал, тамыздың 1 күні Бакиев алпыс жасқа толады. Демек, саммитың соңы мерейтой мен бейресми инаугурацияға айналары даусыз. Неге десеңіз, Қырғызстандағы сайлаудың қортындысы шықпай жатып Орта Азия мемлекеттерінің президенттері Бакиевты жеңісімен құттықтап жіберді.

	– Өздеріңізге мәлім, перзиденттік қызметімнің алғашқы мерзімі күреспен өтті. Бәрін басынан бастауыма тура келді, – дейді Құрманбек Бакиев жеңісіне кәміл сенген көңілмен желпініп тұрып. Бакиевтың көңілі өсіп, көл-дария болып жүргенін Қырғызстандағы «Азаттық» радиосының тілшілері еш әсерлеусіз жеткізіп жатыр.

	Алғашқы мерзімін күреспен өткізген президент Бакиевтың елінде соңғы жылдары қуғын-сүргіннің көбейіп, кісі өлімінің жилеп кеткені жөнінде халықаралық ұйымдар дабыл қағуда. Деректерге тоқталып өтейік.

	Жақында Қырғызстан Президенті әкімшілігінің бұрынғы жеткешісі, елдегі аса беделді тұлғалардың бірі, көзінің тірісінде «сұр кардинал» атанған Медет Садырқұлов жол-көлік апатынан қаза тапты. Апатқа Бакиевтың туысқан інілерінің қатысы бар деп жазған журналист шетелге бас сауғалап кетті.

	Бұрынғы премьер-министр Алмаз Атамбаев кабинетінде отырып уланып қалды.

	Бұрынғы Бас прокуор Әзімбек Бекназаров оппозициямен байланысы бар деген күдікке ұшырап қызметінен қуылды.

	2005 жылы қазан айында айыбын қатаң жазалау абақтысында өтеп жүрген бұрынғы депутат Тынышбек Ақтамбаев қаза тапты.

	2006 жылы 10 мамырда қылмыс әлемінің жырындысы, кейіннен ықпалды оппозиционерге айналған Тынышбектің бауыры Рыспек Ақтамбаев кісі қолынан қаза тапты.

	Қарасу базарының директоры Абдәлім Жүнісовты арнайы жасақталған қарулы топ атып кетті.

	Халық төңкерісінің белсендісі, депутат Баямен Еркінбаев пен Жырғалбек Сұрапалдиев қасақана өлтірілді.

	2006 жылы қараша айындағы бір кеште Ош қалалық кеңесінің депутаты Айбек Әлімжанов көкжелкесінен тиген оқтан көз жұмды.

	Ішкі істер министрлігінің полковнигі Уран Әлиев қызмет бабымен жүріп оққа ұшты.

	2007 жылы сәуір айында Нарын ауданының жерінен саяси жүйеге наразылығын аштық жариялап білдірген Бектемір Акуновтың мүрдесі табылды.

	Ош қаласында белгілі журналист Әлішер Сайыпов ажал құшты.

	Міне, осындай келеңсіз жайттардың тізбегене көз тіге қарасаң, бүгінгі қырғыз жұртын, Астанаға ең жақын көрші елдің ресми орталығы Бішкекті банды жайлап бара жатқанға ұқсайды. Айыр қалпақты ағайынның арасындағы билікке деген берексіз талас пен әлеуметтік ахуалдың ушығуы бізді де толғандырса керек. Абай болайық.

	Abai.kz 2010.04.11



	МЫҢ ЖАСЫҢМЕН МӘҢГІЛІКТЕРДЕН ОРАЛҒАН, АЛМАТЫ!

	 Қазақстанға шекесінен қарап Швейцарияға бір күнде тайыҚазақстанға шекесінен қарап Швейцарияға бір күнде тайып тұрған Храпунов дейтін қутұяқтың Алматыға әкім болып тұрған кезінде орыстілді басылымдар жұртты қарадай басынып «Верный бекінісінің іргетасы қаланғанына 150 жыл толды» деп жамыраған еді. Онымен қоймай, Алматыны «Алма-Ата» атау қажет деген мәселе көтеріп және дүрлікті. Әлгі дүрмекке Ермек Серкебаев сияқты табанды пікірі жоқ «тарландарымыздың» да ілесе шапқаны есімізде. Тіпті, «Казахская правда» газетінің бас редакторы, марқұм Алдан Айымбетовтей арда туған ағамыз да жаңсақ кетіп, «Алмата – алманың атасы деген мағынаны білдіреді, сондықтан, «Алма-Ата» дұрыс» деп бұрысқа тартқан болатын. Сол кезде, билік тапсырмаса тұрған орнынан тапжылмайтын тарихшыларымыз аяулы Алматыдай ірі шаһардың тамыры тереңде жатқанын дәлелдеуге тырысқан қазақ баспасөзін жерге қаратып, «Алмааташаларға» дәйкеті жауап бермеген еді. Әйткенмен де, қашан да «ештен кеш жақсы». Міне, кешелі бермен Алматының жасы мың жылдан асып жығылғаны туралы жағымды жаңалық тарай бастады. Бұл жаңалықты жария етуге ғалымдарымыз жан-жақты даярлықпен келіпті.

	«Қазақстан» қонақүйіне жиналған кенттанушылар «Еуразияның ежелгі және орта ғасырлық кенттенуі: Алматы қаласының қалыптасуы, дамуы және жасы» атты халықаралық ғылыми-тәжірибелік конференция өткізіп, әлемдік мәдениет пен тарихтың олқы бір тұсын жан сүйсінерлік жаңалықпен толтырды. Конференцияға Англия, Германия, Италия, Бельгия, Албания, Түрік, Жапон, Корей, Ресей, Өзбекстан және Қырғызстан мемлекеттерінің ортағасырлық кенттену мәселесін зерттеуші ғалымдары қатысыпты. Кең отырып кеңескен келелі жиынның қорытындысында бүгінгі Алматы қаласының қабырғасы бұдан мың жыл бұрын қаланғаны анықталды. Осымен сөз тәмам. Енді «Алма-Ата» деп ауыз ашатындар мен «Верный» деп бедірейтіндерді бет қаратпауға әбден болады. Алдағы күндердің шаруасы – Шығыс шайырлары тамсана жырлаған Тараз бен киелі Түркістанның мың жылдықтарын атап өткеніміздей алыс-жақынға сауын айтып Алматының да алыста қалған даңқты күндерін дүнияға паш ету.

	«Қазақстан» қонақүйінде өткен конференция енді Қазақстанның өзге де қалаларында жалғасын табуы керек. Мысалы, Қызылжарда. Сосын Керекуде, т.б. Тарихты тараншасына салып, сүйретіп әкелген ешкім жоқ. Дүние, заман ауыспалы шығар, бірақ, заманалар көшін кеудесінен өргізген қазақтың қасиетті қара жері ықылымнан бері орнында. Ендеше, елді мекен, ескі жұрттың бәрі де – қазақтікі. Мың жасыңмен, мәңгіліктерден оралған Алматы!

	P.S. Алматының жасы мыңға келді деген қорытынды жасалғанымен, мынандай да қызықты деректер бар. Болашақта оны да қаперге алған жөн болар.

	«Қазақ Совет энциклопедиясында» «Алматыны адам ерте заманнан бері мекендеген. Біздің эрамыздан бұрын VII-III ғасырларда Сақ тайпалары қоныстанған. Сақтардан кейін саяси басшылыққа ие болған Үйсін тайпалары. Орта ғасырда Алматы қазіргі өзінің атымен белгілі болған. Ал, Жетісу аймағы Россияға бағынған кезде мұнда дулаттардың «Алматы» атты қыстағы болды. Тек 1854 жылдан бастап, «Верное» деген атпен мәлім болған орыс бекінісі орнықты. Кейін ол Верный қаласы болып аталды» деп жазылған.

	***

	1990 жылы «Бұл дирхем Алматуда басылған» деген арабша жазуы бар XIII ғасырдың көне теңгесі табылды.

	***

	X ғасырда қазіргі Алматы қаласының аумағында жер үйлерден тұратын елді мекендер болған.

	***

	IX-XIII ғасырлардағы саздан жасалған заттар, XI-XII ғасырдағы ұсталардың шеберханасының қалдықтары да Алматының маңындағы қазба жұмыстары барысында табылған.

	***

	Алматыға жақын жерлердің бірінде ақсүйек сақтар мен үйсін көсемдерінің 47 қорғаны сақталған. Ең үлкен қорғанның көлемі – 100, ал, биіктігі 15 метрге жетеді. Бұл қорғандар 2,500 – 3 000 жыл бұрын салынған көрінеді.

	Abai.kz 2010.11.19



	МӨЛДІР КЕТТІ МӨЛДІРЕП, ШОҚ ҮКІСІ ЖЕЛБІРЕП...

	 Үкілі бөрік киіп, талдап өрген қос бұрымын алкеудесінен асыра төгіп жеңіне желбір салған желең көйлекпен тұрған қыз – қазақ қызы. Есімі Мөлдір екен. Мөлдір «Болашақ» бағдарламасымен оқып жүріп пе, әлде басқа бір себеппен бе Ханбалық елінің (қазіргі ҚХР) азаматымен бас құрапты. Ортадағы кірпі шаш, қалқан құлақ, бет сүйегі шығыңқы, ортаға жетер жетпес қана бойы бар жігіт – біздің Мөлдіріміздің «Құдай қосқан» қосағы. Қытай азаматы. Ал, үшінші жігіт, ол да қытай, тележүргізуші көрінеді. «Осы күндері, деп жазады қытайдағы қазақ тілінде ақпарат тарататын баспасөздің бірі, қытай телеарналарынада қазақ қызын жар еткен жергілікті ұлт өкілдерін дәріптеу басталды. Турасына көшсек, қытай азаматтарын қазақ қыздарымен үйленуге үгіттейтін насихат белең алды».

	Суреттен байқағанымыздай, тележүргізуші мөлдіретіп Мөлдірді бауырына басқан қандасына марапат қағазын ба, жоқ кәделі сыйлық па, әйтеуір, бірдеңені салтанатты түрде тапсырып тұрғанға ұқсайды.

	Ал, бұл нені аңғартады? Бұл – хань әулетінің ұрпағы, яғни, жұңго-қытай баласы, тап іргеңде ашық-шашық қазақ деген ел жатыр, қыздары сұлу екен, жат жұртқа сұраусыз ұзатыла береді екен, қарап жүрме, қамдан, «қатын алсаң – қазақтан алдың» ашық саясатын аңғартады, әрине!

	Махаббат жас, кәріні ғана емес, шекара, шет халық дегенді де таңдамайды. Сондықтан оған шектеу жоқ. Әсіресе, аралас неке дегенге аса мән бермейтін, қызы түрікке, кәріске, орысқа, оймауытқа шықса, құнжыңдап қуанатын бүгінгі қазақ жұмриятында, тіпті, шектеу дегеннің болуы мүмкін емес. Ендеше, қазақ қызын қағып түскен жігітінің жігерлі ісін мың жылдықтар саясатын ілгерлеп ойлайтын қытай басшылығы неге насихаттамасын?!.

	Қытай рас, бізге ежелден құдандалы ел деседі білетін жұрт. Бірақ, ол заманда, мысалы, Ханбалықпен тығыз қарым-қатынаста болған Үйсін мемелекетінің тұсында, көзі жіпсиген қытайдың кез келген мырзасымағы ұлы даланың аруына аяқ сала алмаған. Құдаласса, текті әулет, мемлекеттік қызмет дәрежесіндегі бекзат лауазым иесі, әміршілер ғана бір бірінен қыз алып, қыз беріскен. Сөз жоқ, тең дәрежеде, екі мемлекеттің бейбіт, тыныш өмірінің сауғасы үшін. Ал, қазір не?.. Қазіргісін, бір ғана суреттің (мақала Abai.kz сайтында суретімен жарияланғанын ескертеміз) астарынан өріп шығатын мәселелерге орай пікір білдіретін сергек ойлы жастар, зиялы қауым айтсын.

	Естеріңізге сала кетейік, қытайдың алпауыт компаниялары Қазақстандағы ірі шикізат көздерін игеріп отыр. Ақтөбемұнайгаз, Маңғыстаумұнайгаз сияқты кәсіпорындардың акцияларына да иелік етеді.

	Қазақстанда орыс және қытай тілінде «Хасакэсытань хуацяо бао» атты газет жарық көруде. Аталған газет Қазақстандағы қытай жұмысышыларына өз тілінде ақпарат алып тұруға арналған.

	Қытайдың Синьхуа агаенттігі Қазақстанда 300 мың қытай азаматы тұрып өмір сүріп жатыр деген мәлімет таратқан болатын осыдан екі жыл бұрын.

	Сонымен, қазақтың тығы бір қара көз қалқасы – Мөлдір кетті мөлдіреп, шоқ үкісі желбіреп. Арғы бетке, қарға адым жерге қала салып, құмырысқаның илеуіндей құжынаған Ханбалық еліне...

	Abai.kz 2011.01.21



	АЛМАТЫ ДЕСЕ ӘН САЛҒЫҢ КЕЛЕДІ...

	 Ин ша Алла, ертең – астанамыз Астананың туған күні! «Астана» деп ат қойған Елордамыздың туған күні Елбасымыздың туған күнімен орайлас келеді. Елордамыз жас... Ал, Мырзатай Жолдасбековтің тіліне жүгіне сөйлесек, «Елбасымыз кемел шағында». Әндетпеске әддіңіз бар ма енді? Ән дегеннен шығады, біздің әңгімеміз де тап сол ән туралы болғалы тұр.

	Әнсүйер қауым жақсы біледі, соңғы 30-40 жылдың ширегінде қазақ даласында шалқыған сұлу әндердің негізгі тақырыбы – Алматы! Ән авторлары да қазақтың музыка өнеріндегі хас таланттар шоғыры болып есептеледі: Сыдық Мұхаметжанов, Әсет Бейсеуов,Нұрғиса Тілендиев, Мансұр Сағатов, Ілия Жақанов, Шәмші Қалдыаяқов, Сейдолла Бәйтереков, , Алтынбек Қоразбаев, Ескендір Хасанғалиев, Мұрат Құсайынов, Досым Сүлеев, т.б.

	Алматы туралы әндердің сөздері қандай, шіркін... Қараңыз:

	«Алматының бозғұлт тұман түнінде,

	Көп тұрып-ек жасыл терек түбінде

	Сүйемін деп асылып ең мойныма,

	Қайда, қайда сол бір елес бұл күнде.

	Айтшы, қалқам, қайда, қайда сол уақыт,

	Болған ем ғой тапқандай бір мол бақыт.

	Маңдайыңды сүйеп, сәулем төсіме,

	Кетіп ең ғой кеудеме күн орнатып.

	Айтшы жаным, қайда, қайда сол бір кез,

	Қайда таныс, қайда мөлдір қара көз.

	Терек те жоқ, сен де жоқсың, бұл күнде,

	Есімде тек сүйем деген жалғыз сөз».

	(«Есімде», әні С.Мұхаметжановтікі, сөзі Қ.Шаңғытбаевтікі)

	«Сам жамырап, жарқырады самала

	Кел, қалқатай, кел қаланы арала

	Бақыттылар байқамайды уақытты

	Сағатыңа әлсін-әлсін қарама

	Желпіді самал жай ғана

	Хош иіс гүлдер айнала

	Маужырап тұрған қалада,

	Арала, сәулем, арала.

	Серуен қалар есіңде,

	Алматы рахат кешінде».

	(«Алматы кеші», Әні І. Жақановтікі, сөзі М. Әлімбаевтікі)

	«Алматымда тұр алаулап,

	Алтын нұры айдың.

	Жүрдің бе сен тамашалап,

	Көшесінде Абайдың?»

	(«Алматым менің», әні М.Сағатовтікі, сөзі Н.Әлімқұловтікі)

	Көктемді қондырып қанатына,

	Құс қайтып оралды Алматыма.

	Ән толды аспанға,

	Құс қонды жас талға

	Бақыт кеп қол алғандай...

	(«Құстар қайтып келе жатыр», әні Н. Тілендиевтікі, сөзі Т. Молдағалиевтікі)

	Жұлдыздар жерге жақындап

	Байланып қалған секілді

	Қаз қатар өскен тату бақ

	Ойланып қалған секілді

	Самалға кешкі шомылып

	Арманның оты жанады

	Менің де жастық өмірім

	Көшеде кетіп барады.

	(«Алматы түні» ә. Д.Сүлеевтікі, с.Т.Молдағалиевтікі )

	Бұның бәрі біздің қапелімде жадымызға оралып, жанымызды жадыратқан бірер әннің қайырмасы. Ал, Алматыға арналып жазылған әндерді тізіп шығу кәдімігідей жұмыс. Үлкен концерттің тақырыбы. Алматы әндері сияқты Астана жайындағы әндерден концерт жасауға бола ма? Болады. Бірақ, қырылдаған, сырылдаған, ыңырсыған, тәлімсіген, алқынған-жұлқынған әндердің концерті болар еді ол. Астананың абат келбетін әйгілеуге әлектенген әндердің сөздері қандай таяз, қандай сұйық десеңізші?.. Әлгі әндердің сөзін ақындар емес, әкімқаралар, әншейін шенеуніктер жазған сияқты. Әлде байқұс ақындарымыз Саудабаев сияқты саясаткерсымақтарға түсінікті болу үшін қазақтың қайран тілін бар көркімен бояуынан арылтып пайдалануға мәжбүр болып қалды ма екен? Солай сияқты. Неге десеңіз, Астана туралы әннің бәрі байқау шарттарымен дүниеге келеді. Турасына көшсек, «Астана-Астана» деп аттандап басталатын әндердің дені – конкурстық әндер. Авторы, ақыны, орындаушысы түгел ат қосып, Алматымен арада ары-бері шабылыстардан соң дүниеге жасанды жолмен ышқынып келген әндер. Махаббаттан, шын шабыттан, ыстық сезімнен, жүрек толқынысынан туған әндер құлақты жыртып, көңілді бұлайша айнытпайды. Өз басым (әрине, менің пікіріммен келіспеуге еріктісіз) сөзін қырғыз ақыны Акбар Рысқұлов, әнін композитор Ілия Жақанов жазған «Есіл бойы» әні мен «МұзАРТ» тобының орындауындағы «Есіл ағады» әнін Астанаға қатысты әндердің басы деп білемін.

	«Ән деген былай жазылуы керек, әннің төресі – мынау» деп үзілді-кесілді сөз айтудан аулақпын, бірақ, әннің бойды шымырлатып, жүректі ысытар, «көңілге түрлі ой салар» (Абай) құдыретті музыка биігіне жеткені дұрыс. Әннің сөзі құр даңғаза ұранға ұрынбай сырлы, астарлы болса құныға, құмарта, құшарлана тыңдайсың. Солай емес пе? Қазіргі әніміз – тақырыбы Астана болғанымен, шетінен масқара! Масқара емей немене, «Елордам-ай» деп егілген әннің қайсысы болмасын Астанадағы ақ жағалы ұлықтардың аузындағы сөздерді қағып алып пародиялау сияқты. Астана жөніндегі әндердің жалпы мазмұны шамамен былай болып келеді:

	Сарыарқаның төсінде бой көтерген әсем Астана, жер бетінде сенен асқан қала бар ма? Айтшы, маған, Астана? Жоқ. Жер бетінде сенен асқан қала жоқ. Сен Күнге мойныңды созып мәуелеп өсіп келесің. Есілдің екі жағалауындағы жұрт мәз. Қазақстан ояна салып саған қарайды! Сен елімнің жүрегісің, Астана! Сен елімнің тілегісің, Астана!

	Рас, Астана – қазіргі сәулет өнерімен сәнденіп бой түзей бастаған қала. Алайда, сәулет өнерінің бүгінгі заманауи түрін Шығыс Азия елдері бастап тұр. Әйтсе де, «Жер бетінде сенен асқан қала жоқ, Куала Лумпур» деген ән біздің құлаққа тие қоймапты. Сол жақта оқыған балалардан да қадалып сұрағаным бар. «Естімеппіз» дейді олар да. Бұл арада қала жайында ән шықпауы керек екен, автор соны меңзеп отыр ма дейтін байлам мүлде болуға тиіс емес. Ән айтылсын, жыр жырласын. Әйткенмен де, қазақтай әнші халықтың кеудесінен жарып шыққан әндер шырқалсын. Жасанды, жылтыр, биліктің көңіліне ғана жағатын ән – ән болып ғұмыр сүре алмайды. Сосын, Астана туралы әннің ішінде адамдардың, әсіресе, бір-бірімен табысып, қол ұстасып, арман-тілектері жалғасып жатқан жастардың болғаны дұрыс. Әйтпесе, Астана жөніндегі әндерден тек сағым буған сары даланың төсінен салбырап тұра салған суық шаһарды ғана көріп келеміз. Сондай суық шаһарға алып-ұшып кім бара қояды? Әлем қалаларының керуеніне қосылып, Астана ретінде мойындалаған Елордамызға қазақтың жатсына қарауының бір себебі де осы шығар...

	Жоғарыдағы ән мәтіндеріне тағы бір көз жүгіртіңізші, Алматыға оралғың, ән салғың келеді,ә?..

	Abai.kz 2011.07.05



	АЛАЯҚТЫҚҚА АЛДАНЫП, ӨТІРІККЕ ТОЙЫП БІТПЕЙТІН ЖҰРТ

	 Еліміздегі тұрғыны көп, келіп-кетіп жататыны жетіп артылатын ірі қала Алматы болғандықтан ба, адамдар арасындағы ала-құланың бәрі осы бір ауданды шаһарда жосылып жүреді. Содан кейін тағы бір шындық: бәрі әуелі Алматыдан басталып, Алматыдан тарайды. Оқырманның іші сезіп отырған шығар, біз бұл жолы Алматы туралы сөзімізді «адамдар арасындағы ала-құладан» бастадық, демек әңгімеміз алаяқтық туралы болмақ.

	Алматының кісі көп шоғырланатын жерінде жылтың көз ысқаяқтарды байқау қазір аса қиын емес. Баяғы «шарик-марик», қамқор болғансып қалта қаққыштар, алдап апарып арандататындар атжалмандай қаптап барады. Былай қарсаң, уақыт кіндігінен кері айналып тура 1980-90 жылдардағы тоқырау заманына зырлап барып қалғандай. Сол кездер есімізде ғой, не көрсек – сол таңсық: анаған да, мынаған да аузымызды ашып, таңдайымызды қағатынбыз. Қытайдың арзанқол, сапасыз, сасық спорт киімін киген де, машинасының терезесін күңгірттеп алған да, көлкілдетіп көк арақты сатқан да керемет болып көрінуші еді ғой. Бірақ, ол заманның аты «тоқырау заманы» еді, «өтпелі кезең» еді. Ел іші тұрмақ, ел ағаларының өзі не істерін білмей есеңгіреген шақ еді. Сондықтан ашық қоғамның ағысына енді бойлаған жұрттың әрнеге таңқалуы, алаяққа алдануы заңды болатын. Ал, енді ше? Жұрт неге тосын табысқа кенеле қалудың жолына кенеттен мойын бұруда? Не себептен «шари-мариктің» шалығына ұшырап, оймақтың астынан «олжа» іздеуде? Неліктен «қаржы пирамидаларына» қалтасындағысын қағып беріп артынан зар қақсауда? Бұ не деген алаяқтыққа алданып, өтірікке тойып бітпейтін жұрт? Батыс әлеуметтанушыларының зерттеулеріне сүйенсек, бұл сұрақтардың жауабы былай екен: халық биліктің «жарылқауынан» жалыққан кезде өз бетінше қармана бастайды. Қарманғанда сол – қаржы ойындарының алғашқы салымшысы болып ұтысқа шығуды, өзіндей сорлыны сорлатып, соның есебінен пайда табуды кәсіп етуге ұмтылады екен. Бұның бәрін көзіміз көріп, кейбіріне куәлік етіп те жүрміз. Қалаға бұрын орныққан қуаяқ қырдан кеше ғана түскен қандасына Алматының іргесінен заңды құжаты жоқ жерді сатып, ақшасын алған да тайып тұрған. Банктің ауласын торыған арамза несиге зәру байқұсты боққа батырып жоғалған. Тағысын-тағы, толып жатыр. Міне, тап осындай кер бағып, кетеуі кеткен заманда алаяқтар әлемінің сұңғылалары атқа қонады. Соның қатесіз мысалындай болып Алматыға әйгілі АО «МММ» «қаржы пирамидасының» «ұлы сәулетшісі», Ресейде Ельцин өкіметінің іргесін шайқап жібере жаздаған, өзінің бейнесін таңбалап «құнды қағаз» шығарған Мавроди келе жатыр. Иә-иә, кәдімгі Сергей Мавроди. Біздің жұрт көбігі көпіршіп таусылмайтын сабын сериалдармен алғаш танысып, теледидардың алдында телміргенде «Просто Мария» деген мексикалық па, бразилиялық па кино болған. Сол кинодағы басты кейіпкер Мария Лопесті де АО «МММ»-нің жарнамасына тарта қойған, қатырма нан, қант шайдың құны артқан тұста тұтас Ресей, қала берді Қазақстанды да «жұмаққа жеткізе жаздаған» Мавроди 2008 жылы абақтыдан босаған еді. Қазір ес жиып, ентік басып, айналасын торауылдауға шыққанға ұқсайды: оның жарнама парақшалары Алматының көшелерінде, лифтілерде, тіпті, автобустардың әйнектерінде жапсырулы тұр. Алыстан болжайтын, ақылы мен айласы тең, расында сұңғыла, ресми қаржы әлемімен бәсекелес «қаржы пирамидасы» дейтін құрылыстың «сәулетшісі» Мавроди Алматы мен жалпы Қазақстандағы ахуалды қапысыз аңдып отырса керек. Қазақстан – шикізаттың саудасынан түскен қаражатты шірітіп алудың азақ алдында тұрған ел. Билік байлықты ешкіммен бөліскісі келмейді. Ел игілігіне де жарата алмай дал болуда. Мол қаржы бөліп бір үлкен жоба бастаса, жең ұшынан жалғасқан жемеңгерлер кіріп кетеді де ту-талапайын шығарады. Оның арты ойбай мен аттан. «Коррупционерді тап, ұста, қама!» деп жер текпілейді Елбасымыз. Құзырлы орындар құрығын ала ұшады. Тапқан болады, тапқансиды. Апарып абақтыға жабады. Бір жемқордың желкесі темір тордың ар жағынан көрініп қала бергенде екінші жемқор жемсауын қамдап отырады. Біздегі жағдай – осы: Дон Кихоттың желдиірменімен шайқасы сияқты. Бұл шайқасты Мавроди білмейді емес, біледі, білмек былай тұрсын күліп те жүрген болар. Ресейдің «Совершенно секретно» газетіне берген сұхбатында ол: ««Концентрация денежной массы в одних руках вообще не выгодна государству, иначе какие остаются рычаги для управления народом? Когда некоторое количество денежной массы остается невостребованным (основы экономики), происходит настоящая война за обладание этими средствами», – деген еді.

	Қысқа қайырып қазақшаласақ, Мавроди қаржының бір қолға шоғырлануы мемлекет үшін пайдассыз деп біледі екен. Қаржы көлемінің бір бөлігі айналымға түспей, сұраусыз жатса, оны басып қалуға қарекет ететін күштер арасында нағыз майдан басталатын көрінеді, т.б.

	Шындығында солай ғой. Бүгінде биліктің бүйрін түсіре жаздап, бүлік шығарып жүргендер айналымнан тыс жатқан мол қаржыны көріп бүлінгендердің бір парасы емес пе? Мавродидің қазақша нұсқасы Мұхтар Әбләзовтар ұрлайтынын ұрлап, жырлайтынын жырлап Батысқа баяғы да көшіп барып алған. Әйткенмен де ұрлық-қарлық әбіләзовтермен әл-әзірге тыйыла қоймасы анық. Енді міне, «Хопер-инвест», РДС, «Властилин» сияқты «қаржы пирамидаларынан» халықтың есесін қайтарамын деп Алматыға Сергей Мавроди келмек. Ол әрине, биліктің «жарылқауынан» жалыққан жұртты жалаңаяқ қалдырып тайып тұратынын іштей жақсы біледі. Ал, алданып қалатынын халық біле ме? Біздің мақсат көпке осы жайтты ескерту. Ескертпеске амал кем, өйткені, Ресейдің Федеральді қызметі алаяқтық деп таныған Мавродидің «МММ» парақшалары мен жергілікті «шарик-мариктерге» Алматы билігі тыйым салып жатқан жоқ. Сондықтан, ммм, алаяқтар тағы да тайраңдай бастады деп тынудан басқа амалымыз қалмай отыр.

	Abai.kz 2012.02.21



	ОРДАНЫ ОЙРАНДАУ

	 Андрей Прошкин деген орыстың дарынсыз бір режиссерсымағы «Орда» атты фильм түсіріпті. Онысы кино туынды емес, өзінің сасық пиғылын әшкерелеп, туа сала торайы мегежініне артылатын «талпақ танаудың» қорсылы болып шыққан. Әлгі идиот «Орданы» тарихи фактілерге бой ұрмай аңыздың желісімен түсіргенін айтып көкитін көрінеді. «Сыншыларым мені сынағанда осы жағын ескерсін» деп және дөң айбат көрсетіп қойыпты өзінше. Бұл – жалпы сынайтын да фильмге ұқсамайды, тіпті, сөз шығындаудың өзі күнә. Әйткенмен де, қайтеміз, таспаға түсіпті, анда-мында көрсетіліп жатыр. Астана мен Алматының кинотеатрларынан жұрттың алды көре де бастады. Ұзамай «Ұлттық» арнадан, «Хабардан», ол екеуі болмаса, өзге де бықи-тықи арналардың бірінен шыға келуі мүмкін. Сондықтан үндемей қала алмайды екенбіз. Неге? Өйткені, фильм мынандай сорақылықпен басталады.

	«Фильм басталмай жатып, Римнің елшілерімен сөйлесіп тұрған хан-ағасын Жәнібек деген бір месқарын, тақырбас біреу әй-шәй жоқ, мойынына арқан салып, буындырып өлтіріп тастайды. Артынша, жаңа ғана өлген байғұстың саусағынан (құрығанда ортасында бір асыл тасы болсайшы!) қаңылтырдан да жұқа күміс жүзігін шешіп алып, астауда суып қалған етті қомағайлана асай бастайды. «Астапыралла!» – дедік. Ал, мына қылмысқа куә болған хан әулеті үн-түнсіз туысының өлімін қызықтап отырады да, артынша бәрі Жәнібектің алдына тізе бүгіп, оны билеушіміз деп мойындауға көшеді» (Ақберен Елгезек. «Алтынға күйе жағылған күн» http://www.ult.kz).

	«Бір кезде, кинокартинада басты кейіпкерлердің бірі – Жәнібектің анасы Тайдулла ханым сахнаға шығады. Бетіне аппақ опа далап жағып алған тірі аруақтай кемпір әлгі қылмыс болған жерге келе қалады. Мән-жайды ұғынған соң, Жәнібекті қылышымен бетінен тіліп (о заман да бұ заман!), хан қылып сайлап та тастайды. Кенет Жәнібек хан өз анасын еркелете таққа отырғызады да, екі бұтының арасына басын салып тұрып: «Әттең, анам болмағаныңда ғой, өзіңді дәл қазір қатын қылып алар едім» – деп мәселені төтесінен қояды. Оған кәрі анасы кәдімгідей қылмыңдап, топас баласы ыржалаңдап, мәз болып, қарқылдап тұрып күледі дерсің. Жағамызды ұстадық. Жүректің айнығаны былай тұрсын, бұлай ешқашан қорланбаған шығармын» (Ақберен Елгезек. «Алтынға күйе жағылған күн» http://www.ult.kz).

	«Анасын қатын қылып алмаққа аңсары ауған» құрдым (Ұлы баһадүр бабаларымызға аруақты есім болған Хан Жәнібек атынан садаға кетсін! ) Прошкиннің «Ордасында» тұмсығына түтік тығып тағылықпен көз жұмады. Қараңыз:

	«Әз Жәнібек хан ордасына ойын-сауық қойып жатқан бір сайқымазақтың теріден жасалған сыбызғы секілді бердеңесіне мұрынын тығып алып, елді күлдірем деп тұншығып өледі. Ауа жетпей, жерде жанталасып жатқан ханға ешкім көмекке келмей, билеушіні қоршаған қауым ханның мына қылығын ойын деп ұғынып, дарақылана күле береді. Хан өлгенін көрген Бердібек атты жас бала «енді менің кезегім» – дегендей жан-жағына жанарынан от шаша қарайды. Мұнымен, демек, фильм авторлары тарих толқынына жаңа ханның шығуы деп «өте парасатты» астар аңғартса керек... Жас Бердібек Тайдулла хатунға маған бата бер деп сұрайды. Тайдулла болса, қап-қара атқа қарғып мініп, борап тұрған далаға «мен ештеңе білмеймін!» – деп жанұшыра шаба жөнеледі. Неге екенін ұқсам, бұйырмасын» (Ақберен Елгезек. «Алтынға күйе жағылған күн» http://www.ult.kz).

	Айтпақшы, фильмнің шарықтау бір тұсында «баласына қылмаңдаған» -Тайдулла хатун зағип болып қалады. Тайдулланы таласа емдемекке ұмтылған бақсы-балгер, құшынаш-диуана атаулының басы Орданың іргесінде домалап, ақырында жанары суалған міскінді Мәскеуге елші жіберіп келтірген митрополит Алексей жазады.

	Ммм, деп қойыңыз. Тайдулла сорлының митрополит Алексейдің шипалы қолы тиген соң жарық дүниені қайта көретіндей жөні бар сияқты. Өйткені, «Орданы» ойрандап баққан кинокартинаға тапсырыс берген Орыс православиялық Шіркеуі мен христиан әулиелерін дәріптеуге арналған көркем дүниелерді қаржыландыратын «Православная энциклопедия» ұйымы екен. Фильмге Ресей мемелекеті 12 миллион АҚШ долларын бөліпті. Христиан әулиелерін дәріптеуге арналған фильмнің жөні осы десе керек, режиссер Мәскеу княздігін жаудан қорғаған Алтын Орда тұсындағы әулие әкей Алексей дейтінді әспеттеп бағады.

	Хош, делік... Ал, осы шынымен кинотуынды ма? Болса, киноның қай жанрына жатады? Комедия ма, фантазия ма? Прошкинге салсақ, фантазия көрінеді. Солайақ болсын. Алайда, кинодағы фантазиялық картиналар адам қиялының шексіздігін әйгілеп, тосын жайттарды табан астында таба білетіндігімен еліктіріп, тылсым ғажайыптардың өзін шынайлыққа жеткізіп, көрерменді баурап алатын көркемдігімен қызықты дүние емес пе? Сонда мынау не? Бұл ештеңе де емес. Бұл – түркі халқын мазақ етудің, қорлаудың кезекті сценарийі. Баяғы әдет. Баяғы аяғын жимайтын астамшылықтың бүгінде асқынған, жаңа мінез тапқан сорақы түрі. Әйтпесе, аңыз бен тарихқа қатысты түсірлген фильмнің сол аңыз бен тарихқа қатысы бар ұрпақтың жүрегін жараламасын режиссер білмеді дейсіз бе? Енді шалық ұрып, жын соққан біреу болмаса, білуі керек. Әбден біледі. Біле тұра осылай істейді. Өйткені, бұрынғы Алтын Орда мемлекетін құрған елдердің бүгінде бас көтерері кем. Татар-башқұрт – боданда. Моңғол сыртта бейхабар жатыр. Өзбек өзімен өзі. «Ортақ өгізден оңаша бұзауын артық» көреді. Қырғыздың Манасты қайта қолға алуға уақыты жоқ. Күнде ереуіл. Ноғайлы ұлысы бытырап, тарап кеткен.Бірақ, қазақ бар! Даңқты Алтын Орданың астаналары ірге тепкен ұлы далада қазақ дейтін пәле халық қайтадан бой түзеп келеді. «Бүгін бетін қайтарып, санасын улап ұстамасақ, ертең кеш қалуымыз кәдік». Осыны ойлай салысымен етек-жеңі далақтап орыс саясаткерлері Еуразиялық ортақ парламент, Кедендік одақ, т.б. дегенге ауыз салса, Михалков, Бодров сияқты Ресейдің қазіргі киноиндустриясында қызмет етіп жүргендер түркі тарихын кинокартиналармен келемеждеуге кіріскен. Олардың қатарына тағы бір кемдарын, шовинистік пиғылы шиқанның аузындай алаулаған Прошкин деген біреу қосылыпты. Апыр-ай, ә дейміз осындайда, Голливудтың фантазерлары Алтын Орда заманындағы орыс княздіктері туралы осындай бір масқара фильм түсірсе, орыстар қайтер еді. Қырылып қалмаса да, қылғынып айқайлар еді. БҰҰ-ның сарайында бұзаубас бәтеңкесімен еденді тоқпақтаған Хрущев аталарынының салтына салынып шуаш сасыған керзі етіктерімен жер тепкілеп, жінігіп кетер еді. Көз алдыңызға елестетіңізші, көзі шүңірейіп, жағы сорайған Михалков самогонның бөшкесіне қамалып ойбайлап жатыр. Бодров асылып өлерге арқан таппай алақтап жүр, удай мас. Қыз-қатыны өлген иттің басындай емшектерін салақтатып мұжықтардың бұтын сауып мәз. Қой, бұдан әріге бармайық. Прошкиндерде жоқ тек бізде бар. Қала берді бүтін бір ұлтты, ол ұлттың тарихын, мәдениетін, дәстүрін мансұқтап, мазақ ету, бұра тартып бұрмалау – түркі баласына жат нәрсе. Оның үстіне біз жақсыны жақсы деп, асылды жасықтан айыра білетін ұлттың ұрпағымыз. Сондықтан да шығар, орыс әдебиетіне, орыс киносына құрметіміз ерекше.

	«Орданы» Прошкин фантазиялық кинокартина атапты. Оттайды. Оттайды деуімізге себеп – фантазия мен комедияның озық үлгісі орыс киносында жетіп-артылады. Бірақ, Ресейдегі әйгілі режиссерлерден қалған ізгі дәстүр Прошкин байқұстың бойына дарымапты. Қайтеміз. Жанымыз ашиды. Әлгі бейбақтың дарынсыздығына емес, орыс киносының осыншалықты деңгейге құлдырағанына, құрдымға бет алғанына. «Иван Васильевич меняет профессию» фильмін таспалап, фантазия мен комедияны қатар өрген Леонид Гайдай сияқты ақсақалы бар орыс киносы Прошкин секілді сілімітікпен ауыз жаласқан «Православная энциклопедия» ұйымының ұйығына батып барады. Обал-ақ.

	Прошкин қу «Орданы» тарихи деректердің ізіне түспей экранға алып шықтым» деп жақауратқанымен бір сұмдықты тап басқан. Ол сұмдық – «Ордада» жанарымен жан-жағына от шаша қарайтын Бердібек.

	Бердібек – 1357 жылы ұлы хан Жәнібек өлгеннен соң мұрагерлікпен таққа отырған хан. Жәнібек ханның ұлы. «Нар мойыны кесіліп, Бердібек хан өлген жер» дейтін мақалдың кейіпкері осы – Бердібек. Бердібек іші тар, залым адам болған дейді көне күндердің кәуәсі ескі тарих. Залым хан тақты төңірегіндегі туыстарынан қызғанып бәрін баудай түсіреді. Ол туралы «Қазақ тарихының әліппесі» атты деректі толғамында Мұхтар Мағуин: «Бердібектен соң шынында да нар мойыны кесіледі, яғни, Алтын Орданың негізін салған Бату ханның тұқымы құриды» деп жазады (М. Мағауин. 11 том, 14 бет). «Орданы» басынып ойнақтаған Прошкин Алтын Орданың іргесін шайқаған қорқау хан арқылы не айтқысы келгенін түсінетін шығармыз. Бірақ, дәл осы фильмге қатысты біз түсінбеген бір сөз бар. Ол сөз – Мемлекет тарихы институтының директоры, профессор Бүркіт Аяғанның сөзі. Прошкин аруағын қорлаған Жәнібекті қаралаудан Аяғанымыз да аянып қалмапты. "Апта.kz" сараптамалық бағдарламасына берген сұхбатында Мемлекет тарихы институтының директоры Бүркіт Аяған беті бүлк етпестен: «Мен «Орда» фильмінен қатты бір тарихи ауытқу көріп отырған жоқпын. Ол кезде адамдардың мәдениеті төмен болғаны рас. Жәнібек ханның образы дұрыс ашылған. Ол бір өзі әлсіз, даңққой адам болған сияқты!» – деп лағееееп отыр. Меніңше, ой-санасы бүкір «бүркіттер» мен іркіттірге 1991 жылдан бері қарайғы тарихқа ешкім тимесе, жетеді. Басқасына бас қатырмайды. Сондықтан сайқымазақ Саша Коэннің «Боратынан» өзге ол үшін намысқа шабатын дүние жоқ. «Мемлекет тарихына» жауапты адам «Бораттың» «боранына» ғана қалтырамай, қазақ елінің тамыр бастауларына құрметпен қарай алса, «Прошкиннің бұл фильмі Қазақстанда көрсетілмеу керек!» деп мәселені тік көтерер еді. Өйтпейді. Өйте алмайды. Ендеше, соны біз айтайық. Мемелекеттік хатшымыз бар, Мәдениет және ақпарат министріміз бар еліміздегі кинотеатрлардың басшыларына пәрмен етіп Прошкиннің көзін (өзін емес, әрине, фильмін) құрту керек. Осылай қарсылық танытпасақ орыс ойына келгенін істеп, ойранын сала береді.

	Abai.kz 2012.10.18



	ҚАЗАҚТЫ КӨРКЕЙТЕТІН ДЕ, КӨБЕЙТЕТІН ДЕ КӨК ҮЙЛЕР

	Ілкіде жолым түсіп бірер мәрте шетелдерде болғаным бар. Құрама штатты Америкада, Біріккен Араб әмірліктерінде дегендей. Түркияның Анкара қаласына да аз ғана уақытқа аялдағаным есімде. Сонда әлгі елдердің тұрмысы, салтанаты біз пақырды кәдімгідей тамсандырған еді. Мен ғана емес, совет өкіметінің темір шымылдығы тасалаған мемлекеттерге қазір жиі қатынап тұратын ағайындардың өзі таңғала таңдай қағып тамсанумен жүр. «Анаусы қандай, мынаусы қандай», – деп аузының суы құрып тамылжытқанда дүниеден түңіліп кетесің. Бірақ, кереметтің бәрі Оңтүстік Азияда, Жапонияда, Батыста екен деп туған жеріңді, әз-ұяңды, отаныңды тастап кете алмайсың. Бір-ақ күнде мүкәмал мүлкін алып әуе кемесіне мелдектете тиеп тайып тұратын Храпунов емеспіз, басқа емеспіз, біздің тағдыр бабамекенімізге байлаулы. Сондықтан, өз заманымыздың зарын жұтып, запыранын құсамыз. Жаманына жанымыз күйеді, соны жазамыз. Жақсы болса екен деп жазамыз. Әйтпесе, мемлекеттік қызмет лауазымындағы азаматтарда жеке басымыздың араздығы жоқ. Тіпті, бізді жек көретін ағайынға да өкпе назымыз кем. Қайткенде өз қазағың, өз қаның. Осыны ойлағанда бұ дүниенің жарық жағын, нұрлы келбетін көбірек насихат еткің келеді. Қазір Батыстың милы бастары баспасөзге тоқтау салып жатыр. Тоқтау салғанда біздегідей жауып тастап, қудалап, соттап, боқтап, боралап емес, «қаныпезерлік, қатыгездік көп жазылып кетті, енді жасампаздықты, жақсылықты, қайырымды айтайық, әйтпесе, мына әлемді құртып тынамыз, адамдар адам болудан қалып барады» деп ұсыныс білдіруде.

	Сонымен, негізгі әңгімемізге оралайық. Иә, ғажайыптардың бәрі сыртта: бізден алыс– қиыр жайлап, шет қонған. Ол рас. Әйткенмен де, сол ғажайыптар елі үшін Қазақстанымызды қарадай қиып кете алмайды екенбіз: айналамыздағы келеңсіздіктерге қынжылсақта, жылт етер сәуле, жалқы үміт қалмай бара жатқан сияқты болса да... Жоқ, шындығына жүгінсек, қазақ қоғамы соншалықты сорлы емес. Мәселе игілікті істі көре білуде, тани білуде, бағалай білуде. Меніңше, біздің бір олқы соғар тұсымыз – осы. Біз деп отырғаным – журналистер қауымы. Біреу тауық кепе салса, тау тұрғызғандай дабырлата жөнелеміз. Біреу тайып құласа, тарпа бас салып таптап тастаймыз. Елімізді кедейшілікпен, замананың зауалы соққан бар сорақылықпен шендестіріп сынағанда жерге тығып жібере жаздаймыз. Турасына көшсек, Қазақстанды қара пиармен ластап құрдымға жіберуді қалайтын қараниеттілердің жағында жарбаңдап жүргенге ұқсаймыз. Ендеше, қазақ баспасөзінің барды «бар» деп бағалауында, жоқты «жоқ» деп сынауында ұлттық, мемлекеттік айқын ұстаным болуы керек.

	Мысалы, Шымкент қаласы. Оңтүстіктің жұрты «шырайлы Шымқала» деп ерекше леппен атайтын еліміздің іргелі қаласы – әйгілі Шымкент соңғы бес-алты жылдың ширегінде қаншалықты түлеп, жаңарған десеңізші. Сәнімен бой түзеген биік үйлер, саябақтар, демалыс орындары, жасыл алаңдар, зәулім ескерткіштер. Қазақстанда қабындап тұратын қымбатшылықтың Шымкент «шәйләсін тігіп» жіберген сияқты: алам деген нәрсе әмияныңа аса ауыр тие бермейді. Әріптестерімнің тілімен айтқанда, бәрі «қол жетімді» бағада. Әрине, қала тұрғындары тегіс «қол жетімдіге» қол жеткізіп жатпаған шығар, себебі ресми түрде 650 мыңнан астам адамы бар шахардың аумағын 40 мың гектардан 117 мың гектарға дейін ұлғайту бас жоспарға еніпті. Неге? Өйткені, қаланың 30 пайызын ғана әзірге көп қабатты үйлер құрайды. Қалған 70 пайыз жекеменшік секторлардың үлесінде. Әлі жеткен тырбанып басына баспана соғуда. Сондықтан да бүгінгі Шымқала шынында да шымнан соғылған үйлері көп қала болып тұр. Сол үйлерден сәні де, салтанаты да бөлек Шымкентте көк үйлер бар. Қалаға жолым түсіп барған сайын көк үйлерге көзім сүрініп қайтамын. «Не шықса да Шымкенттен шығады» демекші, Шымкенттің байлары өздерінше оқшауланып тұру үшін самсатып салған коттеджді қалашық шығар бұл деп, өзімше байлам да жасап қойған едім. Сөйтсем мұнда репатриант мәртебесімен Атажұртына оралған қандастарымыз тұрады екен! Мына кереметті көріп ертегілер әлеміне еніп кеткендей болдық. Артық әсірелеуден аулақпыз, расында солай. Екі қабатты көк үйлер. Қатарласа қанат жайып, жайнап тұр. Әр үйдің алдында жылыжай.

	Үш сотықтан. Бұл – «Асар» ауылы. Жұрт аузында ауыл атанғанымен Шымкент қаласының көрнекті ықшам ауданына айналған «Асарда» 2750 үй бар екен. Әр шаңырақта орта есеппен төрт адам тұрады деп есептесек, – 110 000 тұрғын. Біз беріден қайтып отырмыз, ал, шындығында одан әлдеқайда көп. Міне, қалың елің, қара орман жұртың – қазағың. Бақ қуатты, барға мәз. Жұмыс іздеп сандалмайды. Аттап басса, есігінің алдында «мені күт, бапта, өсір, апар да сат» деп жылыжайдағы көкөніс жайқалады.

	– Бұл жылыжайдың басында пайдасын білмеппін. Біз деген күн астында күңісіп, кетпен сүйреп қалған елміз ғой. «Жылыжайы несі, бұдан қалай егін алады?» деп таң қалумен болдым, – дейді бізбен әңгімесінде Жанәділ аға Ілиясов.

	Жанәділ аға көршілес Өзбекстан Республикасының Сырдария облысы, Сейхунабад ауданынан келіпті. Ол жақта үй-жайы, қора-қопсысы болған. Біреуден ілгері, біреуден кейін тірлік кешкен. Ол үшін маңдай тері сіңген әр дүние қымбат еді, ыстық еді. Алайда, ұрпағының болашағы ақылды әкеге тіпті қымбатқа түсті.

	– Өзбекстанда мектептің тілі түгелімен өзбек тіліне көшіп жатыр. Латын жазуы кірді. Тойғанымызға томпиып жүре берсек ұл-қызымыз бір күні қазақ екенін ұмытып қалуы әбден мүмкін екенін ойладым, – дейді Жәкең.

	Содан Жәкең «көшемінде көшемін» деп қиғылықты салады. Марқұм зайыбы қарсылық танытқан екен, қарамапты. Бар шаруасын 2 мың долларға пұлдап «Қазақстаным, қайдасың?» деп тартып отырған.

	– Көшіп келген бетте мына Түлкібас стансасында тұрдық. Ел-жұртқа ризамын. Қанатының астына алды. Балаларым қазақ мектебіне барды. Мұғалімдер жақсы білім берді, – дейді Жәкең ағынан жарылып.

	Сөйтіп жүргенде Жанәділ аға Шымкент қаласының іргесінен «Асар» атты ықшам аудан бой көтеретінін, ол аудан Атажұртына оралған бауырларға арналып салынатынын, құрылысты «Ақ Ордасы» дейтін құрылыс компаниясы қолға алғанын құлағы шалады.

	– «Асарға» жан-жақтан құйылып бердік, – деп жалғады ағамыз әңгімесін. – Біреу машина жүргізді, біреу лай езді, біреу шеге қақты – қысқасы кімнің қолынан не келді, соны қадеге жаратып жұмылдық.

	Міне, бек құрметті оқырман, асар осылай болады. Қан қызыл кеудеше киіп алып саяси партия құрғандар ешқашан дәл мұндай асар жасай алмайды. Жасай алған да жоқ. Асар дегеніміз – ортақ іске, елдік мұратқа жұмылып, күш біріктіру. Демек, Шымкенттегі «Асар» ауылының тарихын барша қазаққа үлгі етуіміз қажет. Қазақтың санын «көк көрпені бүлкілдет» дейтін біртүрлі ұран емес, көк үйлер көбейтеді. Көк үйлер көркейтеді. Осы ойымызда жүрсін.

	«Асарға» ат салысқан Жанәділ Ілиясов қазір 166 шаршы метрлі, екі қабатты коттеджде бала-шағасымен тұрып жатыр. 5 жыл тегін, 5 жылдан соң 10 миллион теңгеге бағаланған баспанасының құнын өкіметке жайлап қайтара бастайды. Өткен көктемде жылыжайынан 3 тонна қияр алған екен, делдалдар бір талын қалдырмай сатып әкетіпті. Әй, байқаймын, оған 10 миллион дегенің түк емес сияқты. Өзі қазір мектептегі ата-аналар комитетінің төрағасы екен. Мектепте жолығысып әңгімелестік. Жылыжайын айтып мақтай түседі. Аталған құрылыс компаниясы «Асар» ауылындағы жылыжайдың барлығына газ бен тамшылатып суаратын құбыр тартып беріпті. «Жыл он екі ай жылыжай жылыжай қалпында жұмыс істейді, тек ерінбесек болғаны», – деп қояды Жәкең.

	Жылыжайды әр үйдің албарынан ғана емес, мектептің ауласынан да көрдік.

	№89 жалпы орта мектепте 900-ден астам бала оқитын көрінеді. 2011 жылы берілген мектепті спортшылар мектебі десе болғандай екен. Аталған білім ұясының оқушылары өткен оқу жылында спорттың әр түрінен 240 медаль алып үлгеріпті. Біз мектеп директоры Қасымбай Өмірбекұлымен мектепті аралап жүргенде бір өңкей домалақ бас қара балалар спорт залдарында жұдырықтасып, алысып-жұлысып жатты. Айтпақшы, бұл мектепте 3 спорт залы бар екен. Бір әжеміздің: «Төбеме жүн шыққалы бұндайды естімеппін», – дегеніндей, үш спорт залы бар орта мектепті мен де бұрын соңды көре қоймаппын.

	Жә, аттың басын осы арадан іркейік те бастапқы сөзімізді қортындылайық.

	Көп дүние меніңше пиғылға байланысты. Тіпті, мемлекеттің тағдыры да ұлттың пиғылына орай қалыптасуы мүмкін. Біз тоқсаныншы жылдардағы тоқырау мен құлдырауды, үмітсіздікті, күдікті ғана серік етіп өмір сүре бермеуіміз керек. Бұндай көңіл-күй ұлттың дамуын тежейді. Осыны жазарман қауым, әсіресе, мықтап ескерсек жөн болар еді.

	Abai.kz 2012.10.01



	«ТҮРКІ ӘЛЕМІНІҢ ДӘУІРІ БАСТАЛДЫ»

	Өткен жылдың желтоқсан айының аяғын ала Еуразия жазуӨткен жылдың желтоқсан айының аяғын ала Еуразия жазушылар одағының шақыруымен Түркияға жолымыз түсті. Анадолы жеріне осы күні кім аяқ баспай жатыр дерсіз, тәйірі. Ала қап арқалаған сәудегер бақалшы да, екі елдің арасын жақындата түскісі келетін «мақалшы» да, Гүленге, Пәлен-Түгенге ергендер де барып жатыр. Сондықтан біздің сапарымыз мына жалпақ жердің бетіндегі сапырылысты кешіп үйренген жұртқа пәлендей жаңалық болмауы әбден мүмкін. Әйткенменде, төрт теңізге шомылып, Еуропа мен Азия құрлығын жалғастырған Түркия туралы әңгіме көргендердің аузымен түрлене түседі. Соған қарағанда осы бір ғажайып мекенді тұрақ еткен елдің қалтарыс-қатпары әлі ашылып бітпесе керек. Түкпірлеп түбіне үңілген адам үшін Түркия дегеніміз – өрекпи шалқып барып өз ошағында шалаға айналған Османлы имперясының отаны ғана емес, түркі жұртына Гильгамеш жырын жеткізген хеттердің, қала берді әйгілі Трояның бесігі болған өңір. Діндер мен мәдениеттерді, Шығыс пен Батыстың бояуына қанық архитектураларды тоғыстара алған алып мегаполисте осы бүгінгі – Түркия. Дертіне шипа, деніне саулық тілейтіндердің де ағылатын жері – Түркия. Сауда саттық пен ду-думанның хан базары да – Түркия. Ал біз үшін Түркия алдымен түркі әлеміндегі бірден-бір мықты мемлекет. Ешкімнің бетіне қарап жаутаңдап, боданы болып босағасында жатқан жоқ. Жылдар бойы жалғыз өзі ер түрік жұртының намысын ойлап егеске түскендей еңсесін тік алып келеді. Түркшілердің Түркияға қарап көз тігіп отыратыны да содан шығар. Бірақ бүгінгі Түркия жөнінде айтқанда «бұл мемлекет түгел түркшілердің жұмырияты» деген ойдан аулағырақ болған абзал. Өйткені, Түркияда Басбақан Тайып Ердоғанның әсіре еуропашылдығының салдарынан ұлттық ерекшелік, ұлттық дәстүр дегендерді ұрып қойған қауымның қарасы көбейіп кеткенге ұқсайды. Тағы да сол Тайып Ердоғанның Сауд Араб елімен аса қымбат қарым-қатынасының нәтижесінде елде тақуа діндарлар, адам ұғып болмайтын діни ағымдар, сопылар мен сақалдар, шолақ балақтар мен жалақтар қаптап кеткен көрінеді. Бұлардың сыртында «түркпін» деп кеудесін дүңк-дүңк ұратын ұрдажық ұлтшылдар да жетіпартылады-мыс. Осының бәрін және Тайып билігімен ғана байланыста қару қате. Себебі, бұның бәрі Тайыпқа дейін қанатын жайып, қаулап өсіп болған жайттар. Алайда, Түркияда (тек Түркияда ғана емес, жалпы түркі елдерінің ішінде), түркі жұртының түгел болғанын іші-бауыры езіле ойлайтын ағайын да табылады. Әзірге олар аз. Сондықтан түркі бірлігі мәселесіндегі ойлар мен идеяларға қарсылар, жалаңаш скептиктер көп заманда «Түркі әлемінің дәуірі басталды» деп отырған бізді біреулер удай утопистің өзі екен деріне әддім жоқ. Оның үстіне, расы керек, осындай батыл болжамды айтқан қазақ мен емес, Ресейдің құрсауындағы Алтай Республикасы парламентінің экс-төрағасы Иван Беликов. Иванымыздың аты – Иван, сойы Беликов болғанымен затым алтайлық деп атойлап тұр. Сұлы көз, қап-қара қайратты қатты шашы қайыруға көне бермейтінін байқатады. Сондай келбеті мен мінезіне бағып ол Анкарадағы Түрксойдың үлкен жиынында осылай деді.

	Оқырманға ұғынықты болудың ретімен айта кетейін, Түркия астанасы Анкара қаласында 2012 жылы желтоқсан айының 21-і күні Лев Николайұлы Гумилевтің 100 жылдығына орай «Лев Гумилев және оның түркологиялық ғылыми мұрасы» атты конферция болды. Иә-иә, адам санасына түрлі эксперименттер жасап жатқан заманның ақпарат көздеріндегі алып-қашпа сөзге илана қалатын қауым «қиямет-қайымды» күтіп отырған күн еді бұл күн. Коференция барысында сөз алған алтайлық бауырымыз Беликов: «Бүгін Мая күнтізбесі бойынша тұтас бір кезең аяқталып, түркі жұртының дәуірі басталды!» – деді салған жерден. Жалпы, ХХІ ғасыр Түркі мәдениетінің ғасыры болатыны туралы қазір көп айтылуда. Бұның және алғашқы белгілері де қылаң беруде. Қазір Орта Азиядағы түркі мемелекеттері археологиялық қазба жұмыстарына ашық, археологтар мен антропологтардың назарын өзіне шұғыл бұрған елге айналды. Мәдениеті мен тарихының тылысымы да парасатты адамдарды тарта түсуде. Оны аз десеңіз, түркі жұрты Еуразия кеңістігін игеріп кететін қабілетке де ие екендігін аңғартып келеді. Ал осы Еура зия кеңістігінің тұтастығын заманында бек түсінген айтулы тұлға, түрколог – Лев Николайұлы Гумилев еді.

	«Сонау орта ғасырдан бастап-ақ Еуразия құрлығының ұлан-ғайыр даласын мекен еткен түбі бір түркі жұртының терең тарихын зерттеуші Батыс, Шығыс ғалымдары көп болған. Солардың ішінде Гумилев зерттеулерінің ерекшелігі – оның кешенділігі мен ауқымдылығында. Кеңестік кезеңнің үнемі бақылауы мен қуғынында жүрсе де алған мақсатынан бас тартпай, кеңес ғалымдарының түркі тарихына қатысты қасаң қағидаларын түбегейлі теріске шығаруында. Бүгінгі ұрпақ оның еңбектері арқылы түркілер тарихының ең ежелгі кезеңінен бастап, қәзіргі дәуірімізге дейінгі дереккөздерін саралай алады... Оның ұлыстардың пассионарлығы туралы тұжырымы мен Еуразия халықтарының тағдырлас тарихы туралы тұжырымдары бүгінгі еуразияшылдық қозғалысқа негіз болды» деді аталған конференцияны ұйымдастырушылардың бірі ТҮРКСОЙ халықаралық ұйымының төрағасы Дүйсен Қасейінов.

	«Енді осы Еуразиялық кеңістікті толтыра беруіміз керек. Түрктің бойындағы пассионралық қасиет қайта оянуда. Түркі мәдениетінсіз, түркілік санасыз, түркі тарихынсыз Еуразия кеңістігін елестету мүмкін емес. Ежелгі түркілер, сақтар мен скифтер, ғұндар мен қыпшақтар Еуразияның ен даласын еркін қоныстанған. Бүгінгі түсінікпен алғанда, Алтын Орданы да Еуразиялық мемлекет деп атауға болады. Біздіңше, Шыңғысхан идеялық тұрғыда ұлы түркілік идеяны көтеріп, қос мұхиттың арасын мекендеген халықтың жадындағы тарихи сананы қайта жаңғыртқан» дейді Түркі кеңесі Бас хатшысының орынбасары, профессор Дархан Қыдырәлі.

	Шығыстану, түркітану мәселесі заманында Батысты қатты қызықтырды әлі де қызықтырып келеді. Бұндай қызығушылықтың бәсінен Ресей ғалымдары да құралақан қалған жоқ. Бір қызығы біз бүгінгі күнге дейін сол еңбектермен жете таныс емеспіз. Аталған конференция барысында осы мәселеге екпін түсіре сөйлеген Дүйсен Қорабайұылының сөзінен кейін Түрік тарихы қоғамының төрағасы Мехмет Құлағұл Гумилев зерттеулерін түрік тіліне аударуға және деректі фильм түсіруге уәде берді.



	БІЗГЕ ҚАРСЫ... БІЗДІҢ ӨЗІМІЗ

	Жоғарыда түркі жұртының бірлігін түптеп ойлайтын жандардың бар екендігін, әзірге олардың аздығын айттық. Әйтседе, бірліктің алғашқы қадамдары нақты тірлікпен де көрініс табуда. Мысалы, 2012 жылдың ширегінде Түркі елдерінің кеңесі құрылды, Астана түркі елдерінің мәдени астанасы мәртебесін иеленді (2013 жылы бұл мәртебе Түркияның Ескішаһар қаласына берілді. Осылайша мәдени астаналар ауысып тұрады).

	Түркі Кеңесі түркі елдері үшін ортақ әліпби жасақтауды ұсынды.

	Түркі академиясының басылымдары: «Асыл мұра» антологиясы мен «Түркі дүниесі» альманағы жарық көрді.

	ЫстамбұлдаТүркі кеңесі жанындағы терминологиялық комитеттің алғашқы отырысы болып, түркітілді елдерге ортақ терминдерді түзу мен енгізу мәселесі қаралды.

	Осылай тізе берсек, біраз жиын мен келелі кеңестердің басын шаларымыз анық. Алайда, осыдан кейін түркі бірлігінің оп-оңай орнай қалмайтынын да іштей түсінеміз. Өйткені, біз... бізге қарсымыз. Турасына көшсек, біздің бір-бірімізден жылдар бойы алшақ өмір сүруіміз, бір-бірімізге бөтенси қарайтынымыз, жазудың, қаріп, таңбалардың ала-құлалығы, «сенен мен мықтымын» дегенге саятын паңкөкіректігіміз, арамызға жік салған арам пиғылдардың алабүлігінен туған алауыздықтың жағында болатынымыз, қала берді бүгінгі ел басшыларының саяси амбициялары мен пантүркизм үрейінен арыла алмауымыз бізді бір қолдың саласындай етіп біріктіруге де, кіріктіруге де қарсылық факторы болып табылады.

	«Саясат дертті нәрсе, – дейді замана ойшылы Ошо, – оны емдеу керек. Саясаттың емі – мәдениет». Мәдениеттің ел мен елді жақындастыра алатын құбылыс екендігі сан мәрте дәлелденгенімен үнді философның аузынан оның кезекті рет қайталануы ХХІ ғасырда тағы да мәдениетсіз өмір сүре алмасымызға дәлел болса керек. Демек, Әлемнің Әуезові мен Адамзаттың Айтыматовына табынып отыра бермей, мәселен қазақ-қырғыз жазушылары баяғы емен-жарқын жүздесулерді қайта жаңғыртып, табысуы ләзім іс. Осындай қалам бірлігі саны 20-дан асып жығылатын түркі елдерін тұтас қамтуы керек. Ол үшін «кітабыңды поштамен салып жібер» деп салбөкселенбей бүгінгі ғаламтор игілігін пайдалануға ден қою қа жет. Қаламбірлігі ғана емес, киногерлер мен композиторлар, баспасөз өкілдері мен ғалымдар, т.б. бірлігі де қазіргі түркі жұртын жақындастыра түсер еді. Зиялы қауым өз ішінен бірлік, ұғыныстық тауып қимылдаса, оған кім қой деп жатыр. Оған кім қарсы? Сөз жоқ, бәріміздің ішікі «меніміз» бен кертартпалығымыз, жатып ішер жалқаулығымыз, өз қотанымыздан әріге өріп бара алмайтын қортықсанамыз қарсы.

	Мына бір жайды айтайын. ТҮРКІСОЙ мен Еуразия жазушылар одағының жиынында қойқаңдап бір әзірбайжан бауырым жүрді. Сонымен әжүк-гүжік әңгімелесіп отырдық. «Сендер, қазақтар, қаншасыңдар?» деп сұрады ол. Мен елдегі қазақтың 11 миллионнан асып кеткендігін айттым.

	–Азсыңдар,– деді әзірім.

	–Өздерің қаншасыңдар? Білуімше, 8 жарым 9 миллионсыңдар.

	–Бұл Азырбайжандағы азырбайжандар, – деді таулық бауырым шалқайып, – сырттағы азырбайжандарды қосқанда 50 миллионның желкесіндеміз!

	–Біз де 50 миллионға жетіп қалар ма едік, кемінде 20 миллион боларымыз анық еді, 1920-30-шы жылдары халықтың тең жартысынан астамы қырылып қалды, асылып-айдалып кетті.

	–Даааа, – деді әзірім шоң мұрынын көтеріп, – сендер мекен ететін жердің табиғаты тым қатал ғой.

	– Осыны айтып отырған сенің Құдай тас төбеңнен ұрсын! – дедім мен оған, – Табиғаттың қаталдығынан қырылып қалатындай қазақ саған тышқан ба? Сталин деген дәдәң туралы естіп пе едің? Естіген болсаң қазақтың жағдайын сол дәдәңнан барып сұра.

	Бұл нені білдіреді? Меніңше бұл жаңағы әзірбайжан бауырымның біз туралы азды-көпті мағлұматтардан мақұрымсыздығымен бірге жанашымастығын, біздің Ахмет Байтұрсыновтай даналармен қатар жүрген өз ұлтының әзіз ұлдарынан, ағалар салтынан қол үзіп қалғандығын білдіреді. Менің де бүгінгі Әзірбайжан туралы ақпаратым аз, түсінгім кем. Қарабақ оны қалай зарлатты? Қаншама бейкүнә тағдыр қыршынынан қиылды? Қаншама сұлу саз, қаншама арман өшті? Білмеймін. Ептеп білгеніммен қабырғам аса қайыса қоймайтын сияқты.

	Еждер Ол. Жаңағы менімен әңгімелескен әзірбайжан. Жазушы екен. Бастабында әлгіндей әжік-гүжік әңгімеміз болғанымен ақырында біз бір-бірімізді елдерімізге шақырысып, төс түйістіріп қоштастық. Ол маған Қарабақ туралы материалдар, мен оған большевиктер қолдан жасаған алапат сұмдықтардың

	бетін ашатын деректер беретін болып тарастық. Жеңуге болады деп ойлаймын мен: біз... өзімізге қатысты қарсылықтардың бәрін түбі жеңеміз.



	АНКАРАДАҒЫ «АРҒЫН» ҚЫЗ

	ТҮРКСОЙ халықаралық ұйымының ғылыми конференциясы мен Еуразия жазушылар одағының Махмұт Қашқари атындағы түркі әлемі жазушыларының бәйгесіне олжа салған қаламгерлерді марапттау салтанатының соңы жанарларға алау жағып, жанды тербеген концертке ұласты. Ерфан Гүрдал жетекшілік ететін мемлекеттік Түркі әлемі музыкалық ансамблінің репертуарында түркі елдерінің 800-ден астам әні мен жыры бар екен. Өзімізге таныс татар сазы дейсіз бе, тыңдаған адамды ұйытып әкететін ұйғыр мақамы дейсіз бе, сыңсып сыр айтатын салар (қытайдың ішкі жағында тұрып жатқан түркі ұлысы) әні дейсіз бе, қаныңды қыздыратын қашқар-малқар әуені дейсіз бе, бірінен соң бірі төгіліп жатыр. Осындай бір рахман сәтте ансамбльдің жетекшісі Ерфан бей: «Нартуған. «Кәнекей тілім, сөйлеші». Орындайтын Фериял Түзүн» деп хабарлады. Сахнаға сәмбі талдай солқылдаған ашаң жүзді, ақмаңдай қыз батыл басып шықты да, «Нартуғанды» шалқытып қоя берді. Миллизм, дыбыс, тыныс – түгел қазақтікі. Қазақ Нартуғанның жырын айтып тұрғанына жан-жүрегімен толқиды ма, Фериял біздің әншілер ағып өте беретін қайырманы ерекше құбылтады екен. Жыр аяқталды. Көрермен бір сәтке тып-тыныш отырып қалды да артынша дүркіретіп қол соғып жіберді. Фериял сахнаның сыртына басын иіп кетіп қалса, айқай-дүрмекпен қайта шақырып алады. Қияр емес. Аялы көздері жарқ-жұрқ етіп әншінің өзі де шаттыққа бөленді. Оның да мынандай ықыласты жұрттың алдында тұра бергісі бар. «Қайран бабам, Нартуған!», «Қайран бабам, Нартуған!»... көкейге бұдан өзге сөз оралар емес. Ансамбльдің репертуарындағы барлық дүниелер осыдан кейін менің кеудемде Нартуған жырымен үндесіп, күмбір қақты.

	Фериялмен концерттің соңынан ғана ұшырасып тілде су мүмкін болды.

	– Қазақстанға мен жиі барып тұрамын, – дейді Фериял таза қазақ тілінде.

	– Қазақстанда оқып па едің?

	– Жоқ. Менің қазақша тілімді жетілдірген Нартуған ғой. «Кәнекей тілім, сөйлеші».

	...Бағана, ансамбльдің құрамында прима-қобыз тартып отырған бір әйелді байқағанмын. Қарлығашқанаттанып біткен көзінің қиығына қарап: «Не қазақ, не қырғыздың қызы шығарсың» деп ойлағанымын ішімнен. Қазақ қызы екен. Қазақ қызы болғанда менің Қапалыма (бұрынғы Талдықорған облысының іргелі ауданы еді) барар жолдағы Ешкіөлмес тауының етегіндегі «Абай» атындағы ауылдың қызы болып шықты! Жамырастық та қалдық. Түрік жігітінің етегінен ұстапты. Ләззат Мұлазымоғылы.

	Ләззат маған Фериял жайында айтып жатыр.

	– Бұл Фериял өткенде Қарағандыға барып «Керей» болып келген, таяуда Павлодарға барып «Арғын» болып келді.

	– Иә, мен – Арғынмын, – дейді Фериял. – Ләззат екеуміз осында «АН-2» болып жүрміз!

	Ал, керек болса!



	ТҮРКИЯДА ТҮРІК ТІЛІН ОҚЫП ЖҮР...

	Анкарадағы аз күндік сапарымызда студент іні-қарындастарымызды да жолықтырдық. Сұрап қоямын: «Не оқып жүрсіңдер?» «Түрік тілін». «Жөн екен». «Сонда қандай маман иесі боласыңдар?». «Түрік тілінің маманы боламыз». «Қазақстанда елдің бәрі жаппай түрік тілін оқи бермейді ғой, ал, бұнда түрік тілінің маманы болып қалуларың екіталай. Оны ойладыңдар ма?». «Енді көреміз, дипломатиялық қызметтерге тұратын шығармыз».

	Бұл менің Түркиядағы барлық қазақ жастарымен жасаған сұхбатым және содан түйген ойым емес, сонда да ашығын айтайын: мынандай оқу – «пәленбайдың баласы, ойбай, шетелде оқиды» дегенді ғана әйгілейтін әншейін оқу. Әрине, қазақ жастарының туысқан түрік тілін білгені, білгенде терең білгені өте дұрыс! Түрік тілі арқылы қазақ ұланы ғылым мен техниканың тілін меңгерсе,тіпті, керемет. Өйткені, Түркия – өндірісті ел. Құрылыс саласы, әсіресе, дамыған. Жастарымыз түрік тілі арқылы түріктерге тән отаншылдықты, ұлтын сүюді бойына сіңіріп оралса, бөркімізді аспанға атып қуанар едік. Ал, түрік тілінің маманы болуды қалайтын жастарымыз мүйізі қарағайдай түркологтарға айналып жатса ше? Міне, бізге Құдай тағаланың бергені осы емес пе?! Басқа елдерді қоспағанда бір ғана Ресейдің өзінен атақты Аристов, Астахов, В. Зерновтар бастаған екі жүзден астам түркітанушы ғалым шыққан. Олардың еңбектерінің бәрі құнды. Бірақ, орыс патшасының пиғылы, сәбет коммунистерінің ниеті олардың түркі әлеміне деген көзқарастарын да бұғаулап бақты. Ал, бүгін алтайлық бауырымыз Беликов айтпақшы, «Түркі дәуірі басталып жатыр». Бұл деген түркіні әлемге, әлемнен бұрын өзіне өзін танытудың арайлы таңы атты дегенді меңзейтін мезгілдің туған шағы.

	Ойыма түріктер «Гүлнәр ханым» деп құрметтеген Ольга Сергейқызы Лебедеваның ерлігі түсіп отыр. Түрік, араб тілін тәп-тәуір біліп алған ол 1881 жылы Константинопльге жол тартады. Сондағы мақсаты – Пушкинді түріктерге жеткізу екен. Сол кездегі түрік пашасы Лебедеваның әрекетін тыңшылыққа, дін таратушы миссионерлікке балап, өзін қатаң бақылауға алады. Сөйтіп, күндердің бір күнінде Ольга ханым түріктің мықты жазушысы, әдебиетшісі Ахмет Мидхатпен жолығады да ойындағы бар сырын ақтарып салады. Ақырында мұратына жетеді. Ол түрік тіліне Пушкинді, Лермонтовты, Толстойды аударды. Орыс әдебиетін Кіші Азияның кіндігіне байлады. Кейін оны түріктер жақсы көріп кетті. Түрік сұлтаны оны «Шапағат» орденімен марапаттады.

	Сонда деймін ғой, біздің «түрік тілін оқып жүрміз» дейтін жастарымыз қазақтың ақындары мен жазушыларын Гүлнәр ханым сияқты түрік тілінде насихаттай алса, қалай болар еді. Түрік тілі арқылы қазақ әдебиеті Кіші Азияға, Қапқазға, Иранға кетер еді. ТҮРКСОЙ, Түркі елдері кеңесі, жалпы түркі бірлігіне қатысы бар ұйымдар мен жекелеген тұлғалар осына да бір ойға алса дейміз.

	Біз, түркі әлемі вербальді мәдениеттің аясындамыз: ашықтықты, еркін қарым-қатынасқа түсуді қалаймыз. Еуразия кеңістігін толтырып, құлаш ұруға мүмкіндік тудыратын да біздің осы қасиетіміз болса керек.

	Abai.kz 2013.01.10



	ҚАРАШАЙ ДЕГЕН ЕЛІМ БАР

	 Жақып Өмерұлы басқаратын Еуразия жазушылар одағының шақыруымен Түркияда болғанымызды, Түркия астанасы Анкарада ТҮРКСОЙ халықаралық ұйымы өткізген «Лев Гумилев және оның түркологиялық ғылыми мұрасы» атты халықаралық конференцияға қатысқанымыз туралы осыдан бірер күн бұрын баян еткен болатынбыз. Енді ұғып білгенімізді, көңілге түйгенімізді әріқарай тағыда әңгіме етіп көрейік.



	«НҰРСҰЛТАН АҒА», «НҰРСҰЛТАН АҒА»

	Анкарадағы еңселі биік үйлерді көріп Алматы мен Астананы аралап жүргендей болдым. Өйткені, біздегі тұрғынжайлардың дені түрік бауырлардың қолынан өткен. Басқа-басқа, түріктер құрылыс саласын әбден-ақ меңгеріп алған сияқты. Басбақан Тайып Ердоған «жасы» елуге жеткен көпқабатты үйлерді бұзғызып, орнына жаңасын салдырып жатыр екен. Түріктер бұны маған мақтанышпен айтты. Сыртта жүрген адам өз елінен де жетістік тауып сөйлеуге шебер ғой, мен де біздегі ескі үйлердің «сноскіге» кетіп бастағанын білдірдім. «Соның бәрінің бастамашысы Нұрсұлтан аға шығар» дейді түріктер. Түрік ағайын қазақ басшысы Нұрсұлтан Назарбаевты Кемал Ататүрікпен тең көреді (бұл жерде барлық түріктің байламы осы екен деп пікір түюге бола қоймас, бірақ, менің қасымдағы қардаштардың сөзіне қарағанда солай). «Нұрсұлтан аға», «Нұрсұлтан аға» деседі олар. Менің түркішіл түрік ағайындарымның Назарбаевты жақсы көретін себебін ілгерідегі мақаламызда ептеп аңғартқандай болғанбыз: қазіргі Түркияны діни ағымдар жайлаған, діни ағымдар өкімет тарапынан да барынша қолдауға ие. Олар әлемнің қай түкпіріне барып діни уағыз жүргізсе де, мектеп ашса да, қаржыдан қиналмайды. Қаражатты Басбақан Сауд Араб елінен алып бере береді. «Түркия сыртқы қарызды қайтаруды бастағанымен, Сауд Арабияның алдындағы борышқа белшесінен батуда. Киім-кешек нарығын қытай жаулап алды. Түріктер өнім шығарудан қалды», – дейді менің жолбасшым Уфук Тузман.

	Түрік жерінде мұнайдың мол қоры да бар көрінеді. Алайда, түріктер ол қазынаны игеруге асықпайды. Себебі: Еуропамен мұнайды кейінірек игеру туралы келісім жасалған. «Батыс бәтуа бермесе, егін егуден де қалармыз түбі. Егін жердің астындағы минералды жердің бетіне тартады екен ғой. Егініміз күндердің бір күні «мұнайды сора бастаса», Еуорпа бізге егінді ектірмейді», – дейді Уфук.

	Түркия – Премьер-министрдің басқаруындағы ел. Премьерді «Басбақан» атайды. Қазіргі Басбақан Тайып Ердоған елде Президенттік билік институтын қалыптастырғысы келеді. Сөйтіп, алдағы жылдары сайлауға түспекші. Ердоғанның ертерек әрекетке көшуіне орай оппозиция да қимылға кіріскенге ұқсайды. Көше толған ереуіл. Полициямен қақтығыс. Ердоған болса полицияға ерікті беріп қойған. Пәрменін Парламент арқылы заңдастырып алған Ердоғанның полициясы күш жұмсауға, қажет жерінде қару қолдануға дайын. Түрік телеараналары полицияның халыққа оқ атқанын да біз барған екі үш күндікте көрсетіп қалды. Міне, осындай халді бастан кешіп жатқан түркішіл түріктер Назарбаевты түркі әлемінің көшбасшысы, ақсақалы, еліне жақсы қарайтын бейбіт адам деп біледі. Байқауымша, түріктер Нұрсұлтан ағаның артында қалың қазақтың тұрғанын да үлкен есепке алатын секілді. Неге? Өйткені, түркі әлемінде Түркия жалғыз емес. Түркия бойындағы өз қуатын жақсы сезінеді, Қазақтың да қуатын қапысыз аңғарады. Алдыңғы жазуымызда әзірбайжан жазушысы Еждер Ол «біз елу миллионбыз!» деп кеудесін көтергенімен, Иранға сіңіп кеткен 40-45 миллион әзірбайжанды енді әзірбайжан жасау да, Қапқазға оралту да мүмкін емес. Ал, Бакудегі әзірбайжандар тілінің ұқсастығына қарай түріктердің бауырына кіре түсуде. Ендеше алдағы замандарда түрік тілі әзірбайжан тілін «жұтып» қойса, оған таңқалмаймыз. Өзбек өзімен өзі отыр. Түркі тілінің қыпшақ тобына кіретін елдер қазақ тілінің аясына бірігуі мүмкін. Демек, түркілер арасында екі тіл, екі ел: қазақ пен түрік жетекшілік тізгінін ұстайды. Әрине, бұл болжам. Менің болжамым ғана емес, түркілердің бүгіні мен ертеңіне сергек қарайтын азаматтардың ортақ көзқарасы.

	Біз, әрине, Қазақстанның ішкі ахуалы, сөз бостандығы, әлеуметтік жағдайы жөнінде Батысқа барып баяндама жасап қайтатындардың қатарынан емеспіз. Түркияға баруымыздың себебі де мүлде басқа. Сондықтан Қазақстан жөнінде, Қазақ Президенті Назарбаев турасында мақтау марапат айтып, ақжарылып сөйлеген ағайынның аузына қарап қойып қана отырдық. Әдеп солай. Оның үстіне өз еліңдегі адами құндылықты, гуманизмді, ұлт пен ұлыс өкілдеріне деген құрметті бағалаудың қисыны да осындайда туып жатады.

	«Нұрсұлтан аға барша түркі баласына қамқор ғой», – дейді түрік бауырларым. «Жалпы қазақ сондай. Бауырмал, дархан, кең. Қазақ қытымыр болса, қазақ өзімшіл болса, жалғыз адам не істей алады? Нұрсұлтан ағаларыңыз да қазақтың бір баласы. Сондықтан басқаша бола алмайды», – деп сәл түсінік беруіме тура келді осы арада. Расында, жабыққанға жаны ашымайтын, мұқтажбен мұңдас бола қоймайтын қазақ баласы кем. Алыстағы қарашайлардың басындағы кепті ойлағанда біздің де сол жанашырлық сезіміміз лап берді.



	ҚАРАШАЙ ДЕГЕН ЕЛІМ БАР

	Анкараның шығыс жақ бетінде, қаладан 20-30 шақырымдай жерде, қарашайлардың ауылы бар. Ауыл түрікше – Яғлыпынар, қарашай тілінде – Жаулы аталады. Қарашайлармен Анкараның шетіндегі бір дәмханада ұшырастым. Түріктерге қарағанда көздері сәл қысықтау. Қайсібірінікі дөңгелек. Сондай рең сипаттарымен де, тілдерімен де қарашайдың қазағыма жақындығын бек ұққандаймын. Аудармашысыз аңқылдап сөйлесіп отырмыз. Есімдері де қазаққа келеді: Ақын, Әділхан, Сәлім. Ақын бұрын әкімдік қызмет атқарыпты. Әділхан тәржімашы ақын екен. Қарашай-малқар тілінен түрік тіліне өлеңдер аударып танылыпты. Сәлім – құрылысшы. Сәлім Итез. Астанадағы Ақ Орданың жобасын сызып, құрылысын жүргізген осы азамат болып шықты. Өзі тым қарапайым. «Құрылыстың басы-қасында болдық қой», – деп сыпайы ғана тіл қатты. Одан әрісін мен де қазбалап сұрамадым. Өйткені бұл жігіттер ас үстінде әлденеге алаңдап, асығып отырғандай болды. Жаулыға барған кезде Әділхан, Сәлімдердің алаң көңілдерінің сырына жеттім.

	Сүрия. Түріктер Шам – Сирия елін осылай атайды. Сүрияда мыңнан астам қарашай тұрады екен. «Біздің қолымыз жеткен есеп бойынша, 1200 қарашай», – деп нақ тылай түсті жолбасшым Уфук. Сол Сүрияда басталған сүргіннен қарашайларды қалай аман алып шығамыз десіп Түркияның қарашайлары бір қараша үйде бас қосты.

	Түркия қарашайлары 2006 жылы алыс-жақыннан сұрастыра жүріп қарашайлардың жалпы саны 400 мың екендігін анықтапты. Түркияда 20 000 қарашай, АҚШ-та 5500 қарашай, т.б. тұрады деп келетін мәліметтері және бар. Қарашайлар Түркияға 1886-1889 жылдар аралығында ауып барған. Одесса арқылы қара теңізді кешіп өткен қарашайлардың дінді берік ұстанған тақуалары кезінде Сүрияға өтіп кеткен көрінеді.

	– Біз азбыз, – дейді Түркия қарашайлары қамығып, – жер бетінен жойылып кету қауіпі төніп тұр бізге. Сондықтан бірімізді-біріміз көзіміздің қарашығындай сақтауымыз керек. Мекен-тұрағына көзіміз жетіп, біле тұра бір қарашай баласын жоғалтып алсақ, о дүниеге күнәһар болып аттанамыз. Із-түссіз жоғалған бір қарашай баласы үшін фәниге барғанда жауап береміз.

	Қапқаздағы қарашай-малқарлардың не қам-тірлік жасап жатқандығынан хабарсызбын, ал, Түркия қарашайлары қор құрып, барын ортаға салып Сүриядағы қарашайларды «сатып» алуда. Сүрия азаматтарына шетке шығатын төлқұжат бере бермейді. Сондықтан Түркия қарашайлары Сүрия қарашайларын алдымен төлқұжатпен қамтамасыз етуі керек. Ол үшін Сүриядағы берекесі кеткен әкімшілік орындарына астыртын пәре береді. Сөйтіп, қолдарына төлқұжат ұстаған қарашайларды босқын ретінде Түркияға әкеліп қоныстандырмақ. Осы күндері Сүрия мен Түркияның арасындағы Һатай қаласында босқындардың алды орналасып та үлгеріпті.

	Мен қатысқан жиында Сәлімдер АҚШ-тағы қарашайлармен байланысқа шығатындығын, олардың күйі жақсы екендігін айтып отырды. Осылайша олар елбесіп-селбесіп Сүрия сүргінінен қандастарын құтқарып қалмақ.

	Сыртқа шықтық. Шағын ауыл абажадай қаланың жарығынан жасқанғандай бұйығып шамын тегіс сөндірген. Алашабыр бұлттардың арасында жүдеу ай жүзіп барады. Қарашайлар мені кезек-кезек құшағына алып қоштасып жатыр. «Келіп тұр, осында бір елің бар» дейді. Қарашайлар ауылды «ел» депте айтады. «Иә, – дедім мен, – қаршай деген елім бар!»

	Қарашай – қазаққа, қазақтың тіліне етене жақын түркінің бір бұтағы. Ономостикалық атаулар, жер-су аттары, жанжануар, құс атаулары, тұрмыс жабдықтары қазақ тілінде қалай аталса, қарашай тілінде де солай аталады. Мысалы, біз сияқты олар да жұлдызды -жұлдыз, жолды – жол, пышақты – пышақ, қылышты – қылыч, құсты – құш деседі.

	Қарашайлар өздерін «қара қыпшақ», қазақты «сары қыпшақ» дейді. Қарашайлардың түсіндіруінше, қазақтың «сары қыпшақ» аталуы далада, ойда өмір сүретіндігіне байланысты екен.

	Жауылға барғанымда білдім, менің жолбасшым – Уфук мырза қарашай болып шықты. Түркістанда біздің әйгілі айтыскеріміз Бекарыс Шойбековпен бірге оқыпты. «Бекарыстың үйіне талай барғанымын, тіпті айтысқанмын», – дейді. Уфук қазақ тіл әдебиетінің арадгерлері – Рахманқұл Бердібай, Мырзахмет Мекемтас, Алма Қыраубаевалардың дәрісін тыңдап, сабақ алыпты. Қазақша ағып тұр. Мақалдап-мәтелдеп сөйлейді. Жары қазақ қызы екен. Нарынқол жақтан.

	– Қазақстанның шекарасы ашылғанда оқуға баратын талапкерлердің тізіміне жазылып, сынақ тапсырып қойғанымен картадан Түркістан қаласын таппай дал болғаным бар, – дейді Уфук. Түркістанды бастапқыда картадан таба алмаған Уфуктің талабына ата-анасы да қарсы шығып: «Қазақстан деген не ел? Онда барғанда не табасың? Қазақтың тілін үйреніп қайда бармақсың?» деп қарсы да болыпты. Бірақ алған бетінен қайтпаған Уфук Түркістанда оқып қазақ арасынан достар табады. Қазақты өз еліндей көріп кетеді. Назарбаевтың бір реткі сапарында, тіпті, тілмәштық қызмет те атқарады.

	Уфук Түзманның арғы тегі де Қапқаздан 1900 жылдары Түркияға ауып келіпті. «Ұлы атам заманында еті тірі, өжет кісі болса керек. Қарашайлардың көшін ұйымдастырып жүріп елге қайтып бір барғанында басқыншы орыстардың қолына түсіп итжеккенге айдалып кетеді. Әжемнің сіңілісі Жұлдызхан жөргектегі күйінде шырылдап қала береді. Оны біреулер асырап алып титтей Жұлдызхан ақырында қазақ жерінен бір-ақ шығады. Қазіргі Жамбыл облысының Кемер деген ауылында қазақ отбасында тәрбиеленіп қазақ жігітімен бас құрайды. Әжем 107 жасқа келіп қайтты. Жарықтық өле-өлгенінше сіңілісін іздеп, ах ұрып отыратын. Түркістанда оқып жүр ген кезімде мен сол Жұлдызханды таптым. Жұлдызхан өмірден озған екен. Алайда ұрпағымен табыстым. Қазір хат-хабар алысып, барып-келіп тұрамыз, – дейді Уфук.

	«Қазақ болып кеткен» (өз сөзі) Уфуктың балалары да қазақ топырағында дүниеге келіпті. Үлкені Юнұс Еміре 2003 жылы Түркістанда туса, қызы Анисат 2008 жылы Тараз қаласында іңгәлапты.

	Уфук қазір Түркияның Мемлекеттік телерадио компаниясында қазақ редакциясында қызмет етеді. Қазақ тілінде интернет парақшасын жүргізеді.

	Түркиядағы сапарымызда қарашай-малқар жазушысы Мүтәліп Бекппаевпен танысып, аға-іні болып кеттік. Мүтәліп аға да біздің Жамбылда туып өсіпті. Қазақ десеңіз елжіреп тұр. «Олжас аға бір кітабына «Мүтәліп туысқаныма» деп қолтаңба жазып берді» дегенді қайта-қайта айтады.

	Қарашайлар туралы сөзімді осы Мүтәліп ағаның «Қасқыр-адам» әңгімесімен тиянақтамақпын.

	Еуразия жазушылар одағы жариялаған Махмұт Қашқари атындағы байқаудың жүлдесін иеленген шығармасында Мүтәліп аға Совет өкіметінен қашып, қырық жыл Қапқаз тауларын паналаған адамның ерлігін әйгілепті. Елсіз-жансыз аспан тауларды мекен еткен адам өзіне тек қасқырды ғана серік тұтып, бірге өмір сүреді.

	Күндердің күнінде әлгі адам әбден қартайып таудан ел ішіне оралады. Қасқыр-адамды көргендер сұрайды: «Қырық жыл қашып жүргенде не таптың? Оданда сотталып кеткенің дұрыс еді ғой. Сотталсаң 10-15 жылда жазаңды өтеп аман-есен шығар едің. Енді мынандай болып келіп тұрсың. Осы тірлігіңді қалай түсіндіресің?» деп. Сонда қасқыр-адам:

	– Мен қырық жыл қашқын болып өмір сүрген жоқпын. Азат ғұмыр кештім. Тәнім ғана емес, жаным мен рухым да азаттықтың ауасымен тыныстады. Енді таяуда мәңгілік азат әлемге аттанамын, соның алдында басын сорға байлаған елдің жайын бір рет көріп кетуді жөн көрдім, – дейді.

	Қасқыры да, адамы да, қаламгері де қазақтың табиғатымен үндесетін қарашай деген елдің ендігі тағдыры не болар екен? Нұрсұлтан ағаның құзырындағы қазақты, сырттағы жаутаңкөз бауырларымды, көші-қонның бұйдасын бұра тартып жүрген сұмпайыларды ойлай отырып осы сауалдың жауабына да алаңдап Алматыма оралдым

	Abai.kz 2013.01.14



	ҚАЗАҚЫЛАНҒАН СӨЗДЕРГЕ ҚАРСЫЛЫҚ ПА, ӘЛДЕ ҚАЗАҚҚА ҚАРСЫЛЫҚ ПА?

	 Тіл – жаңарып, түрленіп, дамып, күрделеніп тұратын құбылыс. Бірақ, осының бәрі тілге тән екен деп, тілді «тілімтілім» етуге әсте болмайды. Әсте болмайдымыз аз, мүлде болмайды. Әңгімеміз ана тіліміз – қазақ тіліне қатысты өрбитіндіктен турасына көшейін, қазір «әліпті таяқ» деп білмейтіндер әдебиетке әлекедей жаланып келіп әлек салып жатыр. Әйткенмен де, Жүсіпбек Қорғасбек ағамның тәмсіліне салып қайырсам, айтайын дегенім бұл емес. Оның үстіне қазақ тілінің бар мүмкіндігіне көркем әдебиет тілі өлшем бола алмайды. Қазақ тілінің қорында кәсіптік, салалық сөздер жетіп артылады. Мал шаруашылығына, аңшылыққа, диханшылыққа, балық шаруашылығына, медицинаға, тұрмыстық заттарға, астрономияға, т.б. қатысты сөздер қаншама! Марқұм, жаны жәннатта болсын, Жағда Бабалық ақсақал көзінің тірісінде қазақ тіліндегі түбір сөздердің өзі бір миллионға жетеді деп жүретін. Міне, керемет! Ал, қазір осы кереметіміз қазақ тілінен баламасын тапқан, жас ұрпақтың күнделікті қолданыстағы тіліне айналған жаңа ғылыми техника тілімен, саясат тілімен, мәдениет, философия тілімен ілгерлеп барады. Бүгінгі жас буын үлкендер сияқты «самолет» деп «самбырламайды», «ұшақ» деп «ұшып-қонып» кете береді. «Класс» деп тыраштанбай-ақ «сынып» деп сырғи салады. Осы «ұшақ», «класс» дегеннен шығады. Менің бір жақын досымның баласы ілгеріде, ұмытпасам, 2004-2005 жылдар-ау деймін, мектеп табалдырығын аттайтын болып апасы (досымның жұбайы) баласын жетектеп дәрігерлердің тексеруіне барады. Барса, бәрі дұрыс! Баланың денсаулығы, оқуға қабілеті толығымен жетеді. Ақ халатты абзал жандар кітапшаға оң бағаларын беріп, жазып жатады. Тек... көз дәрігері ғана «балаңыздың көзі нашар көретін сияқты» деп тұжырым жасай жаздайды.

	Сөйтсе, әңгіме былай болған екен. Дәрігер баламызды арқалығы бар орындыққа отырғызып қояды да, бір көзін дөңгелек табақшамен жапқызып, қабырғада ілінген суреттерді сұрай басатайды. «Мынау не?» дейді ол күшікті көрсетіп. Күшік көріп өскен бала күліп жіберіп, «күшік» дейді. «Мы нау не дейді?» баланың көзінен көзін алмай қарап тұрған медбикеміз тағы бір мақұлқаттың әлде бір заттың суретін сұқ саусағымен меңзеп. Баламыз жаңылмайды. Бірақ, медбикеміз «ал, мынау не?» деп «қанатты құсты» көрсеткенде «ұшақ» дейді біздің мемлекеттік тіл мәселесімен ерте шұғылданып қойған «қағынды келгір» қара сирағымыз. «Не дейсің?» деп қайталап сұрайды қайран ақ халатты абзал жан әлдебір «ақауды» баланың бойынан байқап қалғандай. «Ұшақ» дейді ұлымыз ұмтылып. Осы кезде медбике байқұс күрсініп жіберіп: «Татеша, айыпқа айып етпеңіз, баланыз дұрыс көрмейді» дейді досымның жұбайына қарап. «Неге көрмейді? Көреді», – дейді асықпай сөйлейтін біздің құрдас. «Көрмейді, – дейді медбике қыз қызынып кетіп. – Көрсе, самолетті «пышақ» деп ножикпен шатастырмас еді ғой». «Ол «пышақ» деген жоқ, «ұшақ» деді. Өйткені, бұ бала «самолет» дегенді естімеген. Самолеттің аудармасын – ұшақты біледі», – дейді мән-жайды бабымен баяндайтын құрдасамыз. Сол кезде барып медбике шіркін, «е-е» десе керек.

	Ал, біз «е-е», десек те, «не» десек те, кейінгі бірер жылдың жүзінде әлгі «ұшаққа» қарсы «құшақ-құшақ» пікірлерді қаулатып жүрміз. Неге десеңіз, «ұшақ» деген түріктің сөзі екен. Сол түріктің түкке тұрмайтын сөзіне байланбай самолетімізге қайта мінгеніміз дұрыс екен. Тілшілер сөй деп жатыр. Ғалымдар сөй деп жатыр. Тілші-ғалымдар былай тұрыпты, ойбай-оу, ақжағалы ұлықтардың өзі сөй деп жатыр емес пе? Құдай-ау, бізде ұлықтар айтқан соң жан қала ма, бәріміз жарбаңдап, жабыла ұрандап ұшақты расында пышақтап тастауға бел буып, түнеріп алғанбыз. «Ұшақ» деген «ұшынып өлсін» дегендей жағдайдамыз. Сонда деймін ғой, ұршығы айналғыр «ұшақ» деген сөздің қазаққа не қастығы болып еді бұрын соңды? Не істеп қойды ол қазаққа?! «Кәріқұртаң, шал-шауқан, аға буын енді қазақ тілін үйренбейді, үйренсе, жастар үйренеді» деді билігіміз бір кезде. Келісе кеттік, әдетімізше көне қойдық. «Жас буын бірер жылда қазақша сайрап шыға келетін шығар» дестік. Қайдам. Қазақ тілінен айну, қағынан жеру қазақ ортасында сәбет өкіметі кезіндегісінен әрі қарқын алып кетті. Қазақ жастарының «тілін сындырған» бірер сөздің бірегейі айналайын «ұшақ» еді, соның өзін көп көріп ұшырып әкетпекпіз осы күндері.

	Қазақ билігі қит етсе, «халықаралық термин сөздерді қазақшалай берудің қажеті жоқ» деп ежірейіп, қасқыр көрген ешкі көзденіп шыға келеді. Онысын бір реттен дұрыс та делік. Бірақ, кейде қатты кетіп қалады. Мысалы, самолетті әлем халықтары бірауыздан «самолет» деп атамайды. Бүгінгі жер шары тұрғындарына ортақ тіл – ағылшын тілі десек ұшақты, кешіріңіздер, самолетті ағылшын тілін білетіндер – «плэйн» (plane) дейді. Солай екен, ендеше әлгі халықаралықшылдығымыз қайда қалды? Сірә, бұл біздің «халықаралық термин сөздерді сақтайық» дейтін сақтығымыздан емес, ұшақ деген пәлені айтып, түркішілдіктің ұшығына шалдықпай, самолетімізбен салып ұрып сол баяғы «қонысымызға», ормандай қалың орысымызға оралайықтың ашық беті болса керек. Әйтпесе, қазақ тілді ортаға әбден сіңісіп, тіпті, оңай айтылатын ұшақта неміз бар? Оны аз десеңіз, «ұшақ» сөзі қазақтың тәуелсіздігімен бірге жасасып, бірге өмір сүріп келеді. Сондықтан бір қатал заң шығарып, қатаң бақылап, «ұшақ» дегендерді қарақшы, қаныпезерлермен теңдей етіп қамап тастамасақ, халықтың аузы үйреніп қалды, әй, енді тыйлмайды-ау...

	Ұшақ сорлының күйін кешіп бастаған тағы бір сөз бізде – мұражай. Мұражай, рас музей. Ағылшын тілінде – museum. Мұражай, бірақ, музейдің қазақ тілінде әп-әдемі баламасы болып қалыптасып үлгерді. «Жай» деп қазақ тұрақ-мекенді, шаңырақты, т.б. атайды. Сонда мұражайымыз мұраға қалған заттардың – жәдігерлердің жайы, баспанасы, үйі деген ұғымды білдіреді емес пе? Музейді мұражай десек, еліміздің өткен-кеткенін экспонаттар арқылы танығысы келетіндер маңдайшадағы «мұражайды» көріп, мұрнын шүйіріп кетіп қала ма? Түсінбедім. Бұл да сол «сұмдық-ай, қазақшаланып бітіппіз ғой, бүйтуге болмайды» деген қасарыспа мінезден туған қырыс бірдеңе. «Зертхана», «мұрағат» деген сөздердің де қазақылығына билігіміз бишік үйіріп бастады қазір. Ендеше ешбір сөзді, әсіресе, орыстан келген кірме сөздерді аудармай, қазақша баламасын іздемей, түртінбей, шұқынбай тыныш жүрейік. Сол дұрыс. Сол дұрыс десек те, тілдің жаңарып, түрленіп, жаңа қуат алып, жаңалыққа бейімделіп өмір сүретін мәдени құбылыс екендігін ойласақ, қайран қазақ тіліне жаның ашиды. Биліктің жаңағындай сөздерге жармасуы – қазақ тілі ғылымға, заманға икемделмей «қойын құрттап, айранын ұрттап», «жер тырмалап», «аң қағып» далада қалсын деген күмәнді пиғылын аңғартады біздіңше. Кезінде Ахмет Байтұрсынұлы бастаған алаш ардагерлері бөтен тілден еніп жатқан сөздерді аударғанда оның қазақша баламасын дәл табайық, қазақтан табылмаса, түбі бір түркі жұртымыздан іздейік, олардан да табылмаса, сол сөзді қазақ тілінің табиғи заңдылығына орай пайдалана берейік десіп бәтуаласқан екен. Соны бүгінгі тілші ғалымдарымыз да пайдаланып отыр. Тілшілерімізді «түк білмейтін топас» деуге өз басым әсте келіспеймін. Өйткені, тілші ғалымдардың саясат бақпай алаңсыз жұмыс істеуіне биліктегі бұттышаттымен жүрген шолақ белсенділер мүмкіндік бермей келеді. Соның салдарынан болып қазір кәсіби білігі кем, қазақ тілінен мақұрым біреулер адам ұялатын аудармалар жасап, былай да қағажу көріп жасып қалған қазақ тілін мазақ тілге айналдырып бітті. Қазақтың мазаққа айналған тілі қазір қайда жоқ дейсіз. Әуе компанияларының ұшақтарында, пойызда, халыққа қызмет көрсететін орталықтарда, банктер мен салық органдарында, биліктің дәліздері мен бөлмелерінде, компьютерде, ұялы телефондарда, т.б. Бір қызығы қазақ тілінің төл сөздеріне айналып үлгерген «мұражайлар» мен «мұрағаттарды» «мұрнынан тесіп жетекке алған» билік әлгіндей масқараның біріне міз бақпайды, селт етпейді. Әйтпесе, соны қазақ баспасөзі саңырау естіп, меңіреу ұғатындай дәрежеде айтып, жазып болды емес пе? Байқұс қазақ жорналшысына сондай сорақы сөздер мен сөйлемдердің алдында өртеніп өлу ғана қалды. Басқасының бәрі тынды.

	Біздің ептеп білуімізше, «ұшақ» пен «мұражайға» байланысты пікір алдымен Елбасымыздың аузынан естілді. Сол сол-ақ екен, қазаққа, қазақ тіліне, қазақтың ұлттық намысына қарсы ойланбастан тұра шабатын белсенділер жінігіп кетті. Жә, Елбасымыз да адам баласы. Ана тілінде сөйлеп, ән салғанымен тіл маманы емес. Жаңылысуы бек мүмкін. Соны маңындағы жауапты адамдар жігін жатқызып жеткізсе, түсінетін шығар. Әншейінде «Елбасымыздың тапсырмасы» дегенде ауыздарынан жалын төгіп, ақырында істің соңын бұлдыратып жіберетін шенеуніктеріміз неге осы тілге қатысты мәселеде Елбасының «тапсырмасын» артығымен орындауға құлшынып тұрады? Түсіне алмай-ақ қойдым. Жо-жоқ, сіздер түсінетінді мен де түсінемін. Білемін әбден. Бірақ, сіздер мына жайтты да біле жүріңіздер: басқа жағдайда басқа, біздің орыс тілді жігіттердің өзі қазақ мәселесіне келгенде Ғабит Мүсіреповтің «Этнографиялық әңгімесінің» кейіпкерлері сияқты «атекем айтсынның» алдына түсе қояды. Қанша дегенімен қазақ қой, өйткені. Әңгіме есіңізде ме? Заманнан іргесін аулақ салған, тозған, сол сорлы халіне қарамай өзінше мықтымсыған ауылдың бейбақтары қимылдауға ерініп «атакем айтсын» деп мүлгіп отырады ғой. Біздің шенеуніктер де сондай – Елбасы айтпай ерін қимылдатпайды. Олар осы күндері екі иықтарының ортасындағы мойынға мінген домалақтың не екендігін де ұмытып қалғанға ұқсайды. Әйтпесе, қазақыланған сөздерге қарсылық – қазақтыққа қарсылық екендігін ұғатын жағдайға жетті емес пе?

	Abai.kz 2013.02.07



	БҰЛ ҚАЙДАН ШЫҚҚАН 60 ПАЙЫЗ?

	Тәуелсіздік алған жылдардың алғашқы айларында-ақ қазақ тілінде сөйлеп кетуге саяси ерік-жігері мен сауаты жетпеген қазақ билігі қырық сылтау тауып баққанын жақсы білеміз. Сол қырық сылтаудың бірі «қазақтың тең жартысы ана тілінде сөйлей алмайды» дегенге саятын. «Тең жартысы» деген текенің мүйізіндей теңеуден кейін ұялды ма, әлде, қандайда бір статистикалық мәліметтер ықпал етті ме, биліктегілер кейін қазақтың қырық пайызының қазақша тіл сындыра алмағанына «көзімізді жеткізді». «Көзімізді жеткізіп» қана қоймай, әлгі «шындықты» күнделікті дәлелдеумен келеді: ресми жиындардан бастап, ұсақ-түйек бас қосулардың бәрі бәз-баяғы қалыпында, орыс тілінде өтеді. Мемлекеттік деңгейдегі шешімдер мен мәстек мекемелерде қабылданатын бұйрықтар мен тапсырмалар да қып-қызыл сәбеттік кезеңдегі «келбетінен» өзгерген емес. Бірақ, соның өзінде қырық пайызға «қырымыз сынбай» жүр еді, біздің ұлтшыл ақсақалдарымыз алпыс пайызға ауыз салыпты. Турасына көшсек, қазақтың 60 пайызы қазақ тілінен мақұрым көрінеді. Осы «60 пайызға» аса нана қоймайтынымызды ілгеріде, 2008 жылы «Жас қазақ» газетінде жазған едік. Ол кезде халық санағына бір жыл бар-тұғын. Сонда да еліміздегі демографиялық деректерге сүйене отырып, «60 пайыздың» тым артыққа сілтенгенін аңғартқанбыз. Алайда, атаң қоқи «60 пайыз» алдымыздан шыға беретін болды. Ендеше, мына деректерге бір рет көз жүгіртіп алып, әңгімемізді әріқарай жалғайық:

	2013 жылдың 1 ақпанына дейін елімізде жалпы жан саны 16 миллион 911 мың 911 болыпты. Соның 9 миллион 264 мың 946-сы қалада, 7 миллион 646 мың 965-сі ауылды жерлерде өмір сүреді екен. Қыр қазағы тұтас зәузатымен ана тілінен айнымағанын есепке алсақ, жаңағы «60 пайыздың» адымы дәл осы жерде тұсалады. Әрине, 7 миллион 646 мың 965-тің бәрі түгел қазақ емес делік. Ауылды жерлерде дүңген, ұйғыр, кәріс, орыс диаспорасы да қара көрсетеді. Алайда, аталған диаспорлар тілі (оның ішінде орыс тілі) ауылдағы қазақ тілімен бәсекелесетін қабілетінен толықтай айрылуға жақындады. Жастары қалаларға, көбі Ресейге біржола қоныс аударды. Мәселенки, орысқолды қала саналатын Қарағандыдан 2010 жылы 29 971 адам, Павлодардан 15 758 адам, Солтүстік Қазақстан облысынан 17 058 адам, Шығыс қазақстан облысынан 38 402 адам көшіп кетіпті. Есесіне, Қарағандыға дәл осы жылы 27 597, Павлодарға 13 529, Солтүстік Қазақстан облысына 12 992, Шығыс Қазақстан облысына 31 946 қазақ қоныстанған. Қоныстанып, қоңыр тірлік бастап жатқанның бәрі Атажұртына оралған қазақтар екені анық. Ал, олардың орыс тілінде сөйлеу былай тұрыпты, ләм деп түсінбейтіні бесенеден белгілі.

	Баспасөзге оқырман жинау науқаны кезінде қазақ газеттерін басқарып жүрген мырзалардың оңтүстігімізге ат басын жиі бұратыны бар. Ондағысы – қалың отырған қазақ арасына сүйенгені, «газетіме жазылса, осылар жазылады-ау» деп дәме еткені. Одан қала берді, аяғы жеткені батысқа шабады. Орталықты шолып, оңтүстік шығысымыздағы жұрт ішіне де сұғынып қайтады. Өйткені, бұл өңірлерде қазақ басым. Қазақтың тілі басым. Ендеше, қазағы мен қазақ тілі қасқайып тұрған сол өңірлердегі халық санына қарайықшы, міне, бір ғана Оңтүстік Қазақстан облысы 2 678 335 тұрғынға ие. Оңтүстіктің өзбегі де, өзгесі де қазақша ағып тұр. Жуырда Алматы облысының халықы да 1 миллион 700 мыңнан асты. Маңғыстау мен Қызылордада табиғи өсім жоғары. Оңтайландыру ісінің бір оңдысы Семей мен Торғай қазағының есебінен Өскемен мен Қостанайдың көшелері қазаққа толып қалды.

	Елордамыз Арқа төсінен ірге тепкен күннің ертеңінде қаптаған қазақты көріп сол кездегі Целиноградтың бір орысы: «Мынанша қазақ осы күнге дейін қайда жүрген?» – деп таңқалыпты. Әлгі айтқандай, Арқаның арда қазағы қазір алшаң басып Астанада жүр. Солардың арасынан қадірлі «отандастарымыздың» бірлі-жарымын көре қалсаң, аң көргендей аңтарыласың. Қықасы, 60 пайыз деген асыра сілтенген артық статистика. Дұрысы статистика емес, эмоция. Президент Назарбаев бір сөзінде еліміздегі жан саны бойынша қазақты «65 пайыз» деді. Қазақ 65 пайыз болса, 35 пайызымыз өзге ұлт өкілдерінен құралады ғой. Ол 35 пайыздың қазақша білмейтіндігіне кім кепіл.

	Мейлі, тіпті білмесін. Енді солардың қатарына қазақтың «ана тілін білмейтін» 60 пайызын алып барып қоссақ не болды? Қазақ пен қазақ тілі қайда қалды? Бұндай есептің шешуі кімді болсада «қазақ тілі азшылықтың тілі, мемлекет жұмысына қажеті жоқ тіл» деген байламға жеткізбей ме? Былайда қазақ тілін қақпайлап жүретін биліктің мынандай «статистикадан» кейін Құдайы бермейді ме? Оны неге ескермейміз? Менің бір Бакуде тұратын әзербайжан танысым: «Біз, азербайжандар, 80 миллионбыз» деп соққан еді. Онысымен қоймай «21 декабрь дүниежүзі азырбайжандарының тілі» деп шіренді. Не десе де дұрыс оныкі. Сырттағы әзербайжандардың тілі иранға сіңіп парсыланып кетсе де бәрібір еңсесін тік алып тұр. Рухы биік. Ал, біз алдымыздан шүлдірлеп шыққан бірер желөкпеге ренжіп, қазақ жастарын ана тілінен мақұрым ете саламыз. Рас, бізде орыстілділер көп сияқты көрінеді. Себебі – белсенді. Белсенді әм Қазақстанда «көрпесі ашық» көпшілік мәдениетін қалыптастырушы ортаға айналғандықтан да олар көзге жиі түседі. Телеарналар мен саржағал басылым беттерін бермейді. Ақжағалы ұлықтарымыз қатысатын ұланасыр жиындарда да сапылдап сөйлеп, саңқылдап пәле қылады. Өйткені, біз сөз етіп отырған белсенді буынның бойынан әлі комсомолдық рухтың буы кете қойған жоқ. Көшедегілерінің түрі анау. Қай қиырдан шалынса да, әйтеуір, қалың қол, қара орман секілді қапатап көрінеді. Бірақ, бұл шындық емес. Алайда, қазақ тілі мен мәдениеті салтанат құрып үлгерген қоғамды қазақ билігі де, өздерін элита санайтын қауым да көргісі келмейді. Әйткенмен де, «таң атпаймын десе де күн қоймайды». Қазақтың қуысырып келе жатқанын бүгін бәрі біліп отыр. Тек соған өзіміз кедергі болмасақ игі еді. Әне, қырғыздар орыс тілін «ресми мәртебесінен» оп-оңай түсіре салды. Қырғызға сол үшін орыс не істей алады? Шулайды-шұрқырайды, жылайды, жер тепкілейді, кіжінеді, қояды. Өйткен,і қырғыздың шаруасы – ол алдымен қырғыздың шаруасы. «Сыртқы саясаттан себеп іздеудің қажеті жоқ, бұл елдің ішкі мұқтаждығынан туған қалыпты шара. Қазір орыс тілін білмейтін ауыл тұрғындарының арасында оппозицияның беделі өсіп барады. Сондықтан олар ұлттық мүддені батыл көтере бастады. Қайда қарасаңыз да «Қазір қырғызды орыстілділер мен «жаттілде сөйлейтін» саясаткерлер басқарып отыр» деген пікірді естисіз. Билік үшін бұл қауіпті құбылыс. Сондықтан үкімет оппозициядан бұл бастаманы тартып алып, бірінші болып электораттың көңілін табуға талпынуда» – дейді саясаттанушы қырғыз азаматы Марс Сариев.

	Алатаудың ар жағындағы айырқалпақты ағайынымыз осындай жігерлі қадам жасап жатқанда біз «Қазақтың 60 пайызы қазақша білмейді» деп күмәнді әңгіме айтқаннан гөрі көптігімізді, алапат күшке айналғанымызды, ұлттық мұрат тілектеріміздің жаңарып, өсе түскенін жоғары жаққа ескертіп жүргеніміз жөн. «Көп қорқытады, терең батырады» дегеннің ақиқатына сонда жететін боламыз.

	Abai.kz 2013.03.19



	ӨЗ ЕРЛІГІН ЖОҚТАМАЙТЫН ЕЛ БАР МА?

	 (Арнайы жазылған мақала емес, әріптестер сұраған соң айтып берген пікірім еді. Оқырманның ой-талқысына жеткізуді құп көрдім).

	Президент Назарбаев «қазақ халқының тарихы – бірігу тарихы» деп келеді. Рас сөз. Қазақ қашан да бірлігін бекем ұстап, елдігін ерлігімен сақтап қалудың қамында келе жатқан ел. Бұның көнедегі көрінісі – қазақ хандығының тұсындағы дүбірлі кезең екені даусыз. Қазақ Ордасы – Алтын Орда империясына мұрагерлік етуге ұмтылған бахадүр хандар мен батыр бабаларымыздың заманын әйгілейді. Бұл жайт оқулыққа еніп, жалпы көпке мәлім болмағанымен үркердей топтың ортасында белгілі сөз.

	Елбасымыздың «Қазақфильм» АҚ-ның президенті Ермек Аманшаев мырзамен жүздесе отырып, хандар туралы, хандар өмір сүрген дәуір туралы көркем фильмдер түсіруге кеңес бергенін естіп «е, міне, әңгіме» деп елең еткеннің бірі мен болған шығармын. Жөн-ақ. Алайда, біздің режиссерлар бар, «Қазафильм» бар Елбасының тапсырмасын күтіп отырмай-ақ, осыған баяғыда кірісіп кететін жөндері бар еді. Амал кем, тапсырма түспейінше, осылай тапжылмай отыра беруді әдетке айналдырып алғанбыз ғой... Дегенмен де, ештен кеш жақсы. Президент Назарбаев бұның алдында да отандық экраннан ел тарихын көргісі келіп, «Көшпенділердің» түсірілуіне пәрмен еткен. Ол фильмге шетелдерден режиссерлар мен актерлар шақырылып (аталған фильмнің сәтсіздігін Талғат Теменовке жаба беруге болмайды), ақыры су аяғы құрдымға кетті. Оның есесіне телеарналарымызды кәрістің батырлары жаулап алды. Бірақ, осы арада Ақан Сатаевтың ерлігін ерекше атап өтпесек болмайды. Ол өзінің жеке студиясының шекті мүмкіндігіне барын сала отырып, «Жаужүрек мың бала» атты фильм түсірді. Азды-көпті кемшілігі болғанымен Сатаевтың «Мың баласы» ел ішінде өте жылы қабылданды. Жастар дуылдата қол соқты. Өз тарихына деген құрмет пен мақтаныш сезімі серпіліп бас көтерді. Көрдіңіз бе, қазақтың тарих пен бабалар ерлігін паш ететін қисса дастандарға рухани сұранысы тым жоғары екен. Өз тарихын, өз ерлігін жоқтамайтын ел бола ма? Қазақ та жоқтайды, өзгелердің кереметіне бас шайқай отырып өзінікін іздейді. Ендігі сөздің қысқасы, хандар мен батырлар туралы фильмдер жарық көруі керек. Алайда, оған бүгінгі заманның көзқарасын таңып, бүгінгі уақыттың талабын қоюдың қажеті жоқ. Жәнібек пен Керейден бастап, Қасым хан, Бұрындық хан, Есім хан, Тәуекел хан, т.б. түгелімен «қайта тіріліп» Кенесары хан, Сыздық сұлтанға дейінгі уақытты тегіс қамти алса, «Қазақфильм» тарихта мәңгі қалар іс тындырғанға есеп дер едік. Бұлармен ілесе қазақтың азаттығын аңсаған алашордашылар мен коммунист атанған, бірақ, шын мағынасында ұлтын сүйген ұлы тұлғалар – ғазиз ағалар жайында, ғаламат аштық, Қарлаг пен Алжир қасіреті, шетелдерге ауып, жер бетінің тозағын кешіп өткен еңіреулі ел тағдыры таспаға тартылып жатса, және соның бәрі кәсіби деңгейде түсіріліп, кино туындыға айналса, бек қуанар едік.

	Abai.kz 2014.08.25.



	Оглавление

	І бөлім

	Хикаяттар мен әңгімелер

	ОН СОМ

	БАЙҒЫЗ ӘЙЕЛ

	ЖАЛБЫЗЫМ МЕНІҢ —ЖАЛҒЫЗЫМ

	МҮЙІЗ ТАРАҚ

	КҮҢГІРТ КЕП...

	ӘЛІМБЕКТІҢ ӘУЛЕТІ

	МЫСЫҚ ПЕН МАРУСЯ

	ӘЛҚИССА.

	ШАХМАРАННЫҢ КІТАБЫ

	ҚЫЗЫР ӘУЛИЕ МЕН МҰСА ҒАЛАЙАССАЛАМ

	БӨРІ СОҚПАҚ

	ҚАСҚА АЙҒЫР ҚАЙТЫП СОҒАР МА?

	ҚАРАТАУДЫҢ ҚАБЫЛАН ҰЛЫ

	БАРЛЫҚ ЖОЛ ДАҢҒЫЛҒА БАСТАП БАРАДЫ

	Данилл Хармс

	ОҚИҒАЛАР

	ӘМІРХАНТАНУ ӘЛЕМІНЕ САЯХАТ

	ЗАМАНДАС. МҰҢДАС. ҚАЛАМГЕР

	ІІ бөлім

	Публицистикалық ой-толғамдар

	1.КЕЙІПКЕРЛЕР КАТАЛОГЫ

	2. ДӘСТҮРЛІ БАҚ ПЕН ЖАҢА МЕДИА

	3.ҚОҒАМНЫҢ ЖАТЫРЫ





