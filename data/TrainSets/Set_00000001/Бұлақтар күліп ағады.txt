	Төкен Әлжантегі

	Бұлақтар күліп ағады





	– Түндiктi жаппағанбысың?..

	Күйеуiнiң даусын естiгенмен Бәтiш жауап қатпады. Дәл төбеде самсап тұрған жұлдыздарға тесiрейiп қараған қалпы қимылсыз жата бердi.

	Самат бұдан әрi ештеңе айтпастан екiншi жамбасына аунап түстi, сосын тамсанғандай ернiн сылп-сылп еткiздi де, үйреншiктi қорылына басты. Айналасындағы ыстық-суығы мол тiршiлiктен бейхабар өлi ұйқыда.

	Келiншек оң жағындағы дөңкиген денеге көз қиығын тастай берiп ауыр күрсiндi. Дауысы да шығып кеттi. Әлденеден пана iздеп, әлденеге ұмтылып аласұрған жан-дүниесiн мүлде түсiнбейтiн ерiне арналған бар наласы осымен тынғандай. Шынымен тынды ма, оны жалқау тiрлiкке бойы үйренген Бәтiштiң ұғуға шамасы жетпедi.

	Ол тағы да көк жүзiне жанарын қадады. Аспан тұп-тұнық. Қаракөк тұңғиықтың өн-бойы толған шырақ. Жұлдыздар бүгiн тым жиi орналасыпты. Бiрi қызыл, бiрi көк, тағы бiрi жасыл шырақтарын жамырай жарыстырып көзiңдi арбайды. Өздерi бұла өскен қыздай тым еркiн. Ту-у алыстан жаныңды елiктiре көз қысысады. Әлденеге мәз. Әлде меңiреу түн құшағына сәуле шашқандарына қуанысқан түрлерi осы ма? Мүмкiн тығылыспақ ойнағандары шығар? Иә, иә, дәл соған ұқсайды...

	Бәтiш санасында жарқ еткен әлдеқандай сәуледен жасқанғандай көзiн жұма қойды. Жүрегi дүрсiлдей жөнелдi.

	...Бәрi осы тығылыспақ ойынынан басталып едi-ау. Алтыншы класты аяқтап, жазғы каникулға шыққан ауыл балалары кеш түссе-ақ далаға асығатын. Жылқы ағытылып, сиыр сауылып, қой қотанға енген соң әке-шешелерi ұрса қоймайды. Содан түннiң бiр уағына шейiн үй-үйдiң арасын азан-қазан қылған дауыстар сембейдi.

	Осындай түндердiң бiрiнде бұл жасырынған мая қалдығының тасасынан екiншi бейне де қараң еттi. Кластасы Мұрат. Пысық баланы Бәтiш iш тартатын.

	– Охо, сен де мұнда ма едiң?! – дедi Мұрат таңырқай әрi қуанышын бiлдiре жанына жайғаса берiп.

	– Мен ылғи осында тығыламын.

	– Онда тiптен тамаша!

	Ненiң тамаша екенiн түсiнбеген Бәтiш үндемедi, әрiректегi шуылға құлақ түрген күйi отыра бердi.

	– Мен сен iздедiм... – дедi ұл әлден уақытта, дауысы құмыға шығып. Қыз таңырқады:

	– Менi ме?

	– Сенi.

	– Не үшiн?

	– Бiлмеймiн, әйтеуiр iздедiм.

	Бұдан әрi жақ ашыспады. Бiр-бiрiне тығылыса түстi. Бiрiнiң-бiрi жылуын сезiнгендей. Осы сәтте екеуiнiң де денесiн дiрiл жайлағаны анық. Бiрақ оны бiлдiрмеуге тырысады.

	Тыныштықты Мұрат бұзды:

	– Бiз дос болайықшы, ә?..

	– Дос?

	– Аһа.

	Мына сөз Бәтiштiң жанына жағатын сияқты. Жүрегi алқымына тығылатындай. Дүние есiгiн ашқалы ұл баладан естiген алғашқы ұсыныс болғандықтан да шығар бiртүрлi жағымды, бiртүрлi ыстық.

	– Келiсемiн, – дедi қыз баяу үнмен. Дауысы өзiне де әзер естiлгендей едi, дегенмен Мұрат қағып алыпты, ақырындап қолдарын қысып-қысып қойды.

	Қайран, аңғал көңiл-ай, азға мәз, титiмдейдi қанағат санап айға ұшуға дайынсың-ау, сен. Мұндайда қанат жоғын ұмытып, қалықтауға әуессiң. Қонар тұғырыңды тағы ұмытып кетесiң.

	Бәтiш те сөйттi. Сол күннен бастап қыз өзiн салмақты ұстауға тырысты. Айналасына ересектердей ойлы көз тастап, одан сақа адамдай сыр тартуға ұмтылды. Оны осы күйге жеткiзген кластасының: «Бiз дос болайықшы, ә?..» – деген жалынышты үнi едi.

	Бүгiнде қарап отырса, барлық шырын балалықтың базарлы шағында толысады екен. Ол шақта көзге жас алудың өзi бiр керемет! Бәрi өткiншi жаңбыр секiлдi – жауасың, соңынан қайта жадырайсың. Өткелден өтiп алған соң артыңа бұрылып та қарамайсың. Батпақтадың ба, тайғанақтадың ба – қаперiңе кiрмейдi. Өйткенi сенiң көкiрегiңе күн құлайды, жанарыңа шуақ құйылады. Сен содан жылу аласың, сол шуаққа жуынып, тазарып шығасың.

	Кейiннен балалық шақтағы кiршiксiз достық үлкен махаббатқа айналды. Оныншы класта Мұрат екеуi жұп жазбады. Рас, бұл қарым-қатынасқа қарсы шыққандар да жоқ емес. Кейбiр жақын құрбылары: «Мұрат менмен, өзiмшiл, ортақ мақсаттан гөрi өзiнiң баспайдасын көбiрек ойлайды. Сен мықтап ойлан!» – деп ақыл да салды. Бiрақ Бәтiш бұл шақта отқа үйiр көбелекке айналып үлгерген. Санасына ешқандай ақыл кiрмедi. Жатса да, тұрса да көз алдында үлкен қара көздi, қыр мұрынды, ашаң өңдi, әдемiше бозбала тұрады. Түсiнде де жиi көретiнiн қайтерсiң: қыр басында қол ұстасып, қызғалдақ терiп жүргендерi. Мұның құшағы қып-қызыл шоқтай гүлдерге толы болады. Оянған сәтте оны өзiнше жориды. Гүлдi бақытқа балайды. Сол бақыт санасын буалдырландырып, басқа қырды тасалап тастағалы бiршама уақыт.

	Бiрақ бозбала тым кiнәмшiл-тын. Қыз кездесуге көнетоз көйлек киiп келсе де жақтырмай тұрғаны. «Заман ағымынан қалып қоюға болмайды, – деп ескертедi Мұрат онысын тiптi жасырмай, – сондықтан талапқа сай киiну шарт. Үйде, түзде жарқырап жүр. Сонда өзгелер сұқтанады, қызыға қарайды, сыйлайтын болады».

	Мұндайда Бәтiш иығын қушитады.

	– Не, сонда адамды үстiне жапсырған шүберекке қарап бағалау керек пе?

	– Талғамға тағзым еткен абзал.

	– Иә деген, мен сыланайын, «жiгiтiм тосып тұр» деп, шешем шашымды жұлсын қу ғана қарға басып. Саған керегi сол ма едi?

	– Әке-шеше иiс алмай жүр дегенге мен ешқашанда сенбеймiн. Олар да жастықты бастарынан өткерген, ендеше түсiнедi...

	Бәтiш адам бойындағы кемшiлiктi көрмейтiн көрсоқыр емес-тi. Дегенмен бозбалаға кiнә артудан аулақ тұрды.

	«Балалық – дедi ананы iштей қорғап, – өседi, ес алады, сонда бәрi өзгередi: түйсiк те, талғам да, өмiрге көзқарас та...». Ал, жақсылықтың да, жамандықтың да қандай дән түскенiне қарап өсiп жетiлетiнiне, тамыр жаятынына ден қоймады. Бұған, бәлкiм, сүйген жүрек ықтияр бермеген шығар.

	«Ғашықтық – көрсоқырлыққа бастар төте жол». – дегендi де естiгенi бар. Бәлкiм, солай, бәлкiм олай емес, әлi күнге айырудан аулақ. Әйткенмен, көзсiздiктiң қамытын киерiң анық. Жер басқан миллиардтаған адам iшiнде сенiң таңдағаның ғана биiк, сенiң таңдағаның ғана данышпан көрiнетiн сол бiр түйсiну таразы басын өзiне аударып, ақыл-ойыңды жаулап алғанда қазығын айналған аттай тапырақтайтының заңдылық. Жүретiнiң – бiр бағыт, көретiнiң – бiр сұлба. Күн өткен сайын сол сұлба зорайып, ақырында заңғарға ұласады. Ал, заңғар барда шөмiшке пысқырып қарамайтының тағы бар.

	Орта мектептi ойдағыдай аяқтаған Мұрат Алматыға аттанды. Жолы оңғарылып бiрден жоғарғы оқу орнына түстi. Бәтiш ауылда қалды. Шешесiнiң сырқаттығы аяғына тұсау салған.

	Азапты өмiр ендi басталды. Жiгiттен не хат, не хабар жоқ. Көңiл шiркiн сонда да жамандыққа қимайды. Керiсiнше Мұратқа жақ: инемен құдық қазғандай оқудың тауқыметiн алға тартып шыр-пыры шығады да тұрады. Осылай күз құлдырады, осылай қыс қарасын батырды. Көктемнiң қақ-соқты күндерiнде қыз жанын ойран-ботқа басқан. Сол пәле қардан ерте аршылған қыр тұрмақ, сайдың терең табанын көк жапқанда қақаңын баспай, керiсiнше қайқаңдай жүйкесiн кемiрсiн. Ендi Бәтiш сәл нәрсеге ашу шақырып, сәл нәрседен от ала жөнелетiндi шығарып алды. Мұндайда құрбылары тым жанаспай, аулақтаудан ғана иек қағысуға жарайды.

	Сондай күндердiң бiрiнде кездейсоқ ұшырасқан бiр құрбысы:

	– Мұратты көрдiм, – деп қалды. Бәтiш көз алды қарауытып, тынысы тарылғанын сезiндi.

	– Қашан? Қайдан?! .

	– Әлгiнде түскi үзiлiстен қайтып келе жатқанда аулаларына көзiм түскен, бiр таныс бейненi байқадым. Анықтап қарасам – Мұрат екен. Шiкiрейiп киiнген. Талтаң-талтаң етедi. Құдды жер басып жүрген жалғыз өзi ғана сияқты...

	– Болды, болды-ы-ы!..

	Қыз оқтай атылып барып алақанымен құрбысының аузын қалай жаба қалғанын өзi де сезбей қалды. Жүзi өрт сөндiргендей түтiгiп, көзi қанталап кетiптi. Содан шошынған екiншi жан:

	– Е-ей, саған не көрiндi?.. – деп, шошына жұлқынды. Сонда ғана асыңқырап кеткенiн ұққан Бәтiш құрбысын жайына қалдырған күйi тәлтiректей басып барып қабырғаға сүйене бердi. Аяқ-қолдары дiр-дiр етедi. Аяқ-қолдары ғана ма? Бүкiл болмысы қалтырап, тiреу болмаса құлап түсердей.

	Бойжеткен шақтағы сол бiр көңiл-күйдiң өзi ғанибеттiң ғанибетi екен-ау! Жанғың келсе қу ағаштай шытырлап жана аласың. Жалының айналаңды шарпып, жарығыңды жалпақ жұрт көрiп тұрады. Iшкi арпалыс, iшкi жарылыстарды сен жасыруға тырысып-ақ бағасың, дегенмен ой-хой әлем өз айтқанына көндiрiп, өз дегенiн жасатқанда ерiксiз жариялылыққа жығылып, жаныңды ашып тастағаныңды, жасырындыңды шашып тастағаныңды ұғынуға шамаң жетпейдi. Кей-кейде дәл соның шым-шымдап шығуын да қалайтының бар. Бұл, әлде мақтанға жол тартқаның, әлде тылсым тұңғиығын жалғыз шарлай беруден жалыққаның, әйтеуiр қыңыр дүниеге қырын келуге жақсың. Оның артында оқ қағар тұр ма, опық бар ма, тағы ойлап жатпайсың. Өйткенi сен бұл кезде құлсың, ақ дария сезiмнiң басыбайлысысың. Бақытың да осында, сорың да осы тұстан басталады.

	Алып-ұшып аптыққанмен, бiр көруге ынтыққанмен ғашықтарға кездесу ертеңгi күннiң еншiсiне жазылыпты. Мұрат қанша айтқанмен қала көрген ғой, мұнтаздай киiнiп келдi. Үстiнде ине-жiптен жаңа шыққан кремплин костюм-шалбар, аяғында бiзтұмсық, сүлiктей қара туфли. Қыздың сыншыл жанарының байқағаны – жүрiсiне салмақ, сөйлеу мәнерiне астамдық кiрiптi:биiктен қарайды, жоғарыдан үн қатады.

	– Осы күнге дейiн хабарсыз қайда жоғалдың? – дедi Бәтiш бар назасын бiр-ақ ауыз сөзге сыйдырып.

	– Оқудан қол тимедi ғой...

	– Хат жазуға сәттiк уақыт таппадың ба?

	– Ертеңгiлiктен аудиторияда отырасың, қалған шамада кiтапханадан шықпайсың. Сүрлiгiп келiп төсекке құлаған соң жайың белгiлi – қорылға басасың. Мұндайда қайдағы хат...

	– Сонда тамақ iшуге мұрша жоқ па?

	– Е, оған кiм мән берген, бiрде тоққұрсақ жүрсең, көбiнде ашқұрсақсың...

	Неге болмасын сенгiш көңiлдi қойсаңшы, жiгiттiң мүләйiм үнiнен соң өкпе сөгiлiп, аяушылық басым алғандай:

	– Өзiңдi тамақтан қақпасайшы, ауруға ұшырарсың, – дедi Бәтiш қамқорлықпен. Осының өзi тоң жiгiн үштi-күйлi жоғалтып, емен-жарқын сағыныштың өзегiн ашқандай.

	Екеуi қайдағы-жайдағыны әңгiмелеп ауыл сыртындағы қыр етегiне жеткенде жұлдыздар толығынан жанып тұрған. Жымыңдасқан сансыз шырақ астында жiгiт батылдана ерiнге ерiндi көмiп жiбергенде дүние шыркөбелек айналып жүре бердi. Буын-буынынан әл кетiп, тәлтiректей бастағанда одан шығар жолды жiгiт тапты: су жаңа костюмiн көкке төсеп, екеуi соған тiзе бүктi.

	– Мен сенi ойладым – дедi Мұрат сүйiс арасында құлақ түбiне сыбырлап.

	– Мен өлудiң аз-ақ алдында қалдым...

	– Сен маған сенесiң бе?..

	– Сенбесем түн жағалаймын ба...

	– Тым тәттi сияқтысың!

	– Жаным, сол!..

	«Өмiр несiмен қызықты?» – деп ойлайтын оңашада мұңданғанда. Сөйтсе, жарқ етер жалқын сәтiмен шадыман екен ғой. Мiне, жiгiтiмен кездесiп едi, талай уақытқа жүк болған салмақ бiр сүйiстiң астында ерiп жүре бергендей. Қазiр санасы да, денесi де жеп-жеңiл. Жеңiлдiгiнен де шығар, ұмар-жұмар құлағанда салмақтың кеудесiн жаншуын тiледi. Мұраттың онда-мұнда жүгiрген ұры қодарына сәл қарсылық бiлдiргенсiгенiмен түйсiк оның тағы-тағы жанасуын, тiптi езiп-езiп тастауын күтiп едi. Түте-түтесiн шығарып, желге ұшырып жiберсе де разы. Бұрын қаперiне кiрмеген бояулар ажарын ашып, айтаққа-айтақ қосарын қайтерсiң.

	Мiне, мiне, жiгiттiң саусақтары көтерiле-көтерiле ұии қалған орынға қадалғанда денесiн қытық жайлағандай. Жай қытық емес, жаңалығы басым, жабайы қытық. Ол ұрыны керi теппейдi, керiсiнше тұлдана шақырады, қарпып-қарпып тастауын аңсайды.

	Ғажап! Бәрi де ғажап бiр!! Мұндайды сезiнген де бар шығар, сезiнбеген де бар шығар. Сезiнгендердi тәңiр жарылқасын, сезiнбегендерге шоқ-шоқ. Ту-у, неткен ғаламат дүние! Тiнтiнген жан лауға өзi қарғымаққа бар. Опырылып кетсе өзiне сын, ал аман қалды бар ғой – асқақтары хақ. Асқақтағаны осы емес пе, жердiң тартылыс күшiн сезiнбейтiнi анық. Қалықтап бара жатқандай...

	Осы кездесуден соң Бәтiш өзiнiң әйел атанғанын ұғынды. Бiрақ өкiнбедi. Әлгiндегi ұлы сезiмнiң ырығында ентiк басқан Мұраттың тамағына мұрнын тыққан қалпында ұзақ талықсыды.

	Қоштасар кезде жiгiт күле тұрып:

	– Әтiр сеуiп жүрсеңшi, шашыңа күн иiсi сiңiп кетiптi, – дедi қамқорси. Мына сөз қыз жүрегiне ине сұққандай әсер еттi.

	– Не, әтiрге танауың үйренiп қалған ба? – деп шап еттi Бәтiш есiн жия.

	– Заман талғамынан асып қайда барамыз...

	– Иiс аларларың көп екен ғой, ә?

	– Ендi... қала болған соң ондай-ондайлардың кездесетiнi шындық.

	– С... солай де-е!

	– Өзiң сұрағаннан кейiн айтып жатқаным да...

	Бұдан әрi ұятсыз жүзге қарай алмаған қыз бетiн басқан күйi тұра жүгiрдi. Өзегiн өртеген қызғаныш, көкiрегiн тоқпақтаған ыза буырқанып тұрып-тұрып бiр-ақ атылғандай. Екпiнiмен Бәтiш арманын желге шашып жiбергендей. Ұзақ таңды ағыл-тегiл жылаумен атырды.

	Мiне, бұл көз жасы балалық шақтағы бейкүнә жылаудан мүлдем өзгеше едi. Бұрын көңiлде еш түйткiл қалмаса, ендi тастан да ауыр күйiк салмағымен езiп жатып алды. Оны ыдыратар, сыртқа лақтырып тастар күш бұл дүниеден табылмас, сiрә.

	Осы күннен бастап қыз мүлдем тұйықталды. Ешкiммен жадырап сөйлеспейдi, үнемi жеке қалуды қалап тұрады. Мейлi күндiз, мейлi түн баласын-да өзiмен-өзi сырласуға әуес. Әлдекiмге жалынады, әлденеден үмiттенедi. Бiрақ, үмiтi тым көмескi, өзге түгiлi өзiн де иландырмайды.

	Бұл әсiресе, бойынан өзгерiс нышаны байқалғанда қоюланды. Тамаққа тәбетi шаппай, денесiн төсек тарта бергенде өн-бойына мынау тiрлiкке талпынған тағы бiр жанның пайда болғанын аңғарды. Оның ендi тар құрсақты мiсе тұтпайтыны анық. Күндердiң күнiнде мына әппақ дүниеге жарқ етiп шығады. «Мiне көрiңдер, мен осындаймын!» – деп айқайын салып жетедi. Бiреудiң абыройы, бiреудiң арына түкiргенi бар, жас сәбидiң. Ол үшiн бiр жұтым ауа қымбат, жарық сәуле таяныш. Алдында тосқаны қызық па, шыжық па, башпайынан келмейдi. Жарыққа тез жетсе болғаны. Сосын iңгаләйды, қаз-қаз тұрады, тәй-тәй басады, былдырықтап сөйлейдi, ал содан кейiн қара жердi ойып жiберердей шапқылайды дерсiң. Сүрiнсе түзеледi, құласа бойын қайта жазады. Әйтеуiр, тырбанудан жалықпайды. Жылар да күлер, күлер де жылар, дегенмен үмiтiн алғы күнге артып тайраңдауын үзбес. Тiршiлiктiң бұзылмас қағидасы осы.

	Бәтiш те күнi бүгiнге шейiн тiрлiк заңына бағыныштылықтан жазбады. Бiреудi жақсы көру керек болды – жақсы көрдi, сүю керек болды – сүйдi. Тек, сол адамы жер соқтырғаны айқын. Тәттiге тамсантты да жалт бердi. Қазiр не хат, не хабары жоқ. Өлi ме, тiрi ме және бейхабар.

	Елдiң бетiне қарауға жүзi шыдамаған шақта өлуге бекiнгенi де бар. Мал қораның есiгiн iштен бекiтiп, шылбырды мойнына салып та көрген. Жеме-жемге жеткенде ойынан тайсақтап, мына жалғанды, оның жарығын қимағандай бәрiн керi ысырды. Өлгiң келгенмен өле салу да қиынның қиыны екен.

	Бiр қызығы, осы уақыт iшiнде, дәл сол күнгiдей жалын құшуға ынтықпағаны жадында. Бәлкiм ерге деген көңiлi орта, бәлкiм өкпе басым, әйтеуiр қыздар айта беретiн күйiп-жану қарасын көрсетпей, ойласа өзегiн қарыр өксiк қана санасын тiтiркендiрдi. Көз дегенiң қазiр бастауы ашылған бұлақ iспеттес. Оңаша қалса ағыл-тегiл аға жөнеледi.

	Әрi-сәрi күндердiң бiрiнде, уақытша орналасқан кеңсе жұмысынан қайтып келе жатып үй маңында топырласқан адамдарды, аулада түтiнi бұрқырап тұрған самаурынды көрдi. Шошынды. Сырқаттанып жатқан шешесi бiр жағдайға ұшырамаса нет-сiн?!.

	Бiрақ бәрi басқа қамнан екен. Кiбiртiктей басып iшке өткенде жеңгелерi жайдары, қарсы алып, қолтықтаған күйлерi жатын бөлмесiне бастады. Жүздерi жайдары, көздерi күлiм-күлiм етедi.

	– Бұл ненiң құрметi?! – деп сұрады аң-таң болған Бәтiш түкпiрдегi жатын орнына жеткенде немере жеңгесiнен. Анау сұқ саусағын ернiне басты да, бажайлап есiк жаққа қарады. Басқалар шығып кеткенде:

	– Бәрi сенiң қамың? – дедi сыбырлап. Бәтiштiң жаны түршiктi.

	– Не, құтыла алмай жүрсiңдер ме?!

	Даусы қаттырақ шықса керек, жеңгесi құшақтай алды.

	– Ақырын, айналайын, ақырын. Аналар, – көршi бөлменi ымдады, – естiсе ұят та...

	Тағдыр тәлкегiне мықтап түскенiн Бәтiш ендi ұқты. Одан құтылу мүмкiн емес! Жалын-жалбарын, басыңды тауға соқ, тасқа ұр, мына жиналғандар оған ден қоймайды. Өйткенi олардың өз ойлағандары бар. Соны жүзеге асырғанда ғана көңiлдерi жайланады. Тiптi шешесiнiң сырқат екенiне қарамағандары сондықтан.

	– Жеңеше-ай, аясаңдаршы?! – дедi қыз бұрышта тұрған кереует үстiне құлай берiп.

	Жеңгесi өбектедi.

	– Қой айналайын, жылама. Бiз де кезiнде өзiңдей болғанбыз.

	«Жұбатысының түрiн... Сен мендей болған жоқсың, жеңеше! Болған жоқсы»! Мен... қарабетпiн! Менiң iшiмде бала бар. Оның жарыққа шыққысы келедi. Түсiнесiң бе, мына жарық дүниеге ұмтылады. Мен қалайша оны басқа шаңырақ астында тумақпын?! Жо-о-оқ!ң

	Жастықты құшақтай егiлген Бәтiш ал қоя алса-шы. Осы күнге шейiн бiтелiп тұрған тереңдегi бұлақ көзiн бөтен бiреу қиястықпен ашып жiбергендей. «Жо-о-оқ, өйтiп масқара бола алмаймын, – дейдi аласапыран ойы, – өзгенiң ошағына азап апарғым келмейдi. Не көрсем, жеке көремiн!..» –

	Жеңгесi иығынан құшақтап жұбата түседi.

	– Қойшы, ендi! Сен байлық тұнған үйге бара жатырсың. Қара да тұр. Самат әлi-ақ үлде мен бүлдеге орап қояды. Сонда сен бәрiнен биiк тұрасың. Жiгiт те жiгiтiм-ақ. Өзi момын, төбесiне көтередi әлi...

	Қыз бiрталай уақыт өткенде есiн жиды. Жөнделiп отырып көз жасын сүрттi, дудырап кеткен шашын түзедi, содан кейiн:

	– Ешкiмге де тұрмысқа шықпаймын! – деп кесiп айтты.

	Ендi жеңгесi ширықты:

	– Е, неге? Бұл шешiмiңе жол болсын?

	– Сол шықпаймын!

	– Бәлкiм өмiр бойы тiзеңдi құшақтап өтерсiң?!

	– Мен үшiн сол жақсы...

	Айшаның қабағы түнерiп, жүзiне ашу тептi.

	– Пiшту, Саматтан артықты табарсың! Мiнез десең мiнез, ақша десең ақшасы бар оның.

	– Маған ешкiмнiң керегi жоқ!

	Дәл қазiр қыздың түрi жантүршiгерлiк едi. Кiшкене мұрыны қусырылып, көздерiнде толып тұрған жас сәл болса құйылып кетпек. Қаймыжықтай ерiндерiн ауырта тiстеп алыпты. Бетiнде қан-сөл жоқ, құдды тiрi аруақ дерсiң.

	Мұны көргенде жеңгесi райынан тез қайтты.

	– Айналайын-ай, сабаңа түсшi! – дедi ол жалынғандай, – бiздiкi жай... Сенiң бақытың ғой ойлағанымыз...

	Бәтiшке шегiнер жер қалмады:

	– Мен екi қабатпын, – дедi түйеден түскендей тоқ еткiзiп.

	– Тәйт әрi!..

	– Тәйтi де, қайты да жоқ оның.

	– Ойбай-ай, қу ғана қар-ай, бүлдiргенмiн десеңшi!..

	– Иә-ә!..

	Дәл осы арада әзiрейiл тепсiнiп: «Жаныңды аламын!» десе, Бәтiш қуана-қуана келiсiмiн берер едi.

	Айша бiр шешiмге келгендей түйiле қалды.

	– Ендi не iстедiк?! – Ойланғандай екi жағын таянды, – бiр амалын табу керек, – орынан тұрып әрлi-берлi жүрдi, – жо-о-оқ, ел алдында масқара болуға жол бермеген абзал... – есi ауысқан жанша күбiрледi, – ох, таптым! Таптым!!!

	Ол қайтадан Бәтiштiң жанына жайғасты.

	– Ауданда таныс дәрiгерiм бар. Оған айтқанымды iстетемiн. Ертең жүремiз, дайындал!

	Айтты – бiттi. Бұйдалаған тайлақтай жеңгесiне ерiп аудан орталығына барды. Өз аяғымен аурухана табалдырығын аттады.

	Бойына бiткен шаранадан осылай айрылды. Сөйтiп, өзiн тұрлаусыз тiрлiкке құл еттi. Ең бастысы – жарыққа құмартқан бейкүнә сәбиiн болашақ үшiн iұрбандыққа шалды. Жiберген үлкен қателiгi осы болатын.

	Кейбiр бiлгiштер уақыттың жазбайтын жарасы жоғын айтады. Шын мәнiнде жан жарасына жыл тұрмақ ғасырың да ештеңе iстей алмайтын сияқты. Кей сәттерде Бәтiштiң сәби шырылын естiгендей өз-өзiнен шошынатыны бар. Мейлi, ұйықтап жатсын, мейлi, ояу отырсын, «iңгәлаған» дауыс құлағына жеткендей болады.

	Келiншек айналасына жалтақ-жалтақ қарайды. Мұндайда қол-аяғы сiресiп, жан-дүниесiн от аралағандай әсер етедi. Тұрмыс құрған жетi жыл iшiнде бұл жетпiс рет қайталанған шығар. Бәрiнде көрiнетiн бiр құбылыс, еститiнi бiр дауыс. Бәлкiм, тiршiлiкке талпынған, бiрақ жарыққа шыға алмаған сәбидiң назасы да...

	...Бәтiш тағы күрсiндi. Жанарына жас тығылып, аспан бұлдырап кеттi. Ол жәйлап көзiн сүрттi. оң жағына бұрылды. Саматтың ештеңеден хабары жоқ, теңкиiп ұйықтап жатыр.

	Келiншек жастықтан басын көтерiп, айналаға құлақ түрдi. Еш бөтен дыбыс естiлмейдi. Сәл қараны көзi шалса шабалана жөнелетiн иттер де қой қамаған шарбақтың қалқасында қалғып жатса керек. Жапсарлас киiз үйде де тыныштық. Қызуы бойында, күшi тасыған жас жiгiттiң ұстамдылығына қайран. Көмекшi болып келiп едi, қойыртпақты езiп кетiп барады. Таңертең жүредi...

	Тү-у, ойы тағы қай қиырды шарлап барады?! Әй-әй, осындайда жүйелi арнаға түсе алмайсың-ау. Ұшығы жоқ не түрлi суреттер анталайды да тұрады. Бiрiнiң етегiне жармассаң, екiншiсi кесе-көлденеңдейдi. Жо-оқ, жүйелеу керек. Ол да, қанша айтқанмен келiншек шиырлаған iз ғой, сондықтан кезегiмен өткенi дұрыс.

	Бәтiш отырған күйi көрпенi иығына жапты...

	...Сөйтiп бұл келiншек атанды. Әлi есiнде, алғаш өздерiне арналып салынған төсекке жатуға бетiнен басқан. Қараңғы бөлмеде екеуден-екеу қалғанда кереуетке қарай аттауға қорықты. Бұрышта бүк түсiп отырған жұбайын Самат көтерiп апарды. Әулеттi қолдар денесiне тигенде, ғажабы, Бәтiш селт етпедi. Құдды, қатып қалған қара тас. Лапылдаған жалынға да илiгетiн түрi жоқ.

	Келiншектiң осы халын сездi ме, Самат әрi-берiден соң керi ысырылды.

	– Мен сенi күштеп әкелген жоқпын ғой, – дедi сосын өкпелеген сыңаймен. Бұл не жауап қайтарарын бiлмедi. Жүрегi өрекпiдi. Бар шындықты жайып салуға оқталды, бiрақ күшi жетпедi.

	Олар тоң-торыс ұзақ жатты. Ендi келiншектiң шыдамы таусылды, тер иiсi шыққан жiгiттiң кеудесiне бетiн басты.

	Ертеңiнде күйеуi ертемен тұрып кеткенде, төсектi өзi жинады, сөйтiп, ел алдында абыройын сақтап қалды.

	Той өткен соң, тiршiлiк өз арнасына түстi. Сапырылысқан ел аяғы да басылған. Шаңырақ астында үш-ақ адам: келiншек, Самат, атасы Әбiл. Жетпiстiң белiн басқан атасы үнемi өзiмен-өзi. Сәл нәрсеге қуанып, сәл нәрсеге тұтанады. Дегенмен келiнге жайлы. Қазан-ошаққа араласапайды. Iшедi, жейдi, содан кейiн көршiдегi тұстастарына қарай аяңдайды. Кешке шейiн көрмейсiң. Ал қараңғы түсе табалдырықты сөйлей аттайды.

	– Бәтiшжан, шайың дайын ба? Кәне, құя бер, мен қаталап барамын.

	Дастарқан басында да келiнiн мақтап отырғаны.

	– Әй, осы елдiң келiндерi шайды осылай қоюлап неге құймайды, ә? Тiптi ақ құманнан тамызуға да ерiнедi. Сүйсiнiп бiр iше алмайсың. Үйге келсем жасап қаламын. Тура Балымның (кемпiрiн айтқаны) қолынан дәм татқандай боламын.

	Ата мен келiн арасы бiрте-бiрте жымдаса бердi. «Айлас әйел – мұндас» дегендей, әлде екеуiнiң көңiл жалғыздығы, әлде адам мен адамның арасында туа беретiн түсiнушiлiк себеп болды ма, әйтеуiр дастарқан басында да, үй-iшi тiрлiгiнiң басқа сәтiнде де тiл табысып, шүйiркелесiп отырғандары. Кейде бала мен келiн арасын құйын аралап өтiп, қабақтары түсе қалғанда да Әбекең килiгедi. Саматты тұқыртып алады.

	Бiрде аяқ-табақ сылдырамай қалмады. Бәрiн бастаған Самат.

	– Әй, осы сенiң не ойың бар? – дедi, бұл көрпе астына кiрiп тым-тырыс бұйығып жатқанда. Келiншек үндемей құтылуды ойлап жауап қатпап едi, ерi өршелене түстi.

	– Айтшы, жасырмай ақтарылшы, ойлағаның не?

	– Ештеңе... – дедi Бәтiш самарқау.

	– Өтiрiк айтасың!

	– Сенбесең, өзiң бәл...

	– Мен саған бiрге өткiзген алғашқы түннен кейiн-ақ сенбейтiн болғанмын!

	– Ә-ә?..

	Мұның жүрегi зырқ еттi. Көз алды қарауыта жөнелдi.

	«Сезген екен ғой, сезген екен», – дейдi iшiнде дауыл ойнап. Сосын өзiн-өзi күштеп тежеп, күйеуiне жүзiн бұрды.

	– Ендi не iстеймiз, ә?

	– Соны бiлмей жатырмын.

	– Онда менi талақ ет!

	– Қой, ей!..

	Келiншек шамырқанды.

	– Сөйтшi, Самат, сонда екеумiзге де жеңiл тиедi...

	– Жап аузыңды!

	Күйеуi жиi-жиi тыныстады.

	– Мен саған ойыншық ойнау үшiн үйленген жоқпын, бiлдiң бе?!

	Бәтiштiң бойы жеңiлдегендей керiлдi. Бiреу «Уф!» десе байыз таппайтын, шарықтап шығанға шығып кетуге шақ тұратын көңiлi де босаңсығандай.

	– Мұндайыңды екiншi қайтара естiртпе! – Самат әлi тулап жатыр, – қайталасаң тiлiңдi кесемiн!

	Ертеңгiлiк шай үстiнде Әбiл келiнiнiң сынық жүзiн байқап:

	– Әй, Самат, – дедi ұлына түйiлiп, – менiң көзiм жұмылғанда мына шаңырақ еркi саған тиер. Ал қазiр басынба, тынышымды шайқалтпа, әйтпесе не сен тұрасың, не мен тұрамын!

	Самат жерден көзiн алмады. Жүзi түтiккенiмен жақ ашпады.

	Әбекең Октябрь таңы атқанда «шыбық ат мiнер» бала екен. Есейе келе есiнде қалғаны – қалт-құлт еткен тұрмыс.

	Өмiр, болашақ үшiн күрес қана. Бала болып еркелей де алмады. Қара сирақ кезiнде-ақ еңбекке араласыпты. Табаны тiлiнiп, ерiнi жарылды. Шыдады.

	Ұлы Отан соғысының қаһарлы жылдарында майданда болды. Ентелеп келген фашистi (өз сөзiмен айтқанда) тырқырата қуып, көрiне тықты. Қызыл Жұлдыз орденiн алды, тағы бiрдi-екiлi медалiмен дәм жазып, туған жерiне қайтып оралды. Күйзелген ауылдың күйiн көтерем деп алдына мал салды. Бiр күнi өрiсте жүрiп Балымына кездеседi. Ол да шопан екен. Қызыл шырайлы қызға көңiлi кетедi, ұнатады. Олар сырласады. Ақыры, бiр сәтi түскенде, атына мiңгестiрiп үйiне әкеледi, отқа май құйғызады. Ол шақта қайбiр жетiскен той, ырымын жасайды. Сөйтiп, ел қатарлы өмiр кешедi, бүгiнге жетедi.

	Атасының тағы бiр қасиетi – бәйбiшесiнiң есiмiн кiргiзбесе әңгiмесi тұшымайды. Жақсы әйел кездестiрсе:

	«Әй, мынаның мiнезi Балымдай сызылып тұр екен»; тәттi тағам татса: «Пай-пай, кезiнде бiздiң бәйбiше дәл осылай пiсiретiн», – дейдi. Мұның өзi шынайы сыйластықтың әлi өше қоймаған жалыны болса керек.

	Бiр-бiрiн серiк тұтқан ата мен келiн шаңырақ астында тұрған үш жылда «шәй» деспедi. Әбекеңнiң қызық мiнезi – қонаққа барған жерiнен қалтасына конфет салмай келмейдi. Қашан көрсең Саматтан тығып келiнiне ұстатып жатқаны. Еркелеткенi де.

	Осы атасы тура үш жыл өткенде дүниеден қайтты. Әуелi жарты жылдай ауырды. Тамақ татпады. Соңғы күндерде суды да ерiнiне алмады. Сүйегi салдырады, жүзi қуарды.

	Бiрде баласы мен келiнiн қасына шақырды.

	– Әй, бiр ожау су әкелшi – дедi ұлына. Самат ожауды ұсынғанда басын шайқады.

	– Сен iш, – дедi әлсiз.

	Самат орталап қана қойған едi, айызы қанбағандай басын шайқады.

	– Дүниедегi ең сорлы өлiм осы болар. Көз алдыңда тұрып, қолыңа ұстағанмен, мейiрiңдi қандыра алмаған соң судан не пайда, – дедi, үзiп-үзiп айтты. – Солай, балапандарым, мен ендi сендерге жоқпын. Түнде, түсiмде Балымды көрдiм. Ол байғұс та жалғыз жата-жата жалыққан бiлем, қасына шақырды. Бардым. Содан екеумiз қол ұстасқан күйi алысқа аттандық. Алдымызда ұзақ жол. Шаршамаймыз. Бiр-бiрiмiзге ризашылықпен қараймыз. «Сарғайттың ғой», – дейдi ол. «Мiне, ендi қасыңдамын», – деймiн мен. Иә, құлындарым, мен көп кешiкпей аналарыңның жанына аттанамын...

	Қария күрсiндi. Самат пен Бәтiш босаңси бастаған едi, қабағын түйдi.

	– Керегi жоқ, оның керегi жоқ, балапандарым. Мен асарын асаған, жасарын жасаған адаммын. Сендерге ғұмыр берсiн! Екеуiңнiң бiрлiктерiң ажырамасын. Бiрiң қатты кетсең, екiншiң кешiре сал. Одан ешқашан ұтылмайсыңдар. Не iстесеңдер де бiрiгiп iстеңдер. Соңда келте шықпайды. Бүгiн екеусiң, саспасаңдар, ертең үшеу, сосын бесеу боласыңдар. Әттең...

	Келiншектiң тұла бойы қалтырады. Өзiн қажытқан, Саматтың көкейiн тескен бала – қарияның да арманы екен-ау. Қартайғанда немере сүйiп, жөргек иiскеп мауқын басуды ойлапты ол. Мына жарық дүниеден алданыш iздептi. Қайраты қайтып, жалғызсыраған шағында жүрегiн елжiретер, жанын жайлауға жеткiзер сәбидi аңсапты. Бiрақ жақсы көрген келiнi оңдай бақытты сыйлай алмады. Сыйламайын деген жоқ, күшi жетпедi. Бiр кезде өзi керi тепкен ондай тәттiнi бүгiнге шейiн iздейдi-ақ, дегенмен күннен-күнге сол үмiтi құрғыр көмескiленiп барады.

	Қария екеуiнiң қолын кеудесiне әлсiз қысқан күйi көз жұмды. Оны арулап жерлеген соң, бұлар жұрт жаңғыртты. Самат өз алдына жеке отар қабылдады. Күйбең де көбейдi. Жаз бойы жайлауда болады, қыста қыстаққа көшедi. Оның арасында адамды ығыр қылар қыруар науқандар бар. Төл алу, жүн қырқу, күйек – бiрiнен кейiн бiрi топырлап қаптайды. Ертелi-кеш сыртта жүрiп қас қарая үйге кiрген Бәтiш сонда да Әбекеңдi жоқтауын қоймады. Ықыласымен, пейiлiмен бар санасын жаулап алған қария панасы iспеттi едi. Төрт қабат көрпе үстiнде отырып алып желпiнiп сөйлейтiн, ақтарыла күлетiн, әлденеге ашуланған кезiнде шыжалақтай қалатын тарамыс шал барда бұл бұрқыраған дауылдан да, селдеткен жауыннан да қорықпайтын. Қазiр жасық-ақ. Атасының ескi-құсқы киiмдерiн көрсе де жүрегi езiлiп, жанарына жас тығылады. Мұндайда Самат: «Тiрiлтiп аларсың...» – дейдi кейiп. Келiншек бүгежектей терiс айналады. Жақтырмағаны. Әбiлдiң ығында жүрiп күйеуiнiң барын да есiнен шығарыпты. Шаңырақ астында екеуден-екеу шошайып қалғанда ғана ол түйсiк қақаңдап бас көтердi.

	Саматқа да ызаланады. Еркек болып үйiрiп әкетсе ғой. Бiрақ ерiнiң мiнезi тұйық, әңгiмеге тым сараң. Өз айтқаны емес, өзгенiң әуенiне ден қойғыш. Сонысымен жаныңды қалтыратады. Түйiлiп түсiп, апай-топайын шығарсыншы, бәлкiм әйел де иiр. Ал, әйел иiсе темiрдiң де июiн қандыруға бар. Әттең...

	Әрi-сәрi ойдың қазығын айналсоқтап жүргенде Айша келдi.

	– Ойпыр-ау, жүдеп кетiпсiң ғой! – дедi жеңгесi жеке қалғанда өбектеп, – не, анау күн көрсетпей ме?

	Бұл басын шайқады.

	– Әлде көңiлiң сол күйi пәс пе? Келiншек үндеместен төмен қарады.

	– Ә-ә, бiлем, – дедi Айша мұңая түсiп. – Сен сүймейсiң, ә... Бәтiш көзiмен жер шұқып жауап қатпады.

	– Әйел жанын әйелден артық түсiнетiн кiм бар? Мен сенi баяғыда түсiнгенмiн...

	– Ендеше сол уақытта неге жанталастың?..

	– Ойбай-ау, сенiң абыройыңды сақтап қалғым келген жоқ па?! Оң жақта отырып екiқабат атансаң, әке-шешең, туған-туысқандарың елге не бетiмен қарайды?! Көзге шыққан сүйелдей болмас па едiң?!

	Бәтiш бұл жолы тағы үндемедi.

	– Солай, айналайын... – дедi анау жуасып, – сен қамыға берме. Күйiктi бас. Ондайдың емi курорт көрiнедi.

	– Курорт? Ол менiң не теңiм?

	– Ойпыр-ай, артына дейiн тыңдасаңшы. Қыстан шыққан жабағыдай болып барғандар одан ойнақтап қайтып жатқан жоқ па! Айтушылардың сөзiне қарасаң «тұнып тұрған жұмақ». Өзiң де семiресiң, көңiлiң де семiредi. Олардың айтысынша, курортта қалағаныңды шертiп жүрiп табасың. Керегi еркек пе? Көл-көсiр дейдi... – дедi Айша қалжыңға басып.

	– Қойыңызшы әрi...

	Лап еткен ұяттан бүгежiктегенмен Бәтiштiң құлағына мына сөз жағып-ақ қалды. Соны сезген жеңгесi бастырмалата жөнелдi.

	– Имандай шыным. Жақында бiр құрбым Қырымға барған. Құлын мүшесi бұзылмаған неме едi, «Бiз дефицитпiз!» деп мақтанады. Ал ол сенiң жаныңда жiп есе алмайды. Солай-й!

	Баласын сүндетке отырғызу үшiн бұйымтаймен келген жеңгесi екi нән сектi алып жөнiне кеттi. Тұман ойдың бодауында бұл қалды. Бiрақ Саматқа ешқандай тiлек қоя алмады, iштей бұрқырап тынды.

	Әр нәрсенiң өз кезегi бар екен. Қоламтадай бықсып жатып лап ететiн, жаныңды да, тәнiңдi да шарпып өтетiн осындай от биыл күзде жалын шашты. Көмекшiлiкке Айдар есiмдi жас жiгiт келгенде, Бәтiш қалың ұйқы құшағынан шошып оянғандай айналасына алақтай қарады. Ат жақты, қыр мұрынды, жұқалтаң өңдi, қысыңқы қой көзiнде жылылық ұялаған шымыр жiгiт келiншектiң өмiр бойы iздеп, таппай жүрген асылындай елестедi.

	Айдардың пайда болуы шаңыраққа да тың леп жеткiзгендей. Кешкiлiк қауқылдасып, мәре-сәре күй кешедi. Көмекшiнiң домбыра тартып, ән салатын өнерi де бар. Мұндайда «үстiнен түйе жүрiп өтсе де мыңқ етпейтiн» Саматтың өзi елп-елп етiп отырады. Келiншекте не жан қалсын, майда қоңыр дауыс баяу көтерiлiп, жан-дүниеңдi тербегенде, көзiн әншiден аудара алмайды. Бiр ысынады, бiр суынады. Сырлы әуез – жылан, бұл – торғай секiлдi. Арбалады да қалады.

	Көмекшiнiң тағы бiр қасиетi – ерте тұрады, сосын ала өкпе болып жүгiредi. Одан кейiн тастай суға жуынады. Денесiнiң тiтiркенгенiн сезбейсiң, оған қарап тұрып өзiң қалтырайсың. Тасадан сығалаған Бәтiш те сан дiрдектедi. «Өзiн-өзi қинап...» – деп iштей ұрысты да. Дегенмен сұқтануын қоймады. Бұлт-бұлт ойнаған бұлшық еттерi ерекше. Құдды, сүйек-сүйегiн сықырлатып қысардай көрiнедi. Бұл – кеш оянған махаббат па, оны да бiлмедi. Махаббат деуге жасқанды... Бiреудi сүйдi, сүрiндi. Екiншiде де сол алдынан шығардай қорықты.

	Әбден үйренiсiп, бiр-бiрiне сiңiскенде сөз де қағыстырды. Бәрiн бастаған Бәтiш.

	– Қайным-ау, осыншама жүргенiң не, бiр аққуды iлмедiң бе? – дедi ананың жиырма үшке шыққанын бiлгенде.

	– Қайда асығамыз, жеңеше?

	– Сен «кең тұсаумен» жүргенде барлық жақсы қыздар тұрмысқа шығып кетпей ме?

	– Мендiк бiрi қалар.

	– Қалмаса?

	– Онда басқа бiр жолын қарастырармыз.

	– Тағы қандай жол бар едi?

	– Әйтеуiр, бойдақ қалмайтын амал.

	Келiншектiң жанары жарқ еттi. Мына тұспал жауапқа қанбағаны анық.

	– Байқа, босқа далаңдаймын деп бiз сияқты қартайғаныңды бiлмей қалып жүрме.

	Айдар иығын қозғады. Тырыса түскен маңдайы мен бақырайған көзi таңданысын жасырмады.

	– Мына сiз бе қартайған?!.

	– Ендi кiм?

	– Ой, жеңеше...

	– Ешқандай «ойы» жоқ.

	– Сiз де... Егер тура осы жерде көрмей, сыртта кездессеңiз мен сiзге он сегiз жас берер ем!

	– Рас па?!

	– Өз қадiрiңiздi бiлмейдi екенсiз.

	Сол күнi ерлер сыртта жүргенде, Бәтiш айна алдынан шықпады. Өзiне-өзi сұқтанды. Жиырма беске толмай жатып маңдайға, көз айналасына түскен болар-болмас әжiмдi есепке кiргiзбесе әлi де ажарын жоймапты. Ұтқаны – мүшелерi дараланыпты. Тоқ құрсақ, ақ сазаңдай балтырлар қай еркектiң де жанарын шақырып тұрғандай. Кеудедегi қос алмасы да көйлектi шiреп «мен мұндалайды».

	Бәтiш қыз кезiнен-ақ өз көркiне риза-тын. Елден асып кеткен сұлу болмаса да көкiрекке құрт түсiрер сүйкiмдi. Қап-қара қасын керiп, мойылдай көзiн төңкере тастағанда кластастары түгiл, ауылдың сайдың тасындай бозбалалары да жөн-жосықсыз ыржия салатын. Олардың сұғанақ көңiлiн қызға тән сезiмталдықпен бiрден аңғарады. Кеудесiн кере ұстайды. Менменсiгенi емес, басқаны қызықтырғанына масаттанғаны.

	Әлгiнде, Айдармен тiлдескенде де осы сиқыр қылықты қайталады. Жiгiтке бұғалық тастағаны. Ендi соны тарта беру керек. Бар сезiм қылғынып, бар сана иiлуге мәжбүр болғанда сәл босат, сонда берi құлайды. Жай ғана жығылмайды, жанын, тәнiн алдыңа тастайды. Мейлi шыжғыр, мейлi күл қылып шашып жiбер, өз еркiң.

	Келiншек сол шаққа асықты. Жатса да, тұрса да санасында тәттi күндер елесi көлбеңдедi. Тартқан бақ па, сор ма, оны айырмады. Бар болмысымен сағымға ұмтылды.

	Сөйтiп, жанталасқа толы тағы бiр мезгiл өтiп жатты. Бәтiш өзiн тау басында жүргендей сезiндi. Абайсызда аяғы сәл тайса, шыңырауға құлап түсуi де мүмкiн. Сондықтан сақтықты да ойлады. Бiрақ көңiлiн жайлаған құмарту әзiрше бәрiнен биiкке шығып алған. Ол дедектетiп ана тасқа бiр, мына тасқа бiр ұрды. Елемедi. «Жоқ, – дедi оның түйсiгi, – маған курортың керек емес. Мен өз бақытымды жаңа таптым». Шын мәнiнде тапты ма? Бiлмедi...

	...Бәтiш тағы да оң жағына мойын бұрды. Теңкиген дененi көзi шалды. Мұрны бiр қалыпты пысылдап ерi әлi ұйқтап жатыр.

	Екi тiзесiн құшақтаған күйi бүрiсе түстi. Құлаққа күйiс қайырған қойлардың дыбысы келедi. Әредiк қозылардың енесiн iздеп маңыраған нәзiк үндерi шығып қалады. Тез басылады. Емiренген саулықтар алаңғасар ұрпағын тауып, алдандырып жатады.

	Мiне, керегелер сықыр-сықыр еттi. Сүйкенген сиыр ғой. «Өк, мәлiк келгiр, өк!» Түн ортасында дамыл таппай қақшаңдап жүргенi қайсысы екен? Дәу де болса қызыл тайынша шығар. Шошақай қыздай көрiнгенге ұрынады. Әсiресе күлге өш. Көзi аларып, өкiрiп-бақырып шашып жатқаны, қашан көрсең. Қусаң да кетпейдi. Таяқпен салып-салып жiберсең ғана әрi асады. Жанары ойнақшып тұрып-тұрып, сосын басқа сиырларға жанасады, зықысын шығарады. Желкесi күжiрейген қара бұқадан ғана жасқанады. Оны көргенде мүләйiмсiп сала бередi. Әлде оның да өз өмiрiне өкпесi бар ма?

	Денесi мұздаған соң қайтадан жастыққа бас қойды. Суыған төсек жауырынын тоңазытты. Келiншек көрпесiн қымтанып, өз демiмен өзiн жылытты. «Уһ-уһ», – дедi жиi-жиi дем алып. Аздан кейiн бойы балбырады. Ұйқысы келгендей ме-ау. Көзiн жұмды. Жанарына өткен күн елестерi пайда болды. Кино лентасындай тiзбектелiп өтiп жатыр, өтiп жатыр. Мұндайда қайдағы ұйқы.

	Көрпе шетiнен басын қылтитты. Қызыл тайынша әрi кеткен-ау, керегелер сықырламайды. Қойлардың күйiс қайырғаны ғана бiрқалыпты құлаққа шалынады.

	Жоғарыға қарады. Ай туыпты. Нұрын шашып тұр. Жұлдыздарға да өзгерiс енiптi. Нақ төбеде жарқыраған ожау бейнелес жетi қарақшы шалқайып, сабындағы үш шырағын төмен салыпты. Бұл түн ортасы ауып барады деген белгi. Ендi сәл өткенде алаулап күн шығады, қарбалас тiрлiк қайта басталады. Ең бастысы... ең бастысы ерлi-зайыптылар Айдарды ауылына шығарып салады. Жарты жыл бiрге болған, келiншек жанына азап салған жiгiт қайтпақ. Мейлi кете берсiн. Бәтiш жыламайды, жалынбайды да...

	Бұрқ еткен ашуды әрең тежедi. Дем алысы да жиiлеп барып басылды...

	...Уақыт дөңгелегi өз бетiмен айналып жатты. Өңiрге қыс түстi. Жердi аппақ қар жауып, ауаны аяз демi шарпыды. Бiрақ бұл келiншек жүрегiн ораған жалынды тұншықтыра алмады. Ол отқа үйiр көбелекке айналып үлгерген. Таң атса-ақ дегбiрi қалмай кештi күтедi. Күн ұясына қона қос шопан үйге оралғанда жас баладай қуанады. Бар жақсыны олардың алдына тосады. Әсiресе Айдар ризалық танытса жанын қоярға жер таппайды. Кеудесiн кернеген шаттықты жасырмай жарқылдап отырғаны.

	Осылай желтоқсан өттi, осылай қаңтар артта қалды. Ендi Бәтiш бар үмiтiн ақпанға артты. Сағымдай көлденеңдеген бақыт өз пұшпағын осы айда қолына ұстата салардай тықыршыды.

	Тiлегенi болды да. Бiрде Саматтың ойда-жоқта мiнез шығарғаны. Түс ауа Айдарға:

	– Ал, малға ие бол. Мен көршiлердiң амандығын бiлiп қайтайын, – дедi де атын ерттеп аттанып кеттi.

	Әуестiк жеңiп баз басына келген келiншек көзi жiгiт қимылын бағып бақты. Ананың шөп айырласы, алқын-жұлқын жүрiсi көңiл құртын қоюлата түскендей. Ал, оларға жан бiткенде тән де, жан да шамырқанып белгiсiз бiр тереңге тiлендi. Бiрақ келiншек болар iстi ушықтырмауға күш салды. Сыпайы күлiп, сиқырлы қимылмен көмек қолын созды. Ықтасынға шашылған шөп желiнiп бiткенде қойларды қораласып, қақпаны мықтап жапқан соң сызылған күйi үйге оралды.

	Жiгiтпен оңаша қалған сәтте Бәтiштiң жаны нешеме құбылды. Денесi бiр ысынды, бiр суынды. Дастарқан басында да, теледидар көрiп отырғанда да аузына сөз түспей, абдырады. Құдды жiгiтпен бiрiншi рет оңаша кездескен, пәктiгiн бойында сақтаған қыз дерсiң.

	Бiрақ бұл ұзаққа созылған жоқ. Әрi-берiден кейiн Айдарға ашуланды. Жүрегiн тебiрентер не жылы лебiзi, не сезiмдi шайқар ерке қылығы бiлiнбеген жан үстiне түйе шөгерсе де мыңқ етпес топастай көрiндi. Әйтпесе желiккен көңiлдiң дәруiн таппай ма? Сонда бұл табынар едi, аяғына бас ұрар едi. Ал әйел бас исе, жанын алақаныңа салады. Осыны түсiнбейдi-ау, тәрiзi, мыңқ етпейдi.

	Келiншек шыдамады.

	– Қайным, әңгiме айтшы, тiптi iшiм пысып кеттi ғой, – дедi сиқырланып. Жiгiт көзiн теледидардан алмаған күйi иығын қозғады.

	– Әңгiме? Бiзде айта қоярлықтай не бар...

	– Жас емеспiсiң?

	– Жаспыз ғой, дегенмен...

	Айдардың құлықсыз екенiн бақап тақымдай түстi.

	– Ендеше осы күнге шейiн көрген қызығыңды айт.

	Мысалға: ғашық болып көрдiң бе?

	– Ендi, ондай-ондай кiмнiң басынан өтпеген.

	– Ғашықтық дегенiмiз не?

	Жiгiт экранды тастай берiп, берi бұрылды.

	– Оны сiз жақсы бiлерсiз, қанша айтқанмен ағаймен араңыз...

	Жүрегi қатты шаншығандай Бәтiштiң жүзi тыжырынды. Осыны байқаған Айдар сөзiнiң соңын жұтып қойып, аңтарыла қалды.

	– Айта бер, айта бер, – дедi келiншек бойын тез жиып. Бiрақ жiгiт ендi ашыла алмады. Сұрақты тағы да Бәтiш қойды.

	– Қайным, саған ерсi көрiнер, айып етпе, осы ерi бар әйелдiң басқа бiреуге ғашық болғанын көрдiң бе?

	– Ол мүмкiн... – Айдар күмiлжiдi. Келiншек үстiнен ауыр жүк түскендей терең тыныстады.

	– Ал мен ондайды естiдiм.

	– Айтыңызшы, ә, жеңеше?

	– Айтсам... – Бәтiш көзiн жұмып, ойда өрнек құрған әңгiме желiсiн пысақтады, – оның өзi жақында өтiптi. Кезiнде аңғалдықпен тұрмыс құрған менiң бiр құрбым кейiннен басқа жiгiтке көңiлi кетедi. Анау да «кет әрi» емес екен. Ақыры үйленiп тыныпты. Жақында хат алдым.

	«Қыз Жiбек пен Төлегендеймiз» деп жазады.

	– Ғажап!

	– Ешқандай ғажабы жоқ. Мен жiгiттiң iсiн нағыз ерге тән батылдық дер едiм. Өйткенi ол әйел сезiмiн аяққа баспады. Солай емес пе?

	Жiгiт басып изедi. Айтқанға иланғаны анық, екi бетiнiң ұшына қызыл ойнап, балбырап отыр.

	– Осындай оқиға сенiң басыңа түссе қайтер ең?

	– Мен бе?

	– Иә, сен.

	Жiгiт көзiмен жер шұқыды.

	– Жiгерсiз екенсiң!

	– Қойыңыз...

	– Ер адамның әрқашан батыл болғаны жөн. Олардың әйелден айырмасының өзi сонда!

	Бәтiштiң ұры көздерi Айдардың бойын тiнткiледi. Ананың ұйыған сыңайы бар. Жанары тұманданып, мүлгiп отыр. «Жетекке ередi»? деп түйдi келiншек.

	Дәл сол арада тәттiлiк туралы ғана ойлады. Ал тәттiнiң де неше түрлi болатынына, кейбiр дәмдiнiң тiл үйiрiп тұрып, артынан кермек татып кететiнiне назар аудармады. Оны түсiнетiн жағдайы да жоқ едi. Туа салып енесiнiң төсiн түрткiлеген қозыға ұқсайтын.

	Ерi түн ортасында оралды. Өзi қызу.

	– Бiрдеңе болса әкелшi, – дедi ол шайқала тұрып, – таңдайым кеуiп барады.

	Сандық түбiнде жататын жартылықтың бiрi столға қойылғанда алақанын мағұрлана ысқылады.

	– Байболдың әйелi ұл тауыпты. Соны тойладық. Сенбiде – шiлдеханасы. Ұялмайтындай болып барарсың. Шүйiншiсiне кер жабағыны атадым. Оны да жеткiзерсiң...

	Самат қырлы стаканға арақ құйды, сосын оны сыздықтата жұтып, артынан сарымсақ шайнады.

	– Құрдастың қызығынан немдi аяйын! Бәрiн өз қолыңмен табыс ет. Бергеннен кедейленiп қалмаспыз. Жомарттығыма ренжiме.

	Тағы iштi, тағы сарымсақ шайнады. Босағада қалшиып тұрған әйелiне назар да аудармады.

	– Түк көрмегендей менiң қайта-қайта бара бергенiм келiспес. Айдарға айт, жайдақ шананы баптасын. Жайлы болады, үстiне шөп салып алсын. Семiз көк атты жегiңдер. Жабағыны шананың артына, не жетекке байлай салсаңдар, өзi де томпаңдап ерiп отырады.

	Бәтiштiң одан әрi ештеңе естiгiсi келмедi. Жатын бөлмеге өттi. Жүрегi алабұртты. Шiлдехана деген сөз – қап-қараңғы түн, меңiреу дала, екеуден-екеу қалған жiгiт пен келiншек деген сөз. Ендеше мұның мақсатқа қадам жақындай түскенi анық.

	Көңiлдiң бiр есiрсе жуыр маңда сабаға түсе қоюы да қиын екен. Тордан босап, шарықтап қиянға шыққан құстай самғайды келiп. Неғұрлым биiктесе – солғұрлым қанағаттан да айрылады. Қанаты қатайғандай ширыға түседi. Астында найзадай шаншылған шың тұрсын – қарамайды, құласам сүйегiмдi жинай алмай қалады-ау деп те ойламайды. Оған бiр ғана бостандық – ғұмырлық шаттықпен, бiр ғана шарықтау – ғасырлық жырмен тең. Соған жылынады, содан қуат алады.

	Бәтiш те сөйттi. Жанында көктеп, бүр жаруға күн сәулесiн тосқан гүлдей алаңғасар ойдың бодауында бәрiн ұмытты.

	Әрбiреуi жылға тең сағаттар ауыр жылжып өтiп жатты. Сәрсенбi салқаулық танытты, бейсенбi – безерiп тұрып алды. Жұма да артына қорғасын байлап қойғандай табандады. Осы аралықта келiншекке әлдекiм уақытты қиястықпен бөгеп тұрғандай көрiндi. Көкбеттенiп сол бетбақпен ұрсысты да. Оңаша шағында жерден алып, жерге салды. Сөйтiп, сенбiге де жеттi-ау, ақыры.

	Қас қылғандай дәл сол күнi боран соқсын. Кәдiмгi, ақпанның май бораны. Буынып тұрып-тұрып жылай салған баладай бұрқырады дерсiң. Дала етек-жеңiн жинай алмай қалды. Желмен қаңғалақтай ұшып ауада ерiген жабысқақ қар жаңбырдан бетер. Сыртқа сәл шықсаң үстi-басың малмаңдай су болып сүмеңдейсiң.

	– Әй, мына күн құтырып кеттi ғой, – дедi бой жылытуға үйге келген Самат су-су киiмiн пеш жанына тастай тұрып.

	Айдар да оны қолдады.

	Бәтiшке мыналар ұйымдасып жолын бөгегендей көрiндi.

	– Боран көрмеп пе едiңдер, – деп шаңқ еттi, – неменеге жүндерiң жығыла қалған?! Еркек болғандарыңа!..

	Ана екеуiнiң ауыздарына құм құйылды. Үн-түнсiз отырып шай iштi. Баз жаққа да солбырайып аттанды.

	Адам адасайын десе аяқ астынан екен. Жүрiп келе жатқан соқпағыңнан сәл ауытқысаң көз көрмеген, құлақ естiмеген түкпiрге тап боласың. Шошына айналаңа қарайсың, шығар амал таппайсың. Жан-жағың құзар шың. Далбасалап, аяқ қолыңды жырып жоғарыға өрмелейсiң. Тайғанақтап қайта құлайсың. Жанұшыра айқайлайсың. Даусыңды естiр, көмекке келер тiрi жан жоқ.

	Бәтiш те осындай күйге тап болды.

	Шiлдехана көңiлдi өттi. Дәл төрге жайғасқан келiншек жұрт қатарлы ән де шырқады, ойнақы әзiлге де жол бердi. Қолқалағандардың меселiн жықпай, коньяктан тартып-тартып жiбергенде өзегiне от түстi.

	Қайтуға жиналғанда буынды алған шараптан теңселiп шанаға әзер жеттi. Ол шын мас-тұғын. Арақтан ғана емес, бақыттан да басы айналған.

	Шана орнынан қозғалған бетте-ақ қарсыдан соққан боранды сылтауратып жiгiт киген тұлыптың өңiрiн ашып жасырынды. Сол-ақ екен, қолқасына тәттi иiс келiп делебесiн қоздырды. Кәдiмгi әйел түйсiгi ғана айырар еркектiң тер сiңдi иiсi.

	Ол алғашында бәрiне шыдаған болды. Құлаққа жеткен шананың бiрқалыпты сырылы мен iшiн тарта уiлдеген боран дыбысына алдағандай бұйыға қалды. Дегенмен кеудеде атой салған әулеттi күштi тұншықтырып тастау мүмкiн емес едi. Елсiзге шыққанын жан-тәнiмен сезгенде Бәтiш манаурай көзiн жұмды. Буын-буынын дiрiл жайлады.

	– Тоңған жоқсыз ба?

	Осы сәтте төтеннен естiлген айқайдан аузына салған тәттiсiн бiреу жырып әкеткендей селк еттi.

	– Жоқ, айналайын, жоқ, – дедi, дауыс Айдардiкi екенiн айырып, содан соң қайтадан әлгi иiстi түйсiнуге асықты. Мiне, мұнда тұр. Қандай тәттi өзi!..

	Келiншек жиi-жиi дем алды. Жанына жұғымды, көкiрегiне қымбат осынау қат дүниеден барынша қамтып қалмақ. Шiркiн-ай, мынау өз меншiгiңде болса ғой, күн жұтсын, түн жұтсын тоймас едi, тiрлiк атаулыны ұмыта, сүйегiне шейiн буға айналып iз-тозсыз күйiгi көп жер бетiнен жоғалар едi. Жай жоғалмайды, бақыт құсын құшағына қыса кетедi.

	Ол ыңырси жiгiттi құшақтады. Тартыла-тартыла ананың тiзесiне салмағын сала шығып алғанын да байқамады. Әккi түйсiгi Айдардың да денесiн дiрiл жайлағанын аңғарды. «Дiрiлде, дiрдектей бер, әлi-ақ үйренесiң», – дедi iшiнен масаттанып.

	Шынында мұның бақытты атануына толық құқы бар шығар. Жетi жыл бойы бұйыққан тән қызулығын дәл қазiр таныса, жетi жыл тұрмыста жетi секунд түйсiнбеген қымбатты бүгiн түйсiнсе несi айып. Ол осындайға ұмтылмады деймiсiң. Ұмтылды. Жете алмады. Сосын торықты. Барлық мейiрiм, барлық ықыласын құпия сандыққа салып, қақпағын тарс бекiттi. Одан шығармауды ойлады. Дегенмен тежеп ұстау қиын екен.

	Бәтiш манаурай керiлдi. Тынысын бекiтiп тастаған киiмдi де елемедi.

	– Айдар, – дедi ол өзiн-өзi ұмыта тұншыға сыбырлап.

	– Әу, жеңеше?

	– Жайырақ жүршi...

	– Тоңып қаларсыз.

	– Менiң үйге барғым келмейдi...

	– Неге?

	– Екеумiз ендi ол үйге бармайықшы...

	Келiншектiң кеудесiне өксiк тығылды. Қалтырай шыққан үннен соны аңғарған жiгiт еңкейдi.

	– Сiз... сiз жылап отырсыз ба?..

	Бәтiш жауап қатпады. Жүзiн жiгiттiң кеудесiне жасырды.

	– Сiз... сiзге не болған?! – дедi Айдар абдырап.

	– Жәй, айналайын, мен...

	Келiншек сөзiн аяқтамай, қыстығып қалды. Сосын тып-тыныш жатып айналаға құлақ түрдi. Сырғыған шана, қарды сықырлата басқан ат тұяғының дыбысы естiлмейдi. Тоқтап тұрғандары ма? Шайқалмағандарына қарағанда – солай.

	Бәтiш батылданайын дедi. Бар күшiн бойына жиды.

	– Айдар!

	– Әу, жеңеше?

	– Бiрдеңе айтсам ренжiмейсiң бе?

	– О не дегенiңiз.

	– Мен сенсiз өмiр сүре алмаймын!

	– Не?!

	– Сенсiз маған күн қараң!..

	– Ой, жеңеше...

	Жiгiт бұлқынбақшы болған едi, құрсау босатпады. Соның артынша-ақ үзiк-үзiк сөздер санасына құйылды.

	– Жаным, түсiншi... сен кездескенше... өлi едiм... тағы өлемiн... Сенсiз... бiр күн де... жарық дүниеде... жүре алмаймын...

	Бiрақ бәрi басқаша шықты. Құшақтың босаңсығанын пайдаланған Айдар бұлқынып қалды да, сонадай жерге ыршып түстi.

	Бәтiш алғашқыда ештеңе түсiнбей аң-таң күйде басын көтерген. Қараңғыда солбырайып тұрған бейненi көргенде iшiн аш бөрiлер тырналады.

	– Не ғып тұрсың?.. Кел... сей-шi-i-i... – дедi жалынғандай. Анау қозғалмады. Мұз болып қатып қалған дерсiң, не илiкпейдi, не жауап қатпайды.

	– Мен... Бәтiшпiн ғой...

	Далбасалай орнынан көтерiле берiп қалт бөгелдi. Санасында жарқ еткен қорқыныш тұла бойын тiлiп өттi.

	– А-а-а!!!

	Соның артынша-ақ шыңғырған жабайы дауыс маңайды тiтiркентiп жiбердi де, астам ойдың құрбандығына шалынған, арды аяққа таптамақ болған дене буын-буынын ұстай алмай гүрс құлады.

	Сол түнгi оқиғаны сiрә да ұмытпас. Күйiк отына шыдамаған келiншек шанадағы шөптi бырт-бырт шайнаған. Бәрiнен күдер үзген бейшара жан мынау жалғанды аямай қарғаған. Оқ тиген бөрiдей шиыршық атып жатып әдiлдiк iздеген. Пенде емес пе, өзiн-өзi ар сотынан арашалап қалуды ойлаған, тығырықтан шығар жол қарастырған. Оның ойынша, бәрiне бейуақта тап болып, жүрегiне шоқ салған Айдар кiнәлi-тiн. Тұрлауы жоқ өткенi де жауапты. Әу баста Мұрат алдамаса, бәлкiм, басқа соқпаққа түсер ме едi, қайтер едi?! Ал өмiрiнде опық жеген келiншек бақытына ұмтылса, айып па? Бұл да тырбанды. Бiрақ биiктiк басына шығармады. Өрмелеген мұны омақастырып, табанына бiр-ақ түсiрдi! Ендi таптамақ. Не үшiн? Жо-жоқ, бұл әдiлеттiлiкке жатпайды. Жатпайды-ы! Ол арашашы iздегендей жiгiт жаққа мойын бұрған.

	Жұбатар, басу айтар ойы жоқ Айдарға ызаланған. «Топас!» – деген булығып. Кеудесiн өкiнiш жұлмалаған. «Топас!» – деген тағы қайталап. Барлық көрсеткен қайраты осы ғана болатын.

	Солығы басылғанда басын көтерiп, қайда тұрғандарын айырмады. Маңайдың бәрi түпсiз қараңғылық. Қарға адым жердiң өзiн ажырату мүмкiн емес.

	Әрi-сәрi күй кешкен келiншекке Айдар бағыт сiлтедi.

	Өз орнына жайғасып жатып:

	– Жеңеше, тыңдаңызшы, бұлақтар күлiп жатқан сияқты. Тыңдаңызшы, ә? Мынау сылқ-сылқ күлкi ғой, – дедi ол.

	Қыстақтан екi шақырым қашықтықтағы «Бұзау бұлаққа» ат басын тiрегенiн ұққан Бәтiш су сылдырына ерiксiз құлақ түрдi. Жылымшы дыбыс сыңсығандай ма-ау, солықтағандай ма-ау, әйтеуiр, мұның жанымен үндестiк тауыпты. «Жылап жатыр, – дедi келiншек iшiнен. – Иә, иә, жылап жатыр!..»

	Сол шақта оған бар дүние қара жамылып тұрғандай елестеген...

	...Келiншек орнынан жайлап көтерiлдi де, ұйқыда жатқан күйеуiне тағы бiр көз тастап, сыбдырсыз киiнiп, сыртқа шықты.

	Ай сүттей жарық екен. Айнала алақандағыдай көрiнедi. Дәл iргеден ирелеңдеп батысқа қарай созылатын өзен бойын қуалай өскен талдар ұйқтағандай маужырай қалыпты. Ұйыса бiткен жапырақтар тып-тыныш. Тәрiзi, күнұзынғы желдiң шайқағанынан қажыса керек, салбыраған күйi мүлгiп тұр.

	Қыңсылай келiп аяғына сұр тазы оралды. Еркелегендей құйрығын бұлғаң-бұлғаң еткiзедi. Шарбақ жақтан ентелей жеткен төрт көз қара төбет те одан қалыспай төрт тағандап алдын кес-кестедi. Ит екеш иттiң де қайырымды бiлгенi-ау. Итаяққа ас құяр Бәтiштi айналсоқтауын.

	– Не, iштерiң пысты ма? – дедi жылы ұшырай. Сұр тазы ойын күткендей секiрiп-секiрiп қойды.

	– Әй-әй, есерсiң-ау...

	Келiншек шарбақты айналып өттi. Күйiс қайырған қойлар алаңсыз. Жайшылықта қақаңдап өрiстi олай бiр, былай екi сүйрейтiн көк шiбiштiң өзi мүйiзi қарағайдай серкенiң тасасында тыпыр етпей қалшия қалыпты. Дәл осы кейпiнде шошақай мiнездiң iзi де жоқ. Ал серке паң. Мынау мыңғырған малдың басы екенiн танып масаттанғандай басын кекжитiп алған. Жан-жағына мойын бұрмайды.

	Сөйткенше, бұрыштан қызыл тайынша шыға келдi. Одыраң-одыраң жүрiсi, алақ-жұлақ қимылы жеңiл мiнездi қыздан аусашы. Әне, ол шарбаққа сүйкендi. Қадақтарды сықырлата қасынды. Мына арада адам тұр-ау деген ой қаперiне де кiрмейдi. Тарпаң.

	– Өк, мәлiк келгiр, өк!

	Тайынша дауыс шыққан тұсқа одырая қарады. Иесiнiң түнгi жүрiсiне таңырқағандай сәл бөгелдi. Сосын ерiне басып әрi беттедi.

	Бәтiш те үйге ендi. Ашық түндiктен түскен жарықтан төсегiн кiдiрiссiз тапты.

	– Ұйқың қашып жүр ме? – деп сұрады осы кезде Самат дыбыстап. Келiншек бұл жолы еркек сөзiн жауапсыз тастамады.

	– Иә, – дедi басыңқы. Күйеуi берi аунады.

	– Дәрiгерге көрiнсең қайтедi, ә?

	– Еш жерiм ауырмайды ғой.

	– Сонда да...

	– Әуре боп қайтемiн?

	– Өзiң бiл, дегенмен қаралған да терiс болмас. Бәтiштiң қамқор көңiлге iшi жылыды.

	– Саған қиын болар.

	– Еркекпiз ғой, бiрдеңе қылармыз.

	– Қарның ашып қалады ғой...

	– Мүйiз шықса, қарынды тойдырып бақтың ғой... Әңгiме желiсiнiң үзiлмеуiн тiледi. Неге екенi белгiсiз,

	күйеуiнiң сөйлей бергенiн қалады. Бiрақ анау тiлегiн қанағаттандырмастан:

	– Сөйт, керек десе қаласына да бар, – дедi де көрпесiн қымтанды. Ылғи осы. Бiрдеңенi бастайды, бастайды да, мұның жүрегiн елжiретiп қояды, сосын жалт бередi. Кей күндерi аузын буған өгiздей сөз ала алмайсың. Тек басын изейдi, шайқайды. «Бары» да, «жоғы» да осымен тынады.

	Бәтiш сыр мiнез күйеуiн ендi қажамады. Бiр-екi ауыз жылы ниеттi көңiлiне тоқ санап түндiкке қарады.

	Қызық. Бәрi де қызық. Жетi жыл бойы өзiмен-өзi күресiп келдi. Өртенiп махаббатын iздедi. Саматтың көзiне шөп салмақ та болды. Кешеге шейiн күйеуiне жауыға қарады. Ендi келiп...

	Әлде жалған елестiң соңында далақтаған ба? Солай сияқты. Осы уақыт iшiнде ерi барлық жақсылықтан адалаған, жастығын тонаған, тар құрсағын кеңейтер тұңғышынан айырған баукеспедей көрiнген. Егер күйеуi «шабармандар» жiбермегенде, бақыттың алтын тұғырында отыратын едiм деп есептеген. Сөйтсе, қателесiптi. Адамға өмiрдiң мәнiн, сыйластықтың дәмiн түсiну үшiн де көп, өте көп жылдар керек екен. Тiршiлiк теңiзiне қайық түсiрген әр жанның таудай талабы, асқар арманы барын, олар соны орындау жолында бойындағы күшiн аямайтынын, буырқанған толқынмен өздерiнше алысатынын, осынау арпалыста шыңдалатынын Бәтiш кезiнде ұға алмапты. Сәттiк әлсiздiк, жарқ еткен жалын мұратына жеткiзетiндей, соған ұмтылыпты. Сайқал ойдың бодауына айналыпты. Қандай көр соқырлық!..

	Кеше кешкiсiн түндiктi әдейi жаппады. Бүгiнгi таңды көзбен атырарын сездi. Жан-жақтан анталаған ойлар қараңғылық маңайды жаба бастағаннан-ақ санасын буып, келiншекке мазасыз түннен хабар бергендей едi. Бұл тұп-тұнық аспанға қарап жатуды мақсат тұтқан. Жап-жарық жұлдыз – жоғалтқан асылындай елестеген. Қарайсың – көз алдыңда тұрады, қол созасың – ұстатпайды. Кезiнде қасқайып өзi басқа тепкен, ендi армандап зар болған ұрпақ сияқты. Екеуi де алыста, екеуi де тәттi елес қана.

	Шынында, бәрiне кiм кiнәлi? Кiм?! Әлде Айша ма? Мүмкiн... Дедектетiп ауруханаға алып бармаса... Өзi ғой ерген. Бiрiнен арылған соң жатқан жоқ па, ақ төсекте аппақ адамдай-ақ?! Сығаласқан, сыртынан сүйреңдескен сөзуарлардың табасын да елемегенсiдi. О, қарабет!!!

	Басы айналды. Ай сәулесiнен қаймыққандай жүзiн жастыққа жасырды.

	– Әлi ұйқтамағанбысың?

	Күйеуiнiң гүжiлдей шыққан үнiнен селк еттi.

	– Жо-жоқ, – дедi ашық қалған иығына көрпе шетiн тартқылап.

	– Менiң де ұйқым ашылып кеткен сияқты.

	– Ә-ә?..

	– Көз iлiктiре алмай қойдым.

	– ...

	Екеуi бiрауық үнсiз жатты.

	– Ойландың ба? – деп сұрады Самат бiр кезде.

	– Неменеге?

	– Ауданға баруға.

	– Дәрiгерге ме?

	– Иә.

	Келiншек күрсiндi.

	– Мен сап-саумын.

	– Бiрақ ұйқың бұзылған...

	– Е, ол өткiншi нәрсе ғой...

	– Мұның дұрыс емес. Саған күтiм керек.

	– Ненiң құрметiне?!

	– Ойпыр-ай, – Самат сәл бөгелдi, – арсы-гүрсi жүрiспен дәнекерiмiздi жоғалтып алмайық.

	– Кiмдi-i?!

	Бәтiш сәл томпиған iшiн қалай сипалағанын аңғармады. Қолына шодырайып тұрған түйнек бiлiндi. Онысы сол заматта ашуланғандай бүйiрiн түртiп-түртiп қалды.

	– Ой!..

	Келiншек алғаш сезiлген мына дүмпуден қорыққандай жиырыла түстi.

	– Не болды?! – деп сұрады күйеуi де жастықтан басын көтере берiп.

	– Жәй... әншейiн...

	– Деуiн десе де iштей: «Шын ба? Шын ба?!» – деп бiрнеше қайталады. Сенбейтiн секiлдi. Ұзақ тостырған уақыт бар сенiм iзiн шайып жiбергендей.

	– Сөйт, айналайын, ақылға кел.

	Самат есiней керiлдi. Бiршамадан соң мұрнының бiрқалыпты пысылдағаны естiлдi. Ұйқтағанының белгiсi.

	«Шын ба?» – дедi Бәтiш өзiне-өзi тағы сұрақ қойып, сосын тыпыр етпей әлгiнiң қайталануын күттi...

	...Ақпанның сол бiр топалаң түнiнен кейiн еңсе көтермеген келiншек көктемге жүреп-жадап жеттi. Көз айналасындағы сызықтар тереңдеп, маңдайға пайда болған әжiмдер айқындала түстi. Сәл қабақ шытса, бадырайып тұратын осы қатпарлар қорқынышты-ақ. Төрт-бес жасқа есейтiп жiбергендей.

	Шаңырақтан сән де кеттi. Кiнәлi жандай Айдар бүгежiктей бередi. Дастарқан басында да ол Бәтiштен назарын алып қашады. Құдды, бiрдеңенi бүлдiрiп, жаза күткен бала дерсiң, не шешiлмейдi, не жадырамайды.

	Дала ақ шапанын көк көйлекке алмастырып, жан-жануар тырбаңдай тiршiлiк күйбеңiне араласқан шақта келiншек бiр мiнез тапты. Ұзақты күн үй iргесiндегi қыр басын кезiп жүрудi әдетке айналдырды. Беткейге қаптаған қып-қызыл шоқтай қызғалдақтарға үңiледi, сырласқан болады. Тас үстiне шығып, маңайға көз тiгедi. Бұйыққан көңiлге алданыш iздегенi.

	Қыстақ айналасының табиғаты шынында әдемi-тiн. Iргеден етек алатын тау бiрте-бiрте биiктеп, үнемi мұнартып жатады. Ол – осы өңiрдiң айбары iспеттес. Ал шығыс тұс жыпырлаған төбелер. Теңiз толқынындай бiрiнiң етегiн екiншiсi басып жалғаса бередi. Кейде сағым көтерiп, тербетiлiп тұрады. Мұндайда аспанға iлiп қойған алып бесiкке ұқсайды.

	Қойшы үйi тау мен төбенiң арасындағы аядай жазыққа орналасқан. Маңайы тұнған ағаш. Жабайы теректер – алқаптың бойтұмары iспеттес. Шоқ-шоқ болып ұйысып тұрғаны.

	Келiншек әсiресе мұнартқан тауға қарауға құмар. Көк төрiне иек артқан көңсеңгiр өзiнiң ұлылығын түсiнгендей тым маңғаз. Ұшқан құс қанаты талатын асқарына ақ қар қондырып, жан-жағына ойлана қараған қариядай керiле қалыпты. Не қуанғанын, не мұнайғанын аңғармайсың. Бiртоға бейне. Сонысымен көздi арбайды, адамды тәнтi етедi, шыдамдылыққа шақырғандай болады.

	Көктем Бәтiш бойына тағы бiр өзгерiс әкелдi. Ол соңғы кезде самарқау күй кештi. Бойын ұйқы басып, тамаққа тәбетi тартпады.

	Бiрде үйге сау етiп геологтар келсiн. Қарапайым халық емес пе, қазан көтертпедi. Өздерiмен бiрге ала келген қалбырларын ашты, бiрдi-екiлi шишаларын дастарқанға қойды. Сұрағандары ыдыс қана.

	Мұрнына ашқылтым қияр иiсi жеткенде Бәтiш жұтынғанын байқамады. Жасаураған көзiмен дастарқанға мөлие қарады. Отырғандардың көңiл бөлетiн түрлерi жоқ, өзара гу-гу етiседi.

	Маңдайынан сұп-суық тер бiлiндi. Үздiгiп әлi тұр. Әне, бiр қалбыр босап шетке ығысты. Мұның тiнтiнген жанары екiншiсiне түстi. Аналар аштық белдеуiнен шыққандай оны да орталап тастапты. Шыдамады. Жетiп барып бас салды. Ашқылтым иiс қолқасын атты. Тiзе бүге берiп түйiрдi аузына тығып үлгердi. Қытыр-қытыр шайнады. Сосын әлдекiм жырып әкетердей асығыс жұтты. Түйiлгенiн де елемедi.

	Отырғандар әу баста ерсi қылыққа үрпиiсе қалған. Ересектеу бiреуi мән-жайды түсiнгендей тыпыр етпеуге белгi бергенде, басқа геологтар ошарыла келiншекке қарады. Анау асыға соғып жатыр. Қимылы қанға құныққан қасқырға ұқсайды. Өңiрiне шашылған қиқымның өзiн iлiп алып аузына тыққылайды.

	Геологтар екi-үш қалбыр сыйлады. Сол заматта атын ерттеп үлгерген Самат орталыққа шапты. Ол түн ортасында ғана оралды. Қанжығаға байлаған қоржынның екi басы толы жемiс. Кептiрiлгенi бар, тұздалғаны бар, әйтеуiр мол дүние.

	Сол сәттегi келiншектiң қуанышын айтып жеткiзу мүмкiн емес. Талай күн шөлдi кезiп қаталаған, қажыған жанның суға бас қоймас бұрын оны желден қызғанғанындай қоржынды өзi түсiрiп, тал шыбықтай майысып бөлмеге жеткiздi де, есiктi тарс бекiтiп алды. Содан ал соқ, ал соқ. Әбден тойғанның өзiнде қолын қалбырдан шығармады. Ашқылтым иiстi тамсанып-тамсанып жұтады.

	Осы оқиғадан кейiн шаңыраққа жылылық ұялады. Жайшылықта өкпелеген баладай томсырайып жүретiн Саматтың өзi жанары жадырап, елп-елп етедi. Қолы қалт еткенде Бәтiштi айналсоқтайды. Ананы-мынаны сылтауратып малды да өрiске кеш шығарады.

	Сақман жұмысының нағыз қызған шағында да Самат пен Айдар Бәтiшке арналған iлтипатты кемiтпедi. Күнұзын сыртта жүрiп қас қарая үйге оралған екеуi жайдары болуға тырысты. Көздерiне тығылған ұйқыны зорлап қуып, қызық-қызық әңгiмелер құрастырады. Сөйтiп, кетеуi кеткен өмiрдi бiрте-бiрте қалыпқа түсiрдi. Келiншек те оларды аяды. Қарсыласқандарына қарамастан далаға шықты. Қозыларды тоңғақтасты, енелерi алмаған төлдердi табыстыруға көмектестi.

	Көңiлмен iстеген жұмыс та жемiстi болады екен. Кейде, кешкiсiн Самат қойын кiтапшасына тiзiлген сандарды есептеп отырып жымиса, Айдар мен екеуiнiң төбелерi көкке аз-ақ жетпей тұрады. Күйеуi бiрде: «Әр жүз қойға жүз он қозыдан айналды», – дегенде бiр-бiрiн қалай құшақтағандарын да аңғармады.

	Төлдердiң буыны бекiген шақта жайлауға көштi.

	Жылдағы мекендерi – Көктал бойына қоныс тептi.

	Бұл жердiң Көктал атануы да тегiн емес. Сонау-у, шығыстан созылып келiп батысқа қарай иек артатын өзен маңы сыңсыған ағаш. Алыстан қарағаныңда тұтаса өскен жапырақтар бұйраланып, көкпеңбек болып жатады. Ал арнада қалатын иiрiм-иiрiм сулар отарлардың жаз бойғы сусыны. Сондықтан осы өлкеге жаз шығысымен-ақ киiз үйлер қаптайды. Төңiрек мал тұяғынан қайысады.

	Жайлау – шопандар үшiн береке басы да, мереке басы да. Ерте қонғандары жаңадан шаңырақ тiккендердi шақырысып мәре-сәре күй кешедi. Сыбаға беру де осында. Қыс бойы шетi бұзылмай сақталған жылы-жұмсақтар мұндайда қазандарда бүлкiлдейдi. «Ассалаумағалейкум!» – деп қай үйдiң босағасын аттасаң, сол шаңырақтың құтты қонағына айналасың. Уыз қымызға шекең қызады, игi ниетке көңiлiң өседi.

	Осындай қуанышты күндердiң бiрiнде автодүкен ат басын тiредi. Гүр еткен машина үнi шыққанда елең еткен Бәтiш кабинадан түскен таныс бейнелердi көргенде басы айналғандай керегеге сүйендi. Бұл келгендер – Айша мен Мұрат едi.

	Баяғы курорт туралы әңгiмеден кейiн бұл үйге бас сұқпаған жеңгесi мұны құшағына қысып ұзақ тұрды. Көзiне жас iркiлдi. Ал Мұрат ернiн ғана жыбырлатты. Осы бiр сәттiк бетпе-бет кездесудiң өзiнде келiншектiң қырағы жанары жiгiттiң шырайлана түскенiн, ашаң өңге қызыл шырай жүгiргенiн байқап қалды. Тағы байқағаны – мұрын астына кiп-кiшкене мұрт қойыпты. Онысы жарасымды-ақ.

	Кешкiсiн қонақтардың құрметiне дастарқан жайылды. Демiкпесi бар жандай екi иығынан демiн алып әуелi Айша тост көтерттi, Мұрат майын тамызып мына шаңыраққа жақсы тiлегiн айтты. Сөз кезегiнен Бәтiш те, Айдар да, Самат та қалысқан жоқ. Стақандардың әрбiр сылдырынан кейiн дененi ып-ыстық қан шарпыды.

	– Әй, осы сен астанадағы жоғарғы оқу орнында оқымаушы ма едiң? – деп сұрады ду-ду қызған кезде Самат Мұраттың арқасынан өзiмсiне қағып-қағып қойып.

	Анау мардымси қалды.

	– Оқыдық қой, оқыдық.

	– Әлде тауыспадың ба?

	– Тауыстық қой, тауыстық.

	– Әй, онда шопырлығың не?

	Мұрат желкесiне түскен қап-қара шашын саусақтарымен тарай отырып кеңк-кеңк күлдi.

	– «Заманың түлкi болса, тазы боп шал» деген ғой, Сәме!..

	Самат түк түсiнбегендей жан-жағындағыларға аңтарыла қарады.

	– Әй-әй, әзiлдемесеңшi... Сен, түбiнде, сол оқуды тауыспағансың!..

	– Қаласаңыз дипломымды көрсетейiн. Ол анау бордошокта жатыр.

	– Қойшы-ей?!.

	– Рас айтамын.

	– Берген дипломы мәшиненiң бордошогында жатса бес жыл бойы миды шiрiткен оқудың да қәдiрi түскен екен, ә... Саматтүңiлгендейқолынсермедi. Мұратыстықтағандай костюмiн шешiп кереге басына iлдi. Осы арада Бәтiштiң тағы бiр байқағаны – жiгiт толысайын дептi. Қозы қарын гүлдi көйлектi шiреп тұр. Бұрынғы сыптай денеге артық-ауыс ет бiтiп, қимыл-қозғалысты байсалдандыра түскен.

	Жiгiт әсiресе сөзге салмақты. Әр үнге леп берiп, даусын әндете шығаруды әдетке алыпты.

	Құйылған шампаннан бiр-екi ұрттаған Мұрат жөткiрiне басқалардың назарын өзiне аударды да, қайтадан Саматқа қарай еңкейдi.

	– Сәме, а, Сәме?

	– Ал, тыңдадық.

	– Сiз өмiрдiң «кiшкентай ғана қулығын» бiлмейдi екенсiз.

	– Е, не ғып?!.

	Отағасының көзi ежiрейе қалған едi, анау иығына қолын салды.

	– Солай, Сәме, солай! Оған ешқашан ашулануға болмайды. Бiз көп жүрдiк, көп көрдiк. Табақтас болған адамдарымыз да жеткiлiктi. Ендеше мына баста бiрдеңе дыңғырлайды.

	Мұрат өз шекесiн өзi сұқ саусағымен шұқып-шұқып қойды.

	– Мысалға, сiз еңбек етесiз?

	– Қатарымнан қалып көрген емен.

	– Табатыныңыз – екi жүз сом?

	– Кейде одан да артық.

	– Ал мен айына кем дегенде бес жүздi қалтама басамын! Самат таңданды.

	– Бес жүз?!.

	– Сенбесеңiз сенбеңiз, бiрақ бұл шындық. Ендi ойлаңыз, мен кеңседе отырармын, қағаз кемiрермiн, сонда қай жыртығымды бүтiндеймiн, ә?..

	Ерi үндемедi.

	– Ә-ә, солай ма?! Мiне, «кiшкентай қулық» дегенiмiз осы!

	Мұрат жеңiсiне мәз болып, ыржиып стақанға қолын созды.

	– Ал, қауым өмiрдегi сәттiлiктер үшiн алып қоялық.

	Стақандар шылдыр-шылдыр еткенде, Самат ұйқыдан шошып оянған жанша орнынан атып тұрып, жiгiттiң қолына жармасты.

	– Әй-әй, тоқта! Мен әлi түсiнген жоқпын. Бес жүз сомың – кесiмдi жалақың ба, әлде?..

	– Қулық керек, Сәме, қулық, – дедi Мұрат менменсiп. Ерiнiң көзi шатынап, қою қабағы бiр-бiрiне жалғаса бердi.

	– Тоқтаңдар! – Ол столды қойып қалды, сосын анаған ежiрейе қарады. – Әй, бiз саған «батпан құйрық» екенбiз ғой, ә!!!

	От алуға шақ қалған жанжалды жабылып жүрiп әрең басты. Дегенмен ендi дастарқанның сәнi келмедi. Осыны сезген Бәтiш төсек салып Саматты жатқызды да, ыдыс-аяқты жуу үшiн есiк алдындағы жерошақтың жанына бар-ды. Бiрақ жұмысқа құлқы соқпады, сөнуге жақындаған шоққа мөлие қарады. Осы от пен өзiнiң жүрегiнiң лүпiлiнен үндестiк тапқандай болды. Иә, иә, жетi жыл бойы көкiрегiнде тыныстаған жалын да бүгiн қоламтаға айналып барады. Бұл есiрiк шалғандай басын анда бiр, мында екi соқса, жанын жаралаған алғашқы махаббат шеңберiнен қара үзiп кете алмапты. Ол санасын улап, өткенге қарай сүйрей берiптi, Мұратты жер басып жүрген адамдардың ұлысы етiп көрсетiптi! Сол тәңiрдi дәл жаңа күйеуi табанына салғанда, сезiм кенет селк еттi. Анықтап үңiлiп – жiгiттен заңғарлықты емес, соның тасасында дiрдек қаққан көлеңкенi байқады. Мұрат тұғырынан түсiптi. Мүмкiн ешқашан биiкке қонбаған да шығар. Мұндайлардың жалындауы екiталай. Ендеше қонбағаны анық...

	Өзiмен-өзi боп тұрғанда әлдекiмнiң қолы иығына тидi.

	Шошына жалт бұрылғанда, Мұратты көрдi.

	– Не керек?! – дедi ашу шақырып.

	– Өзiң тым асаусың ғой?!

	Мынаны қараңыз, келiншектiң алдында мүлдем басқа адам тұр. Сөзi де, қимылы да жаңағы бiр әзiрдегi жiгiттен бөлек. Тарпаң. Есiк жақтауынан сығалаған жарықтан анық аңғарылатын жүзiнде батылдық бар.

	– Бар, дем ал. Самат сезсе ұят та, – дедi Бәтiш шегiншектеп. Бiрақ анау бұл сөзге тоқтамады.

	– Е, ана аюыңды айтасың ба?! – дедi немқұрайды, – оның мұрыны да бiрдеңе сезе ме?! И-и, сүмелегiңе болайын!..

	Келiншек есiн тез жиды. Жүрегi өрекпiдi.

	– Не дедiң, қайталашы?!

	Мұрат сасатын емес. Жиi-жиi тыныстаған Бәтiштi арбағандай құшағын ашқан күйi тақала түстi. Өзi үздiге сыбырлайды.

	– Қойшы, боқтан өзгенi қозғап қайтемiз. Мен сен үшiн ғана келдiм осында. Сен... Сен құлпырып кетiпсiң! Оллаһи, ару болыпсың да қалыпсың...

	Бәтiштiң құлағы шыңылдады. Денесi қалтырады. Дәл мынадай басынғандықты көрмеп едi. Анау қорлап тұрғандай, табанымен жаншып жатқандай.

	Келiншек қолына iлiккен әлденедей затты қалайша жiгiтке кезенгенiн байқамай қалды. Сәуледен жарқ еткен кездiкке көзi түскенде, Мұрат та әрi қарай секiрiп түстi.

	– Тақалма! Жарып тастаймын! – дедi Бәтiш ерiктен тыс ширығып. Жiгiт бұдан әрi жақ ашпады, басын iшке тыққан күйi үйге беттедi...

	Ертеңiне ерте тұрған қонақтар қайтатын сыңай байқатты. Түндегiдей емес, жүздерi сынық. Әсiресе Мұрат пәс. «Мен қызыңқырап...» – дей ме-ау, «Ойнап едiм...» – дегендi қоса ма-ау, «Жеп жүрген нан ғой...» – деп соға ма-ау, әйтеуiр Саматты айналсоқтай бередi.

	Машинаға беттегенде Айша ерлi-зайыптыларды қолтықтаған күйi шетке ығысты. Ол әуелi екеуiне ақыл айтты. Мынау қатпар-қатпары көп тiршiлiкте адамның сүйеусiз жөнi түзу өмiр сүре алмайтынын, өзiнiң мына жұпқа қашан да бүйрегi бұратынын, екеуiнiң қуанышты – жеңгенiң мақтанышы, екеуiнiң қайғысы – Айшаның азабы екенiн пысықтады. Ең соңында ғана негiзгi бұйымтайына көштi. Сөйтсе, отағасысы ауырып жатып қалыпты. Аяғы бастырмайтын көрiнедi. Соған жаны ашып, машина сатып алып берудi ойласа, мың сомы жетпептi. Анадан сұрайды, мынадан сұрайды, таппайды. Әрi-сәрi күй кешiп жүргенде, үйiне Мұрат келедi. Ол өзiнiң Көктал бойын аралайтынын айтады. Отағасысы: «Тарт!» – дейдi бұйырып. Күйеу баласы мен қарындасының қысылғанда қол ұшын беретiнiне сенiп қалыпты ол.

	Ерлi-зайыптылар бiр-бiрiне қарасты.

	– Алыңыз, – дедi Самат аз ғана үзiлiстен кейiн.

	– Онда он шақты күннiң мұғдарында қайтып соғамын, кәссiден алып, дайындап қоярсыңдар.

	Машина қырды асып көрiнбей кеткенде Бәтiш:

	– Екеуi бiр-бiрiне қандай ұқсас, аумаған бiр адам! – дедi үлкен жаңалық ашқандай таңырқап...

	...Бүйiрi тағы да бүлк ете қалды. Иә, иә, бұл шынымен бала көтерiптi. Осы күнге шейiн айналып өткен бақыт мына шаңыраққа да қонайын дептi. О, жасаған, о, жасаған! Жарық дүниеге ұмтылған сәби пайда болыпты. Ол ендi бөгелмейдi. айқайлап келiп тiршiлiктi азан-қазан етедi. Сенiмнен айрылып сергелдеңге түскен, бостан-босқа далақтап, ешқандай жақсылық таппаған анасын сабасына түсiредi. Бәтiш осы сәттi күттi ғой. Сарыла күттi. Жетi жыл бойы жетiм қозыдай көрiнгенге түртiнгенде тiлегенi сәби болатын. Жеттi мұратына, жет-тi-i!

	Келiншек бетiн жуған жасын аңғармады. Жүрегi өрекпiп, кеудесiн кернеген шаттықты ерiмен бөлiскiсi келгендей қобдырай түскен шашын баспастан басын шұғыл көтерiп, оң жағына қарады. Самат ата-анадан қағажу көрмей бұла өскен баладай томпиып қана ұйқтап жатыр. «Ұйқтай ғой, таңғы ұйқы тәттi болады!» – дедi мейiрiмдi анадай елжiреп. Есiне екеуара қақтығысқан түн оралды. «Мен саған ойыншық ойнау үшiн үйленген жоқпын, бiлдiң бе?!» Тұп-тура осылай айтып едi-ау Самат. Сөйтсе ерi тыныштықты ойлапты, шаңырақтың шайқалмауын ескертiптi. Түсiнген адамға осы сөздiң өзi жеткiлiктi сияқты. Ал бұл түсiндi ме? Ана жарқабаққа бiр, мына жарқабаққа екi соғылған, толғын қуған ескексiз қайықтай дiрдек қақты. Қалт-құлт етiп тұман арасынан сәуле iздедi. Таппады. Сол шақта күйеуi сұқ саусағын шошайтып: «Жолың әне!» десе қайтер едi? Кеткенi ғой тоз-тоз болып...

	«Бәрi түс болса екен, бәрi түс болса екен», – дедi келiншек iштей қайта-қайта күбiрлеп. Мұрат та, аурухана да, Айдармен ақпанның ақ түтек түнi де елеске айналса. Шындығында соған ұқсайды. Әйтпесе қайда сол сезiмдер? Жоқ! Ендеше ондайлар мұның басынан өтпеген. Жаңа сәл қалғып кеттi. Сонда көрдi түстi. Ана жiгiт те, мына жiгiт те далақтап Бәтiштiң соңынан ердi. Оянып едi, жоғалды. Дәл қазiр iздерi де бiлiнбейдi. Тауып алшы, көрегендiгiңдi сынайын. Ештеңе жоқ қой. Мiне, жүрегi алас ұрмайды, сана да шамырқанбайды. Сенбейсiң бе? Сенбей-ақ қой. Келiншек бiледi, бәрi түс. Самат екеуi кеше ғана үйленген. Ендi екеуiнiң ұрпағы жап-жарық әлемге талпынып жатыр. Шығады да. Қара да тұр, сосын ойнақтайды. Өзiнше биiкке ұмтылады. Мақсатына жетедi. «Мынау Самат пен Бәтiштiң баласы ғой!» – дейдi сонда ел тамсанып.

	Иә, иә, келiншек түс көрiп оянды. Қандай қорқынышты өзi?! Бетi аулақ! Ендi ондай қайталанбайды. Қылымсыған сезiм ешқашан алдын кес-кестемейдi. Осы түйсiнгендерi де жетер. Аудағы уақытта адам деген атқа лайық өмiр сүру керек. Отбасы кiлтiн ұстаған соң оның да ыстығына күйiп, суығына төзу шарт. Бұл да сөйтедi. Күйеуiн күтедi. Жетi жыл бойы Бәтiштi сүйеймiн деп қыңыр тiрлiктiң шырмауында қалған ерi де қажыған шығар. Ол да көрсiн мынау қым-қиғаш әлем тәттiлiкке толы болатынын, татсын бақыт дәмiн, алсын өмiрден өз сыбағасын. Ең бiрiншi – келiншек Саматқа балдан да тәттi бала сыйлайды. Ұрпағы оның өзiнен аумай қалады. Бүйрек бет, салпы ерiн, жау қабақ бала, әрине, шаңыраққа думан әкеледi.

	Бәтiш өз-өзiнен мәз бола көрпенiң шетiн ысыра берiп жоғарыға көз салды. Шығып келе жатқан күннiң қып-қызыл шапағы шаңырақтың жалаңаш сүйегiн күрең түске бояпты.

	Келiншек ендi жата берудi жөн көрмей орнынан тұрды да, киiнiп сыртқа шықты. Шығыс тұстағы қыр басында дөп-дөңгелек үлкен шар тұр. Өлi дүниенi тiрiлтiп, әлсiзге қуат берiп, тiршiлiк майданына шығаратын, өмiр көшiн жаңа белеске сүйрейтiн тағы бiр күн көкке иек артыпты.

	– Қайырлы таң, жеңеше!

	Белуарына дейiн жалаңаш Айдарға басын изедi.

	– Жаңа күнмен, қайным!

	Жiгiт күлiмдеген күйi бiраз жаттығулар жасады, сосын шығысты бетке алып жүгiре жөнелдi. «Менiң балам да әкесi сияқты, мына Айдар сияқты естi азамат болады», – деп түйдi келiншек жiгiт соңынан қадала қарап тұрып. Анау ұзағанда жерошаққа тезек қалап, от тұтатты.

	Тымық ауаға тiк көтерiлген түтiн де бүгiн тым ыстық көрiнедi. Ол алғаш рет әйел екенiн, мезгiлмен санаспайтын қиындықпен қоян-қолтық араласып жүретiн, сонда да мойымайтын жаны сiрi шопан әйелi екенiн осы арада түсiндi. Сол сәтте бүйiрi де бүлк еттi.

	– Мына бұзық қайтедi-ей?! – дедi қуана күбiрлеп, – әй-әй, қияңқы боларсың...

	Сәби ашуланғандай тағы да түртiп-түртiп қалды.

	– Қойдық, көкетай, қойдық!..

	Өз-өзiнен мәз болып тұрғанда құлағына сылдырай аққан су дыбысы шалынды. Сылқ-сылқ күлгендей ме-ау, сыңғырлап маңайына сыр шерткендей ме-ау?!

	«Бұлақтар күлiп ағады екен-ау!» – дедi Бәтiш абдырап. Шынында бұлақтар күлiп жатқан.





	https://t.me/kzkitap





