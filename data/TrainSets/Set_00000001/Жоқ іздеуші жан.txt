	Серiк Нұғыман

	Жоқ іздеуші жан



	(Туған жерім Ақдалада ғұмыр кешіп жатқан ақпейіл адамдарға арнаймын)



	«Үмітсіздік – шайтан ісі».

	Ауыл сыртындағы айғай жалдың үстінде, таңғы аласақсақ шақтың бозғыл аспанын жамылып, серейіп жалғыз тұрғанда тұжырған түйінді ойы осы болды. Шығыс көкжиектен енді сығалап, ентелеп еніп келе жатқан жаңа күннің жол сілтер жобасындай болған осы бір байлам содан қайтып таназарынан тасаланған жоқ. Табан тіреген биігінде аз-кем бөгеліп, артынан өрге қарай бұрылып, ақсағалдана алдынан шыққан шилеуіт қырқаға суға батқан тастай сіңіп, жоғалып бара жатқанда да жарқырап жадында тұрды.

	Суық күздің сумақы желі үрлеп, сұрқын қашырған жүдеу түзге кеше кеште өріске жіберген атын әкелуге шыққан беті болатын. Құдай оңдағанда, іздегені көп әуреге салған жоқ. Тұсаған жерінен өрлеп барып, бір шұңғыл жыраның тұйығына тіреліп, тояттап тоқтаған екен, еш қиындықсыз ұстап алып, ілінбей кері қайтты.

	Аздан соң әлгіндегі еңселі белдің жонынан қайта қара көрсетіп, жетегіндегі жалдас торының шылбырын қармаған екі қолын арқасына артып алып, адасып қалмайын деген кісіше ізін басып, бері асып келе жатты. Бұл кезде тау шыңдарының қыр арқасынан ішке ақтарылған ертеңгілік жарық жан-жаққа толық жамырап, күн шығар алдындағы қызыл шапақ Ақдаланың ой-қырын мол шұғыласына малындырған еді.

	Арада көп өткен жоқ, тік бетті қиғаштай тілген қабырға жолмен еңістеп келіп, етекке ілінді де, жазыққа шыққан соң, сай аузынан созылып барып іргедегі Мәліге (ауыл орталығы) кіріп жатқан күре жолға түсті. Сонда барып басын көтеріп, жан-жағына назар аударды. Төңіректі шола қарағанда, ауылдан шыққан ат жолдармен ары-бері тепеңдеп, сабыла бастаған жүргіншілер қарасының көбейіп қалғанын байқады. Қарсы кездесіп, сәлем беруге тоқтаған қайбіреулеріне сыр ашып, бүгін ат іздейтінін айтып жүрді.

	– Атымды ертемен алып келе жатқаным... қырқаға шығайын деп. Әлгі Мысықкер әлі жоқ. Жылда осы уақта салып-ұрып өзі келуші еді... биыл, не болғанын, кешігіп жатыр... Соның қарасы көріне ме... өрді бір шолып келейін деп,– деді бүгінгі таңмен таласқан тірлігінің себебін түсіндіріп.

	«Жөн екен» десті жұмыс жайын білген ауылдастары, тілеулестік білдіріп.

	Сәлден соң атын жетектеп үйіне келді. Кемпірі қора жақта сиыр сауып жүрген сияқты, құлағына бір үзік сүт гүрпілі шалынды да, іле үзіле берді. Мойын бұрмаған қалпы қашаның оң босағасына озып, сондағы мамағашқа атын байлап, кері айналғантын, тақымына шелек қысып, емшек созып отырған сауыншыны сонда көрді. Көрген сәтте көз сәулесі кенже туған кер құнажынның ақсағал бауырына жабысып, бүрісе түскен кемпірінің ту сыртына барып қадала кетті де, содан қайтып қарашығын ешқайда қозғай алмай, бір сәт тесіліп тұрып қалды. Көз түскен жаққа көңіл ауатыны − әдеті. Ілесе ынта-ықыласы да бұрылды солай қарай. Соғып өткен ой ағысына ықтиярсыз ерік беріп, сол арада іркіліп, әнтек кідірді. Алыстан қарағанда, талай тарғаланды бірге өткізген көп жылғы қосағы тіпті де шөжіп, шөгіп қалғандай боп көрінеді екен. Қылт еткен бір кірбең ойдың қылаңы болар, сол сәт кәрі кеудесін бұрын болмаған бір аяушылық сезім шарпып өтті. «Кәртейіп қалды, байқұс! Мына таңғы суықта сиыр сауу деген де оңай келіп жүрген жоқ өзіне... » деді жанарын басқа жаққа аудара бере. Кер сиырдың бүйірінен тайқыған назары әріректе тұрған лапасқа абайсыз түсіп кетіп еді, жүрек тұсы ине шаншылғандай шым ете қалды. «Қап, әкеңнің... Иттің малы, қайда жүр екен қаңғырып? Сол неменің келмей қалғаны да жанына қатты батып жүр байқұстың... Оны сонша уайымдап не қылады екен? Келсе келер, келмесе...». Шал бетін әуелгі бағытына бұрып, тұп-тура барып жанқалта үйге кірді де, кеше кеште мұнтаздай қып жиып қойған жерінен ертоқымын көтеріп алып, далаға шықты. Сол жүргеннен жүріп отырып қақпа сыртындағы атының жанына келіп бірақ тоқтады. Сосын қашанғы дағдысымен жаман бұтартарын құлағынан сауырына дейін неше қайтара сипап, артынан мамағаштың басында тұрған темір тарағымен тарады. Жалдас торыға сол ұнайтын секілді, қасуға үйренген қотыр тайдай беріле мүлгіп, мөлиді де тұрды. Қашан елік ішкіліктің пұшпақтарын созып, тер сіңіп, сірнеленген жерлерін уқалап жазып, баптап тоқып, үстіне ер салғанға дейін сол қалпынан жазбады.

	Енді аткөрпе керек болды. Артына бұрылып, айғайлайын деп еді, кемпірінің сиырын әлі сауып болмағанын көріп, бөгеліп қалды. Артынша үйге өзі кіріп алып шықты. Шибарқытпен тысталған ұзын төсенішті үш бүктеп әкеп қашанғы орнына жайғастырып, ат жалына асылып тұрып екі жағын теңдеп, соңынан көрпебастырғышы бар төстартпа салып тартты.

	Бағанадан екі құлағын екі жағына жіберіп, қалғып кеткендей қыбырсыз қалған торат сол кезде ғана жымыраң етіп, тұмсығын көтерді. Күндегі шандыр тартпа тартқандағы сүйкімсіз қылығын тағы қайталап, шыжбаң етті. Бірақ, онысын елеген ешкім болмады, жерде жатқан жүгенді алып, басына қарай апарды да, езуіне бас бармағын тығып жатып ауыздығын салып, тізгінін қысқа қып түйіп, кегжитіп қаңтарып тастады. «Жылқы емес» деді соңынан алакөзімен атып.

	Aт ерттеліп болды. Мамағаштың басындағы жұмысын тәмамдаған шал енді ішке қарай аяңдады. Қашадан аттаған соң бұрылып, оң босағаға жанастыра салған тандырға таяп келіп, текпішегіне шығып отырды. Басылып емес, жасының егделігіне қарамай ұшатын құстай қомданып, аяқ ұшымен жүрелей қонақтады. Жайғаса бере, құнжыңдап жанқалтасына қол салды. Алайда, әуелгі ниетінен тез айнып, темекі дорбасын алып шыққан жоқ. Оразасын ашпай тұрып бопыраз бұрқырататын әдеті жоқ еді. Сол есіне түсті. Екі құлағын қайырып әкеп желкесінен байлап алған көнетоз тұмағын бір шекесіне қисайта киіп, аула ішіне шола қарап аз отырды да, орнынан тұрып, там бұрышында сүйеулі тұрған күректі алып, әр жерде жалпиып жатқан сиыр жапаларын жиюға кірісті. Темір қалақ ұшына ілінген жас тезектерді қора жақтағы уақ көмір үйіндісінің үстіне апарып тастап жатты. Көп өтпей о шаруасын да бітірді. Енді шөп-шалаңға толып, ыбырсып кеткен есік алдын сыпырып тастамақ болып, әлгіндегі бұрыштан көзі шалған үлкен бозқараған сыпырғыға қарай жүрді.

	– Әй, шал! – деді дәл осы кезде сиырын сауып болып, орнынан тұрып келе жатқан кемпірі. – Андағы күрегіңді таста! Ана атыңа мін! Мына сиырларды ұзатыңқырап айдап тастап кел! Жер әлі қара ғой, аз күн болса да өз тамағын өзі тауып жеп келсін. Күнде өңмеңдеп осы төңіректен шықпайтын секілді... біреу ұрып тастаған ба, керқұнажынның желіні ісіп қалыпты. Жебінді жағып қойдым, жазылып қалар... Ал, енді, не тұрыс... айдап таста ары! Ерінбей, ұзатыңқырап айда, аузына қарап отырған немелерді біреу-міреу шауып тастап жүрмесін!.. Сен келгенше шай да дайын болар...

	Тапсырылған міндетті құп алып, қолындағы құралын алған жеріне апарып қойған шал мамағашқа келіп, «әуп» деп атына қонды да, қашадан еріне басып, зорға шыққан бір топ тана-торпағы аралас ірі қараны қоралата айдап кете берді.

	Мәліден шыға сиырлардың бетін қырқаға қарай бұрды. Аңырап жатқан үлкен өзекті өрлете өргізді. Елдің малы да андыз-андыз боп сай аузында шуап барады екен. Тақыр түзден әбден зәтте болғандай нарау қозғалып, аяқтарын санап басады. Жүйкелері – жүн. Арасында ауық-ауық артына бұрылып, мөңіреп қоятындары да бар... Жол бойы қосылғандарын араластыра қуды. «Шо!» − деп ақырып, бірнешеуін қолындағы текемойнақ шылбырмен тартып-тартып кетіп еді, өтірік айбардан шын қорыққан жануарлар алдыңғы жақта тұз төгіліп жатыпты деген тосын хабар естігендей, бір-бірімен жарыса өңкілдеп, салып ұрып кете барды. Шал да сол қаһарынан қайтпаған қалпы тепеңдеп еріп отырып, сонау жоғары, әудем жердегі екі ашаға апарып тастап, артына бұрылды. Келген ізімен кері қайтты.

	Жолай тағы талай адамға кездесті. Қарт кісіге тән әдетпен бәрімен сәлемдесуге ат басын іркіп, мал-жан амандығын сұрасты. Бірақ, артық аялдап, уақыт оздырған жоқ. Бүгін атқа мінгенінің себебі – ат іздейтінін айтып, сөз аяғын созбай, келте қайырып отырды. Әр жолы сөзінің соңына:

	– Е-е, о көксоққан қайда кетті дейсің? Жүрген-дүр осы өңірдің бір жерінде... тойымы кетіп. Қанша дегенмен айуан емес пе, биыл үйреншікті әдетінен жаңылған болды. Болмаса, оған кім тиер дейсің? Құдайға шүкір, әзір тыныш қой ел іші. Әйтпесе...суық түсе, барар жер, басар тауы қалмағанда, өзі де келіп қалар жылы тұрағын іздеп... Бірақ, кешігіп барады... Өзім барып, алып келмесем болмады, ақымақты, – дегенді қоса жүрді ұмытпай.

	Қоштасқандар тілектестік білдіріп, «жол болсын» айтты.

	«Үмітсіздік – шайтан ісі!» – деді былай шыға бере өз-өзін қамшылап – Іздейін... табылар. Ұзаса, төмен – Тасөткелге барған шығар... барып, алып келейін ақылсыз немені... » Осылай басталған дәмегөй ойы сәлден соң құбылып, қашанғысындай шырын қиялдарға ұласты да, көз алды көлбеңдеп елеске толды. Сағымданған сан алуан сурет. Әуелі кірпігінің ұшынан қашықтап әлдебір көрікті өңірдің бір қиық кескіні көсіле қалды да, артынша сол маңнан көрмегеніне көп болған асыл текті арғымағының айдынды тұлғасы көлденеңдеп, қара көрсетті. Жылда күздің соңына ала жаңа ұстаған кездегі жұнттай болып семірген сұлу қалпыменен. Сауыры төңкерілген қазмойын тұлпарының жан еліткендей әсем бейнесін шырамытқанда, сағынышы қозғалып, еметайы езіліп кетті. Көңілі бұзылды. Бауыр басқан сыңар қанаты ғой ол... қайда жүр екен енді қаңғырып?

	Жауабы жоқ осы сұрақтан кейін жүні жығылып, қарадай жасып қалды. Жан-дүниесінде жасырынған бір қалтырауық сезім кенет жылт етіп, жүрек басын қарып өтті. Солай етер бір реті де келген болар... бер жағында «келеді», «табылады» деп бой бермей жүргенімен, көңіл түкпірінде бір үңірейген күдіктің бары рас еді. Дені cay ат, бала жасынан қолда өскен, жылда қыркүйектің соңына ала, не қазанның басында қайда жүрсе тоқтамай, салып ұрып жетіп келетін текті жылқы жайдан-жай келмей қалушы ма еді?.. Осында бір кәдік бар. Күмәннің арты – қорқыныш. Одан ары ойлағысы келмейді. Аржағы оппа аранға қарай аттап баспайды. Соның арқасы болар, күдікке көп бой алдырмай, үмітпен ғана күн кешіп келеді. Мұндай аралық шақта адам, сірә, келер күнге емес, өткен уақытқа айырықша әуес, артта қалған ұмытылмас сәттеріне жиі-жиі айналып соғып, содан үлкен жұбаныш тауып, қуат алды. Дәрмен жиып, дәт бекітеді.

	... Бір кездегі жаман тайдың өзін сонша үйіріп, бауыр етіндей баурап алғанына кейде отырып таң қалатын. Шынында да ғажап емес пе?! Өмірінде құлпыртып мінген арғымақтары аз болып па еді? Тақымның құты болды, әлде басқа бір себептен, көңілі құлап, жалына қол артқан әрбір дөңгелек тұяқтысы шетінен атақты міністер боп шықты. Жүріс-жорғасымен ғана емес, тұрық-тұрпатымен де дүйім елге аты жайылып, өзімен бірге иесінің де мерейін асырды. Бірақ, кезінде мән бермеді, әлде шынымен де соншалық керемет емес, соның бәрі өз уағында оншалық қымбат сезілмеп еді, мынаның жұлдызы тым бөлек болып шықты. Ұзақ ғұмырының бақ қараған бір бағалы бөлшегі сияқты. Көп реткі қол жеткізе алмай, қапыда қалған армандарының бодауына келген асылы іспетті. Баласындай етене, ыстық көрінеді көзіне. Сонымен қоса, өзінің сан жылдар бойы қадір тұтып, ұстанып келген, әкесінен кие боп дарып, мұра болып жалғасқан бір ардақты қасиеті − ат құмарлық, атбегілік өнерінің соңғы бір жемісі, нәтижесі тәрізді. Сол үшін де сондай жылы, сүйікті сезілетін шығар, енді қалған өмірінде дәл осындай тағы бір жұрт назарын аударған айтулы ат ұстай алатынына сенімі жоқ. Жылдан-жылға кәрілік жеңіп, қайраты қайтып барады. Атбегінің азапты жұмысына ендігәрі шыдас бере алар емес. Енді ойлайтыны – тек осы Мысықкер. Келмей қалғалы бері, тіпті, жантартып, жақын боп кетті. Күндіз есінен, түнде түсінен шықпайды. Ақыл-санасын біржола аударып алғаны сол шығар, сан мәрте есік алдына келіп, гүлдір-гүлдір кісінеп, оқыранып тұрды. Жейде-дамбалшаң далаға атып шыққанда, ат тұрмақ, сайтанның сапалағын да көре алмай, жер сипап қалды. Бірақ, көзі көргенге көңілі сенбей, үй маңын айналып жүрді де қойды неше мәрте. Әбден үміті өшіп, күдері үзілгенде барып ішке кірді. Сөйтсе, түсі екен. «Өңің мен түсіңді ажырата алмай бірдеңе көрінді ме саған?» деді кемпірі. Жауап қатып, ештеңе дей алмады. Алайда, іштей басылып, жүрегі кәдімгідей жаншылып қалды. Тауға барып іздеп, тауып келейін деп неше дүркін оқталса да, өзі келіп қалар деген қу дәмемен бөгеле беріп еді, енді атқа мінбесе болмастай. Қылышын сүретіп қыс келеді көп өтпей. Оған қалса, суыққа ұрынады.

	Тарамысына ілінген тырли арық жабағыдан сәйгүлік шығады дегенді кезінде бір ойласашы! Осыдан талай жыл бұрынғы бір күз болатын. Төменгі тайқораға барып, жетектеп алып келді. Жоқ, бұл – бір күн кейінгі жағдай. Әуелі ауылдың дөкейлеріне барды аяңдап. «Бір тай беріңдер, шырақтарым. Кәртейгенде ермек қылайын...» – деді жағдайын айтып. Өмір-бақи адамның алдына бармайтын момын кісінің мұнысына таң қалса да, қадірін сынаған әлгі шолақ мәнсәпті «ертең келіңіз» деді кергіп. Ертесі таң-азаннан тағы жетті бірдеңеден құрқалғандай. Барса, кел деген адамының өзі жоқ, сол жоғалғаннан мол жоғалып, түске жақын бірақ келді. Әкесінің малын беретіндей бәлсініп, қипақтап аз отырған соң: «Бұрын алдыма келмеген кісім едіңіз, ақсақал. Басқа біреу болса, бермес едім. Сіз болған соң, амалсыз қағаз жаздым. Риза болыңыз. Әзір малдың шығыны көбейіп, басы азайып барады... болмаса менің әкемнің малы дейсіз бе?.. Ал, онда жолыңыз болсын...» деп бір параққа бірдеңелерді сүйкектетіп бере салды. Көктен тілегені жерден табылған шат көңілмен қолы жеткен «бұрыштамасын» көтерген күйі біреудің бос көлігін сұрап мініп, іле төмен, тайқораға қарай шапты. Екі өкпесін қолына алып жетсе, қорада тай дегеніңіз көп екен. Ат шаптырымдай жерді алып жатқан үлкен қашаға биыл қыстан шыға алмайды-ау деген арық-тұрақты жиып әкеп, қамаған екен, кең қоршаудың ішінде құмырсқа болып өріп жүр әншейін. «Еркін жүзіп, таңдап алыңыз» деді бақташы жігіт, бір мың болғыр екен. Соның сөзімен еркін жүзді. Армансыз сүзді. Бәрі де бір-бірінен артық жері жоқ, көтеремге жақын, пұрақ жабағылар. Қанша араласа да ешбіріне көзін тоқтатып, көңілін толтыра алмады. Аздан соң қашаның аузына қайтып келді салы суға кетіп. Бірде-біріне пейілі түспегенін айтты. Қаша қараушы да соны іштей біліп тұрған секілді, «енді қайтесіз?» деді өзіне қарап. «Соны өзім де білмей тұрмын, – деді бұл жан-жағына жағалата қөз жүгіртіп, – ақыр алған соң жап-жақсы бірдеңе алсам деп едім». «Амал жоқ, бізге ондайлар түспейді. Осылардай жаман-жәутік болмаса». «Қап!» – деді үмітсізденіп. Сөйтіп тұрғанда қасындағы жігіт: «Иә, рас! Ұмытып барады екем... бері жүріңіз, ақсақал!» – деді тосын бірдеңе есіне түскендей жітірмелетіп. Дедектеп ілесе жөнелген. Tөp жақтағы үстіне жал-жал шөп үйген үлкен қораға ертіп барып, есігінен кіргізді. «Мынау қалай? – деді сосын босаға жақта арқандаулы тұрған кертайды көрсетіп. – Келгелі бері байлауда. Тыртиған арық тұрқына қарамай қашадан секіріп, әлек қылған соң, ноқталап байлап қойғам. Сергек неме көрінеді өзі, көзі шәкшиіп». Айтқанындай-ақ, жанары шоқтай жанып, от шашып тұр екен. Қарашығы ұшқын атады жануардың. Көрген жерден таскене болып жабыса кетті. Кішілеу болғанмен, порымды сияқты. Еті тірі мал. Бұйра жүнді борбас тайдың бота тірсек, тік бақай, ұзын шашалы артқы бітімі ұнағанды кәнікі көзіне әуелі. Қалған мүшелеріне артынан сәп салды. Сонымен, сол тайды жетектеп, қаша қараушы жігітке үсті-үстіне алғыс жаудырып, желе жорытып кете берген ауылға қарай.

	Жол бойы алып қайтқаны қотыр жабағы емес, атан түйе болғандай қуанып, көкірек шерткен шаттықтан бір жыларман күйге еніп, үйіне жеткенше желігіп, жел көтергендей желпініп біткен еді, қолтықтаған о демеменің жұмбақ сырын кейін білді. Бірден емес, әрине. Бірте-бірте сезіп, жүре келе аңдады.

	Табысты болып, тайға қолы жеткен сол күннен бастап өмірінің күрт өзгеріп, күнделікті жұмысының көбейіп кеткені жадында. Кейде, тіпті, үлгіре алмай қарбаласқа түсті... Шаттыққа шомылған сол кештің ертесі, әдеттегісінен сәл ерте тұрып, кертайына шамалап шөп салып... сиыр түсте суғарып, ал, кешке қарай... ымырт үйіріле жем толтырып, басына атдорба ілген болатын. Сол сол-ақ екен, осы шаруалар әр күні қайталанып, ретімен тізбектеліп жүре бергені. Аяғы көрінеді не, келе-келе көндіктіріп, ыңғайына алып кетті. Көп өтпей істемесе тұра алмайтын дағдылы ісіне айналды. Осындай күйбеңдермен күн озды. Соның арқасында бұйра жүнді кепе құлын тез оңшалып, ақырындап мал қатарына қосылып келе жатты. Әуелгіндегі жалғызсырап кісінеп, бүкіл Мәліні басына көтеретін сүйкімсіз әдетін тастап, қолға үйренді. Жаңа ортаға сіңісіп, икемге келді. Бас біліп, жетекке жүре бастады. Соңынан қалмай жылқы баласы ергеніне иесі де ересен мәз еді, бақытты еді.

	Ертеден кешке шейін басқа жұмысы болмаса, соны айналдырады. Басы-көзінен тартып сауыр-тірсегіне дейін неше қайтара сипап шығып, соңынан жаңа соғылған темір тарағымен ұйпаланған бұйра жүнін жазып, ерінбей тарайды. Адамға әбден үйір болсын дегені. Одан қалса, қораны жөндейді. Тұрар орнын тып-тинақтай етіп реттеп қояды. Күзгі жиым-терім біткелі екі қолы алдына симай, зерігіп жүрген кісіге жақсы ермек табылды. Тегінде атжанды адам кержабағыға құлай жығылып, бірден бауыр басып кеткенін өзі де сезбей қалды. Есігінің алдынан Қамбар ұрпағының төбесі көрініп, қора маңынан гүлдір-гүлдір кісінеген қоңыраулы үн шыққанына өлгені тіріліп, өшкені жанғандай шат еді. Ілкіде ортайған көңілі кенересіне қайта толғандай, бұрын қаңырап бос жататын ың-жыңсыз кең ауласы енді тосын сәніне кіріп, көз тартар көрікті қалыпқа енгендей көкірегін қуанышты күй билеп, мейманасы тасып, шадыман жүрді. Алтынға бермес асыл сәттер еді... несін айтасыз!

	Иә, кертай иесіне сондай күтпеген шаттық, ойламаған өзгеріс сыйлады. Тіпті, бірте-бірте өзге бір өмір ырғағына еніп, басқа бір жанға айналып бара жатқанын аңдаған жоқ. Кешікпей сыртта жүрсе, үйге қарай асығып, кеткісі келіп тұратын қызық әдет тапты. Босағасынан сәл ұзаса болды, әлдебір алаң ой көңілін күпті етіп, бар аңсарын артына аударып, қолды-аяққа тұрғызбайтын бейтаныс дағды бастады. Ондай кездерде, тіпті, титтейде әрі-сәрі болмай кері бұрылып, қайтып келетін де, жан қалауының айдауымен тура қораға барып, таяу жердегі үйілген тезектің үстіне шоқиып отырып алып, лапастың астына байланған кержабағысына темекісін сора түсіп, сүзіле көз салатын... Адам таңқаларлық ештеңесі жоқ осы бір жүдеу құлыншақтың кәрі жанарын арбап алатын бір сиқыры бар. Қай жерінің тартып тұратынын кім білген, қарашығы әлдебір көрінбес құпияға арбалатын да, мүлде байланып қалатын. Бұйра жүнді бұйығы кейпіне тығылып алған бұғынбақ сырды жан сала іздегендей, алдында тұрған тайдың бас-аяғына қыдырта назар тастап ұзақ отыратын. Бірақ ештеңе таба алмайтын. Тек өткенде келгендегісінен әлдеқайда оңшалап, ұзара түскен түгі май жаққандай жылтырап, тыңайып қалғанын байқайтын... Тым тақау отырған өзіне бірдеңе дәметкендей әлсін-әлі қарай берген соң шыдамай «кеш батсын, – дейтін іштей күбір етіп, – жемді кешке берем, әзір – ерте... ». Кержабағы қайтадан ақырдағы шөпке бас қоятын. Аузына ілінгенді гүрт-гүрт шайнаған дыбысы құлағына күй болып құйылып, жанын тербейтін. Әлден уақыттан кейін қолындағы темекісін тастап, тұқылды табанымен таптап өшірген соң, далданың астына кіріп, ақыр жақтауы тірелген діңгекке қолы қусырулы иығымен етпеттей сүйеніп алып, қос жанарын қайтадан жылқы баласының күндіз-түні бір тынбайтын жемсау аузына қадайтын. Неге олай істейтінін, сонша сарылып көз сатқанда не керек болатынын білмейтін. Тек осы ұзақ телмірісте өзі ғана түйсінер бір керемет ләззат барын іштей сезіп, жүрек қалауына құлай жығылып, үнсіз тігіліп тұра беретін. Қаншаға созылса да, зерікпейтін, ешқашан жалықпайтын.

	Алдындағы ашқарақ тай да малжаңдауын қоймайтын. Анда-санда шөп таусылып қалатын болды дегендей оқыранып қойып, таңдайындағы талшығын таусай беретін. Қайбір жолы, сөйтіп, ақыр басында емініп тұрғанда арт жағынан әлдекімнің аяқ тықырын естіп, мойнын бұрғанды... кемпірі екен. Әлденелерді айтып, таяп келе жатты.

	– Күнім-ау, жаман тайдың аузына қарап тұрасың ба, серейіп? Түс болды ғой, шайыңды ішпейсің бе? – деді жақындай бере. Тайды көріп қызығып қалды. – Мына немең жап-жақсы оңалып қалыпты ғой, өткендегі итиген тұрқын көріп, өліп қала ма деп едім...

	– Тек, ары! – деген жақтыртпай қалып. – Өлгені несі...

	Осы сенің аузыңна нақ бір дұрыс сөз шықпайды екен. Содан кейін екеуі біраз үнсіз қалған. Сәлден соң сол томсырайған күйлерінде бұрылып, үйлеріне қарай беттеген.

	Түс ауған соң да талай шаруа бар. Кеш батқанша тіршілік-күйбең бітпейді. Шай ішіп болып, үйден шыға әуелі жанқалта үйге бас сұғады. Он құлаш қайыс арқан байлаулы перезент шелек ілулі тұр босаға жақта... соны алып шығады. Одан қораға бұрылып, кертайды жетектеп алып, сыртқа қарай ілбиді. Қандырып суғаруы керек! Бұл маңдағы халық суды құдықтан ішеді. Ал ол шыңырауыңыздың өзі санаулы ғана. Аздығына қарамай, тым терең. Сәл ертерек қимылдап, екінтіден бұрын шаруаны тындырып алмасаңыз, кеш бата жертеспенің басы мал мен басқа қайысып кетеді. Айуан ішер су түгіл, ауыз суды алудың өзі мұңға айналады. Сол үшін де ерте қозғалу қажет.

	Аяғын санап басып бір кезде құдықтың басына да жетеді. Келсе, күн төбеден жаңа ауған мезгіл ғой, кісі қарасы сирек көрінеді. Артындағы жетегін андай жердегі бағанаға байлай салып, бір шелек су тартып, алдына қояды. Шөлдеп қалған неме түк қалтырмай бірақ сіміреді. Екіншісін тартады. Соны ішіп болған соң ғана басын көтеріп, езуінен сілекейін ағызып, кейін шегінеді. Әбден қанғанына сонда барып көзі жетіп, байлаулы тұрған шылбырын шешіп, мойнына түреді.

	Мойыншағын жиып болғанша жаны шығып кете жаздап, тықыршып әрең тұрған тай жұмыс тәмам болып, қолдан босағанда ытқып кетіп, артқы екі аяғын көкке көтеріп бір сермейді де, «тарқ» еткізіп ішін босатып алып, құйрығын тіккен күйі құйғытып кете береді. Ойнақтаған беті ешқайда бұрылмай үйге баратыны аржағына аян. Алаңдамайды. Риза жанарымен сүйіне қарап, артында қалады. Ылғи да осылай. Сәлден соң шелегін көтеріп қайта құдыққа қарай беттейді. Көп өтпей кемпірі келуге тиіс, соған су тартып беруі керек. Бір ауықтан кейін арқанын арқалап үйіне келсе, әлдеқашан жетіп алған кержабағы қора жақта асыр салып, ойнақтап жүреді. Бала құсап еркелеп, ұстатпай біраз айналдырады. Содан бір кезде ойыннан жалыққандай, еркімен келіп өзі тұрады қолына. Тағы апарып лапастың астына байлап тастайды. Өзі үйге қарай бұрылады. Жалғызілік кісінің кешкілік онсыз да ұсақ-түйек шаруасы көп, соған бет түзейді.

	Қас қарая қайта шығады далаға. Кертайға жемін беріп, артынан жылы қораға кіргізіп, сыртынан мықтап бекітіп тастамақ ләзім. Рет-ретімен орындайды шаруаны.

	Сөйтіп жүргенде арада жыл аунап, алтын күздің соңынан аязы ақырған қыс өтіп, көгеріп көктем келді бір күні. Кержабағы үлкейіп, бұйра жүнді, кербез керқұнанға айналды. Құйрық-жалы ұзарып, кісі қызығарлық кейіпке енді. Қаз мойны доғалана иіліп, секемшіл мысық құлағы едірейіп, жан-жағына елікше көз тастап, сергек жылқының жарасымды мінезін танытты. Былтырғы балаң күніндегідей емес, бойы өсіп, үлкен аттардай салмақты қимылға көшкен. Осыдан жарым жыл бұрын ілмиген жетім құлын еді десе, ешкім сенбестей. Сол тұрқымен енді айналаның назарын тартып, қызықтыра бастады. Көрген жанның көз құртын қоздырып, көп аңсарын аударып, жаппай құмар етті. Бұл, әрине, иесіне де ұнаған. Көңілін қытықтап, жанына майдай жақты. Есік алдынан ары-бері өткендердің лапаста байлаулы бойшаң құнанына мойнын созып, үңіле қарауын еш теріс көрген жоқ. Теріс көрер жайы да жоқ еді. Мамағашына ат бітсе, ол жастайынан ел ауызына ілініп, әңгіме өзегіне айналса әрі жұрттың бәрі бір-бірінің таңдайына түкіріп қойғандай, бірінің сөзін бірі қайталап, болашағы туралы жақсы-жақсы болжалдар жасап, үлкен-үлкен үміт күтіп жатса, калайша жақтыртпай қарап, жаман қабақ танытсын! Ондайға барған жоқ. Бар болғаны, іштей шүкіршілік етіп, иманын үйірді. Себебі, естігені түгел жан жадыратар жағымды лебіздер еді. «Жорға шығатын аттың порымы бар» деді біреулер.

	«Жоқ, шықса, китің-китің ғана бірдеңе шығар, аяғын ұры мысықша жеңіл басады екен, бұл құнаннан келешекте өрен жүйрік ат шығады. Көрмейсің бе, арты – биік, алды – аласа, мұндай жылқыдан тұлпар шығады әуелі», – деді тағы біреулер лепіріп. «Әй, кім біледі? Әзірше олай-бұлай деу ерте болар, уағында көрейік», – деді ондай жақсы атты шалға қиғысы келмейтін бір іші тарлар. «Жоқ, «халық айтса, қалт айтпайды» деген, бұл керемет дулы ат болады», деді үмітсіздендіргісі келмеген енді бір ежелгі таныстар...

	Қойшы, әйтеуір, осындай неше түрлі алып-қашпа сөздің көбіне құлақ құрышы қанды. Кейде, тіпті, «кәртейгенде бағың жанды, атыңды құттықтап той жаса, көпшілікке көкпар бер» деп, әзіл-шыны аралас қолқа салғандар да табылды араларынан. Еріккендерге ермек керек. Күздің ұзақ бекершілігінде бірер күн алданыш қылмақшы. «Е-е, алыңдар... алыңдар! Береміз ғой, бермегенде » деп қойды, ізгі ниетке ілтипаты қозғалып, көпшілікке риза көңілін білдіріп.

	Керқұнан туралы өзінің де ішке түйгені бар. Қолындағы қылқұйрықтың жаман жылқы болмасын біледі. Тек аналарға сөз сырғасы қылып, «қайдан, осы жабы немеден сендер айтқандай жақсы ат шығатынына сенбеймін» деп қояды күліп. «Я, Құдай, тіл-көзден сақта, жаман немені!» дейді соңынан ішінен иманын үйіріп. Шынымен-ақ, тіл-көз болудан қорқады. Кейін келе көп сыртқа шығармай, қорада ғана қалқалап ұстайтын болды. Бірақ, бұл кезде керқұнанды, қолына келіп бір керемет құнан біткенін осы ауылдың жоғары-төмені тегіс біліп болған екен. Тіпті, балаларға дейін есік алдынан ары-бері жүргенде үңіле қарап, үңірейіп өтетінді шығарды. Арнаулы келіп, көріп кететіндер де табылды. Шанда біреулері болмаса, бірін-бірі қайталап, бәрі де жағымды сөз айтып, жарқын болашақ күтті. Осындай үлкен үміттерді арқалап, керқұнаны да өсіп келе жатты күн санап.

	Көктем соңы – маужырап мамыр келді. Керқұнанды үйрету керек болды. Бастасы Бейсен деген асау құмар атанжілік жігіт болушы еді, соны шақырды көмекке. Екеуі екі атқа мініп, керқұнанды жетектеп, жазыққа қарай алып жүрді. Мәліден шығып, сәл қашықтаған соң бір жыл тыңаюға, аударылмай қалған жалпақ аңыздың шетіне ілінді. Асау жуасытуға мұнан қолайлы жер табылмас еді бұл маңнан. Екеуі үзеңгіден түсіп, алдымен құнанның үш аяғын шідерледі. Жасынан қолда өскен неме онша асаулық танытпайтын шығар деп ойлап еді, қайда, нағыз аюдың өзі болып шықты. Бақайына қол жуытпай, қорсылдай тарпып, ит әуреге түсірді. Арқасына ер салатын кезде сауыры дір-дір етіп, тіпті де құтырып кетті. Қос танауы кернейдей болып керіліп, көзі шарасынан шыға тік шапшып, құлындата шыңғырды. Ақыры зорлықты күшпен ерттеуге тура келді. Шылбырдан саумалап барып құлақтан алып, бұлқынғанына қоймай бұғалық салып, астыңғы ерніне қамшының бүлдіргесін іліп жіберіп шұралап, қимылдауға шамасы келмей қалғанда барып тоқпанына тоқым жауып, үстіне ер қондырды. Бейсен мініп болған соң сирағындағы қайыс бұғауды алып, басын босатқанда, ал келіп тулады дейсің. Құтырып кеткендей мойнын ішіне алып ұзақ мөңкіді. Екі қабаттап ұрған тобылғы сапты добал қамшы құлақ-шекеден тигенде неше сүрініп, неше оңшалды. Оғанда тоқтамай көп ойқастады. Ақыры сонау бір мезгіл болғанда діңкесі құрып, ырсылдап барып тұрды да қалды. Дәрмені біржолата таусылған еді. Содан аз-кем демін алдырғаннан кейін екеуі қайта жетектеп алып, ауылға қарай қайқайды.

	Сол күннен бастап ертелі-кеш өзі бір уақ ер салып, мініп жүрді. Ұзамай бас біліп, ыңғайға келіп, ырыққа көне бастады. Ақырын аяңдап еңбек басына баруға да жарады. Алғашында кетпен, күрек секілді қоқаңдаған нәрселерді алдырмай, үркектегенмен, кейін оған да үйренді. Сөйтіп, тақымға түскен шу асау көп өтпей тәлейіне тап келген иесін атты кісіге айналдырып, аяқ-қолын ұзартты. Ат болғанда да қандай ат десеңізші!? Жас күнінен ел аузына ілініп, осы ауылға кең мәлім болған керқұнан болатын. Жуасыған соң-ақ шалдың алысы жақын болып, жақыны жуықтады. Ілгері көліктің жоқтығынан сәл қашықтау жердегі той-томалақ, өлім-жітімге уағында бара алмай, өзін жұрттан алыстап қалғандай сезініп, қынжылып жүруші еді. Енді ондайдан атымен құтылды. Ел қатарлы, қалың топтың ортасында керқұнанын саңлақ бастырып, қызу әңгімемен жетіп барады да, барған жерінің сиына бөленіп, құрметін көрген соң жұртпен бірге кері қайтады. Қайтар жолда да дабырлаған әңгіме. Қашанғы әдет бойынша сөз реті бір кезде ат жайына ауысады. Осы орайда өз атының да бір мәрте тілге тиек болып, талқы додасына түсіп шығатынын білетін кісі сол талас кезегінің тезірек келуін күтіп, көп дуына құлақ салып үндемей жүріп отырады. Айтқандай-ақ, бір кезде қатар келе жатқандардың бірі:

	– Меніңше, мына Мәукеңнің керқұнаны да жаман жылқы болмайды. Көрдіңіз бе, құнан басымен үлкен аттарды үзеңгілеп, бастырмалатып келе жатқанын, – дейді тосын бір жаңалық ашқандай. Сын-сарап өздігінен жалғасып жүре береді.

	– Е, керқұнан деген ел білетін ат болды ғой, жануар! Өзінің аяқ алысы да ғажап! Артқы сирағын сыртына қарай орап, кең алады. Жүйрік ат сондай болады деуші еді бұрынғылар. Сағағы да ұзын екен. Бірақ, сүйегі сәл кішілеу ме қалай?

	– Жоқ, сіз бекер айтасыз. Жүгіретін ат кішілеу болады, әсілі. Арбиған жылқы сирағы ұзын болғанмен, ап етпеге болмаса, алысқа шыдамайды. Тәует құсап шоқырақтап барып тоқтап қалады. Мына нәсілді деп жүрген жоғарғы жылқы фермасының аттары сондай ғой... шыдамсыз.

	– Мына кісі дұрыс айтады. Жүйрік ат кішілеу болу керек. Осы керқұнанның бітімі болады. Шымыр. Сіңірлі. Көзін көрдіңіз бе от шашып тұрған. Сергек қой, жануар, сергек!

	– Бәрінен бұрын мен осы құнанның жүніне таң қалам. Қолдан жасағандай бұп-бұйра. Жылқы баласының бұйра жүнді болғанын көргенім осы, тәуба! Әйтеуір, осы аттың бірдеңесі бар. Не асқан жақсы ат шығады, не... Құдай оның бетін ары қылсын!

	– Ой, осы сен де аузым бар деп сөйлей береді екенсің. Не бопты бұйра болса? Баяғыдағы Шәкен ақалақшының кержорғасы да дәл осындай бұйра емес пе еді? Осы сенің аузың-ақ бір алға басайын демейді екен. Бұйра жүн деген кез келген жылқыға біте бермейді, ең жақсысына бітеді.

	– Дұрыс, керқұнан жаман жылқы болмайды. Күзде бәйгеге қосып, байқап көру керек, қаншалық жүгірер екен? Атты жасынан үйреткенге жетпейді ғой, тегінде.

	Жақсы сөз – жарым ырыс. Мұндай жағымды лебіздерді естуден ешқашан жалыққан емес. Ерге бір жамбастап жатып алып, риза көңілмен атының сауырын, одан қалды, сәл терши калған жалының астын сипап қойып, үндемей жүріп отырады. Көкірегі толы мақтаныш, масат. «Я, Құдай, өзің жар бол!.. Тіл-көзден сақта жаман немені!?» деп қояды анда-санда ішінен. Қуанышы қиялына қанат бітіреді. Көз алдына керқұнанының бәйгеге шапқан кербез көрінісі елестейді. Алдына қара салмай дара шыққан кертұлпар топтан суырыла шығып, көмбеге жалғыз қара болып келе жатады. Ел қан көтеріп айқайлайды... Осындай қызықты ойлардың жетегінде есігінің алдына қалай жеткенін білмей қалады. Бір кезде басын көтергенде, қашасының сыртында, мамағаштың басында тұрғанын көреді. Бұған іштей таң қалып, атынан түседі де, тізгін-шылбырды жиып, қысқа қып қаңтарып тастайды. Суысын дегені. Соңынан өзі қамшысын бүктеп, есікке қарай беттейді.

	Уақыт ағынында тоқтау болған ба, сірә?! Сөйтіп жүргенде күреңітіп күз де келіп қалған бір күні. Саржағал маусым қызу еңбектің аяқтап, қол-аяқтың босап, той-томалақтың көбейетін мезгілі. Жақсылық-қуаныштың бәрі ат шаптырып, көкпар беріп, тамаша-думан қызып жатады. Ондай айтулы дүбірден арғымақ мінген адам құр қала ма, бірнешеуінің аламан бәйгесіне барып, астындағы атына топ көрсетіп, көзін үйретіп қайтты. Сонда бір байқағаны, көмбеге жиылған өңкейбір саңлақтарды көргенде керқұнанының жаны шығып кете жаздағаны болды. Ауыздықпен алысып, жайдан-жай тықыршып, тынымы қашып, тынышы кетті. Соны көзі шалып, «қосыңыз» деп қолқа салғандар да болды. Бірақ, көнбеді. Тек жас неменің топшыл мінезіне іштей разы болып, қуана-қуана кері бұрылды. Сыртқа шығармағанмен, ішке бүккен өз есебі бар.

	Атын келер жылы көктемде, дөнен шыққанда келістіріп жеңілдетіп, күзге қарсы жақсылап жаратып, топқа қоспақ. Биыл жүгіртуге сәл жастық қыла ма деп алаңдаған. Сол байламы бойынша іс көрді.

	Арада аптығып тағы бір жыл өте шықты. Кестірудің мезгеулі мезеті де келіп жетті кешікпей. Керқұнаны биыл керіскедей кердөнен боп үлкейген. Бойы өсіп, айдынданып алды. Бұрынғыдай емес, жемді тоқтатқандықтан болар, іші тартылып, жіңішкеріп кетті. Бір жағына құлаған жібек жалы сусылдап, қапталын соғады. Құйрығы да ұзарған, төгіліп келіп тірсегін көмеді. Бұйра жүні былтырғыдан жылтырап, толқынданып, тіпті де айқын, әдемі түске енді. Құнан күніндегідей көрінгенге орынсыз елеңдеп, жөнсіз елікпей, салмақты-сабырлы, жайдары қимыл жасайды. Жүрген жүрісі де өзіне құп жарасып, аса көркем қалып танытады. Анығында, осы бір сырты сұлу, сымбатты бейнесі ілгерідегіден де етене етіп, біржолата баурап алып еді... Көктемде ауылдағы малдәрігері құрал-сайманын көтеріп келіп пішпекші болғанда, азынаған азбанын бастастарына қалдырып, өзі алыс қашып, аулақ кетті. Әлден уақыттан кейін қайтып келсе, дөнені байқұс қора жақта артқы екі аяғын аяна талтайтып, жетімсіреген қалыпта сөлпие сүмірейіп, жалғыз тұрыпты. Алға қарай аттап баса алмай, қиналып дір-дір етеді. Қасына барып еді, өзіне сондай бір жақын тартқан, медет тілеген әлпетпен жәудірей қарады. Тәніне пышақ тиген, жаны жаралы, жабырқау жылқының жасқаншақ жанарына көзі түскенде жүрек тұсы сыздап, шымырлап кетті. Одан ары қадалуға дәті шыдамай, бұрыла берді... Аз күннен кейін жазылып кетті. Сонда да аяп, тоқым салмай, көпке шейін жаяу ертіп, жетектеп жүрді. Жаз өтіп, күзгі жиым-терім аяқтағаннан кейін кердөненін жаратуға кірісті. Жаңа жұмысына біржолата ден қойды. Атақты атбегінің баласы, жүйрік баптауды ешкімнен сұрамайды. Көп жылдардан бері өзіне ат бітпеген соң, кәсіп қылмағаны болмаса, түгел жадында екен. Енді, міне, сол өнеріне тосын мойын бұрып, түбелікті ықылас аударды.

	Қазан айы келгелі бері таңертең атын апарып суғарып алған соң, тоқым салып қарғып мінеді де, басы ауған жаққа желе жортып кете барады. Көп өтпей көлігі бусанып, терши бастайды. Күткен мезгілі осы. Кешікпей кері бұрылып, үйіне қайтып келеді. Жіпсіген жылқыны жабулап, қымтап алып, есіктің алдында ұзақ жетелеп жүреді. Тері дегдеген соң лапасқа кіргізіп, байлап қояды. Жүйріктің ащы терін алғаны. Содан қора жаққа түс ауа бірақ барады. Атының жүгенін алып, ақырға азырақ шөп салып, шалдырады. Алдындағы болмашы несібесін жеп болғанша уқалап, арқа-басының сірнесін кетіреді. Сәлден соң тағы да суғарып келіп, қаңтарып тастайды. Ұзамай кеш кіреді. Сонда ғана кердөненді шылбырын мойнына түріп, еркін жібереді. Бостандыққа шыққан жіптіктей жарау бір сәт аунап-қунап, қағынып-сілкініп жетісіп қалады. Көңіл қалауы болып, ішқұстасынан арылған жануар жеңілдеп, одан сайын жіңішкеріп, ширай түседі. Сөйтіп, кемді күн өтпей, керіскедей кердөнен бойында бір уыс артық еті жоқ, тарамысына ілінген қатпа арғымаққа айналады. Қазысы кетіп, қанжырдай болып тартылғанда, сыртқа қарай кең алып, орап басатын артқы аяқтары бұрынғыдан да талтиып, тарбиып кеткендей болады. Көп пысқырып жер тарпитын, бейберекет тықыршып мазасы кететін бейтаныс әдет табады. Әлденені күні бұрын сезгендей жан-жағына жиі жалтақтап, тынымсыз елеңдеп, жоққа елтіп, тынышы қашады. Кейде, тіпті, түсінен шошығандай тұрған орнынан ытқи жөнеліп, шылбырға тартылып барып кері қайтады.

	Солайша, аялсыз өтіп жатқан күндердің бірінде төменгі ауылда той болды. Қуанышқа арнап бәйге тігіп, ат шаптырмақ екен. Соны естіп, түнімен қаңтарып таң асырған атын бастасының баласына мінгізіп алып, күн шыға солай қарай бет түзеді. Келсе, ел-жұрт тегіс жиналып, төңерек түк қалмай түгенденіпті. Бәйге төбенің басы қарақұрым адам. Елеусіз бір жерге барып тұра қалды. Кердөнен төмен айналып, көмбеге қарай кетіп еді, көп өтпей қалың сәйгүліктің арасынан қара көрсетті. Лепірген әңгімемен болып, дуылдап тұрған қауым байқамай қалғанмен, өз көзіне сонау алыстан шоқтай басылып, жанып тұрды. Өзіне абажадай болып көрінгенмен, басқа жылқылардың қасында әлдеқайда кіші екен. Өткенде біреулер сүйегі кішілеу дегенде сенбеп еді. Енді қараса, шынында солай екен. Бірақ, атының ауыздықпен алысып, аласұрып тұрған ақтұйғын әлпетін көргенде, көңіліне әлдебір сенім ұялап, байсал тартты. Әйткенмен, жүрегі құрғыр тыншымай қойды, кеудесін дүрс-дүрс ұрып тұрып алды. Қорқыныштан, әлде қуаныштан, екі арасын ажырата алмады, алдағы әлдебір тосын жайға асыққандай бір ыстық алау өнебойын шарпыды да тұрды.

	Содан көп өткен жоқ, дабырлаған елдің тілін жұтып, тына қалған бір сәтінде шабандоздар көмбеден үйдек-түйдек шығып, ұзап бара жатты. Кердөнен сәл кештеу қимылдады. Дегенмен, самдағайлығының арқасында артынша-ақ жебедей атылып барып топқа қосылып, дүрмекке сіңіп үлгірді. Дүбірі жер солқылдатқан қалың шоғыр араны бірте-бірте алшақтатып, қашықтай берді. Сәлден соң алыстаған аттардың қою шаңынан басқа ештеңе көрінбей қалды. Сәтке демін ішіне тартып, тынши қалған маңайдағы жұрт қайта дуылдап, әңгімеге кірісті. Кімнің атының алда келетіні жайлы әр алуан болжалдар жасап, гуілдесе бастады. Қыза-қыза кейбір қызбалары бір-бірімен келісе алмай, қызылкеңірдек керіске түсті. Өзім білем өкіреш дау жалғаса келе қайсыбір жеңілтектердің шымбайына шоқ түсіріп, дауыс сала айғайлауға дейін апарды. Енді біреулері өзі бірінші боп келеді деген жүйрігінің қандай әдіспен жаратылғанын айтып, бабының жақсы, сөз жоқ оза шауып, қара үзіп жететінін өзелене дәлелдеп, тамақ қыздырып бақты. Әдетте көзге көп мақтағанмен, кердөнен жайында бір де бір ауыз сөз болған жоқ. Тіпті, назар да аудармады. Ондай қылқұйрықтының дүниеде барын ұмытқандай, иесін де елемеді. Қастарында тұрса да байқамады. Өздерімен-өздері, бір айтқандарын сан қайталап, есіре ереуілдеп, екілініп жатты. Кайсы біреулерінің қарадай өзек жыртып, өршелене өрекпіген түріне, тіпті, күлкі келгендей. Тап бір өзінің аты аламанға шапқандай, өңешін соза лепіріп тұр.

	Арада тағы біраз уақыт өтті. Көз ұшынан кері қайтқан жүйріктердің алдыңғы легі де көріне бастады сәлден соң. Сол сәт жұрт және бір кезек сап тиылып, сілтідей тынды. Бағанадан бері сәл басылып қалған кәрі жүрек қайта атқалақтап, дүрсілдеп қоя берді дейсің. Аз болмаса қуыс кеудесін жарып кетердей еді. Бойын бір сұрапыл тағатсыздық билеп, сабырын сарықты. Көз алдына ақ тер, қара тер боп, зымырап келе жатқан кердөнені елестеді.

	«Я, Алла... оң жолыңды бер көр, Алла!» деді ішінен. Әне-міне дегенше болған жоқ, алдыдан көрінген жалғыз қара да жақындай түсті. Шабысы да, тұрқы да өзгеше бейтаныс желаяқты қарап тұрғандар алғашында танымай қалды. Қайдан көргендерін білмей, дал болды... Басында өзі де сөйткен. Құйындатып келіп, құйғытып өте шыққанда, үстіндегі шабандозды шырамытып, жас балаша қуанды. Естен айырғандай ерен шаттықтан не істерін білмей, айқайлап жіберуге шақ қалып барып, өзін зорға тежеді. Күтпеген бақыттан шүңірек көзінен екі тамшы жастың қалай ыршып кеткенін сезбей қалды. Сөйтсе, шаңға бөккен атының түсі адам танымас болып өзгеріпті. Шүмектеген тер үстіне күзгі қағыр даланың тұяқтан ұшқан тозаңы қонып, кердөнені әлдеқашан қара-сұр жылқыға айналып кетіпті. Елбелектеп алға қарай ұмтыла берді. Ілгері озғанын көргенде ғана былайғы жұрт су жаңа бәйгені зорға танып, неге екенін өздері де білмей, арт жағынан қан көтере айғайлады. Етжақын ағайындары «Әлмерек! Әлмерек!!» деп ұран салып та жіберді, әуелі. Бірақ, онда жұмысы болған жоқ, өз ойымен өзі болып, бет алған жағына қалбалақтап кете барды.

	Жаратқан жүйрігі шығандап озып, қара үзіп келген бапкердің бұндай сәттегі жан тебіренісінде шек болған ба, сірә!? Суалған кәрі көкірегін әлдебір ыстық ағын аяқ асты кеулеп, кернеп алды. Көптен бері қолы жетпей, аңсап жүрген шапағатты шақтың кенет күні туғандай, көңіл марқайтар мақтаныш сезімі тұла бойын шымырлатып, тербеді де тұрды. Көп жылдардан бері араз болып, аулақ кеткен аңсар бақытымен қайта қауышып, сонау бір кездегі қызығы ортаймас жарқын өңіріне қайта оралғандай бір рахат күй кешті. Аламанда ағалап алда келіп, әлі де арыны басылмай, арсалаңдап тұрған кертұлпарына таяғанда төбесі көкке екі-ақ елі жетпей қалды. Атының қасына барып мойнынан құшақтап, мөлдір көзіне ернін басып сүймек еді, неге екенін, ол ойынан тез айнып, үстіндегі баланы жерге алды да, өзі қарғып мініп, жын қаққандай басы ауған жаққа ызғытып кете барды. Тізгін-шылбырды тежемей, мейліне жіберді. Көсілтіп ұзаққа салды... Артында қаумажалап тұрған қалың топ ештеңеге түсінбей, аңтарылып қала берді. Кертұлпарымен жер танабын қуырып, құйғытып келе жатқанда көз алдына әлдеқашан өтміш болған қызықты жас күні, армандай алыс асыл дәурені елестеді. Осы сәттерде ол өзін сонау бір ұмыт бола бастаған ат құмар, атанжілік шағына қайта келіп қалғандай, сондағы жастық желігімен желбір қағып, желмен жарысып зымқап келе жатқандай, енді осылай мәңгі тоқтамай шаба беретіндей бір ғажап сезімде болды. Арындаған арғымағының алға қарай алып ұшқан екпіні бөлек бір дүниеге алып кіргендей өзгеше хал кешті. Құлағының түбінен ысқырған ессіз зуыл есіне қай-қайдағыны салып, бойына дамыл-дамыл толқын таратты. Пұшпақ-пұшпағын қуалаған тұщы ағыннан жігері жанылып, денесі жеңілдеген, қаңбақ қалыпқа енді. Көкірегі кеңіп, көмейі жібіді. Астындағы жалы суылдаған құландай жүйрік кератына сүйіністен өзінен-өзі көңілі босап, жылағысы келді. Әлдене еріксіз күштің әсерінде іші-бауыры езіліп, кеңсірігі түшіркенді. Жүрек тұсын жұмсақ бір жылы шуақ сипалап, ықылық атқан, қарсы келуге төзім жетпестей бір тап берме өксік алқымына жармасып, қайта-қайта көмейіне кептеле берді... Сонан, сонау бір қиян шетке шығып, атының басын іркіп, жайлап түскен соң, манаурап тұрған мауқын баспақ ниетпен, ентігіп тұрған кердөненінің мойнына асылып, мөлдіреген қара көзінен өппекке еңкейе бергені сол еді, тереңінен лық көтерілген лықсыма тасқынға ал келіп ие бола алсашы... өзін-өзі тоқтата алмай, еңіреп жіберді. Соңынан солығын тартып, солқылдап ұзақ жылады.

	... Сол кеткеннен түс ауа бірақ қайтты. Келсе, есігінің алдын қара нөпір қалың топ қаумалап алыпты. Жиылып тұрғандарына талай болған көрінеді. Ат тұяғы үй маңын қара топырағын шығарып, қазып тастапты. Не қылған кісілер екенін бірден білді. Көкпар сұрайды. Бүгін бәйге алған кердөненін алға салып, қол жайып тілек тілейді. Көпшілікке қызық керек, тамаша қажет. Ең аяғы, ауылда біреу там салып, үй тұрғызса да, лақ сұрайды. Жақсылықты, қуанышты көлденең тартқанда, бересің, әрине, бермей қайда барасың?.. Жан-жаққа шауып жүріп бір дәу серкешті өлдім-талдым дегенде әрең тауып берді. Өзі біраз жерге дейін еріп барып, елірген ел ұзай бергенде кері қайтты.

	Сол күнгі ерен қуанышы әлі есінде. Жадынан ендігәрі шыға қоймас... шалқыған шаттығында шек болмады. Тасыған мейманасы бір елі тартылмаған қалпы талайға дейін көтеріңкі көңіл күймен күн кешті. Кертұлпары алғашқы бәйгеге өзінен үлкен ат алған. Сол жолғыдан соң-ақ бүкіл Ақдала өңіріндегі атшабыс атаулының бас жүлдесін өз меншігіне алды. Ойламаған озбырлыққа былайғы жұрт таң қала қарады. Кейбірі қызыға тамсанды. Қызғанышы қозғалып, жиырыла көз салғандар да болды араларында. Атының арқасында Мәулен есімі жалпақ елге жайылып, көп ішінде абыройы көтерілді. Аз болмаса орталарында өзіндей бір қарттың бар екенін ұмытып кетуге шақ қалған төңірегі кераттың атағы шыққалы, қайта естеріне алып, мойын бұрды. Көрген жерден кішісі сәлем беріп, үлкені жылы-жылы сөздер айтып, шамалары келгенше қолпаш, құрмет көрсете бастады. «Жақсы сөз – жарым ырыс» деген. Ізгі ілтипатқа жарылып жан семірмей ме, мерейі өсіп, марқайып жүрді содан былай. Бірақ, тасасындағыны жиі сыртқа шығарып, сырын ашқан жоқ. Бұрын білсе де, қазақ арасында жүйрік аттың қаншалық қадірге, қандай беделге ие екенін бұл жолы тағы бір рет тереңнен танығандай болды... тым тереңнен. Соның әсерінен, кердөненге деген ықыласы бұрынғыдан бетер күшейіп, қоздай түсті. Тәп бір өзінің жалғыз бақытындай сезініп, жан тартып, тіпті де жақсы көріп кетті. Маңынан көп ұзамай, айлана үйіріліп, айланқастап жүретін тың сүрдек бастатты...

	Өмірге аса риза еді. Қартайған шағында дәл осындай қызығы таусылмас алданыш силағыны үшін ілгері ренжулі тағдырына мың мәрте алғыс жаудырды. Адам баласына жасында дос, ержеткенде талмас қанат болып, үнемі үлкен қуаныштар бағыштайтын ұрпақтары үшін Қамбар ата рухына да сан қайтара дұға бағыштады. Осы жомарт пейілінен алғы күндерде де танбауын тілеп, Жаратқанға қайта-қайта жалбарынуды да ұмытқан жоқ, әрине.

	Кердөненін кейін жұрт Мысықкер атап кетті. Қайсыбір жолы бәйге басында сын таққыш біреулер «Сүйегі кішілеу болғанмен, жарысқа шапқанда ысқырған жебедей жер бауырлап, қолтығын сөгіп, қашқан мысықтай созыла жүгіреді екен» деп қалып еді, сол-ақ екен, солай аталып жүре берді. Өзі де теріс көрген жоқ бұл есімді. Басында сәл-сәл жатырқағанымен, жүре келе үйреніп кетті. Кейін, әбден құлаққа сіңісті болған кезде, тіпті, сөз арасында байқамай өзі де солай атап қалып жүрді. Сөйтіп, сол ныспы көп ортасына орнығып, мұқым алыс-жақынға жайылып тынды. Танымайтын кісі кем де кем ұшырасатын жағдайға жетті. Әлбетте, иесін де.

	Сөйтіп жүргенде қысылып қыс өтіп, алдан көктем иісі білінді. Мысықкерді қар суымен қоя беруге ниет қылып, соған іштей дайындалып жүрді. Көп өтпей, наурыздың соңына ала, күн жылымық тартып, қар көбесі сөгілген бір күні тұлпар тұқымын өз қасиетінен айырып, үй жады қылмай, далаға, өзінің кең мекеніне еркін жіберіп, біраз күн сергітіп алмаққа, жетектеп алып, тартып отырды тауға қарай. Кеңсайдың аузына апарып, сол арадан бостандыққа жіберді. Текті жануар үйден шыққаннан әлденені сезгендей елеңдеп, аласұрып бітіп еді, мезгеулі жерге жетіп, ноқтасын сыпырғанда, құлындата бір кісінеп жіберіп, тік шапшып, қайта оңшалған соң құйрығын көкке шаншып, тау жақты бетке алып, бар пәрменімен құйындатып кете берген. Артына қарамаған. Алыстап кеткен атының соңынан қимас жанармен ұзақ қарап тұрып, о бір кезде барып күрсініп жіберіп кері бұрылған-ды. Келген жолына қайта түсіп, ауыл жаққа бет түзегенде көңілін бір уайым көлеңкелеп, жасынан қолда өскен жасық неменің алғаш түзге шыққанда үйір таба алмай, жалғызсырайтынын ойлап, үйге жеткенше іші-бауыры езіліп келіп еді, сол аяушылық сезім одан кейін де сейілмей, көпке шейін жанын тербеп, жабырқатып жүріп алды. О баста, атын жіберуге ниетінген тұста, «қайтер дейсің, аз күннен кейін жалғыздыққа үйреніп кетермін» деп ойлап еді, олай болмай шықты. Ә дегенде кертайын ауық-ауық қиялдап, көп ретте жабығып қалатын жаңа әдет тапса, кейін еметайы езіліп, күндіз-түні салынып іздеп тұратын соны дағды бастады. Тіпті, қолдан шығарғанына өкінді. Мысықкер кете салып көп өтпей бір құлықсыз құлазу басталғанды, соның аяғы бітер болмады. Өзін-өзі мүлде елеусіз, ұмыт қалған кісідей сезініп, торығуға тақап, таусылып бітті. Бұрын есік алдына шығып, оқыранып тұрған атын көргенде, не қапалық болса да ұмытып кетуші еді. Енді иесіз, үнсіз қора жаққа қарау үлкен реніш, толасыз қайғыға айналды. Ойламаған жерден әлдене асыл дүниесінен мезгілсіз көз жазып қалғандай ойсыраған, ортайған бір қоңылтақ халге душар болды. Сондай бір итке бергісіз күндер кешті басында. Уақыт өте келе, бүйте берсе түбі барып түнекке омақасатынын пайымдап, өзін ептеп ақылға шақырып, атының ертең керемет ет алып, дөңгелене семіретінін, бесті болып белі қатып, күзге қарсы ұстап келгенде, бұрынғыдан да зор екпінмен шауып, топ жаратынын ойлап алдаусыратып, талайдан бері еңсесін басқан күйреуік күйден құтылмаққа әрекет жасай бастады. Бұндай кезде қиял деген де бір таптырмайтын алданыш екен. Соның арқасында, болуы ықтимал нешеме ауыр, сүреңсіз сәттердің зіл салмағына бой алдырмай, азаптан арашаланып, аман қалды. Есесіне, кемді күннің ішінде құры елес қуған қиялшыл жанға айналып кете барды.

	Өзінің тұлабойы табиғатында асқан атқұмар жан екенін, сәті түсіп, сондай бір шырын қиял шырмауында жатқанда білді. Сөйтсе, өзі... ақымақ болып, адасып жүріпті... керемет жылқы жанды кісі екен. Дөңгелек тұяқты өміріне мән дарытып, тірлігіне әр кіргізіпті. Көңілін көктем етіп, күндеріне таусылмас қуаныш сыйлапты... сөйтіп, жалғандағы жалқы бақытына айналып, қасында жүрсе, аңғармай... әбден кешігіп... елес елітіп, ой тұманына енген бір қимыжық шақта оқыс шырамытып, жақын таныпты... еш шүбәсіз, желмен жарысқан қылқұйрық бар шаттығының бастауы екен. Озғақ ғұмыр адам үшін өзінің шын қалауын тапқан кезде ғана мағыналы сезілсе, өзі үшін ол... алыста жүрген керқұланы екен. Бұған дейін бет ашпаған осыбір оқшау қасиетін байқағаны сол, адам баласының өзін-өзі ешқашан түсіне алмайтынын да шамалап, тағы бір қайыра қайран қалды... Жоқтан өңгені қиялдап жатып, одан ары да талай дүниенің басын шалған. Сондай бір сана сарпалдаңына түскен бір жолы сансырап барып ақыры ұйықтап кетті. Түнде түс көрді. Түсінде құйын шалдырмас қас пырағы сағымдай самғап, ұшпаққа қарай алып ұшты құйғытып...

	Аз уақытқа аужал болып, ойын бөлген осындай бос сарсаңның арқасында, сары уайымнан шет қалып, азат жүрді. Торығудың тоңына ұрынбай, сергек күйінде көктемеге ілінді. Көкек келіп, көк көтеріліп, егіс науқаны басталған тұста, ширақ қалпында бәрін ұмытып, қауырт еңбекке араласып кетті. Керат уақытша көңілден көтерілгендей болды. Сіңбіруге мұрса болмай жатқанда оны ойлауға қайдағы уақыт, елеусіз, ескерусіз, емін-еркін қашықта жүре тұрды. Соның арасында аттай шауып алты ай да өте шықты.

	Сарғайып сары күз келіп қалды бір күні. Сонда барып кердөненін қайта еске алып, тауға шығып ұстап келу жайын ойластыра бастады. Дәл сол кезде күтпеген бір тосын оқиға болды.

	Қыркүйек айының соңын ала бір күні болатын. Кешке қарай алыстағы атын ойлай-ойлай сілесі қатып, ұйықтап кетіп еді... түнде түс көрді. Түсіне алыстағы аты кіріпті. Жылан шаққандай шырқырап, таяу маңға келіп кісінеп тұр екен дейді жануар. Ал өзі үйде ме, әлде терең зынданда ма, әйтеуір, бір қағаберіс қалтарыста қамалып, атының үнін еркін ести алмай қиналып жатты. Неге сонша жанұшыра құлындағанын кім білген, кертұлпары таяу маңды шыр айналып жүріп алды. Жүйке қажаған таныс сыңғыр бірде алыстап кетсе, бірде мына тұрған жақыннан жетті. Орнынан тұрып көрейін деп еді, қирап қалғандай, ауырлаған бойын қозғай алмады. Булыға ышқынды. Қозғай алса да, шығар есік, телмірер терезе таба алмастай. Көрдей қараңғы қуыста тынысы тарылып, тұншыға түсті... Сөйтіп жатқан бір сәтте шыңылдаған жылқы дауысы таназарына келіп тағы ұрылды. Шошып оянып, басын көтеріп алғанда, жаңағы дыбыстың құлақ түбінде әлі жаңғырып, дыңылдап тұрғанын сезді. Бірақ, жайсыз түс көріп жатқан шығармын деп иманын үйіріп, жастыққа қарай қайта қисайып еді, сол сәт келесі бір кезек сыңғырай қалған сүйкімді үн ұйқы тығылған көзін шырадай жандырды. Көрген түсінің түлкінің боғы емес, айнымаған өңі екенін сонда біліп, жейде-дамбалшаң далаға қарай тұра ұмтылды. Сыртқа шықса, кераты шынымен-ақ келіп, қашада тұрыпты. Мойнына барып асылып, жылап көрісті. Анау да көрген жерден мекірене оқыранып, тұмсығын қолтығына тығып жіберіп, құшырлана иіскеледі. Емірене қаусырылған жылы құшақ мейірлене қысылғанда, текті жануар көңілі бірдеңені сезгендей, шұлғығанын шұғыл тыйып, тып-тыныш боп тына қалды. Қуаныш деген де бір құйын ғой, шіркін! Соғып өткенде ес тауып, ақыл жиып болғанша етек-жеңіңді кеулеп, далбақтатып жіберді. Тосын шаттықтан шатаса жаздап, елпілдеп тұрған сол сәтте алабұртқан көңілінде «осы өңім бе, әлде түсім бе?» деген бір күдік қылаң беріп, өшіп-жанып кетпей қойды алысқа. Тек сәлден кейін, қашан келіп алғаны белгісіз, артында тұрған кемпірі:

	– О, ақылыңнан айналайын, кертайым! Шапқылап өзі келіпті ғой, жануар! – деп сүйіне үн қатқанда барып, көргенінің түсі емес, өңі екеніне әбден көзі жетіп, жүрегі орнына түсті.

	Кемпірі сыртқа сары тонын ала шыққан екен, иығына әкеп жауып жатып:

	– Енді бұны әкелем деп әуре болмайтын болдың... өзі келіпті. Алланың бұнысына да шүкір! – деді шын ризашылықпен.

	Қашаны түсіріп еді, ішке енген ат салып ұрып лапастың астына барып бірақ тоқтады.

	Ертесі суғаруға көшеге жетектеп шыққанда, Мысықкердің жұмыртқадай боп семірген келісті көркіне, құйрық-жалы төгілген сүмбедей сұлу тұлғасына сүйіне көз салып, сұқтана қарамаған жан қалмады. Үлкен-кіші, кәрі-жас демей тегіс таң қалып, ең аяғы әйелдерге дейін шықылық атып, тамсана мойын бұрды.

	Кейін ойласа, Мысықкері келіп кісінеп тұратын ерекше түн баяғы, тай күнінде төменгі тайқорадан өзі жетектеп келетін ақжолтай күн екен. Сенерін де, сенбесін де білмей дал болды анық ақиқатқа.

	Сол реттен соң-ақ Мысықкер әр жылы қар суымен қоя берсе, қара күзде – қыркүйектің соңына ала, не қазанның басында салып-ұрып өзі келетін жақсы әдетке үйренді. Белгілі күн туғанда қайда жүрсе де жаңылмай, жазбай тапты жылы ұясын. Ешкімде жоқ сол асыл дағдысынан содан қайтып айныған жоқ. Көңілге күмән қашпас боп орныққан сол жазбаз сүрдегінен мүлт кеткені осы жолы... тек биыл ғана... Не болғанын, биыл келмей қалды. Тұрақты күні толып, әлдеқайда асып кетті, әлі қара көрсетпеді. Алғашында бауыр басқан талайғы тұрағын әйтеуір бір табар деген үміт жетектеп, мығым жүр еді, кейін, уақыт оза келе әлдебір секемі қозғалып, аржағына алаң жүгіре бастады. Дегенмен, абыржуға пәлендей негіз болмағандықтан, ол үлкен күдікке айнала қоймаған. Соның арқасында, артық байбаламға бармай, күндерін қамсыз өткізіп, бүгінге… осы шаққа жетсе... енді… енді қозғалмаса болмастай… күн суытып барады. Артында қылышын сүйреткен қыс бар дегендей. Соны ескеріп, әлтаман атқа мініп, қырқа қыдырып, сай сағаламақ… ақымақ атының ізін шалмақ. Қайда жүрсе де тауып, алып келмек үйіне...

	«Үмітсіздік – шайтан ісі, – деп ойлады шал жалдас торы атымен үйіне қарай тепеңдеп келе жатып. – Табылады… қайда кетті дейсің... жүрген шығар осы өңірдің бір жерінде… тойымы кетіп. Бүгін қырқаға шықсам, тауып келем қайда жүрсе де... ».

	Шығыстан арайлана шыққан алтын күннің найза бойы көтеріліп, бүкіл Ақдала өңірінің тау-даласын шүлен шұғыласына малындырғанын үйіне жетіп, үзеңгіден түсіп жатқанда байқады. Атын байлап, артына бұрыла бергені сол еді, кенет құлағына анандай жерде тұрған кәрі теректің күз желінің сызды өтінде сылдыр қағып, қысқа ұласар жүдеу маусымның күйін шертіп, дірілдеп тұрған соңғы жапырағының жағымсыз үні келді. Қайда тұр екен деп шола қарап еді, кәнігі көзі дәп басып таба қойды. Бірақ, аса мән берген жоқ, селқос қана қарап қойып, жөніне кете барды. Үйге кірсе, шай дайын екен. Сыртқы киімдерін шешіп, беті-қолын жуып келіп, күндегі орнына жайғасты.

	– Сонша жоғалдың ғой, тегі. Айда десе, жер түбіне бір-ақ апарып тастадың-ау деймін? Бағана онша ұзатпа деп айтам деп ұмытып кетіппін. Қожырап қалған немелер кешке келмей қалар ма екен... – деді кемпірі төрдің алдында жатқан дастарқанды жайып, үстіне терезеде тұрған майды әкеліп қойып жатып. – Кешке қайтарда жолай кездессе, айдай кел ұмытпай. Ерте қайтсаң, әдейі бұрылсаң да болады...

	Шал үндеген жоқ. Тек шай ішіліп болып, бетін сипап, орнынан тұрған соң ғана:

	– Әлгі үлкен қалтадағы темекі қайда? – деді жанқалтасынан түюлі дорбасын алып, жерге тастай беріп. – Ұмытпай тұрғанда, толтыршы ананы...

	Кемпірі түпкі үйге кіріп кетіп, сәл айналып қайта шықты.

	– Мә, мынауыңды! – деді үлкен ішігін киіп, сыртынан белбеуін бұынып жатқан шалына қолындағы дорбаны ұсынып. Шал жөнделіп болып, дорбасын сыртқы қалтасына салды да, сыпыда тұрған қамшысын алып, далаға беттеді. Табалдырықтан аттай бере «Е, Алла, оң жолыңды бер көр!» деді білінер-білінбес қана күбір етіп.

	Есіктен кемпірі де ере шыққанды. Қалың ішікпен қорбаңдап жанқалта үйге кіріп, арқан-ноқтасын әкеп қанжығасына байлап, енді атқа мінуге икемі қашып, ентігіп тұрған шалының қолтығынан демеп аттандырды.

	– Әй, шал! – деді сонан соң қашанғы дағдысымен самбырлай сөйлеп. – Ертерек қайт, салпақтап жүре бермей. Жоқ іздегенде, көңіл құрғыр тынбайды. Жүрсең, жүре бересің. Күн батып кетсе, кешкі суыққа ұрынасың, ұзама!– деді етек-жеңін қымтап, ерге орнығып отырып болып, артына бұрылған шалына бір түрлі аяушылықпен көз салып тұрып. – Әй, шал естідің бе менің айтқанымды? – деді сосын, сөйлеген кісісі тіс жарып, тіл қатпаған соң тағы тағатсызданып.

	– Естідік қой... Керең емеспіз... естідік, – деді шалы мойнын бұрмаған қалпы кетіп бара жатып. – Құдай бұйырса, өзім де ерте қайтам... ал онда... мен кеттім. Түсте ана қойларға шөп сала сал. Суды кешке, өзім келгенде берем.

	– Мақұл.

	Жалдас торы аяғын санап басып, үстіндегі қорбиған ішікті адамды есік алдынан бірте-бірте ұзатып, алыстатып алып бара жатты.

	Содан біршама уақыт өткенде торатты кісі мәлінің желкесіндегі, басы өрдегі үлкен сайдың аузына барып ұласатын терең өзекпен тебіне тепеңдеп, өрлеп келе жатты. Кеңсайдың оң босағасында отырған Құныпияның баласына жолығып, атының із-дерегін білмек ниетпен маңдайын солай түзеген еді. Бір байқаса, сол бала байқайды дегенді бағана, қырқадан қайтқанда жолай кездескендердің бірінің аузынан естіп, көңіліне бүккен-ді. Сол ойдың соңына енді жетек боп ерді.

	Былай ұзап шыққан соң күннің недәуір көтеріліп қалғанын байқап, ат тізгінін асыға қағып, жиі-жиі қамшылана бастады. Астындағы жалдас торы алғашында басын жерден алмай, желіске жақын ит сөлпекпен зіркілдеп отырды да, еті қыза келе екпінін бір қалыпты желісаяңға ауыстырды. Бағанадан әлдебір ыңғайсыз күйде келе жатқан шал сонда барып жайланып, рахаттанып қалды. Тораттың осы жүрісін ұнататын. Белді мініс, сирақты жылқы. Алғашқы кібіртік қимылдан бойы жіпсіп, сіңірі жібіп, тұяғы әбден ысыған соң аршындай аттап, ауыздықпен алысып әуіре қылады. Сырты сиықсыз болғанымен, ұзақ жолға шыққанда ұстайтын долысы бар. Саңлақ басып, едірейіп тұрып кететін қос құлағын екі жағына кезек қайшылап, алға қарай ұмтыла аттап, үдіре тартады. Сондай салдырмасымен салдыртып келе жатқанда оны көрген адам танымай қалар еді. Нағыз алысқа сілтеген асығыс жолаушының көлігі. Тарамысы жуан, қарымды жануар бастапқы қарқынынан бір танбай, бұлаңқұйрықпен бұлқына жортады. Тіпті, барған сайын үдеп, шығандап отырады... Енді, міне, сол қасиетін жаңа тауып, қарышты қадаммен қара жерді бауырына алып қаусырып келеді. Өрге қарай құлашын құлшына тастап, сербегін серпе, өршеленіп алған арыны әзірге басылар емес. Терең өзектің тағанында кейде бірігіп кетіп, кейде алмасып түсіп, иреңдей созылған қанжыға жолымен болмашы ғана шаң шығарып, жайқаңдай шайқалып өрлеп келеді. Көздеген жеріне көп кешікпей-ақ жетіп баратынына үстіндегі қарттың енді ешбір күдігі қалмады.

	Білген адамға ат жүрісінің ырғамасы деген де бір ғанибет! Басқаларды білмейді, әйтеуір, өзі жүріскер, жылдам басатын аяңшыл аттың үстіне шықса, әжептәуір көңілденіп, көтеріліп қалады. Ершімді екпіннен бойы сергіп, әлдебір қалауы орын болғандай жаны жадырап, серпіліп сала береді. Көптен ұмытылған құмар ісін қайта тапқандай керемет бір күй құшағында тербеліп, тыным табатын. Міне, дәл қазір де сондай бір жайлы сезім алақанында әлдиленіп, жетісіп келе жатыр. Тақымындағы атына сүйіне қарап, жалынан жиі сипап қояды.

	– Сенің осы қасиетіңді ел білмей жүр ғой, жануар. Білсе, талай дөкей таласар еді, – деді сосын естілер-естілмес қана күбір етіп. – Онда талайымен келісе алмай, араз болар едік.

	«Жылқы баласының жаманы болған ба? – деген ой келді соңынан, – мәселе жақсы баптап, аттың өз қасиетін дәп басып танып, соған қарай ыңғайлап мінуде ғой. Ол да өзіміз сияқты жан иесі: бірінің өнері ішінде, бірінікі сыртында. Соны таба алмасаң, жақсы ат міне алмағаныңды өзіңнен көр, батыр. Басқаға кінә артпа... «Ер қанаты – ат» дегенде, ең әуелі, сол қанаттың қадірін білер ер болуың керек алдымен. Болмаса, басыңды тауға ұр, тасқа ұр, бәрі бір, жақсы ат міне алмайсың. Әр нәрсе бағасын білген жанға ғана қымбат, сезген кісіге қастерлі...»

	Шалдың ойын үлкен бір тұмсықтан айнала бергенде бет алдан шарпыған сап-салқын тау лебі бұзды. Шұңғыл өзекті құлдай қуалаған қыр самалы күшейе келе дырақы өкпекке айналып, құлағының түбінен зұылдап өте бастады. Кейде орағытып, кейде желпіп, ұйытқып қояды. Жел өтінде шіңілтір сыз бар. Оның өзі бұратыла кеп маңдайға тосын ұрылғанда ғана айқын білінеді. Шалдың әлсіз жерін тауып, алқам-салқам ашық тамағына келіп жармаса берді әлсін-әлі. Әлдеқайдан ұшырып мұрынға білінер-білінбес ермен иісін әкеледі. Танауды түшіркендірер таныс иіс. Бірде алдан, бірде арттан, терең өзектің иіндерін кенерелей, айланбаларын айлана гүлеген жел иірімдерінің ыңғайына ырықсыз мойынұсынып, жан-жағына ұласа жапырылған жол бойындағы қалың ши ырғатыла қозғалып, жөңкіле теңселеді. Маңайдағы көрініс көз алдыға аппақ теңіз айдынының ақжал толқындарын әкелгендей... Желпіме лептің күшейе түскен келесі бір сәтінде жаңағы ақ шилердің басы діріл қағып, бір-бірімен жарыса ысқырып, ызыңдаған үн шығара бастады. Жан ұшыра безілдеп, жан-жақтан жапа-тармағай шұлап қоя берді.

	Шал маңайға жіті көз салып, барлап келеді. Әлі нұры қайта қоймаған кәнікі жанары бір демде талай жерді шолып үлгірді. Қалқа-дөңдердің аржағында тығылып тұрған болмаса, таяу маңнан ештеңенің қарасы көрінбейді. Шұңқыр өзектің қос қапталын, тіпті, одан ары, еңіс қарай созылып, дөңкиіп жатқан қырат жонына дейін көмкеріп тағы да қалың ши қаптапты. Бітік әрі биік өскен үкі бастар алыстан көздегенде арасындағы еш нәрсені анық шалындырар емес. Көзді көлегейлейді. Одан бергі ылди етектен алатаңданған ат сауырындай алаланып бүр жарған қызылқурай қызараңдайды. Қыр елі сыпырғы жасайтын қызылқурай. Ол да қақалып, киіздей кірісіп, тұтаса қаулапты. Анда-санда бір жерінен бұтақ-бүрінен әбден айырылып, діңі ғана қалған ақтікен сояуларының ұзын мойны сораяды. Ақ үлпек жапқан піл сауырлы семіз жоталардың арасына қысылған жіңішке жыралардың тағанынан бері, өзекке құяр ауызда, ілгері ел шауып кеткен шабындық шөптің жетілмей қалған ойдым-ойдым орны ағараңдайды ақтаңдақтанып. Одан бері қарай бой жарыстыра аралас алшындаған кендір мен ермен болып ұласуға тиіс еді, өкінішке орай, әлдеқашан орнын ғана қалтырып, орып әкетіпті. Табан тесер ақ шөгірден басқа ештеңе байқалмайды... Ат үстінде осының бәріне қыдырта көз салып келе жатып бір таң қалған ісі: сонау қыр үстіндегі шилердің өзектегілер құсап бұлғақтамай, тып-тыныш, ың-жыңсыз тұрғаны болды. Үстіңгі жақта жел жоқ сияқты. Барлығы бірдей басын қимылдатпай, қыбырсыз тұр. «О, тәуба!» деді шал басын шайқап. Қырқа жақтан көзін тайдырып, енді алдыңғы жағына қарады. Сай басынан әлгінде соққан сызды самал әлі толастамаған екен.

	Дегенмен, бағанағыдай емес, қарқыны қайта бастағаны білінді. Көп өтпей шорт тиылып, сап болардай. Жан-жақтағы шилердің шуылы да бәсеңдепті. Өлеусіреп әлсіз ызыңдайды. Оларға да тыныштық керек тәрізді, қауқарсыз желдің ығына оп-оңай бағына салмай, ерегісе тыртысып, үкілі басын зорға изектетеді. Оның өзі көмескі ағынның екпіні ерік-жігерін басып түскен тұста ғана.

	Осы құбылыстарды қалт жібермей бағып келе жатқан шал уақсыз уақта теріс соққан сүйкімсіз лептің енді бір сәттен кейін жылан жұтқандай дымы өшіп, тындым боларына күмәні қалмады. Арынды екпінінен әлі танбаған жүрдек атының басын сәл іркіп, жанқалтасына қол салды. Ораулы дорбасын алып шығып, дайын қағазға шымшып салып, темекі орай бастады. Көп өтпей бұрап болған шынашақтай бұрамасын тұтатып, келістіріп бір сорды дейсің! Сонан соң қашанғы әдетімен аузы-мұрнынан қатар айқастырып, бір дағар түтінді бір-ақ шығарды. Соңы азая келе қос танауынан бөліне будақтады. Сол көк түтінмен қосыла, жиыла-жиыла әбден сыздап, жарыларман болған ішіндегі әлдене кептелменің аяқ асты жол тауып, сыздықтап шығып бара жатқанын анық аңдағандай болды. Кеңсірігі кеңігендей тынысы жеңілдеп, бойын бір тыныштық жайлап, жырғап қалды. Сәлден соң түтемесін екінші кезек сорып, ыс-түтегін дымын шығармай қолқасында қалдырғанда, іле-шала өзіне таныс бір нәзік ағынның кеуде тұсынан басталып, тамыр-тамырын қуалап, пұшпақ-пұппағына жайылып, тарап бара жатқанын сезді. Бір жайлы, рахат күй кешті. Демін тереңнен алып, созақтата күрсінді. Содан кейін назарын ешқайда бөлмей, ат үстінде үнсіз тербеліп, ырғатылып жүрді де отырды.

	Осы бір көк түтінге қашан, қай жерде жұғысып, қалайдан-қалай құмар болып қалғаны есінде жоқ. Әйтеуір, талайдан бері қайғы-қуаншына ортақ, етене жақын серігі боп келе жатқаны ғана көңіліне аян. Өте-мөте осындай бір ұзын жолға жүргенде керек-ау құрғыр. Жалғызсырап ішің пысып, әбден зеріккенде жер бетінен таптырмайтын сырласыңа айналады. Өздігіңнен мұқтаж болып, зарыға қол созасың. Бар ындыныңмен байланып, жанып іздейсің пәлекетті... Әуелі бүкіл ынта-пейіліңнің, бар құлқыңның, кеңсірік-көмекейіңнің әлденені сағына тілеп, сұрап тұрғанын сезесің. Ол не еді деп ойланып үлгірмейсің, Құдай санаңа салып, сақ етіп ұрыла қалады жадыңа. «Темекі!» дейсің құлындағы дауысың шығып. Құтырық құмарың лап көтеріліп, өрт болып қоздай жөнеледі. Асыға бұрап, аптыға сорасың ашты түтінді. Қаулап тұрған қалауың басы алынған жыландай сағы сынып, заматта сап болады. Сонымен ғана тынбайды, өне бойыңды дүниеде жоқ бір жайлы тыныштық иелейді. Көз нұрың жан-жаққа шашырап, үнсіз мелшиіп отырып қаласың. Әлтаман өзіңді әлдеқайда сергіп, жеңілдеп қалғандай сезінесің. Сол ширақ күй әудемге созылып, сені уақытша болса да беймазалықтан, астыңнан тікен өнгендей қолды-аяққа тұрғызбас жайсыздықтан арашалап тұрады. Ол деген де жақсы емес пе... Ал ондай кезде темекіні жаман деп көр, көрейін сенің өнеріңді. Жаман емес... Жаман деген адамның жағына жылан жұмыртқаласын. Жаман болса, адамдар оған неге үйір, неге әуес... – Шал өзінің осы ойын дұрысқа шығарады. Тым жиі болмаса да, күніне екі-үш рет жаншық сипайды. Сорған сайын керегін табады... Алғашқы жұтым түтіннен соң-ақ бүкіл денесін бір зәрует толқын кеулеп, кеуде тұсын жылы бір шуақ өпкендей, мазасыздықтан ада, жайлы бір жұмақ күй кешеді. Сондықтан да, ол темекі салған қалтасына сирек, тек жабырқап немесе еңбектен қалжырап келіп ішкі тыныштыққа мұхтаж болған шақта ғана қол салады. Үнсіз отырып ұзақ сораптайды. Жаны жай тауып, манауратқан маужырақ хал біразға дейін алақанында әлдилейді... Бұл жолы да сондай бір жұмсақ сезім иіріміне бірден сүңгіп, еніп кетіп еді. Аздың алдындағы көрген-білген, ойлаған нәрселерін мүлде ұмытқандай қайғысыз, қамсыз, алаң-мұңнан аулақ сәттік самырқаулық құшағында жайбарақат тербеліп, ілгерлеп келе жатты. Осылай ырғатылып ұзағырақ жүріп отырсам деген де бір тілек бар еді тереңінде. Бірақ, оған болмады...

	Алдыдағы тұмсықтан айнала бергенде тосыннан тап болған бір топ ірі қара қаперінен сәлге көтеріле қалған бет алған мақсатын қайта есіне салып, жөніне келтірді. Бұйда боп жетектеп келе жатқан бұйымтайы жадына түскенде, кенет бойын тіктеп, тізгін-шылбырын жиып, тақымын қысты.

	«Іздеген балам үйінде болса екен енді, – деді сәлден соң сонадайдағы тау етегіне шүңірек көзін тіктей қадап. – Өмірімде әрең бір рет ісім түсіп, іздеп келе жатқанда, үйінен табылса екен... атымның із-дерегін білетін. Мысықкерімді бір байқаса, негізі, сол бала байқайды. Жылқышы ғой, күнде ат үстінде, далада жүр. Бірде болмаса, бірде көзі шалуы мүмкін. Тіпті, әуелі... » Шал енді Құныпияның баласының үйіне жеткен кезін қиялдады. Үй иесімен жылы ұшырап кездесіп, қол алысып амандасқанын көз алдынан желдірте өткізді. Бірақ, қырсық шалғанда әлгі жігіттің өң-түсін ұмытып қалыпты. Есіне түсіре алсашы. Аты да жадынан өшіпті. Қанша ойланса да, тіліне үйіре алмады. Соның салдарынан ақыры қиялы да жалғаспай, сол арада үзіліп тынды. Танымайтын адаммен қалай ұшырасудың қисынын таппай, іштен тынды. «Қап! – деді сосын санын соғып. – Таңертең әлгілерден ең болмаса есімін болса да сұрап алмағанымды қарашы! Тұрық-тұрпаты да миымнан көтеріліпті. Қолда өскен бала еді ғой, әйтпесе. Талай жыл көрмегенге, қара басып, жазып қалыппын... Заулап өтіп бара жатқан заман-ай десеңші! Артымыздан ерген күшіктерді де танымай қалатын халге жеттік, міне! Кәртейген деген осы шығар... Алдымыздан шығып, сәлем берсе, ептеп шырамытқанмен, кімнің баласы екенін дәл баса алмай әлек-шәлегіміз шығатын болды... Әуелі, әлгі іздеп бара жатқан балам қарсы кездессе, танымай қалып, өткізіп жібермесем болды ғой, қызық болғанда... » Шал сәл бөгеліп барып, ойын қайта жалғады. «Жоқ, – деді іштей күбірлеп, – өзі әкесі құсаған жылқы жанды жігіт болды дейді, әкесіне мінезі тартқанда, өңі тартпады дейсің бе?» Шал көз алдына өзіне таныс ешкімнің бет-әлпетін елестете алмады. «Иә, аздап ұқсайтын... шамалы келетін… – дей салды сосын өзін-өзі өп-өтірік мақұлдап. – Бәрінен бұрын сол бала үйінде болса екен енді... » деді артынан атын тебініп. Алдыға қарай асыға түсті. Қолындағы тізгінін сілкіп, сулық қақты. Тақымындағы жалдас торы бағанағы екпінінен бір жазбай, қанжыға жолды бауырына алып, салдыртып келе жатқан. Мынадан соң одан сайын адымын ашып, арындай жүрді. Өзі жаңа бусана бастапты. Өрге қарай бұлайша үртіс жүріс біраз ауыр келген тәрізді, құлағының арты, екі жақ иығы тершіп қалыпты. Жалының астының шылқа су боп кеткенін ешкім айтпай анық шамалады. Бірақ, соның бәрін көріп-біліп келе жатса да, атының басын іріккен жоқ. Керісінше, тақымын қысып, сипай қамшыланды.

	Айнала маң жым-жырт. Күзгі сұрқы қашқан сұрғылт дала тым-тырыс болып тынып қалыпты. Ал, жаздың күні болса... өзек іші бұлайша қыбырсыз қалып, құлазып жатпас еді. Жақын маңай түрлі түз жәндіктерінің үніне толып, ду болып кетер еді. Бозторғай шырылдар еді аспандағы әлде-бір қадаға асылып қалғандай зар қағып. Шегірткелер жамырап қоя берер еді, жан-жақтан безілдеп. Тағы басқа аты белгісіз тіршіліктердің үні. Ал, әзір болса... ажары қайтқан жүдеу қырқа көңілсіз, үнсіз. Оңды-солды тынымсыз соғатын қарашаның қағыр желі бәрін де ұшырып әкеткен. Тоздырып жіберіпті. Қара топырағы шығып тақырланған жон-жота, қырат-қыр жарқын жаздағы жамыраған қызығы, таусылмас думанымен әлдеқашан қоштасып, төңеректі меңіреу тыныштық жаулапты. Ең болмаса, таяу атыраптан мал қарасы да көрінбейді. Қараған адамның көңіліне мұң қашарар осы бір сүреңсіз сүрет әсер етті ме, жол бойына шола көз тастап, атының бір қалыпты жүрісімен ырғалып келе жатқанда, жан сарайын тосын көлеңке жауып, жабырқай бастады. Сосын назарын алып, басқа жаққа бұрды. Алға, өзі бет алған, маңдай түзеген тау бөктеріне қарады. Таяп қалыпты. Енді аз жүрсе болды, бергі жайылма етекке ілінбек. Жетті деген сол. Соны ойлап қайта қабағы ашылып, жадырай қалған шалдың қатпар-қатпар әжімдері жазылып, жүзінен болмашы жымиыс табы білінді.

	«Тәлейіме, үйінде болса екен, әлгі бала, – деді тағы да бағанағы ойын одан ары жалғап. – Атымның жайын білсем. Осы Кеңсайда бақандай бір жыл жүргенде, бір рет болса да көрген шығар». Шал кенет өткенде, ерте көктем – наурыздың соңына ала атын осы өзекпен жетектеп өткенін, Кеңсайдың аузына кіргізіп, ары таман, өрлетіп апарып, ноқтасын сыпырғанын есіне алды. «Қап! – деді ішінен. – Сонда осы баланың есте болмағанын қарашы. Жоқ дегенде, табыстап кетсем, сыртынан болса да байқай жүріп, анда-санда ойға түскенде хабарын беріп тұратын еді. Енді... енді болса да үйінен табылса екен, тәлейім жанып... Я, Алла, оң жолыңды бере көр әлсіз пендеңе!»

	Сенім билеген күдіксіз көңіл дегенді қойсаңшы! Таң атқалы бері әлдененің қисынына құлай жығылып, соған әбден иланып алған кісі аузында болмаса, аржағында «табылады... жолығам... жақсы хабар естимін» деген үлкен дәменің жетегінде еді. Алдан тек жақсылық қана күтулі-тін. Ойлағаным болмай қалады-ау деген күмәннан атымен ада, қобалжудан аулақ, орнықты келе жатты. Тіпті, атың пәлен жерде жүр десе, басқа жаққа бұрылмай, тура сонда барып, ұстап алып, кері қайтпақ шырын қиялдан да құралақан емес. Жолай кемпірінің тапсыруы бойынша бұрылып, сиырларын қоса айдай кету ізгі ниеті де бар. Қанжығасында ноқта, егер аты танымай қалып, қашып жүрсе, шалма тастармын деп байлап алған он екі құлаш қыл арқанның келе жатқаны да есінен бір елі көтерілген жоқ. Анда-санда орнында тұр ма дегендей алақанымен басып, түгендеп қояды. Қайдан келіп кескінделгенін, жол бойы Мысықкерінің қайсы бір бейтаныс өзекте жайбарақат жайылып жүрген суреті көз алдынан кетпей қойды. Бержағындағы түйе мойнақтан сопаң етіп шыға келген өзін жазбай танып, гүлдір-гүлдір кісінеген тірі көрініс елестеді де жүрді сейілмей. Енді, сол маңды... алдағы жылқышы жігіттің үйіне жетіп, аты мекендеп жүрген жаңағы белгісіз суатты сұрап, қайда екенін анықтап алу ғана қалған еді. Соны білсе болды, бәрі оңымен орын болып, тыным табардай бір нанымда. Дегбірді қашырып, дедектетіп ала жөнелетін құдіретті үміт-ай десеңші!

	Алып ұшқан аңсары соның арасында шыңырау ойға батырып әкетіп, сыртқы дүниеден бір сәт бөліп қалған шал өзінің мезгеулі жерге жеткенін білмей де қалды. Алғаш болып сабалақ жүнді сары төбет қарсылап, қарлығыңқы дауысы құлағын қажағанда барып басын көтерді.

	Түмірейген түкті қабақ тымырсық жер бауырлап келіп тұтқиыл арс еткенде, астындағы атымен қоса, өзі де селк ете түсті. Ой толқынына тұншыққан басы табанының астынан абалаған үн шықпаса, ештеңені байқамай, ілгері озып кеткендей екен. Тосын оянып, жан-жағына қарағанда аңдады: артқы қабырғасын арқасындағы тау етегіне тіреп, сүйеп салған қараша қыстаудың тақ іргесінен келіп бірақ шығыпты. Үйден алыстау жерден үстіне бір неше үймек шөп үйілген ұзыншақ қора шалынды көзіне. Ат байлайтын мамағаш та сол жақта екен. Бірақ, шал олай емес, есік алдынан бала көтерген әйел қарасын көріп, төтелете солай салды. Иесі үшін жанын берер жәйіл иттің жаныға шәбелеңдегеніне қарамай жақындап барды. Көңнің шоғына көмбе қазанмен нан пысырып, мұрнына су жетпей жатқан қызыл жаулықты келіншектің қасына таяп барып тізгін тартты. Баса-көктеп келіп қалған тұяқ дүсірінен секем алып, басын көтерген жас әйел жанына келіп тоқтаған кісінің үлкен адам екенін көрген соң барып белін жазып, сәл шегініп, бір қырындап тұрды.

	– Амансың ба, балам? – деді шал ескі таныстардай жылы шырайлы амандасып. – Балалар жақсы ма?...

	– Аманшылық, ата. Өзіңіз есен жүрсіз бе?.. – Ибамен үн қатып, әдеппен саулық сұрағанымен, келіншектің жүз-әлпетінен әнтек тосырқау байқалды.

	– Әлгі бала үйде ме? – деді шал сәл іркілістен кейін іздеп келген жігітін не деп атарын білмей дағдарып. – Үй иесі жігітті айтам, қара басып, атын ұмытып қалыппын...

	– Өзенге түсіп кеткен. Алып қойған бидай бар еді. Соны диірменге түсірем деп, – деді келіншек арқасынан сырғып бара жатқан баласын бір сілкіп, көтеріп қойып. – Жаңа ғана шығып еді. Жолай сізге ұшыраспаған екен ғой... өгізбен кеткен.

	Шалдың жүрегі зырқ ете түсті. Қапелімде төбесінен бір шелек суық су төгіліп кеткендей тітіркеніп, күтпеген хабардан таң атқалы бері әлденеге әбден сеніп алған құрғыр көңілі адам айтқысыз бір аяншты халге еніп, жабырқап сала берді. Қас қаққанша болған жоқ, бар үмітінен айырылып, жапан далада жалғыз қалғандай күйге түсіп, жайрап қалды.

	«Қап, әттеген-ай, ә! Сәл ертерек келмегенімді қарашы, Құдай атып! – деді ішінен алдындағы қуып келе жатқан аңынан аңдаусыз адасып қалған аңшыдай тығырыққа тіреліп. – Енді қайттім, енді... енді қайда барам қаңғырып?.. Әй, кері кеткеннің дүниесі...»

	– Сіз өзекпен келдіңіз бе, ата?..

	Шалдың ойын келіншектің биязы үні бұзды.

	– Ау, әке?.. Мен бе?.. Мен өзекпен келдім. Қайтеді?.. – деді қайта ес жиып.

	– Онда әлгі балаңыз төтелетіп қырқа жолмен кеткен болды. Кездеспей қалғаны содан... Болмаса, үйден жаңа ғана шыққан...

	Шал артынан қуам ба деп бір тұрды да, ол райынан тез қайтты. Күннің түске тақап қалғанын ойлап, атын неде болса өз жобасы бойынша шолып, іздей беруге бекіді. Іле о баста-ақ бұл жігіттен жөн сұрау ниеті болмағанын, оны ертең ерте қырқадан қайтар жолда қарсы ұшырасқандардан естіп, көңіліне бүккенін есіне алды.

	– Ал, әке, онда мен кеттім, – деді сосын тізгін-шылбырын жөндестіре беріп. – Әлгі бала келгенде, Мәулен деген әкең келіп кетті деп айта саларсың...

	– Жайша жүрсіз бе, ата ... келгенде айтып қойсам...

	– Пәлендей үлкен жұмыс жоқ, әке. Бір ат жоғалтып едім. Соның із-тозын сұрайын деп бұрылғам. Жоқ екен... болды. Келіншектің «түсіңіз... шай ішіңіз» деген ізет-ілтипатына қарамай кері бұрылып, атын тебінді. Есіктің алдынан шыққысы келмейтін үйжады неменің итпек аяңымен кібіртіктей жылжып, анандай жерге барғанда, кілт тоқтап, қайта айланып көмбе басына келді.

	– Іздеп жүргенім Мысықкер деген ат еді, әке, – деді келіншектің әлгіндегі сұрағына енді жауап беріп, – Айтсаң, өзі де білер... Соның із-дерегін байқаса, ойға түскенде, маған бір хабарын бере салсыншы әлгі бала. Соны ұмытпай айтып қой, балам. Жылда осы уақта үйге өзі келуші еді, биыл келмей қалды. Не болғанын білмеймін... ұмытып қалма, шырақ.

	– Мақұл, ата. Ұмытпаймын...

	Азан шақырып қойған өз ныспынан емес, атының есімінен кім екенін анық танып қалбалақтай қалған жас әйелдің:

	– Шай ішіп жүріңіз, ата. Түс те болып қапты, біраз тоссаңыз, өзі де келіп қалар... Түстен кейін келем деп кеткен... – деп құрақ ұшқан жақсы пейіліне риза болып, көп-көп рахмет айтып, аялдамай жолына түсті. Бар сенімін селге кетіріп, құлазып тұрған адамның кеңірдегінен қайдан ас өтсін, іштей шағылып, жабырқаған қалпы жөніне кетті. Бағанадан тыныш жатқан сары ит сонда ғана орнынан қозғалып, қуып тастайын дегендей абалап ілесті де, бір дөңнен асқан соң кімге ілесіп келгенін ұмытқандай басы ауған жаққа сөлектеп, ши-шидің түбін иіскелеп қаңғып кетті.

	Былай шыға бере шал қилы-қилы ойлардың қамауында қалды. Ең әуелі Мысықкерді қайдан іздесем екен деген сұрақ келіп ілінгенді қаперіне. Соның жауабы түрлі-түрлі боп шығып, басын әбден қатырып кетті. Онсызда бір байламға келе алмай, сансырап тұрған санасын неше тарау соқпаққа салып, сабылттып-ақ бақты сан саққа. «Жоғары, Кеңсайдың басында жүрген шығар... сол жақтан іздесе қайтеді...» деді ішкі бір болжамы жолын көлденеңдеп.

	«Жоқ, осы суық күзде, қырау көзді қыс қарсаңында жылқы баласы, байлап ұстамаса, тау басында тұрушы ма еді? Егер іздеу керек болса, төмен – жазықтан, аңыз-аңыздан, одан болмаса, ары – өзен жағасы, тоғай сағасынан іздеу керек» деді тағы бір тұспалы ылдиға тартып. «Жоқ, тауда өскен мал, қар суымен кеткен семіз ат өліп бара жатса жазыққа түспейді. Тауға да шықпайды. Өрде қазір тігерге тұяқ қалған жоқ. Ол осы екі ортада – бөктер, қырқада жүр. Оны осы аралықтан қарау керек» деп болмады үшінші бір жорамалы. Солайша, шал бір ауыққа дейін бір шешімге келе алмай, маңдайын қайда түзерін білмей, сенделіп жүрді де отырды. Әр ойының қисынына бір үңілді. Ақылына салып, ары-бері аунатып көрді. Қалай салмақтаса да, соңғысына келгенде аяғы сүрініп, жүйесіне жығылып, бөгеле берді. Сонымен, ақыры соған тоқтап, сонда мықтап табан тіреді. Қия бастырмас шарасыздыққа шырмалып емес, ыңғайға иіліп, жөнге жүгініп, еркімен берілді... түбелікті тиянақтады. Тауда осы кезде шынымен-ақ ірі қараның қалмайтынын есіне алды. Ал, ойға түсер, жазыққа өтер тұста ұзыннан ұзаққа тартылған темір тор бар еді. Жазда егінді қорғау үшін ілгері тастан қаланған қоршаудың орнына орнатылған берік тосқауылдың бір-екі-ақ жерінен ғана ары-бері қатынайтын ауыз ашылған болатын. Оның өзіне қия бастырмас қырағы қарауыл қойылған. Иесіз мал тұрмақ, мінген көлігіңнің өзі сұраусыз қалмайтын. Міне, осы, бұра таратқызбас бұғалық бұлқынуға шамасын келтірмей, лажысыз көндірген-ді.





«Дұрыс, – деді ішінен былай шыға бере, – қырқаның қылпы бұзылмаған қыртысы тұрғанда, топырағы шыққан қара айдаудан не іздейді, о көксоққан. Әзір ел аңызда түйір дән түгіл, шөкім сабан қалтырмайтын болды ғой тырнаштап».

	Сөйтіп, шал атының басын күн шығар тұсқа, сала-сала болып көлденеңдеп, бір-бірімен жанаса, айқаса түсіп, араласа созылып, ұзаққа ұзап, өркештеніп жатқан адыр-адыр қырқаға қарай түзеп, сиырдың бүйрегіндей жыра-жылға тілімдеген шилеуіт жондардың арасындағы жолсызға салып, желе жортып кете берді. Бағанадан бағдарын таба алмай сәл аяңдап жүргенге еті суып, мойны төмен салбырай бастаған жалдас торы тез оңшалып, басын қайта көтеріп, құлағын тікті. Әлгіндегі жүріскер, саңлақ кейпіне тағы енді. Таңертең тау жақты бетке алып үйінен шыққалы әлденеге сенім артып, онша қобалжымай келе жатқан шал енді нағыз үміт жетектеген көңілі тынбас жоқ қараушыға айналған еді. Ішкі дүниесіне әлдебір алаң жүгіріп, жүрегі үйреншікті орнынан сәл көтеріліп кеткендей болды да, сол күпті күйі содан қайтып орнына түспей қойды. Бірдеңе кемдік қылып қоңылтақсыған жаны қарадай жабырқап, беймәлім мазасыздық иектеді де жүрді. Сонда барып ол өзінің әлдеқашан басталып кеткен сапарының мәнін − бұл қырқаға ертелете неге... неге бола шыққанының мағынасын жарым күнді араға салып барып жаңа аңдағандай болды... Бір көрген, бірақ, қайдан, қашан екені белгісіз бір сулы жырада алаңсыз жайылып жүрген Мысықкерінің сұңғақ та сұлу мүсіні көз алдына тағы бір мәрте елестеп өтті. Бергі жағындағы секірме мойнақтан сопаң етіп шыға келген өзін салған жерден танып, тұмсығын көтеріп, гүлдір-гүлдір кісінеп жібергені сол күйі көрініс берді.

	Көрген түсіне еліткен баладай қуаныш пен қорқыныштың арасында қысылған мосқал жүрегі білінербілінбес шымыр етті. Алдыңғы жағына елеңдеп, ентелей түсті. Көз ұшынан әлдебір таныс ұшқындар жымыңдап, шоқтана жылтылдағандай болды. Алыстан анық танылмағанмен, қашанғы жолдастай баурап, өзіне шақырғандай еді.

	Үміт! Өміршең үміт! Адам баласының алдынан жанған алтын шырақ. Бақыр бастының бәрін алға қарай жетектеп жүрген асыл бұйда… Ал, жол тоздырған жоқ қараушының үміті... бұл, енді, дәрменсіз жанды дедектетіп жүрген дәйексіз дәме. Бет алған жағын бағдар қылып алып келе жатқан беймәлім жебеуші. Келер ұшында қадірі артқан керегі байлаулы сырғыма сағым. Көкейді тесіп, көңілді арбап қиянға бастап әкете береді. Соңындағы сен – көкіректен көгенделген көзі жұмылмай күдері үзілмейтін жетексің.

	Жоқ қараған жалғыз шал – үмітін іздеген әлсіз пенде ештеңенің дерегі білінбес ділгір түзде, қалай жүрерін білмей аңтарылып аз жүрген соң ақыры атының басын алдынғы жағына – бейбағыт далаға туралап, бір Алладан ғана медет тілеп, қарсы алдынан күтіп тұрған, өзі тәуекел еткен енсіз кеңдіктің кеуек құрсағына қарай барған сайын сұғынып, ілгерілеп тартып отырды. Бет алды – жоқ жайлаған жұмбақ түз. Сол жақтан әлдене ұшқындар тағы да жылтылдап, жымыңдағандай болды.

	Жоқ іздеген жанның адасқан адамнан аумайтынын шал осы сапарында аңғарды. Жолынан көз жазған кісі барар жерінің қайда екенін білмей сандалса, даланың ой-қырын тіміскілеп, қара шолған пақыр қажетінің қай маңда жүргенін ұқпай қаңғырады екен. Екеуіне ортақ нәрсе – мәлімсіздік. Адасқанның алды – жөн болса, жоқ қарағанның жобасы – жетек. Үміті – сүйеніш, дәмесі – демеу. Таппағының алыста, не жанында екенінен хабарсыз қалпы ғайыпқа сіңіп кете барса, шал да сөйтті. Жазмыштың салғанының қасында жұмыр бастыда таңдау болған ба... белгісіздікті – бағыт, тұспалын – бағдар қылып ілгерлей берді.

	«Бұл дүниеде қырқадан жоқ қарағаннан қиын ештеңе болмас-ау, – деген ойға келді кешікпей. – Құрып кеткірдің қалтарыс-бұлтарыстары да таусылмайды екен, бержағын қарасаң аржағы, аржағын қарасаң бержағы қалып. Қарамайын десең, бір жерінде қалып қоя ма деп көңілің тынбайды. Жазық болар ма еді, шіркін, бір қарағанда қылайған қылпығы қалмай бадырайып тегіс көрінетін. Жоғыңды көп сандалмай-ақ тауып алып, артыңа қайтатын. Тау дегенде жақсы. Кейде бір ұры жыралары болмаса, биік жалға шығып, жан-жағыңды қыдырта шолсаң, бәрі алақаныңда тұрғандай айқын көзге ұрады. Соның арасынан керегіңді тауып алып, жөніңе кете бересің. Ал мына қырқа деген... ой, қырқа болмай, қырылып қалсын, қырқа болмай... Не жүргенге таусылып бітпейді, не көз ұзартып қарауға келмейді… жолыңа жатып алған әншейін бір оралғы. Бүйтіп жүріп жоқ таптырмас бұл қырқа маған... Бәлемді, мысын құртып, аспанға шығып алып, төбесінен қарар ма еді, шіркін!.. ». Шалдың ойына ұшақ оралды. «Ой, ол қайда бізге, – деп жалғады сосын үзіліп қалған ойын. – Болса да, ол алып қарақұсты ұшыра алмаймыз ғой біз. Бірдеңесін қате басып алып, бұзып қоярмыз... Көкке көтеріліп кеткен соң бұзылып қалса, пәле ғой о құрған... ». Шал Сүлеймен деген бастасының кіші баласы әскерден қайтқанда қырғи ұшақ айдадым деп келгенін есіне алды. «Рас, сол балаға айдатсақ болады екен ғой, айтпақшы!.. Көп емес, бір-ақ күн ұшырып берсе, тескен таудың тесігіне кіріп кетсе де Мысықкерді тауып, сонша қаңғыртқан ызасына жон терісінен таспа тіліп, қуып келсем болды емес пе!». Қиялына ерік берген жоқ іздеуші бір сәт өзін қасында көршісінің кенже ұлы бар, ту биікте ұшақпен самғап келе жатқандай сезінді. Дәл осы мың шұңқырдың үстінен өтіп бара жатқан сияқты. Төмендегі сан-салалы адыр-аңғардың жыра-жықпысы бадырайып көз алдына айқын көрінді. Жер қайысқан қара нөпір қалың мал жайыла өрлеп, жоғары, тау бөктеріне қарай қаптап барады. Бірақ, арасынан Мысықкердің баранын байқай алмады. Күткендегідей болмай шыққан осы көрініс әсер етті ме, шал кешікпей өзінің әлі жерде, тағы келіп қайсы бір қуыс өзектің қобысында тепеңдеп келе жатқанын біліп, тиесілі несібесінен қарап тұрып қағылып қалғандай шарасыз күй кешіп, күрсініп жіберді. «Он сегіз мың ғаламды жаратқан құдіретті Ие бізді есіркеп, неге адам мініп ұшатын сондай бірдеңені жасамады екен… ең болмаса, жоқты тауып алғанша пайдалана тұрсақ та мейлі еді... ».

	«Бекер... бәрі түгел бос қиял, – деді бір кезде жаны кейіп,– «Жалғызға ой – көлік, қиял – серік» деген, еріккенде айтылған әңгімелер ғой бәрі, әншейін далбаса. Қарап жүргенше ермек болсын деп сандырақтап келе жатқан жай да баяғы. Әйпесе, жын ұрып кетті дейсің бе, жоқты қиялдап. Біреу-міреу естіп қалса, ұят қой, әуелі. Ақыл тоқтатпаған бала құсап, өзіммен өзім сөйлеп... ». Ол шынымен-ақ сөзімді әлдекім тыңдап тұрмасын дегендей жан-жағын шолып, қарап қойды. Тақалып тұрған ештеңе көрінбейді. Маңайы толған таңнан бергі тату жолдас – үкі бас шилер. Көзіне көлегей болып, жанарын алысқа ұзартпай, мысын құртып, іштен тындырып келеді.

	Ұйқыға кетіп тынғанда болмаса, адам санасында тоқтау, тыншу болған ба, сірә, қалың шиге қамалып аз жүрген соң әлгіндегі ақылдымсыған ұстамдылығын лезде ұмытып, әлі қызуы басыла қоймаған жаңағы ойын қайта жалғады ары қарай. «Иә, Мысықкерімді онсыз-ақ тауып алам. Қайда кетті дейсің о құрған? Жүргендүр осы қырқаның бір қалтарысында тойымы кетіп. Бүгін, міне, атқа міндім ғой, кеш батқанша қайда жүрсе де тауып келемін. Тек жер бетінде тірі жүрсе болғаны, табамын оны... Я, Алла, оң жолыңды бере көр, Алла!»

	Шал қиялын доғарып, өз-өзіне келді. Назарын жиып, бойын тіктеді. Алғашында қайда келіп қалғанын мөлшерлей алмай сәл дағдарып қалып еді, жан-жағына сәп сала қарағанда барып, бағанағы көлденең жырамен әлі құлдап, еңістеп келе жатқанын біліп, енді шығыс жақтағы қыр жалдың жонымен өрлемекке бекіп, атының басын солай бұрды. Соның арасынша болған жоқ, салып ұрып көрнеуге де шыға келді. Үстіңгі жақ қалың шиден ада ашық алаңқай екен. Ат шаптырым жазықтың арғы шеті жайыла барып, тегіс тепсең қалыптастырып, үлкен өзекке құлап жатыпты. Жиегіне тұяқ ілген соң тынысы кеңіп, жетісіп қалды. Көтеріңкі жердің аты – көтеріңкі жер екен. Тау жақтан баяу желпіп желемік тұрыпты. Күз самалы анда-санда бір ұйтқып, күні бітіп, әбден ақ сағал тартқан майда селеу мен аттап басқан сайын кездесе беретін, биыл ерекше көп шыққан ұзын мұртты қылтанақ бастарын жеңіл тербеп, қозғап қояды. Ат кешіп өткен сайын жүрер жолдағы уағы өтіп, артық қураған өскелең қурайлар бүрлі бастарын сылдыратып, дамылсыз дән төгеді.

	«Аржақтағы жыраларда жайылып жүрген болса керек,– деді көзіне ешбір мал қарасын шалындыра алмаған соң үстіртпен жоғары қарай өрлеп келе жатып. – Болмаса, бұл жердің малын тігерге тұяқ қалдырмай жер жұтып кетті дейсің бе. Күн қақты қыраттың құрғақ шөбі таңдайына қатты келген соң, аз да болса жұмсақтау, дымқылы бар өзек-өзектің тағанын қуалайды баяғы. Оларды табу үшін сол жыра-жықпылды тіміскілеу керек. Бірақ, ол құрған тарау-тарауға бөлініп, бұтарланып кеткенде қайсысымен жүреріңді білмей дал боласың, жаманы. Ең тынышы, сол ұры қуыстардың біріне де соқпай, үстінен, әуемен шолып өте шығатын бірдеңе болған да ғой... ». Шалдың ойы сабақтаса созылып барып, ақыры тағы да бағанағы қысыр қиялға ұласты. Қолынан келері жоқ осындай кіріптар кезінде кісі, сірә, әлгіндей қисынсыз ойларға бой алдырып, еліте беретін болар, санасындағы сабылған елестер қайта бастан қамалап, еліктіргенде, өзінің сағым дүниеге қалайдан-қалай сүңгіп кеткенін білмей де қалды. Жоқты аңсатар арман деген де жайдан-жай тумайды ғой, осы сәттерде ол шынымен-ақ ғайыптан қарайласып, қол ұшын беретін бір шебер көмекшіге керемет мұқтаж еді. Бүкіл болмысмен, жан дүниесімен сондай бір кездейсоқ хиқметті аялсыз аңсап, таусылып келе жатты. Атым тез табылса деген жүрек жарды тілектен өрген жәрдемі аз алдамшы аңсар. Қанша ақылға жеңдірейін десе де, тізгін бермей, иіріміне тартып, тұншықтыра берді. Көп өтпей түбіне біржола жұтып әкетті.

	«Шіркін! – деді ары қарай сұғына түсіп. – Баяғының ағашаты секілді бірдеңе болар ма еді... өзі тіл білсе, алай жүр жесең – алай, былай жүр десең – былай жүрсе. Ой, онда керемет болар еді ғой! Онда... қырқа-қырқаны қыдарып, тентіремей-ақ, тау, тасты түгел қамтып, үстінен шарлап өте шығасың. Тірі болса, іздегенің табылады соның бір жерінен. Ұстап аласың да... жоқ, әуеде жүрсең, қалай ұстайсың... айдап отырып үйге әкелесің де, қораға қамап ұстап, қолмақол ноқталап аласың. Ың-жыңсыз тындым болады жұмысың». Шал қиялын одан ары қалай жалғарын білмей сәл бөгеліп қалды. Жан-жағына жағалата көз жүгіртіп шықты да, қысыр ойын іле қайта сабақтады. «Бірақ, ол бізге қайда... жоқ қой ол ағашаты түскір қазір. Бұрын да болмаған шығар... Мен секілді бір жоқ қарап жүрген жаман шалдың іздегенін таба алмай шарасы құрығанда сандырақтап, ойдан шығарған дүниесі болар... Онысын кейін балаларына болғандай қып әңгімелеп беріп, көңілі пәк немелер оны шын деп қабылдап, бір-біріне айтып, содан ертек болып тарап, ел кезіп кеткен шығар. Кейін бірден-бірге жалғасып, бүгінге жеткен болар... кім біледі...». Сол сәт шалдың есіне бала кезінде бірдеңесін жоғалтқан қара борбайлардың алдымен сол алақанына түкіріп алып, оны оң қолының қырымен ұрып қалып, түкіріктің көбі қалай шашыраса, сол жақтан «маған табыл, тасқа шабыл» деп іздейтіні сап ете қалды. Ақыл тоқтатпаған шақтың ақымақшылығына күлкісі келді. Дегенмен, кейде әлгілері сол тараптан шынымен-ақ табылып та жататын. Соны ойлап, сәл таңырқап, тамсанып қойды. Онда жасырынған қандай сыр барын білмек болып қанша бас қатырғанмен, көрініп тұрған ештеңеге көз жеткізе алмай дал болды. Сосын ақыры назарын қайта жиып, атын тез табудың басқа жолдарын қарастыра бастады.

	Көп өтпей жадына жазда бастасы Сүлейменнің үйіне келген Әди деген құмалақшы шал түсті. Жолаушылап жүріп жиенінің бала-шағасының амандығын білмекке бұрылған жапсарлас аудандағы нағашысы екен. Бір жетідей болып, аунап-қунап жатты. Алғашқы күндері атын бұрын естіген, құмалақ салатынын білетін бірлі-жарым адам келіп, сөйлетіп кетіп еді, ұзамай ат ізін салушылар күрт көбейіп, сабылыс еселене түсті. Жақын маңдағылар тайлы-таяғымен ағылса, төңеректегілерден кіріп-шықпағандар мүлде қалмады. Алдына келгендердің барлығы разы болып жөндеріне кетті. Іле ел аузында: «Керемет екен. Шашқан тасында қапы жоқ, айтқаны айдай келді. Дегені дәл, үстінен түсіп жатар...» деген жақсы аңыз тарады маңайға... Сол дуалы ауыз қонақпен, көрші үйге түскен соң, талай мәрте дәмдес болып, әңгіме дүкен құрып еді, құмалақ салдыру жайы, тіпті, есіне келмепті. Әрі ол кез – жаз ғой, көксоққан Мысықкердің келмей қаларын қайдан білсін...

	«Қап! – деді тізесін қатты салып қалып. – Сенем деп серейіп қалғанымды қарашы ол итке. Егер бүйтерін білгенде, сол кезде-ақ бір дерегін біліп, жүрген жерін анықтатып, ұстап келіп, қу шөпке байлап, сорын қайнататын едім. Енді, мынауым түстен кейін маңыраған ақсақ қойдың кебі... мен барып, қайтып келгенше қай заман... қыс түсіп, көктем шықпай ма... онда Мысықкердің тірі...». Шал өз ойынан өзі шошып, селк ете түсті. Іле өз-өзіне келіп, ішінен иманын қайырды. «Я, Алла, пәле-қазадан сақтай көр жаман немені!» деді сосын, еш себепсіз желіп кеткен атының басын сілкіп қалып. Өзінің қалайдан-қалай жаңағы сұмдық ойға кетіп қалғанын ойлап таң қалды. «Я, жаратқан Ием, өз панаңда сақта! – деді, тағы да жалбарынып. – Жаратқанның рас болса, кератымнан айыра көрме, Алла! Осы жолымда кездестіре көр алдымнан. Оң жолыңды бере көр пендеңе!». Дұға қайырып, сабыр шақырғандай болған соң, артынан өзін кінәлай бастады. «Қураған қу миым қайда кетіп қалған, кешке шейін жамандық ойлап. Бірдеңе көрінген ғой деймін өзіне. Керат табылады. Қайда кетті дейсің... жүрген шығар осы мың шұңқырдың бір жерінде жайылып. Аздан соң-ақ кісінеп алдымнан шығады... ». Қара тұяқтан хал кеткенше ештеңеден күдер үзгізбейтін қайран үміт! Жаңағы оқыс қорыққанын лезде ұмытқан шалдың көз алды кешікпей елеске толды. Әуелі Мысықкердің кермаралдай керілген сұлу мүсіні сұлба берді сонандайдан. Тұмсығын көтеріп, шірене бұрылып қарап қояды. «Биыл таудың шөбі шүйгін болды деп еді. Жұнттай боп семірген шығар жануар... Табылса, шіркін, бір көрсем... Сол құлпырған қалпында ауылға жетектеп алып барсам, қырылып қалар еді ғой онда, маңайғы ел. Жақсы ат деген – қай жағынан алсаң да жақсы ғой. Мінсе ғана емес, жесе де жақсы – бойына тарайды. Ішсе де жақсы – жұмырына жұғады. Шапса – бәйге алады. Кәртейгенде Құдайдың өзі берді ғой маған кертайды! Алланың мұнысына да шүкір! Сол аттың арқасында талай жерге атым жайылды. Мысықкердің иесі десе, алыс-жақын айтқызбай біледі. Сол кертайым енді мені көп сандалтпай, табылса екен тезірек. Үйге қайтсам ертерек. Биылдан соң қоя бермей, қолда ұстамасам құрғанды... ». Шал «бұдан былай атымды қорада бағам» дегенді ойларын ойласа да, соңынан жас жылқыны ала жаздай ақырда қақтап, байлап отырудың қиын екенін, қатардағы мініс көлік емес, алысқа аты кеткен айтулы жүйрікті алты ай жазда қураған қу шөппен үйде қамап отырудың мүмкін емес екенін ойлап бөгеліп қалды.

	«Шіркін! – деді сосын ары қарай. – Менің кератым да баяғының тұлпарлары сықылды асқан ақылды болса... көктемде қоя бергенде тіл бітіп, «құйрығымнан бірнеше тал қыл суырып алып қал, қажет болсам, соны күйдір, табанда жетіп келем» десе. Айтқанын орындап, құйымшағынан жұлып қыл алып қалсам. Ұстайтын мезгіл жетіп, керек болғанда, әлгі туқұйрықты тұтатсам, ойнақ салып ауылға өзі келсе... Ортадағы бұл сырды екеумізден басқа ешкім білмесе. Жылда іздеп әуре болмай, осылай ұстап алып отырсам... қандай жақсы болар еді, шіркін! Онда мен... өй, мына бір өзекте мал қарасы көрінеді ғой... ». Шал қиялын үзіп, алдыңғы жағына тігіле қарады. Қашықтау жердегі қалың шидің арасынан жылқы не сиыр екені анық танылмай бірнеше ірі қараның дөңкиген жотасы шалынды көзіне. Таяп барғанда көрді, бір топ сиыр екен. Өрлей жайылып, өріп келе жатыпты. Атының басын енді қиғаштай бұрып, арғы жалдың қыр арқасына қарай салды. Белдің үстіне шыққан соң, келесі жырадан тағы да мал бараны қараңдады. Бұл жолы жолыққаны зеңгі баба ұрқы емес, жайылып жүрген құр аттар болып шықты. Ұзын саны үшеу екен. Екі қара, бір қаракер. Ұзақтан бос жүрген көбең жылқылар емес, жақында ғана, үш-төрт күннің аржақ-бержағында аз уақыт тынықтыруға босатқан басыбайлы көмпіс көліктер екені анық танылады. Қабырғасын санап алуға болар тыртиған арықтықтары жарытымсыз жағдайларын айқын айпаралғандай. Қасына тақап барғанда, бастарын жерден жұлып-жұлып алып, жау келді дегендей бір-біріне оқырана кісінеді. Соңынан үшеуі тіл біріктіріп алғандай қатар қосылып, аржақтағы дөңге қарай дүрсілдете желіп, жүріп кетті. Ұзап бара жатып біреуі құйрығын қисайтып, тарқылдата жел шығарды да, артынан құлатып тезек тастады. Аздан кейін қырдан асып, көлеңкелерін батырды. Шал енді басқа емес, жоқ іздеген жолында әйтып-бүйтіп қылқұйрықтылардың кездесе бастағанына қуанды. Жал үстімен жүрсе, тиімді екенін біліп, өзектен шығып, қапталға қарай тартты.

	«Мысықкер де алдыдан кездеседі, – деді былай шыға бере күбір етіп. – Осы... алдыдағы өзектен жолығады. Онда болмаса, одан арғыда тосып тұр. Сөз жоқ табылады. Мен бірдеңе білсем, ол осы маңда жүр. Жылқы үйірсек жер екен өзі. Бұрын да талай адамның жоғы осы төңіректен табылды деуші еді. Менікі де... ».

	Еңселі түйе мойнақтың үстіне сопаң етіп шыға келді. Алдыңғы жағы кең жайылған ойпаң екен. Әудемді қамтыған мол аумағына айналдыра көз тастады. Бірақ, назарына еш нәрсе ілінбеді. Бір бұрышта қалып қойды ма деп тағы қарады тесіліп. Жылан жалағандай жым-жылас. Қадалып ары-бері тұрған соң аңсары ары ауып, көкейін одан арғы жылға тесті. Асыға ұмтылып, тағатсыздана тебінді. Бағанадан бері байқамаған екен, енді аңдаса, сәл еңіс қисайып, жүргеннен жүріп отырып қатпар-қатпар қалың қырқаның ойдағы жазықпен шектесер жеріндегі биік секірме қабақтан келіп бірақ шығыпты. Көлденең белді көлбей өрлеп үстіге көтерілгенде, қарсы алдынан жарық етіп көсіле жөнелген енсіз кеңдікті көргенде, аяқ асты назары ауып, бала құсап алданып қалды. Әйтпегенде, әлгіндегі үмітінің ақталмай қалғанына әжептәуір ренжір еді. Иек астынан жайқиып жайыла жөнелген жалпақ жазира – тептегіс жазық ойын бөліп, барлығын бір сәт ұмыттырып жіберді. Сол себепті, көңілсіздікке орын болмай, жайбарақат қалпында қалды. Сол күйінен бір аумай тұрып, артынша ту төмендегі далиып жатқан ұлан-асыр дүниеге ынталана ықылас аударды.

	Ылди етектен андағайлап, аңырая қалған сарала алқапты жорыта шолып, рахаттана бір тыныстап алған соң, көз алдындағы көркем суретке қайта бастан ден қойып, қыбырсыз үңілді. Жаңа бір әлемнің есігін ашқандай ынтығып, таңырқай тігілді. Ілгері сол жазықтың өзінде жүргенде, жиегін алып қашқан ерепайсыз кеңдіктен бөтен ештеңе байқалмаушы еді, енді байыптай бажайласа, ондағы түзіліс, ол арадағы көрініс мүлде басқа екен. Жайқын іргесін жанжаққа еркін жіберіп, шалқалаған күйі тынып қалған ұлан-қайыр ойпаттың бұдырсыз беті төрт тарабымен тоғыса жымдасып, толыға жарасып, бөлінбеген, бұзылмаған қалпы бар болмысын алдына тосыпты. Аңқиған аңыз жүзін тік бұрыш жасап түзу-түзу қиып өткен балдақтардың ортасынан құрақ көрпенің шаршы қиығындай бөлек-бөлек жер телімдері пайда болыпты. Өң-түстері де алуан екен. Дәу де болса, күздік себуге дайындалған жер болар деп топшылады, қара бояуы қалыңдау бір егістік бері таманнан көзге шалынды. Тұқымды әлдеқашан сіңіріп болған секілді, қыбыр-жыбырдан ада, бір тыншу күйде жатыр. Соқа тартқан, не селке сүйреген шойын табандар көрінбейді. Одан былайғы аралық сарғыш екен. Алыстан тым қуаң тартып, шикілдене ұрылады. Келер көктемге қалған жыртылмаған судігер деп тұспалдады оны. Бірімен-бірі жапсарласа жалғасып, ары қарай созылып жатыр. Одан ары... тұйық. Бас-аяғы күншілік аумақты алқаптың келесі жиегі – асқақ Тәңіртау... Тәңіртаудың етегі... сондағы жарқабақтың ұзын сағасын іргелей аққан Текес өзенінің жағасы – қарауытқан қалың тоғаймен жымдасып кеткен. Мұнар бүркеген сол бұлыңғыр жолақ енді бүгін қарашық талар қашықтан зорға сұлба беріп, әзер-әзер қылаң ұрады. Ұлы жонның ұшар төбесі қысы-жазы мұз құрсанған құзар шыңдар. Батыстан шығысқа қарай сап түзеген ақ бас шоқылар көлегейден аршыла көкке шаншылып, биікке бой созады. Бері құлаған бауырайы тасқа біткен тау жалбызындай бітік шыққан қарағай-шыршалы қалың орманмен көмкерілген. Ара-арасы ойдым-ойдым ашық. Сол тұстан ептеп еңістей бастаған қар пұшпағы байқалып қалады ағараңдап. Күздің күшейе бастаған суық сызы сол арадан келіп тұр ма деген күдік жүгіреді көрген кісінің көңіліне. Ал, төмен жақ – созылып барып көкжиекке сіңіп, көлкештеніп жатқан белгісіз өңір. Кеспірі анық танылмайтын кеңістік. Бұлыңғыр, тұңғиық.

	Қақиып тұра бергенді қош көрмей, атынан түсті. Қайыс шылбырын ұзын тастап, қолындағы бір ұшын астына басып отырды. Сәлден соң қарсы алдындағы көсілген жазықтан өзіне тиесілі меншікті жерін іздеді. Төмен жағында әлдекім әдейілеп жасағандай қатар-қатар тізілген дөңбек төбелер болушы еді. Алдымен соларды тауып, белгі етіп, қалғанын сонан соң қарады. Жанында жүргенде абажадай төмпешіктер алыстан көргенде құмырсқаның илеуіндей болып зорға бұлтиды. Жерін соқа салмай, келер жылға тыңайтуға тастаған болатын. Қашықтан саржағалданып жылы ұшырады жанарына. Ой-шұңқыры тегіс келіп елес берді кірпігінің ұшына. Отырған төбесінің өкпе тұсы екенін жаңа байқады. Онысы бір түрлі қызық көрінді. «Келесі жылы егіс басында жүріп осы отырған дөңіме қарасам, қалай болып көрінер екен?» деді сосын қарашығын тайдыра беріп. Жоғары, Мәлі жаққа көз жіберді. Құжынаған қалың ауылдың бір шеті ғана көрініп қарауытып жатыр. Аралықтың ұзақтығынан болар, итті үріп, көшесінде көлігі сабылып, қайнап жататын дулы орта бүгін мүлде жымжырт, жан біткен әлдеқайда көшіп кеткендей тыншыған, бұйығы қалыпқа еніпті. Қалқамен кіріп, қалтарыспен шығып жатқан болмаса, сырт жағынан көп қыбыр-жыбыр білінбейді.

	«Елдің бәрі түскі шайға отырған болды» деді артынша. Сол-ақ екен, ішек-қарны шұрылдап қоя берді дейсің. Айтқандай-ақ, тал түс болғанын астында қалған көлеңкесінен білді. Сосын бұрылып өзінің келген тұсына қарады. Кеңсайдың аузында бағана іш дегенде ішпей кеткен шайы түскенді есіне. Әлдеқашан алыс қалып, болмашы қара ноқатқа айналыпты.

	«Қап, әттегене! – деді көз ұшындағы көне қыстауға сілекейі шұбыра телміріп отырып. – Сонда бәлсінбей-ақ, түсіп, түстеніп аттансам болған екен. Ақыр мені біреу қонаққа шақырып, асығып бара жатпаған соң. Соның өзінде-ақ сәскеге тақап қалып еді... Әй, сорлы басым, енді... түскі шайды қайдан іштім? Үй болса алыс қалды.

	Қарамаққа мұнда көрінгенмен, бірталай жер. Барып, қайтып келгенше кеш кіріп, таң атады. Қырсыққанда, өстіп қырсығады емес пе бұ керкеткен дүние. Не бағана жаныма қаужаңдайтын бірдеңе салып алмаппын, тап бір тойға кетіп бара жатқандай, қара басып. Әлгі кемпір де...». Жоқтан үміттеніп, жанқалталарына қол салып, ақтара бастады. Тәлейі бар екен. Өзі, әлде кемпірі салып қойғаны белгісіз, қайсы бір жаншығынан саусақ ұшына бірнеше шақпақ құрт ілінді. Өз үйінің май сықпасы. Кәдімгідей қуанып қалды. Кімнің қам жеп, қамқорлық жасағанында шаруасы болмады. Сыртын үрлеп-үрлеп жіберіп, тісін басты. Тәп-тәтті таныс дәм тілін үйіріп, құнықтырып бара жатты таңдайын тақылдатып. Кепкен қатықтың әлтаман шөлдететінін ойлап бір тоқтауын тоқтаса да, «ештеңе етпес, аздан соң суы бар жерге барамын ғой, сусасам, сонда қанып ішермін» деп, аузындағы олжа азығын жалғасты таусай берді. Еті солған екі ұрты кезек бұлтыңдап, мейіздей малтаны ары-бері аунатқан сайын мұрны жыбырлап, сілкейі молығып, құшарлана сорды. Аузына түскен малтаны осылай жеуді ұнататын. Гүтір-гүтір шайнап, жұта салғаннан көрі шетінен қажап, ұзақ талмаса дәмін алуға болады деп білетін. Әрі таптырмайтын ермек. Ал бұл жолы алғашқы арында алдынғы бір шақпағын ғана аш өзекке талғажау етті. Қалғаны қозғалмаған қалпы қалтасында қалды.

	Әлгінде су жайлы ойлағанда, алда Сулысай деген сай бары есіне түскен болатын. Мөлшерінше, күн тік төбеге көтеріліп, әбден ысыған кезде қырқадағы мал біткен түгел шуап сондағы суатқа түсуі керек. Енді сол болжамының қисыны қузап, асықтыра бастады. Орнынан тұруға ыңғайлана беріп, соңғы рет жоғары, қарауытып жатқан мәліге қарады. Сосын малдасын жазып, аяғын көсілді. Біршама отырып қалғандікі болар, тізесі жансызданып, ұйып қалыпты. Шалбар сыртынан алақанын салып, аз-кем уқалаған соң, қамшысымен жер тіреп, бір жанына қарай аударыла бере, ұмтыла көтеріліп, нық басып түрегеліп кетті. Табанының құмырсқа талағандай шымырлағанына қарамай, атына жетіп, «Әуп, бисіміллә!» деп ерге қонды да, бетін өрге − алыстан менмұндалап көрініп тұрған Суылсай аталатын терең аңғарға қарай туралап, зіркілдей желіп жүріп кетті. Сәлден кейін астындағы аттың дүріс-дүріс еткен тұяқ дыбысы бір сәт еру болған уақытша қонысынан алыстатып, дөңнен асырып, қашықтатып алып бара жатты.

	«Бұл бір құт қонған мекен ғой, шіркін! Жаратушының пейілі түсіп, береке дарыған жер! Болмаса, басқа жылғалардағы жылтыраған шалшық таяқ тастамға бармай зым-зия жоғалып кетіп жатқанда, мұндағы мөлдіреген су салып ұрып жазыққа бірақ шығарма еді? – деп ойлады былай ұзай бере, алдағы сай жайын есіне алып. – Айтса айтқандай-ақ киелі өңір. Шөбі шүйгін, жайылымы жатаған. Қысы жылы – нағыз жылқының қонысы. Қаһарлы маусым қыспағынан қар тепсе де күйлі қалпы ойнақ салып шығып кетеді. Көп ел жоғалған атымызды осы маңнан таптық деп жүруші еді, менің Мысықкерім де осы маңда жүрген болды...». Кенет есіне Сулысайдың арналы бұлағының ойға жетіп, сол арадағы ақ жайқын сазға сіңіп тәмамдалатыны, сол тұстағы иін-қолтыққа баяғыда өзі кертайды жетектеп қайтатын тайқораның ірге тепкені сап ете түсті. «Дұрыс, о көксоққан осы төңіректе жүрген болды. Әуелі, осы сайдағы қайсы бір үйірден шыққан болып жүрмесін... Жершіл боп жаралған қылқұйрықты жаратылыс топырағы тартып, осында келіп алған болмасын... Қап! Баяғыда соның кімнің қорасынан келгенін анықтап сұрап алмағанымды қарашы, қара басып... Біліп алғанда, бүйтіп әуіреге түспей-ақ, шыққан жеріне барып, тауып алар едім. Ол, әсілі, осы Сулысайда жүрген болды. Қисыны да соған келеді. Басқа қайда барады қаңғырып? Егер басқа жаққа кеткен болса, оның барып тұрған ақымақ болғаны. Жоқ, ол ешқайда кеткен жоқ, осы алдымыздағы аңғарда жүр... О құрған, әуелі, баяғы өзімнің нағашы атамның жылқысының тұқымы болып жүрмегей... Рас, оны ойламаппын ғой, тіпті! Егер шынымен-ақ солай бола қалса, қандай жақсы болар еді десеңізші! Я, Алла, оң жолыңды бере көр... Алла!».

	Атын асыға тебінді. Манадан бері сан-саққа сабылған санасы өз қисынымен қақпақылдап әкеліп, алға қарай асықтыра түскен еді. Жұмыстың бәрі өзі күткендей боп шығардай білініп, жоққа елітіп, сабырсыздана тақым қысқанын аңдамай да қалды сәлден соң. Әлдене тәтті дәме оятып, ұйтқи жөнелген ала құйын аңсары жылжыған уақытпен ілесе күшейіп, қолтығынан жел көтергендей желпінтіп, желік қуғандай жеңілтек күйге енгізген еді.

	Содан көп өткен жоқ, қилы-қилы қиялдар жетегінде күдір қырқамен төтелете тартып, шоқытып отырып армандап келе жатқан аңғары – Сулысайдың аузына да ілінді ұзамай. Сол жақ босағадағы көлденең жалдың секіртпе мойнағынан асатын қасқа жолмен салып ұрып шыға келіп, аржағындағы кең аңғардың таныс алабы қарсы алдынан жарық ета қалғанда, иек астындағы терең жылғаның құтты қойнауына кеуделей соққан салқын лепке жүз шарпылтып тұрып, жасаураған жанарымен елжірей қарады.

	Қанша заман өтсе де жер қыртысы өзгермейді екен. Арнайы бұрылып, ат ізін салмағанына қашан бұл маңға! Жастау кезінде жиі-жиі соғып тұратын ыстық қонысқа, әлгібір жолғы көңілсіз оқиғадан соң пейілі шаппас болды. Көп өтпей нағашы атасының көзі жұмылды да, қалған ел жұрт жаңалап, алысқа ауып кетті. Кейін ескі өрістерін қайта тапқанымен араға жол түсіп, қатынас орнаған жоқ... Ортаға орны толмас өкпелі жылдарды салып айланып келсем, қайдағым қозғалып, қабағат қамығармын деді де, содан қайтып аттап баспас болды бұл араға. Дегенмен, қапыда көз жазып қалған көркем өлке көкейінде шырақ боп жанып жүретін... сол сұлу өңірді қайта көру бақыты енді... әдейлеп емес, жоқ қарап жүрген жүргінші кезінде ойда жоқ туып, нәсәп болғандай... бұл қызықты көріңіз! Қиюы келген бұл тағдырына не деп ат қоярын білмеді... неге жорырын тіпті де білмеді. Бірақ, көзінің бір анық жеткені: қанша өтсе де қара жердің қыртысы өзгермейді екен. Ілгері үлкендерден естісе, енді соған бар шындығымен куә болып, таңғалып тұр. Бұзылмаған сол баяғы қалпында жатыпты ежелгі енші. Аңыра қарап аз бөгелген соң, ұмтыла тебініп, ылдиға қарай құдия берді.

	Нағашысының көне жұрты әлдеқашан тегістеліп, жерге сіңіп кетіпті. Жайылма орынын қақала өскен қалың қалақай мен алабота басыпты. Есіне қайдағылар түсіп, көңілі босай жүріп ары озып, сай өзегін өрлей барып, ештеңе кезікпеген соң, біраз жерден кері қайтты. Басқа жылқы баласы қаптап жүр. Ішінде тек Мысықкер ғана жоқ. Аздан кейін қайта ауызға шығып, үзеңгіден түсіп, атын суғарды. Қолын жуып, алақанымен алып су ішті. Тау суының бұрынғыдан азайып, тартылып кеткенін байқады. Соңынан аңғардың оң босағасындағы дөңге шығып, биікте отырып ат шалдыруды ойлады. Жалға көтерілген соң, қанжығасындағы шідерін алып, ұзап кетпесін деп атына өре салды. Өзі бір көрнеуге шығып, тізе бүкті. Манағыдай емес, қарны ашқандікі ме, әлде жоғы табылмай, меселі қайтқандікі, ауырлап қалыпты. Қабағы салбырап, самырқау күйде отырды. Азаннан бергі аялсыз жүрістің оңай соқпаған түрі бар. Белі талып, қарасаны алдырмай қалыпты. Соны сезіп, көлік оттату деген сылтаумен біраз дем алуға бұрылған беті еді, жаны тынып, ұзағырақ отырып қалды. Керегін іздеп, ешқайда көз сатып, айналаға телмірген жоқ. Белбеуін босатып, жайғасқан орнында бір жағына қарай шынтақтай жантайған беті бір ауық қыбырсыз жатты. Артынша жанына қол салып, бағанағыдан қалған бірнеше шақпақ құртын таусады.

	«Шіркін, бір балам болар ма еді, – деді бір кезде ішінен. – Мені осынша азапқа салмап, кәрі жанымды қинамай-ақ кератты өзі іздеп, тауып келетін бір жеткіншегім болар ма еді!.. ». Тосын келген соқпа ой мосқал жүрегін шымырлатып жіберді. Шын мұқтаждықтан туған көкейтесті көксеу көкірегін жарып кете жаздады. Өзегін өртеген кіріптар тілек есіне осыдан он шақты жыл бұрын о дүниелік болған жалғыз ұлын түсірді. Кенет көңілі босап, жанарына жас үйірілді. Бүгін таң атқалы бері дедектетіп жүрген жезбұйда үміті, арғымақ атына деген ыстық ықыласы шаршап-шалдығып, жандүниесі ылайлана қалған осы бір сәтте қолқасын қарыған ішқұстаға айналып, көзінен мөлдір моншақ болып тамшылауға шақ тұрды. Алайда, осынау тумысынан дәті берік, қайсар жан бойын ондай жағымсыз әдетке алдырмады. Есін тез жиып, өзін тежеп алды. Сорасын ағызып, жаман ырым бастағысы келмеді. Үнсіз тұнжырап аз отырып, сеңсең ішігінің шалғайын жиып, қалталарын іздей бастады.

	Сонау бір атам заманда болған аңыз емес, осыдан азғантай ғана жылдың алдында басынан көшкен баласы бар бақытты шағын қалай оп-оңай ұмыта қалсын. Қайғыдан қашып көп ойламайтыны болмаса, ол да бір ұшпаққа шыққан ортаймас кез еді ғой, шіркін... әлі өшпей жадында жүр!.. Қаршадай ғана қара домалағы алыс ұзамайтын қасында жүретін ол тұста томпаң қағып. Өзі ақылды, зерек еді. Кісі қызыққандай сүйкімді болатын. Сонысына көрінді ме, жарық дүниеде көп жасамады... Осыдан бір талай заман бұрын, бұл қырықтың қырқасына шыққан бір жылы ілгері ыңғай шала шарана табатын әйелі тұңғыш рет үйреншікті әдетінен жаңылып, балпанақтай ұл туды. Су түбі құрдымға кеттім ғой деп жүргенде үміт оты қайта жалғанып, дүние кенет жарық тартты. Қабағат қуаныштан төбесі көкке жетіп, көтеріліп кете жаздады. Бір-ақ күннің ішінде жер бетіндегі дүниесі толық, төрт тұрманы сай жалғыз бақытты жанға айналып шыға келді. Ат шаптырып той жасады ұлына. Көптің батасын алды ел шақырып. Бұрын болып көрмеген шаттығы ернеуінен асып, көкірегін кернеп, көпке шейін басылмай жүрді. Ұзақ өмір сүрсін деп баласына Ұзақ деп ат қойды. Ырымдап әйгілі батырдың әйдік есімін таңдаған. Бірақ, алдында не күннің күтіп тұрғанын онда білмепті. Адамнан бір, Алладан екі сұрап алған сол жалғызы жап-жақсы есейіп, қолқанат болып қалған шағында сорлы әкесін қайта шыға алмас қасірет қайраңына батырып, қас қағымда келмес сапарға аттанып кете берді. Өң мен түстің арасындай ғана ғұмыр кешіп, толық ес тоқтатып үлгірмеген жас бүршік, балдыр күйінде пәни әлеммен қоштасты. Ныспы Ұзақ болғанмен, ұзақ жасамады. Жаңа өскін, жауқазын кезінде көктей жұлынып, жуадай солды. Алып кеткен ажалы Құдайдан емес, екі аяқты пендеден келді. Пешенесіне о баста жазылған тағдыры сол болса, өзгертуге кісі баласында айла болған ба, солай болды. Бұл жалғанға сүйкімді елесін ғана қалдырып, ұшты-күйді ғайып болды. Күні бітіп қыршынынан қиылған уағында не бәрі он жаста екен. Содан қайтып әкесінің көз алдындағы балғын бейнесі есейген жоқ.

	Осы ат арытып іздеп жүрген Мысықкерінің кездейсоқ келіп босағасына бітуі де сол баланың себебіненді.

	Жаз келіп, шілде туғанда ауыл балалары тай мініп, жарыс салмаушы ма еді. Қай бір күні далада ойнап жүрген Ұзақ үй маңынан өтіп бара жатқан тақымында тайы бар өзі құралпы қараборбайды көрді де, қызыға қарап аз тұрып, үйге қарай тұра жүгіреді. Сол бойда келіп «тай алып бер» деген әлек бастайды. Ақыл тоқтатып қалса да, бала көріп, сәлден соң ойынға айналғанда есінен шығар деп «мақұл» дей салады. Бірақ, бала ұмытпайды. Сол қыңқыл ертесі тағы қайталанады. Бұл жолы, тіпті, долылыққа басып, сора-сора болып жылап, жер тепкілеп отырып алады.

	«Алып бер, жылатпай! Дүние-боқ жалғыз ұлдан артық дейсің бе? Жылағанын естісем, осы сай-сүйегім сырқырап кетеді... өксітпе баланы!» деп шешесі де сөзін сөйлеп, туын көтеріп шыға келеді. Мықты қолдаушы тауып, желі оңынан тұрғанда, тоқтау деген болған ба? Ақыр-түбі дегеніне көндіріп, уәде алып тынады. Бірақ, қазір емес, күзде, жазғы құлын жабағы болғанда алып беретін болып келіседі. Бала да мақұл болады. Анда-санда әкесіне сөзінен тайып кетпеуін ескертіп қойып жүре береді. Кейде бір есінде қалт еткенде, күзде, тайы келіп, тақымына түскенде осы ауылдың балаларымен жарысып, бәрінен озып келетінін айтып, мәз болады... Ондай сәттері, сірә, аз болмаған шығар... Бірақ, сорына қарай, сол арманына қолы жетпей, бәсіресіне мініп, құмарынан бір шықпай қапыда үзіледі. Күзге жетпей көзі жұмылады. Оқиға ойламаған жерден орын алады.

	Соры қайнап қалған сол бір қасіретті күн қалай ғана көңілінен өшсін. Санасында сол күйі сайрап жүр әлі.

	... Сол жаздың соңына таяп қалған бір жайма-шуақ мезгіл болатын. Қайбір күні сырттағы уақ-түйек шаруаға шырмалып, соның аяғына шыға алмай, омалып отырғанда, екі өкпесін аузына тістеп, екпіндей жүгіріп бір бала келді қасына. Жеткен бойда: «Ата... Ұзақ деген бар ғой... суға ағып кетті... » деді тыныс ала алмай ентігіп тұрып. Жүрегі түскір бір аунап түсіп, орнынан қалай тұрғанын білмей, алдына түскен қара домалақтың соңынан қорбаңдап ере жөнелді. Жол бастаушы бағытын үйдің артына қарай бұрғанда «құрыдым» деп ойлады ішінен. Сол тарапта үлкен өстең бар еді. Жылына бірнеше малмен қоса кісі жұтып тұратын қанды су-тұғын. «Біттім» деді жаны түршігіп. Есі шыққанда әл-дәрменнен айырылып, мезгеулі маңға жеткенде құр сүлдері ғана қалды. Баласын аққан жерінен сәл төменнен барып ұстаған екен, қалың ел қоршап алыпты. Суға төндіріп, содан тұрған тұрыстары болса керек, алқына жетіп араларына кіргенде, қақ жарылып, орталарынан жол берді. Өтіп бара жатқанда іштеріндегі біреудің: «Байқұсқа қиын болды-ау енді... » деп қалғандарын керең болғыр құлағы шалып қалды. Не болғанын білмей жақындап барып кілт тоқтады. Анандай жердегі тоған жағасынан киім-кешегімен малмандай болып, төбе шашы толқынға малынып, қаны қашқан көкпенбек жүзі көкке қарап, шалқалап жатқан қыршынын – бауыр етін көргенде көзі қарауытып, тізесі майысып бара жатты. Аржағын білмейді. Кейін естісе, қылтасы бүгіліп, құлап бара жатқанда қасындағылар сүйеп алып, баласымен қоса көтеріп, үйіне әкеліпті...

	Сол күннен бастап қос құлағы тарс бітеліп, ештеңе естімес боп қалды. Жоқ, самай тұсында саңлау бар. Барады бірдеңе аржағына. Бірақ, сөйлеушінің не деп жатқанын, не қыл деп тұрғанын білмейді. Айтылған сөз ақыл түбіне жетпейді. Мылқау адамша меңірейіп, үн-түнсіз отырады да қояды күндіз-түні. Көз алдынан не сұмдық сүркейлі көріністер өтетін сол аралықта. Әлгі бір қарғыс атқан қаралы сурет – жалғыз ұлының өстең бойында боп-боз болып сұлап жатқан суық бейнесі неше түрлі болып өзгеріп, торуылдайтын да жүретін қарашығының алдын. Бәрін тек өзі ғана көретін. Өзі ғана білетін. О пәлелер де қайдағы бір есі бірде бар, бірде жоқ, шәлкем-шалыс кезінде келіп анталайтын. Ал, одан арада жарым жыл өткенде ғана әрең құтылып, адам қатарына қосылды. Еркін ұқпаса да, еститін, тілі толық келмесе де, сөйлейтін болды. Кейде қайталап, тағы сандырақтап қалатын. Дегенмен, қалай дегенде де, беті бері қарап, бұрынғыдан тәуірленіп қалған еді. Оған да шүкір. Алғашында жұрт: «Бұл қаза байқұсқа тым ауыр келді. Осы күйден қайрылмай кетер ме екен...» деп күйіншті күдікте жүрсе, одан Құдайдың өзі сақтап, барып-барып зорға оңшалды. Кері бұрылғанда аруақтай азып, тұлақтай тозып, тарамысына ілінген құр сүлдер қалпында қатарға қосылды. Сол кездегі сұры қашқан сұрқын − суалған ұрты мен шарасынан шыға шатынаған көзін, сартап боп сарғайған өңін көргенде көңілін сұрай келгендердің зәресі кетіп, суқаны ұшатын. Десе де, су ішерлігі бар екен. Кейін әжептәуір оңалып, күн өткен сайын көтеріліп, жағы толып, жақсарып келе жатты.

	Баласының қалайдан қалай өстеңге түсіп кеткенін білмейтін. Кейін де көпке шейін хабарсыз жүрді. Ол жайды тектей қоятын халі де жоқ еді. Соңыра өз-өзіне келіп, есін жиғанда бірақ естіді. Көпе-көрнеу қиянатқа қабағат қапаланды. Жаманның ісіне жаны күйді. Бірақ, болған іске не шара, Алланың салғаны деп, өткен, кеткен оқиғаға есептеп, ескіні қайта қопсытпай, қозғамаған қалпы жауып қойды. Күнәһарды кінәлаған жоқ. Жүз берген жәйтті қазақ жөнінен аттамай, еш мажырасыз жолға салды.

	Көргендердің айтуынша баланың суға кету барысы былай болыпты: жексенбі күні Ұзақ топты баламен, яғни, өзінің сабақтастарымен бірге үй маңында ойнап жүреді. Мезгіл түстен кейінге ауған бір тұста балалар алданып отырған ойындарынан зерігіп, ойлары бытырап, орталары қожырай бастайды. Сол сәт олардың назарын қайта жиғысы келген біреуі елдің қорығына кіріп, сәбіз ұрлап жеу ұсынысын алдарына тартады. Отырғандардың бәрі табанда қолдап, қоштай жөнеледі. Тек бұрын ондай суық қолдыққа барып көрмеген Ұзақ қана сәл қиқақтайды. «Қорқақ» дейді басқалар. Сол сөзге намысы келген ол өзінің сужүрек емес екенін дәлелдеу үшін әпсәтте ойын өзгертіп, әлгілерге ере жөнеледі. Топты бала жүріп отырып тұп-тура Ұзақтардың үйінің қатарындағы Қапар деген кісінің артқы қорығының түбіне келіп тоқтайды. Жүрексініп сонда аз отырады. Қорық иесінің айналаға танымал жаңжал құмар адам екенін білетін олар көріп қойса оңдырмасын біліп, қайқақтай береді. Бірақ, қызарып піскен қызыл сәбіз... көздеріне қан толтырып, сілекейлерін шұбыртқан қызыл істіктің елесі ақылдарынан адастырып, кері шегінуге шамаларын келтірмейді.

	Бұл ауылда Қапардан асқан көгөніс баптаушы жоқ. Несі бар екенін, салған сәбіздері білектей боп жуарып, қызара білеуленіп, күзде қазып алып, келелеп сатқанда, жанардың жауын алатын... Қол созым жерде сабағы жайқалып, әбден жетілгенінен дерек беріп тұрған сол қызылсары түйнектер жатып кеп арбап, бастарын айналдырады. Ақыры таңдайларын тақылдатқан қу құлқандары жеңіп, биік тамнан асып түсіп, әлі күрек тимей, дымқыл топыраққа басын тығып, бұғынып жатқан үшкір қазықтарды құйрығынан ұстап, жұла бастайды. Ұзақ соңына ала қимылдайды. Өздерінің үйлеріне жақын, күнде емін-еркін ойнап жүретін осы бір алаңсыз маң кенет арыстанның апанына айналғандай есі кетіп, алдындағы шөпті жанталаса қармалай береді. Сол бір қарбалас сәтте тақ төбелерінен найзағай шатырлап, күн күркірейді. «Әй, иттің балалары!» деген ащы айғай жаңғырып, таңдайларын түсіре жаздайды. Сумақы сұғанақтар тым-тырақай қаша жөнеледі. Онысызда жүрегі аузына тығылып, қалтырап тұрған Ұзақ алапат үрейден ақылы ауысып, қайда қашарын білмей бір сәт сілейіп тұрып қалады. Ең соңғы болып өкше көтереді. Алақтаған көзіне алғаш болып ілінгені сол тұс болған болар, арт жақты бетке алып, қорықтың төр жағындағы ашыққа қарай ұмтылады. Сүйтсе, тосын келген қорқыныштан зәресі ұшып, жарық дүниеден жазып қалған баланы ажал айдаған екен. Апас-қапаста онысызда жын жетектеп тұйыққа жүгірген балақанның соңынан жығылғанға жұдырық болып құтқармас қуғыншы түседі. Үй үстінен ақырған адам бейнелі аю жүгермектердің жөнсіздігіне – жайқалып тұрған өнімін жапырып, қорығын әлемтапырақ еткендеріне шыдамай жынданып кетсе керек, өлген-тірілгеніне қарамай төбеден қарғып түсіп, тығырыққа қарай ызғытқан саяқ қашқынның ізіне түседі. Басқаларын ұстай алмасын қас қағымда аңдап үлгірген болар, оқиға басқаша болып өрбиді... Артындағы кісіден ес-түссіз үріккен Ұзақ ұстатпайды. Бойын әбден үрей жеңген жеткіншек әне-міне таяп қалған долы қараның қолында орақ, кісі жердей құтырып кеткен сұмдық сұрын көргенде өзін қоярға жер таппай, алдынан көлденеңдеген үлкен өстеңге өзін атады. Түскен жерден көрінбей кетіп, аздан соң төменіректен бір қылтың етіп, қайта жоқ болады. Сол көмілуден кейін есеңгіреп кеткен бала екінші қайта ағын бетіне шықпайды.

	Енді қайтер екен деп түнере көз салып тұрған қанқұйлы Қапар сонда барып не болғанын біліп, аттандап жіберіп, төмен қарай тұра жүгіреді. Недәуір алыстап кеткенде барып балғын денені әрең ұстап, жағаға шығарады. Бірдемде ел жиылып, тәжірибелі үлкендер баланы суға тоғытып, төндіреді. Құтқарып қаламыз ба деген үміт қой баяғы. Бірақ, әрекеттерінен ештеңе шықпайды. Балауса тәндегі балаң жан әлдеқашан үзіліп, ұшып кеткен екен. Қайта келіп қонбайды. Сөйтіп тұрғанда екі көзі алақандай болып әкесі жетеді орталарына...

	Осы ашынысты әңгімені естігенде, дағдылы сырқаты тағы ұстап, тіл-ауыздан айырылып, жатып қалды. Аз уақыттан кейін зорға оңшалып, қайта қалпына келді. Санаға кіріп алған жегі құрт тыныш қойсын ба, аянышты оқиға жадында әркез жаңғырып, азапты өкінішке салып, жанын аямай жұлмалап жүрді. Дегенмен, Құдайдың салғанына не шара, ақыры төзімі берік ұстамды жан ақылға көшіп, «Алланың жазуы солай болған шығар» деп тағдыр ісіне мойын ұсынып, өзін сабырға шақырды. Бірақ, жүрегінің терең бір түкпірінде «Әттең, шіркін, Қапар сонда баланы қумай, маған келсе... қиратқаны ханның қазынасы болса да, төлесем, ұлым аман қалар ма еді... » деген бір өзекжарды арман қалып қойды түйіліп. Алайда, арманның аты арман ғой, қай пенденің қайсы қалауы қабыл болып, қай тілегі орын болған дейсің бұл пәниде. Жазымыштан озмыш жоқ екен. Жасағанның бұйрығына шарасыз көніп, бұрын-соңғының жолымен кеткеннің алғы иманын тілеп, «тірі жанға − тіршілік» демекші, өзі әлі таусылмаған ырыздығын теріп жеуге, тоқтаусыз алға шапшыған өмір ағысына қайта келіп қосылып, күндерін жалғастырды. Ақ пейіл боп жаралған момын кісінің риясыз адал ниеті күнде бет көрісіп жүрген көп жылғы бастасын жаманатты қиянатқа қимады.

	Бірақ, көңіліне шын келіп, анық ренжігені – көршісінің содан бері үйіне ат ізін салмағаны болды. Халың қалай демеді. Не ойлағаны бар екені белгісіз, тырп етпей жатып алды. Алғашқы аласапыранда келсе келген шығар, алайда, кейін тағы бір арнайы соғып, қасында отырып, білген жақсы сөзін айтып, сабырға шақырған, дәтке қуат болар жылы лебізін білдіруге тиіс еді. Жоқ. Тым-тырыс. Көңіл де айтпады, қол да бермеді. Құдай деген қошынасының осы қылығы көкейіне біраз көлеңке түсіріп жүрді.

	Беті әлдеқашан бері қарап, ептеп әрекетке келген кісі күндіз-түні жата ма төсекте? Сәл тәуірленген соң қалың киініп шығып, есік алдындағы ұзын орындыққа бір уақ-бір уақ отырып, сырттағы қызу тіршілікке бір сәт көз салып, көңіл аулап жүрді. Біреудің қабырғасын қайыстырып кеткен қайғысы үшін сабылып жатқан салаба өмір тоқтасын ба, баяғы арынынан бір танбай әлі де сапырылысып жатыпты. Жағасына жуыған жандыны жым-жылас жұтып әкететін жылым өзендей қайта шырғалап, өзегіне тартты өзіне шақырып. Қараған сайын әр неге назары ауып, ынтасы өсіп, ынтыға бастады. Қасірет кептеліп қасаңдап қалған қараңғы жан-дүниесіне аздап саңлауы жүгіріп, әбжыландай арбаған дүние жалған қызығы құбыла алдап, ортасына сүйреді. Сондай бір жіптік сәулеге тырнақ іліп, бірте-бірте көтеріліп, өрлеп келе жатты...

	Біразға дейін Қапарды ұшырата алмады. Содан қайсы бір күні есігінің алдында ат ерттеп жатқанда көзі шалды. Әлден уақыттан кейін таяу жерден өтетін жалғыз аяқ жолмен төмен қараған күйі, түмірейе жылыстап, ұзай берді. Көрген соң өзі бұрылып, сәлем берер деп еді, жоқ, сол күйі келмей кетті. Ертесі сыртқа шыққанда тағы байқап қалып, шыдамай дауыстап, қасына шақырды. Сәлден кейін Қапар келе жатты ілби жақындап. Тақап қалғанда көрді, өң-түстен түк жоқ екен. Түтігіп кетіпті. Сақал басқан сұрықсыз жүзі қара-күреңденіп, онысызда қас-қабақты алакөз адамның жанары шарасынан шыға шатынап, сұмдық сүркейлі бейнеге еніпті. Қорқып, үрейі ұшып келе жатқаны айқын танылады. Жете бере, қолын уқалап, дір-дір етіп тұрды да қалды. Тіл-ауызды әлдеқашан жұтып қойыпты. Берекесі қашқанда алдындағы жасы үлкен кісіге иіліп сәлем беруді де ұмытты. Есінен адасып қалған жандай алақтап тұрды да қойды андай жерде.

	Осының бәрін бақырайып көріп отырса да ештеңе білмеген адам болып: «Отырсаңшы, Қапар, бері келіп!» деді бір ауықтан кейін қатарынан орын нұсқап. Анау аяңдап келіп сонда бөксе басты. Бірдемде бет-аузын тер жауып кетті. Соны сүртіп алсын деп бір сәт іркіліп қалды да:

	– Уа, Қапар бастас! – деп сөз бастады аздан кейін. – Тағдыр жазып, қатар келіп қоңсы қонғаннан бері «сен», «мен» деспей, жақсы өттік дескен бастас едік. «Қошына ақысы – Тәңір ақысы» деген. Талай-талай жақсы-жаманды бірге өткерген сыйлас адамдар едік. Енді менің басыма ауыр күн туып, қабырғам қайысып, қайғы жұтып жатқанда... боздағымнан айырылып боздап жүргенде, соған өзіңнің себепші екеніңді біле тұра тырып етпей жатып алғаның – қай сасқаның, батыр? Бұрын-соңғының жолынан, мұсылмандық парыздан, кісілік жөннен безіп, көңіл көншір жылы лебізіңді, тоқтау болар тұшымды сөзіңді айтпағаның қалай, бауыр? Қаралы адамды іздеп келіп, «қайырлы болсын» демек бар емес пе, туысқан? Жоқ әлде сол кеткеннен қайта бұрылмас, өлгеннің артынан өлер дедің бе?..

	– Жо... жоқ... аға, олай дей көрмеңіз... – деп дауысы қалтырап, орнынан атып тұрған Қапар бұзды сөзінің соңын. – Құдай алдында олай дей көрмеңіз, – деді алдына келіп қос тізерлей жүгіне қалып. – Алдыңызда айыптымын, аға... кінәлімін! Келмейін деп жүрген мен жоқпын... қай бетіммен келем сізге? Қай жүзімді көтеріп келем?.. Өмірбақи борыштар боп өтейін, аға... кешіріңіз! Сөзіңіз өтіп кетті жанымнан... – Ол еңк-еңк жылады. – Мақұл болсаңыз, бір баламды берейін. Жаздым, жаңылдым... білместігім болды. Кешіріңіз, аға! Екі дүниеде қарыздар боп өтейін... Алдыңызға келмегенде, не жетісіп жүрді дейсіз. Үндемей у ішіп, іштей зәр жұтып жүрдім. Келуге бет шыдамады... өлуге шыбын жанды қимадым...

	Жүрегі жылы жұмсақ жан одан арыға бармай-ақ қабақ жібітті. Қарсы алдында жүгініп алып, еңкілдеп отырған көршісін көргенде шыдамай қалды. Егде адамның егіле еңірегені қиын екен. Қасына барып, қолтығынан демеп, тұрғызып әкеліп, жанындағы жаңағы орынға жайғастырды. Сонан соң барып: «Е-ей, Қапар-ай! Кешпейтін не бар дейсің біз пақырда. Алла кешсе, мен де кешірдім! Бұйрық солай шығар... Тек келмегенің көңілге келген соң айтқаным ғой. Болмаса, менде басқа ой жоқ. Бұл күндер де өтіп кетер...

	Алла өзі бергенін, өзі алды – оған не шара... бәрімізде барамыз сонда. Тіршілікте сыйласып, бір-бірімізді көңілден болса да демеп өтейік деген ниет қой баяғы. Басқа не дейсің... Бәріміз де Алланың пендесіміз, ет пен сүйектен жаралған жан болған соң, кейде ойлайды екенсің... Болды, енді қиналма. Қамықпа. Ренжіме маған» деді басу айтып. Сүйтіп, араларындағы кірбеңдік сейіліп, көршілік қатынастары әдепкі ырғағына түсті. Содан кейін қазымыр Қапар басқа бір кісі болып өзгерді. Осынау елеусіз тірлік кешіп жүрген қарапайым жанның мол кісілігі мен адамгершілігін көрген соң, бар болмысымен жаңғырып, маңына қамқор, жүрген жеріне мейірімді, қайырымды кісі болып қалыптасты. Көне көз көршісіне қарайласып, ауырына иық, жеңіліне алақан тосып, келе-келе арадағы өкпе-наз естерінен шығып, бір туған адамдардай біте қайнасып кетті. Игі пиғылды іс ізгілік шақырады екен. Араға келіп орнаған сыйластық кейінгі уақыттың жеңіл өтуіне сеп болды. Күндер тізбектеліп, жылдар жылжыған сайын артта қалған ауыр сәттердің зіл салмағы көңілден көтеріліп, бірте-бірте көмескілене берді. Иә, ұмыт болмайтын не бар дейсің өмірде? Бәрі де өшеді жадыдан. Бар болғаны, елесін қалдырып, сағымға айналады. Адам баласының байқалмай жүрген бір бақыты, тегі, осы ұмытшақтығы болар, артта қалған ауыр өткелек таназарыңнан тез тасаланып, ылғи да алдан жақсылық күтіп, алға шапшып тұратын арыны басылмас арман-аңсарға орын босатады. Үзілмейтін үміт қана − өміршең. Бұл жалғанда уақыттың қатыгез тезіне төтеп бере алар не бар дейсің одан басқа?! Мейірімсіз мезгіл өзінен ештеңені оздырмайды, керісінше, тоздырады. Арада он шақты жыл өткенде ілгергі баласы бар бақытты шағы шау тартқан санасында тек сонау бір кездегі, жер түбінде қалған бұлыңғыр күндерінің болмашы ғана жұғынындай солғын тартып, бір көрген түстей бұлдыр сәулеге айналып, алыстап кете барды. Тіршілік қандай түсініксіз?! Кешегі бар, бүгін жоқ, ондағы анық − ендігі ғайып. Ал осы күңгірт тартқан көне кешірменің жылдам көмескіленуінің себебін іздегенде, уақыттан басқа тағы бір сиқырдың назарын бұрып, арбап алғаны көкейіне аян. Ол – осы сапарында сандалып іздеп келе жатқан кераты... Келесі жазда ұлының жылын берген соң қу мазардай құлазып қалған үйінде отырып, қыршынынан қиылған жалғызының жарық дүниелік күндерін ойлағанда соңғы айтқан тілегі жанында жаңғырып, есіне түсті. Сол қалауын неге уағында орындамадым екен деп өлердей өкініп, ойлай-ойлай ақыры бұйырмаған сол бұйымтайын кеште болса орын қылуға ниет қылып, бел буған-ды. Біраз күнді араға салып, көрген сайын құлынымды еске салар көзі боп жүрсін деп ауыл бастығынан қағаз алып, төменгі тайқорадан барып, алып келді. Әкелген жабағысы айтқандай-ақ бақилық болған перзентінің орнында қалған көлеңкесі іспеттеніп, мойын бұрар алданышына айналып, жабыққан көңіліне жұбаныш болды. Жақсы көріп кеткені сонша, күрсінсе көкірегін қарс айыратын қасірет-қайғысын жеңілдетіп, жан жара, көкірек күйігінің жылдам ұмытылуына сеп болып, септігін тигізді. Баға келе, құландай жүйрік кері ат болып, бағын жандырды. Келген тәлейіне тәуба айтып, бойына сабырын қайта шақырды. Дегенмен, ынсан баласында арман таусылған ба, әр рет арғымағы бәйгеден қара үзіп келген сайын әлденесі кемдей сезіліп, «шіркін, ат үстіндегі бала өзімнің Ұзағым болар ма еді... » деген бір тәтті арманға шарпылып, күрсініп қоятын. Кейін уақыт ұзара келе, ол да өшті санадан... ұмыт болды. Тіпті, әзіргі кезде өткен күндер жайында өте сирек ойға шомып, тамтұмдап қана мұңаятын болды. Тек тосын бір толқып, ой соқты болған кезінде ғана, ет жүректі пенде емес пе, есіне алып, елес қуады. Өткен өмірінің қайғылы иірімдеріне қайта бір сүңгіп, сұғынып барып, тұншыға тоқтап, кері қайтады. Бастан ауған баянсыз сәттердің ескі сүрдегінен ештеңе таппасын біліп, қазіргі жарық күніне шүкіршілік етіп, жөнін табады. Талай асылып тонап алып, озып кеткен озмыш уақыт маңдайынан сыйпай қойсын ба, баласынан айырылғалы үрім-бұтақсыз тұлдыр екенін, заманнан заманға жалғасқан бір атаның ұрпағы өзіне келгенде шорт үзіліп, сопайым жалғыз қалған сормаңдайлығын жадына бір салып, жүрегін қарып алады. Шұғыл қатайып, дәт бекітіп болғанша үлгіртпей, қармағы ұзын қасірет жұлын-жүйкесіне шауып, ақылын лайлап барып, еркіне жібереді.

	Алланың берген артық сабырымен келер күндерден күдер үзбей ғұмыр кешіп жүрген қайсар жан ондай кездерде жарық жалғандағы ендігі сүйеніші – Мысықкерін есіне алады. Сол жалғыз медет, жалқы алданыш төзіміне демеу болып алдынан тағы да әлдеқандай шапағы мол шарапатты шақтар күтіп тұрғандай сенімге бөлеп, жаны жай тауып, өмір ағысына қайта келіп қосылады. Тағы да үміт!.. Шығыс көкжиектен жаңа сыз беріп, құланиектеніп көтеріліп келе жатқан бозғыл жолақтың арғы жағында керемет нұрлы, шексіз шуаққа толы жарық әлемнің бар екені қарап тұрған адамға қандай анық болса, шалдың арманшыл көкірегіндегі өміршең үміт те сондай жарқын еді. Жан сарайында жарқырап жанып, жақын келешекпен жымсыз жалғастырып тұрған сол тілек көп кешікпей арайлап атар ақ таңдай ықылысын аударып, болашаққа сәт сайын ынталандырып, талпындырып отыратын. Сондай бір жайсаң күндер көп өтпей нәсіп болатынына шын нанып, күдіксіз иланып қана тірлік кешіп жатты.

	Тұтатқан темекісін шегіп болып, тағы бір ауық үнсіз отырды. Салмақты ойдан ауырлаған бойы самырқау тартып, салданып қалған екен, аз аялдан соң орнынан қозғалғанда неше қайтара ұмтылып барып, аяғынан әрең тұрды. Арт жағындағы жыраға қарай айлана беріп, үлкен қой тастың далдасына бір тізерлеп отыра қалды да, сәлден кейін ышқырын көтеріп қайтып келе жатты. Ішігінің шалғайын қымтап, сыртынан белбеуін буынған соң, орнында жатқан жүгенді алып, атына қарай аяңдады. Әуелі ауыздықты салып, тізгін-шылбырын жинады. Артынан шідерін шешіп, қанжығасына байлады да, «әуп» деп ерге қонып, сай аузындағы биік жалдың тұмсығына қарай, шығысты бетке алып жүріп кетті. Бір сәттен соң салдыртып отырып қырат үстіне де шыға келді. Өзіне де белгісіз бір манаураған көңіл күймен артына қарап аз тұрды да, іле ары еңкейіп, асып кетті.

	«Бұл маңға енді қайтып келмейтін шығармын» деген ой келді былай ұзай бере басына. Әлгіндегі үлкен толқудың әлі үзілмеген әсері еді. Сол жойқын сана жаңғырығының – өткенді қопсытқан ес-жады сілкінісінің қарулы қармағынан құтылмаған қалпы алға жылжып, ілгерлей берді. Арт жағында әлдене асыл дүниесі қалып қалғандай болған бір қимас хал көпке дейін жабысып, ажырамады. Шеңбектеген сол сезім талайға дейін шеңгелін босатпай, қайда барарын ұмытқан бір бейжай күйде тізгін-шылбырды еркін жіберіп, ат үстіне тербеліп жүріп отырды. Әлден уақыттан кейін барып алыстан мал қарасы көрініп, өзінің жоқ қарап жүрген жүргінші екені есіне түскенде барып барлық мұң, тұтас қайғы бірден сыпырылып соңында қалды да, өзі суырылып алға озды. Тоғыз қабат тонын шешкендей тосын сергіп, жеңілдей бастады. Тұйықсыз соқыр тұманға кіріп, тұмшалаған сол түнектен жаңа сытылғандай сезінді өзін. Кешікпей өзінің баяғы кебін қайта киіп, тынымсыз үміт дедектеткен көңілі тынбас жоқ іздеушіге айналып, елеңдеп кете барды. Жан-жағына жіті көз салып, жиі қамшыланып, шишидің арасымен желе-жортты. Біразға дейін тау сағасын кемерлей жүріп, әудем ұзаған соң, атының басын төмен бұрып, ылдидағы күдір адырға қарай салды. Бет алдынан және де жылқының қартасындай қатпарланған қалың шилі күдір қырат қарсылады. Көлденең сұлаған жіңішке өзектері бір-бірімен жапсарласа жанасып, ұзаққа созылып, ұласып жатқан ойлы-шұңқыр мол ұлан қырқа. Күл беттене күтіп тұрды жүрер жолына жонын төсеп.

	«Осы сыңсыған қалың ши-ақ көзімді көлегейлеп, жоғымды таптырмайтын болды, – деді көлденең кездескен үкібастардың ішіне ендеп ене беріп. – Қажеті қанша екен осынша қаптап? Тақ біреу әдейілеп егіп қойғандай жер-әлемді жауып кеткенін көрмейсің бе! Жазықта болса ғой, баяғыда-ақ жылан жалағандай жоқ болар еді... тіпті, қырқада тұрсада көзін құрту деген... қиын емес. Бір жерінен лау еткізіп отты қойып кеп жіберсең болды, жоғалды деген − сол. Ілеземде тып-типыл. Екі-үш күннен кейін орнынан қарайған үлпілдек күлден басқа түк таппайсың... Бірақ... обал ғой. Қырқаға, бәрі бір, егін салып жатқамыз жоқ... өйтіп не керек... Бүгінгідей жоқ іздеп, жорытып жүргенде көзіңді қалқалайтыны болмаса, ши жарықтықтың өңге зияны жоқ қой. Қайта, құт. Малдың өрісі, даланың берекесі. Байлықтың бастауы десе болғандай. Ертеде қыс қатты болған жылдары сыртта жүрген мал осы шидің басын шалып жүріп-ақ жұттан аман шығып кетеді екен. Ал, түбі... қар астында қалған қияқты түбірі... Құдай-ау, жиып қойған шөп қой, дайын тұрған мая. Келесің де, тарпып жіберіп, бас қоясың. Біреуінің өзі бір бас ірі қараның апталық азығы. Осының бағасын білмей, обалды етіп, өртеп жіберсем, менің кім болғаным? Не береке табам онда?.. Ал, осының қадірін ұқпай өзге бір өңірге қаңғырып кеткен мал... мал ма, тәйірі?.. Әлгі менің... қайда кетті екен тентіреп? Жегені − алдында, жемегені − артында, осында-ақ жүре бермей. Әй, айуан деген қашанда айуан екен ғой... Енді мынаны көрмейсің бе, басы ауған жаққа лағып кетіп... »

	Толқынды ойын алдыңғы жақтан кісінеген жылқының үні бұзды. Елең етіп назарын жиғаны сол, астындағы атының да салбырай бастаған мойнын кенет көтеріп, қос құлағын қусыра тіктеп, ілгері қадағанын байқады. Кешікпей бері беттеп келе жатқан саны біршама дөңгелек тұяқтымен қарсы кездесетініне еш күмәні қалмай, тақымын қысты. Айтқандай-ақ, жолына көлбей жығылып, жонын төсеген аласа жотаның үстіне шыққанда, аржағындағы жатаған, жазық ойпаңнан өріп келе жатқан бір айғыр үйір Қамбар ұрқымен ұшқасты. Жерден шыққандай тосын тап болған адамды көргенде барлығы тегіс бастарын қақаң-қақаң еткізіп көтеріп алып, «мұның кім?» дегендей үдірейе қарасты. Ұзамай төніп келген жау емес екенін білгенде, қайта жайбырақат қалыптарына түсіп, бейтаныс кісіге елеусіз көз салып қойып, әуелгі бағыттарынан сәл тайқай бере, тобымен дүркіреп, алыстан айналып өтіп бара жатты. Өзіне қатыссыз мал екенін аңдаған шал да жөнін тауып, жолына түсті. Ренжіген, қапаланған жоқ, тек сонадайға барғанда, беймәлім қимас сезім қиылып маза бермеген соң, оқыс бұрылып, қарады да, сол күйі алыстай берді.

	«Жақсылық, – деді былай ұзай бере өзөзіне. – Иесіз далада үйірлі жылқы кездескен – жақсылықтың нышаны. Алда тағы жылқы бар. Мына бір үйір соның алғашқы дерегі. Енді қылқұйрықтылармен үздіксіз ұшырасып отырамын. Керат та солардың ішінде жүрген шығар... Құдай бүйырса, оған да жолығып қалармын көп өтпей... Я, Алла, оң жолыңды бере көр... Алла!.. Алдымнан шығара көр жаман атымды, жаратқан Ием... ». Шаршағаннан, әлде шарасыздықтан екенін ажырата алмады, кеуде тұсын өзіне де белгісіз бір кіріптар тілек, күшті жалыныш шарпып, күйдіріп бара жатқан соң кең тыныс алып күрсінді. Бірақ, кәрі көкірекке ілінген маздақ ондай жеңіл желпімеге сөне қоймады. Қайта әлденеден от алып, өрши түскендей қаулап бара жатты іштегі жалын.

	Жоқ қарап жүрген осы жүрісінде шал өзінің Жаратушы есімін тым көп ауызға алып, Тәңір-тағалаға таусыла жалыныш білдірген мінәжатшыл жанға айналып бара жатқанын айқын аңғарды. Әубастағы жеңіл, немкетті өтініш-тілектерінің енді шын мәніндегі көкейтескен күшті жалбарынуға ауысып кете барғанын анық сезді. Сөйтсе, ілгері бір ойласашы, қиян шетте қаңғыған, қолынан келері жоқ шарасыз жанның жалғыз сенері, жалқы сүйеніші – жаратқан Ие екен. «Іздегенім алдымнан шығар» деген үміттің соңына жетек боп еріп, қаңырығы түтеп, тентіреп жүрегенде жүрегінен жиі табылып, тіл ұшына дамылсыз іліне беріпті сол ұлық есім. «Мұқтажы түспей, Құдайын танымайтын пенде шіркінді қойсаңшы!» деді сәлден соң күбір етіп.

	Жан-жағына барлай қарап, ілгері озды. Бір терең өзекті құлдап келе жатқанын әлден уақыттан кейін байқап, атының басын қапталға бұрып, ашыққа қарай жүрді. Керлеп отырып бірдемде тепсеңнің үстіне шыға келгенде, үлкен қолаттың басы болса керек, іргесін кеңге салған дөңгелек түбек кездесті. Тұйықтың іші лық толы мал екен. Жылқы, сиыры аралас, өрге қарай өріп бара жатыпты. Манағы болжалының дұрыс шыққанына кәдімгідей қуанып қалды. Атын сипай қамшылап, өкпе тұстан барып араласа кетті. Жорамалының айнымай келгені сәл пәсейіп қалған көңіліне азда болса қанат бітірді. Әлдекім келіп құлағына сыбырлағандай, жаны жай тауып, жадырап сала берді. Көп өтпей көз алдына әлгібір үйреншікті көрініс тағы қайталанды. Бұл жолы, тіпті, барып көріп келгендей бадырая, тым жақыннан кескін көрсетті. Мысықкердің гүлдір-гүлдір кісінеген күміс үнін де анық естігендей болды. Үзеңгісін баяу қағып, алдыға қарай асыға түсті. Жолай кезіккен қалың қараның ішін өрлі-қырлы сүзіп өтті. Кераты көрінбеген соң бұлардың қай тұстан шығып, жайылып келе жатқанын білмек болып, ашық алқапты барлай шолып, сәп сала қарады. Сайдың өзегін қуып емес, шығыс жақтағы тапал мойнақтан бері асып, құлап келе жатқан беттерін таныды. Тіпті, соңғы бір шоғыр топ сол дөңестен жаңа еңкейіп, ішке еңістеген екен, атының басын солай түзеді. Жолжөнекей қайсыбір шұңқырда қалып қоймасын деп тәптештеп, төңірегін түгел тінтіп, көктем де сел орып кеткен терең ардаға дейін қалтырмай сүзіп шықты. Жоқ. Кездеспеді. Ендігі үміті – бет алып келе жатқан жіңішке белдің арғы жағы. «Барлық малдың сол тұстан шуап келе жатқанына қарағанда, сол маңда су бар... » деді іштей түйіп.

	«Дұрыс, алдыдағы өзекте бұлақ бар, – деді шал өз ойын өзі расқа шығарып. – Болмаса, барлығын біреу әтейлеп айдап әкеп тастады дейсің бе бұл жаққа. Ертеңерте ұзап жайылып кетіп, суға әбден түс ауғанда түскен. Суатта біраз бөгеліп, содан өріске енді жамырап шыққан беттері. Қылқұйрықтылары үйірлі топ емес, ыңғай бойдақтар екен. Құдай оңдап, менің Мысықкерім де осы арада жүрсе екен... Әй, ол осы маңда жүрген болды. Басқа қайда барады? Өзге жаққа кетеді дейтін қисын да жоқ қой. Өз елі, өз жері. Көз ашқаннан бері өмір сүріп келе жатқан, бауыр басқан байырғы мекені... тастап қайда барады енді? Ертеректе осы өңірдегі жылқышылар «осы төмен жақтың бір сиқыры бар, төрт аяқтының бәрі мойны босай қалса, осы еңісге қарай қашады» деп отырушы еді. Сол рас болды. Керат та бір жүрімсек желаяққа еріп осы маңға келіп алып, кетпей жүрген болды. Басқа қайда барады қаңғырып?.. ».

	Жалдас торыны өршелендіре тебініп, ілезде аласа мойнақтың үстіне шыға келді. Қарсы алдынан өзі ойлағандай терең, сулы өзек емес, қалың шилі тепсең кездесті. Ал шұңғыл жыра ары таманнан, ат шаптырымдай алаңғайдың жайыла барып секірме жиек жасап, опырыла құлаған арғы шетінен көрінді. Аралық айғай салым алыс еді. Ортада, жаңағы қаптаған қалың малдың соңғы сарқыны болар, бір табын сиыр өріп келеді. Одан жоғарырақта ауаша жайылып, өрлеп бара жатқан үш-төрт ат шалынды көзіне. Ыңғай бір белді міністер. Арасында өз атының жоқ екенін ап-анық көріп тұрса да, солай беттеді. Еріккеннен емес, «ат жоғалтқан біреу талай жерді шарлап келгенімді естіп, жоғының жөнін сұрар» деп бұрылған еді. Сол ниетпен ерінбей барып, бәрінің бөгенай-белгі, ен-таңбасын түгендеп қайтты. Тегіс танымайтын мал. Солай да, байқаған бөлек мүше, оқшау нышандарын көкейіне қондырып алып, атының басын әуелгі бағытына түзеп, маңайларынан ұзай берді.

	Сәлден соң алдындағы құлама қабаққа келіп, оқыс тізгін тартты. Жолын кескестеген көлденең аңғардың ұшпа кірбегіне жетіп, ошарыла тоқтады. Иек асты ылдиға құдия барып үзілген зәулім жиекте қасқиып тұрып, сонау етекте даңғырап жатқан шұңғыл сайдың ұзына бойына жаңағы сабырлы қалпынан бір жазбаған қалпы, өрден еңіс сыдыртып, қыдырта көз жүгіртті. Сол сәт жүрегі түскір кенет тарсылдап, атқалақтап қоя берді дейсің. Қуаныш пен қапаның мезеттік жағаласынан емес, үміт пен күдіктің қатар келген сұмдық жанталасынан туған алапат тасыр еді. Жалын мен мұздың арасында қалғандай қалтыраған қарт кеудедегі бір уыс бұлшық ет қабына симай шоршып, дірілдеп тұрды біразға дейін. Сай тағанын тінтіген қос жанары сыдыртып келіп өз тұсына таяй бере тоқтай қалғанда, көкірекке манадан қадалып тұрған түйнек тосын қанат бітіп, әлдеқайда пыр еткендей болды. Көз ұшында қалқиып жалғыз тұрған өз атын – Мысықкерін көргенде қайран қарттың қарашығын лық етіп жас көмді. Кеуіп қалған тұтас тұла бойынан сығымдай жиылған шаттық тамшысы еді бұл. Тамыр-тамырын өмір-ғұмырында болмаған бейтаныс бір тұшшы толқын қуалап, аралап өткенде, аузына түскен дұғасын айтып, сарнай жөнелді. Ерен шаттықтан есі шыққанда астындағы атын үсті-үстіне борбайлап, сүрлеусіз тік беттен өлген-тірілгеніне қарамай сойдақтата құлап, түсіп келе жатты сәлден соң. Екі көзі кері атта. Аяқ асты тап болған шадыман сезім көкірегін жарып кете жаздап келе жатса да, әлгіндегі әрі-сәрі халдің әсері ме, кім білсін, «өз атым емес болып қалып жүре ме» деген бір көлеңкелі күдік те бар еді аржағында. Бірақ, көңіл пәсейтер күмән емес, кездейсоқ бақытқа ере келген сенімсіздік секілді зілсіз алаң-тұғын. Ойламаған жерден бағы ашылып, тәлейі жанғанына таң қалыстан туған тіксініс – дағдару болатын. Тұтқиыл нәсіп болған тәтті табыстың кейде көкейге сезікті секем жүгіртетіні болады емес пе. Мана шаң берген ішкі батылсыздық – сондай бір күй-тін. Сүйтіп, таптырмай жүрген керегін, Құдай айдап, аңдаусызда алдынан шығарғанда, күтпеген олжаға өзін ешбір нандыра алмай, екідай ойға сүңгіп шықты. Ал, мұнымен мүлде жұмысы жоқ, жайбырақат жайылып тұрған керат иесінің келгенін байқамады ма, басын жерден алмады. Апта бойы аш қалғандай араны ашылып, тақыр жерге таскенеше қадалып, тұрды да қойды. Алайда, онысын көңіліне алған жоқ. Әбден жақындағанда танып, қуанғанда гүлдір-гүлдір кісінеп жіберіп, өз-ақ оқыранып жетіп келер деп дәмеленіп еді, күткені болмады. Қамшы салым жерге тақап барғанда да, ашқарақ неме тырп етпеді... тұяқ қыбырлатпады. Қайсы бір қыршаңқы шабандарша қашан басыма ноқта салғанша қармап қалайын дегендей қадалған жерінен тапжылмай, қақыйып тұра берді. Тағаты тақа таусылғанда, бар даусымен «мен келдім» деп жан ұшыра айғайлап жіберуге шақ қалып барып тоқтады. Сол ыңғылын сезгендей Мысықкер сонда барып мойнын көтеріп, құлағын қайшылады. Бірақ, қасына келген жанға кісі екен деп елең етпеді. Енді ұстасаң ұста дегендей таңдайына ілінген талшығын құшырлана малжаңдап, жымыраң етіп қойып, селтиіп тұрды.

	Мына сұмдықтан секем алып, кенет тіксінді. Дереу қайта бір сәп салып қарап шықты. Жүрегі түскір тосын шоршып, кеудесін соққылап қоя берді дейсің. Ап-анық көріп тұр. Дәл кераттың өзі. Бірақ, алыстан қарағанда солай екен. Ал жақыннан... көз тоқтата зер салғанда басқа бір жылқы. Кірпіктерін уқалап жіберіп тағы тігілді. Сонда барып көзі жетті. Емес. Өңге жері аумай ұқсағанмен, алдында тұрған қатпа қаңғылдың жүні бұйра емес екен. Бадырайып тұрған сол айырманы қара басып енді байқаған байқұстың көкірегін белгісіз бір көрінбес қанжар тіліп өтті. Бақырайып тұрып алданғанына жүрегі қан жылап, кінәні кімге артарын білмей сілейіп тұрып қалды. Өшіп бара жатқан үмітін тірілтіп аларға амалы болмағанда, не істерін білмей, салы суға кеткендей іштей таусылып, егіліп кетті. Бірақ, болған іске не шара? Болжаусыз келіп соғып өткен соқпа сезім жалын жығып, жалынын сөндіріп өте берді. Мұндайға талайдан үйреніп қалған кәрі жаны тағы да шыдады. Алда-жалда орнында басқа, босбелбеу біреу болғанда, бар күткенін бірдемде селге кетіріп, жапан түзде жалғыз қалғандай құлазып қалған күйреуік күйге шыдас бере алмай, аттан ауып түсер еді. Тағдырдың тауқыметті сәттерімен сан мәрте бетпе-бет келіп, дәті бекіген төзімді жан бұл жолғы тәлкекті де қабырғасы қайысса да, арқауы үзілмей көтеріп алды. Тумысынан Тәңір дартқан салқын сабырымен шашырап кеткен ақылын қайта шақырып, сол замат аржағынан және бір дәменің білтесін тұтатты. Қарсы алдында өзінің не қылмыс жасағанынан мүлде бейхабар, әлі селт етпей сексиіп тұрған кератқа қайыра бір назар тастады. Қуанғанда көзіме қос көрініп, жанарым жаза басты ма деген бір далбаса еді онысы. Өмір біткенше тасылмайтын қайран үміт, қайтейін сені!.. Қарардан ілгері қарашығын көкке қадап, Жаратқанға мың мәрте жалыныш айтып, алдында тұрған жалғыз жылқының өзінің кәдімгі кертұлпары болып қалуын сондай бір кіріптар өтінішпен, бүкіл ынта-пейілімен беріле тіледі дейсің. Бірақ, сұрамшының сүйген асын кім берген. Тілек-қалауы айпара шындықты өзгерте алмады. Қайта көз жүгірткенде көргені сол баяғы бейтаныс жануар болды. Табандаған жерінен ешқайда тапжылмаған атының тырли арығын жек көргені сонша, қарағысы келмей, ашуы келгенде, қолындағы қамшымен құлақ-шекеден тартып кете жаздап барып, көтерген білегін зорға тежеп, теріс айналып кетті. Атарға оғы болмады... болғанда, атар еді. Басқа тұстан емес, ұңғыны тура маңдайдан қойып, масаны басар еді. Амал қанша, жанында қорғасын құсар қуыс темір болмады...

	Сәлден соң ол өзінің салымсыздығына, тәлейсіздігіне налып, тисерге қара таппағанда «жолың болмайтын жылқы екенсің» деп тақымындағы жалдас торыны кінәлеп, аты боп көрініп, артынан алдап кеткен құбылмалы хайуанның құт қашқан маңынан шұғыл алыстап, ұзап бара жатты. Жандүниесінің жабырқаулығы салмағын сала түкситкен салыңқы қабақпен салбырай ілбіп, демнің ішінде қайта тіріліп, алға қарай ауа бастаған жартыкеш аңсарын әлдебір батылсыздық лайлаған екідай халде, жуырмаңда бір жағына шыға алмас әңкітәңкі күйде тербеліп, қарғыс атқан тәлейсіз арадан бірте-бірте құйрық үзіп, қашықтай берді.

	«Ғажап?!» деді былай шыға бере әлгінде болған жайларды ақыл таразысынан қайта бір өткізіп. Сол керексіз кешірмелерді, әсілі, сәттен соң-ақ ұмытып кетпек ниетте еді. Бірақ, болмады. Санасына сіңіп, әбден орнығып алған сұрықсыз суреттер тағы жанданып, жадында және жаңғырды да жүрді сәлге дейін.

	«Бұл қалай болды? – деді сосын іштей таңданып. – Алғашында Мысықкердің дәл өзін көріп, жақындағанда басқа бір жабыға кез болғаным қалай? Әлде... әлде әлгі... шайтан ба?.. Ол көксоққан да кісінің көзіне бірде бір түрлі, енді бірде басқа бір түрлі боп көрінеді деуші еді... сол болғаны ма онда?

	Өз ойынан өзі қорқып, сасайын деді. Бастабында жай, ерігіп қиялдаса, енді соның қисынына құлай жығылып, секемдене бастады. Жанарыңа қарасаң, жаныңды оқып қоятын сол пәле «көксоққан» деген иянат сөзімді естіп қойды ма деген күдікпен қуыстанып, жан-жағына ұрлана қарады. Ібіліс иектеп, реніш торыған нас ортадан жылдам жырақтап кеткісі келіп іле атының тізгінін қақты... асыға тебінді. Тасадағысын тақымынан таныған жалдас торы да ылп етіп желе жөнелді. Алыстай бере артына бұрылды. Шөткірден үрейленгендіктен емес, жаңағы кераттан әлі күдер үзе алмағандықтан, артымнан еріп келіп, ұзап бара жатқанымды көріп кісінеп қала ма деген қисынсыз дәмеден көз салғанды. Ештеңе көрінбеді. Жын жайлаған жым-жырт жылғадан біржола көңілі қалып, қайта қайырылмас болып сытыла берді.

	Аз жүрген соң және бір шұңғыл өзектің биік қырғағына келіп іркілді. Көлденең жатқан енді, терең жыраның ұзына бойына сүлейсапа назар тастап, қарашық жүгірткен соң, жолын кескестеген аңғар тағанының барған сайын ойылып, шұңқырланып, енінің де кеңейіп бара жатқанын аңдады. Аңырап жатқан сай табанынан тағы бір байқағаны, батысқа ауған күн нұрына шағылысып, әнежер-мінежерден бір көрініп, жылтырай аққан тау суы болды. Алыстан қарағанда, жапырақ арасына жасырған жібек қиық тәрізденіп, үзілермен болып жіңішкере шұбатылғанымен, бір талай су екенін бір көргеннен анық шамалады. Араның қашықтығы кедерге болған жоқ, жағасын құрақ жапқан ұры арнаның шым шырмаған кенересін кеңіте алмай, ақыры астын үңгіп кеткен тереңдігін де қапысыз тұспалдады. Қалай болғанда да, «бұл жақта бұлақ бар» деген манағы болжалын айнақатесіз расқа шығарып, сауыты сағым шашқан алтын жыландай иреңдеп, созылып жатқанының өзі көңіліне көктем шақырғандай болды Сәлден соң суат бойынан тағы бір әйдік белгіні – бұл саймен өрлі-төмен сабылушылардың аса көптігін әйгілейтін ашық дәлел – сала-сала қанжыға жолды көрді. Осы көріністер ақыл түбіне заматта жете қоймай, дағдарып аз тұрды да, шамалыдан соң барып өзінің қайда келіп қалғанын тосын аңғарды. Сөйтті де, «Көпжасардың бұлағы! – деді дем тарта таңданып. – Құдай-ау, қайда кетіп қалғам қаңғырып?!».

	Тентіреп жүріп, өзінің қайда келіп табан тірегенін білген сәтте әнтек дағдарып, тосырқап қалды. Байыбына барып болмас бір әрі-сәрі күйдің қармағын қапты. Арғы-бергіні байыптап үлгірмеді, санасының түбінде жарылыс болып, қауызын жарған көп дүние жанталасып жарыққа ұмтылды. Заман жылдан бері тұмшаланып, тұншығып жатқан талайғы жайлар жадында жаңғырып, көктемде тіріліп, қыбырға келген құмырсқа илеуіндей тосын қобырап, қопсып қоя берді. Соның арасынша болған жоқ, көз алдында ескі бір елестер шаң беріп, бұлдыр сағым арасынан әлдебір көркем сурет, көрікті көріністер көлденеңдеп, бірте-бірте айқындалып келе жатты. Ұзамай, тағы бір етене таныс ыстық бейне, қимас кескіндер сүзіліп келіп кірпік ұшынан мөлдірей жүз көрсеткенде жүрегі түскір шымыр етіп, алдыға қарай өзі де білмей ұмсына берді. Арада аз өткенде, сай тағанындағы тарам-тарам таспа жолды қуып, атын сипай қамшыланып, тартып келе жатты өрге қарай.

	Бүкіл ынта-пейілін біржола аударып алған әлдене күшті аңсар өткен өмірдің қайта айланбас құрдымына апарып құлатқанда, басында тұрған қазіргі еншілі уақытын қалт ұмытып, қиянға сүйрей қашқан қиялына жетек боп еріп, ойында жылт еткен озған дүниенің ортаймас қызығына құныға сүңгіп, ендеп еніп кетті. Содан қайтып сол шырмауықтан шыға алған жоқ. Жаңғырған жады арқылы жалғасып кеткен жарты ғасырдың алдындағы таңсық тірлікпен тебірене тоғысып, демсіз тыныстап, толқып келе жатты...

	Міне, тау арасын жарып біткен терең аңғардың оң босағасындағы биік жалдың қыр арқасынан ырғала асып, тік қапталдағы қабырға жолмен көлбей еңістеп, түсіп келеді. Үлкен-кішісі аралас, артынып-тартынған кішікірім көлікті көш. Іркес-тіркес тізбектеліп, ұбақ-шұбақ боп осы маңға жеткенде, шіліңгір шілденің бұлтсыз аспаны мөлдірей тұнып, тас төбеге көтерілген күн түс әлетіндегі жалқынды шұғыласын мол ақтарып, төгіп тұр еді. Малсыз, жансыз маужыраған маңай құлаққа ұрған танадай боп тынып қалған. Көгілдір көктен қақтама аптап көміп тұрса да, жазғы жасыл қойнау аса қапырық емес. Өзек-өзектегі қақала өскен қалың шалғын шыжғырма шуақты түре көтеріп, төмендетпейтін тұрғандай бір жайлы сыңай бар. Төңіректен ептеп салқын леп білінеді. Шұбырмамен шуап, сай тағанына құлаған бөгенейы бөлек бейтаныс керуенді әуелі маңдайларынан сипап, қыр самалы қарсы алды.

	Жақын бір ағайындары баласына осы өңірден қыз айттырып, сол құрдасына күйеуқосшы боп еріп, өлі-тірі әкеле жатқан беттері болатын. Жаратылысы тосын жер түзілісі туралы көп естіп, аңсарлары ауған елдің түйе мойнақтан еңкейе бере-ақ тілдерін жұтып, сөзден қалуларына тура келді. Сол үнсіздіктері біразға созылды. Ұзамай етекке түсіп, өзегін өрлемек сайларының ауызмұрынсыз, бітеу екенін көргенде, тұйық түбекке түсіп, қамалып қалғандай күй кешіп, ошарыла тоқтады... бір-бірлеріне үдірейе қарасты. Сөйтсе, тақалып тұрған дәнеңе жоқ, бәрі де орнында екен. Жолбастаушы қылжақбас жігіт қайтер екен деп әдейі айтпапты, артынша өздері де аңғарды, табандарының астындағы алға бастар қанжыға жол түкпір жақ бұрыштағы қағаберіс қалтарысқа, былайша байқалмайтын көлденең тұмсық тасасындағы қуысқа, екі үлкен жалама жартастың бір-біріне барынша жақындап келіп, шаптасып кетпей, беттесе бере тұрып қалған жеріндегі құзғын ұя салғандай құзар қыспаққа барып жұтылып жатыпты. Соны көргенде, бәрі тегіс көктен тілегені жерден табылғандай жадырай күлісті. Бірақ, бұл бар қызықтың басы екен. Қақ айырылып, қақырап кеткен алып тастың алапат жарығы қолмен шауып жасағандай тар болғанымен, алдарынан шығып, таяқ тастамға созылып үңірейе қалғанда, қарап тұрып, тар болса да осы өткелдің қалғанына шүкіршілік етті. Ал қалмады ма, бітті, арғы бетке ұшқан құстан басқа ештеңе өте алмай қалғандай екен. Ойыңа алсаң, зәрең ұшар көрініс.

	Қысаңнан қысылып өтіп, сәл жүрген соң сай іші тосын кеңейіп, етек-жеңін кеңге салып, үлкен алаңқыға айналып жүре берді. Төрдегі тік беттен құлап түскен қос жыра аумақты қобы іргесін артқа қарай шегіндіре тықсырып, үркітіп апарып, қаптал етегіне тығып тастапты. Күтпеген жерден кездескен ат шаптырымдай жайқын жазық содан қалыптасқан дөңгелек ойпаң екен. Сол ойықтың күн шығар жақ сағасына, сәл аралық тастап, кемерлете салған қатар-қатар қалың үй қаздай тізілді кешікпей.

	– Бұл – Көпжасар байдың қыстауы. Алты ай қыс балаларымен бірге осында болады. Тоғыз ұлы – тоғыз үй. Бәрі де балалы-шағалы. Барлық үрім-бұтағымен қосқанда мұнда бір ауыл ел бар. Байдың үш әйелінен туған қыздары да бір қауым... – деп тоқтады сәлден кейін мұнда үнемі ат сабылтып тұратын, жай-жапсарға қанық үлкендердің бірі. Қылшылдап тұрған қыршын жас қыз дегенде елең етпей қала ма, тосын ықылас қойып, ентелей құлақ түрді әлгі кісінің қалағанын қолына ұстатқандай таптырмас әңгімесіне. Жаңа естіген сөз емес, талайдан көңілге бүккен таңсық хикая еді, тиегі ағытылған замат лақылдай ақтарылсын... Бұрын да Көпжасар байдың қызының көптегін және шетінен ажарлы келетінін естіп, «шіркін, бір көрсем» деген құмарлық оянып, іші қыз-қыз қайнап жүрсе, тәлейіне тап келген мына құдалық сол арманын жүзеге асырар жалғыз себептей көрініп, оратты келген оңды сапарға пейіл бұра бел буып еді. Енді... жүрек түкпіріндегі сол сырды аялай тербейтін сырбаз баян тосын басталғанда, көкірегіне күй боп құйылған қоңыр үнге бар пейілімен беріліп, құлшына ден қойды... Бір басына мыңғырған мал бітіп, ырысы тасыған атақты байдың ақылына көркі сай қыздары да құт қонған ауылдың бағасын асырған асылы, төңерек түгел көз тастаған алтын тәждей көркі екен... Соны естігенде іште жанған ынтық жалыны тіпті де қоздай түсті. Айғай салым аралық тастап аяңдап өтіп бара жатқанда елсіз түбектегі иесіз қоныстан екі көзін ала алмады. Жанар сәулесі сондағы бір көрінбес ілгекке ілініп қалғандай, үзіле емініп, қадалған қалпы ұзай берді.

	Үнсіз мүлгіген қыстық тұрақ – еңселі баспаналар жерұйығындай жылы ұшырап, керемет ыстық сезілген. Жан-жағын түйе бойламас көкорай шалғын көмкеріп алыпты. Киіздей қалың шөп бетінен көрінген алуан гүлдер жақсы жетілген, дер шағында екен. Алыстан көзге ұрып, алаулап тұрды. Мұндай көркем орта, алыс түбекте өскен үлбір ару үлгілі болмауға, үздік болмауға қақысы жоқтай... Бадырайып көрінбесе де, басқан із, жүрген жолдары сайрап жатқандықтан болар, бейтаныс маң жаңа ғана қадам басқанына қарамай, кіндігі байланған ежелгі мекеніндей етене, жақын білінді.

	Өздеріне сонадайдан таңырқай қараған жым-жырт қоражайдан бірте-бірте қашықтап, алыстай берді. Көтеріңкі жерге зәулім етіп, көтеріп салған сәнді үйлерге адам жоқ екенін біле тұра, қарашық талдырып көп телмірді. Армансыз қадалды. Бірақ, ешкімнің қарасы шалынбады. Былай ұзаған соң да көштің артында қалып, өз қиялымен өзі болып, алда қауышатын көрікті бойжеткендердің әсем бейнесін көз алдына ойша елестетіп, сол сүйкімді бейнелерді бір көруге зар болып, ынтыға түсті. Сәттен кейін өзі бір оқыс қимыл жасады ма, астындағы аты кенет желіп кетіп, шалқалай бере, әзер оңшалды. Сонда барып өзін тауып, есіне келді.

	Ұзамай тау тәбиғатының тағы бір таңғажайып бітіміне тап болып, алдыңғысынан бетер айран-асыр қалды. Сайдың жаңағы жазық іргесі жүре-жүре қусырыла келіп, әлгінде өткен жіңішке қысаңнан бір аумайтын қыспақ жолға ұласқанда, үйренбеген аттар үркектеп, алға қарай әрең ілгеріледі. Әйелдер жағы көліктерін түсіп, жаяу жетеледі. Артаман барғанда екі жақтағы қос кереге одан сайын тарыла түсіп, шатқал ішінен көңілге үрей жүгірткендей сұп-суық жел гүлеп, бұрын мұндай сұмдықты көрмеген кісілерді қарадай тіксінтті. Әлгінде ғана щуаққа қақталған ыстық маңдайларына сап-салқын самал ұрылғанда, бойлары тітіркеніп, демдерін ішіне тартты. Қуыс жол алдыңғыдай емес, бірталайға созылады екен. Төбеге қарасаң бөркің түскендей құз-жалама. Құзғын ғана мекен етер қалтарыс зау қабырға жүрген сайын биіктеп, бір-біріне жақындай түсті. Бара-бара қос құзардың арасында көгілдір аспаннан ұзын бір тілім көк жібек қиық қана қалды жіптіктей жіңішкеріп. Көз жіберсең, басың айналғандай зәулім. Ат тұяғының астында бір жақ шетке ығыса құлап, жар іргесін үңги аққан бұлақтан көрі мол, тұптұнық суы жатты арнасында сылдырап. Тек сол ғана алдынғы жақтың тұйық емес, түкпірлі екенін аңғартқандай еді.

	Жол басқаларға тым қорқынышты сезілгенмен, күйеуқосшы жігітке керемет қызық білінген. Тосын жайларды көзден таса қылмай, тамашалап келе жатты. «Мың естігеннен бір көрген артық» деген, дәл айтылған сөз екен. Өзі келіп, көзайым болмаса, бұрын-соңғы құлағы шалғанның бәрі сырылып жайында қалатын түрі бар мынаның жанында. Назары түскенге таңырқай қадалып, басқа бір дүниенің шетіне ілінгендей тосырқап, бөтен бір сезім құшағында тербелді де отырды ер үстінде.

	Содан көп өткен жоқ, сонадайдан тескен таудың тесігіндей үлкен қара үңгір үңірейді апан аузындай қарауыттып. Ары қарай сол арадан сұғынып өтпек керек. О бастан бар тесік емес, жоғарыдан құлап түскен үйдей тас төмендеп келіп, жерге жете қыспаққа қысылып тұрып қалғаннан пайда болған жасанды қуыс екен. Алдына жетіп жығылған жіңішке жолды көмейіне жіберіп, жұтып жатыр. Ат үстінен мойын созсаң, маңдайың төбеге тиердей. Туғалы бері дәл осылай таң қалмаған шығар, еріксіз ішек тартып, таңдай қақты. «Сәл кішілеу тас болса, өзі тар өткел тарыс бітеліп, адамдар ары-бері қатынай алмай қалғандай екен...– деді таяп барғанда жүрек тұсын басып. – Құдай оңдап, үлкен тас болыпты, әйтпесе... біз де өте алмай қалғандай екенбіз». Сол сәт бір асығыстық меңдеп, қысаңдағы өзі әрең тұрған дөңбек тас біржола түсіп кетіп, ар жақтағы сұлу қыздарды мәңгілікке көре алмай қалардай бір қызық сезім билеп, танауы желбірей осқырынған үркегін өкпесін түсіре тебініп, қылтұзақ кеуектен демде ары өте шықты. Ат айланбас шұңғыл науамен тағы бір-аз аяңдап, алға озған соң, екі өңменнен қысып, тыныс тарылтып тұрған қос қаптал сәл кеңіп, түйетайлы салмауға айналды да жүре берді. Бет алған тұстары кешікпей жарық етіп ашылып, екі тараптағы көлбеу беткей көкке ұласқан сүйір бұрышты жасыл шатқа өзгеріп, созыла қалды өрге қарай. Бұл жақта күн жылы екен. Мана қысаң ішіндегі сызды лепке сәл тітіркеніп, тыжырына қалған бойларына жылу жүгіріп, жетісіп қалды.

	Алғашқы әсерін ұмыта алмаған қалпы ел қатарлы бұрылып, әлсін-әлі артына қарай берді қосшы жігіт.

	«Байдың сұлу қыздары бұл қысаңнан өткенде... қорқатын шығар» деген бір дудәмәл ой түйді артынша. Көп ұзатпай

	«Қорықпайтын шығар. Ары-бері өте-өте... қызығы да қалмаған болар бұл араның. Дегенмен, мұздауы мүмкін... қалың киінбесе, жаурайды» деп, өзі шешті ақыры түйткіл түйінін. Көштің артынан қалмай ілгері жылжыған. Өрлеген сайын аңғар аясы кеңейе беріп, ет пысырым уақыт өткенде, қалқасыз ашыққа шығып, жадырай дем алып, бір жасап қалған. Жүре-жүре үлкен бір кезеңге шығып, асу асармыз деп ойлап еді, олай болмады. Тау арасын ойып біткен көркем түбектің шетіне жетіп, иіріле бөгелді. Соңғы тұмсықтан айналып өтіп, көлденең кездескен көтеріңкі қайқаңға тұяқ іліндіргендері сол, биік белдің арғы етегінен ары қарай жайылып, аңырыйып қоя берген жасыл жазираға тап болғанда, еріксіз тізгін тартып, ошарыла тоқтаған. Көз жеткісіз төрт төңірегі аспанмен таласқан көкойнақ шыңдар қоршап, қоралай тұйықтаған дөңгелек шұңқырдың аумағы бір ауылдың малы еркін сиғандай аялы екен. Баурайдағы орман көмкерген тігіл беттер еңістей келе үдірейе кідіріп, орталарындағы қыртысы қалың құйқалы алқапқа орын қалдырып, үзіле кесіліпті. Құтты қойнауы төрт түлікке толы ырысты жайлау. Ойпат ішінің кісі қолымен ойып жасағандай әсем келбетіне қызыға назар салып, үнсіз тұрып қалғандар әудемнен кейін барып өздерінің қайда тұрғандарын біліп, «қой» деп тізгіндерін қағып, тебінгілерін қозғаған. Сәл жүрген соң байқады, қазан шұңқырдың жанар талығар жайқын алабы жан-жақтан құлдай құлаған бел-белестермен құсырыла келіп, төр жақ іргедегі ат шаптырымдай ауданды жазыққа құдия келіп тұмсық тірейді екен. Сол тегіс түзеңнің кіндік тұсына ала көкке қарап мелтіреген көгілдір көл көрінді алып айна тәрізденіп. Шартараптан шапқылап келген сан салалы бұлақтар сол жалғыз көзге құятын болар, алыстан қарағанда, өлең жапқан мидай жасаңның жасыл алқымына арнап таққан асыл маржандай ғажап жарасып, әдемі көрінді. Сол көгілдір көл жағасынан қатар-қатар тізілген ақбоз үйлі ауыл көзге шалынды көп ұзамай. Тау арасында жалғыз аяқ жолмен ғана кіріп шығуға болатын мұндай әсем, тамаша қоныс бар дегенді басқа біреуден естісе, сенбес еді. Өз көзімен көріп, куә болған соң шарасыз нанып, ылажсыз иланды. Өмірінде осымен екінші рет жер сұлулығына таң қалып, ішек тарта тамсанды.

	– Бұл – Көпжасар байдың өз кіндігінен тараған тоғыз ұлы, тағы басқа жақын ағайын, жамағайындарымен бірге жаз жайлайтын жайлауы. Барлық малы осында. Шығар ауыз бір болған соң ірі қаралары қараусыз жатады. Жаз соңында барлығы жабылып жиып алып, күздекке түсіреді, – деді бір кезде бұл елмен барыс-келісі бар бағанағы кісі сай аузында басталған әңгімесін ары жалғап. – Сексеннен асқан жасы бар ақсақалдың көзі әлі тірі, бала-шағасының ортасында нәсіп болған несібесін теріп жеп жүріп жатқан жайы бар. Кісілігі мол, кең пейіл адам. Ешкімнен ештеңесін аямайтын жомарт болғандықтан, ел құрметіне бөленген. Жылқышыларының өзі жаман-жәутік байлардан артық... даулетті, молшылықта өмір сүреді. Көпжасардың байлығы атасынан қалған мұра емес, кездейсоқ қонған бақ екен дейді. Шын, өтірігі бір Құдайға ғана аян, жас күнінде тақымы кеппес ұры болыпты... түн қатқан жортуылшы.

	Жаужүрек батыр, керемет қамшыгер екен. Кейін бір жаман түс көріп, соның соңынан кісі есебінен ырыздық айырған былғаныш кәсібін қойып кетіпті.. тауға шығып, аңшы болыпты. Бұл түбек барымташы боп жүрген кезінде мал жасыратын бекінісі екен, соңыра осында кеп ірге теуіпті. Ешкіммен қақсоғы жоқ, адал өнер ғой аңшылық деген, байға жағыпты. Қылған іс, еткен еңбегі жұғысты болып, ортаймас ырыс бітіпті. Өсіп, өніпті. Енді соның қызығын көріп, барға шүкіршілік етіп, ел-жұртының ортасында алаңсыз тірлік кешіп жатыр байекең. Қарап отырмай, жегжат-жұрат, ағайын-тумасын да қолтығына тартып, дәл өзіндей бардам тіршілікке кенелдіріп қойыпты. Қауым-көптің қадірін білген жақсы кісі деген, сірә, сондай болар, жарықтықтың жан-жағына түсірген саясы да мол екен. Әзіз жанына Жаратқан жамандық жуытпағай!...

	Арада көп өткен жоқ, қарсы жақтағы дөң астынан дабырласқан кісі дыбысы естілді де, айтылып жатқан әңгіме кенет үзіліп қалды. Ошарлы топ алдыға қарай елеңдей мойын созып, ынтыға қарасқан. Жақындап барғанда білді, жол тосып жүрген құда ауылдың қыз-қырқын, бозбалалары екен. Межелі жерге таяп қалғандарын шамалап, етек-жеңдерін жиып, қымтана берген. Соның арасынша болмай, таусылып бітпейтін қазақы ырым-жырымдар басталып жүре берді дейсің. Аяғы көрінеді не! Күйеуге қошшы боп еріп, қайындап барудың қандай болатынын сонда көріп, тәубасы аузына бір түскен. Қыз алмақ жігіт екеуінің әбден итсілікпесін шығарып, тұмсықтарынан тірелдіре титықтатты. Содан қайда, сонау көлеңке басы ұзарған кешке қарай өлдім-талдым дегенде әрең ауашаланып, әлдебір рахымды жанның көмегімен зорға сытылып шығып еді қалжың-шыны аралас қалың додадан. Оңаша қалғанда, досы екеуі бір-біріне қарап алып, ал келіп екі бүктетіліп күлсін. Бүйірлерінен жын түрткендей ішек-сілелері қатқан. Біреудің қызғыштай қорып отырған қызылын қолға қондырмақ боп келудің қиямет болатынын сонда біліп, екінші ондайға иек қышытпасқа ант бергенді. Амал не, асығыстық жасаған екен, арада аз өтіп, еңіс құлаған күн ұясына ене, күндіздің түнге ұласар шегіне таяған бір сәтте бәрі ұмытылып, далада қалды. Ымырт үйіріле Көпжасар байдың кенже ұлының келіншегі үлкендерден рұхсат алып, отауларына шақыра келгенде, арқаларынан ауыр жүк түсіпкендей кеңіп қалды. Алда болар тамаша жайы сонда барып естеріне келіп, кешікпей бейтаныс ауылдың үкілі бекзаттарымен бетпе-бет келетін көңілді сәттерін ойларына алғанда, көкейлерін қызық тесіп, ынтызарлары еселене түскен.

	Елеңдеп отырып кешкі астарын ішіп болған соң, іңір көлеңкесін жамылып тысқа шықты. Жаңа таныс жолдас жігіттермен әзілдесе жүріп, ауылдың желке тұсындағы еңселі жонның үстіне қарай қатарласа аяңдады. Көздеулі биікке табан тірегенде күн көзінің әлдеқашан көлегейленіп, соңында қалған қызыл шапақтың түбіне ұйыған қою мұнар барған сайын өрлеп, көтеріліп келе жатқан ұланқайыр қазан шұңқырдың батыс жақ жиегіндегі заңғар шыңдардың ұшына ілініп, іркіліп қалғанын байқады. Соны тамашалап қыр басында шамалы кідіргеннен кейін, арттарынан шақырып жатыр деген хабар келіп, еңіске қарай қайта құлдаған.

	Қараңқы түскен соң үлкен ауыл іргесінен аулақтау кетіп, шеткерірек қонған кіші отаулардың біріне жастар жиылып сауық құрды. Думан басын қашанғыдай жеке ән-күй бастағанмен, соңы барып алқалы айтысқа ұласты. Сонан кейін ғана тамаша шырқау шегіне көтерілді. Мәңгілікке есте қалғандай бір таңғажайып кеш өтті жасыл түбекте.

	Ай нұры сүттей ұйыған солбір сұлу түнде көңілі дәриядай шалқып, алтын тиектері ағытылғандай, армансыз ақтарылғаны әлі жадында. Жас жүрегіне бақыттың бал шырыны тамғандай ерен қуаныштан тебірене толқып, жан тербеген сұмдық сүйініштен керемет әсерге бөленді. Алғаш рет бастан кешкен айырықша хал. Ешқашан ескірмейтін ерекше сезім болып көкірек түбінде қалып қойды. Иіріміне тартып әкетер өнер сиқыры өз алдына, ортасына алған топты арудың жәудірей қараған мойыл көздерінің сұғында отырмын деген масат-мақтаныштың өзі бас айландырғандай еді. Дуылдаған дүрмектің делебені қоздырар бір дуасы бар болар, тұяғы қызған жүйріктей құйғытып, көсіле бір бауыр жазды дейсің. Сауық-сайран қалай басталса, солай жалғасып, құшағы жұлдызға толы сырлы мезгілдің мақпал аясын әуенмен тербеп, әуезбен әлдиледі. Тамаша думан бір сәт толастамаған қалпы таңға ұласты.

	Туғалы бері тұңғыш жолы түсіп, топырағын жаңа басқан бейтаныс жұрт қой бұл, өзі қоштап келген құрдасының қалыңдығының кім екенін білмейтін. Сол күні, сол түні, ымырт үйіріліп, өлеңге жиналған тұста көзайым болды. Таныстық тұтқиыл басталды. Дәмге шақырған оңаша үйде алғаш жүздескен жұрат елдің жастарымен сыпайы әзілдесіп, жанаса әңгімелесіп, жарасып отырғандары сол еді, алдарындағы қымыздарын ішіп бола бергенде, қатар тігілген жұп үйдің келесі біреуінен әсем сыңғырлап әуезді ән көтерілді әуеге. Аз-кемнен кейін білді, ән емес, күйеу жігіттерді айтысқа шақырған құдаша қыздардың өлеңі екен. Не сиқырының бар екенін білмеді, желпініп ұшқан жағымды әуен жібектей есіліп құлағына құйылғанда, перизаттың ыңылын естігендей жүрегі шымырлап, қандай сүйкімді жанның көмейінен бұратыла шыққан үлбір үн екен деген бір ішкі аңсары оянды. Сол-ақ екен, көңіл шіркін жел шайқаған ала сағымдай құлай жығылып, солай қарай ауа жөнелді дейсің. Байқаса, басқалар да әрең отырған сияқты, ас қайырылып, дастарқан жинала, тегіс қотарылып, есікке беттеді. Далаға шығып сәл тыныстап алған соң, серігі екеуі домбыраларын сайлап, іргедегі туырлығын түріп, сыртына текемет төсеп, әлдеқашан әзірлеп қойған боз үйдің бүйіріне келіп тізелерін бүкті. Қалыңдықты сонда көрді. Ортада жанған алау жарығымен аса нұрланып, әлденеден қысыла тартыншақтап, торкөз керегеннің ішкі жағында қырын қарап албырап отырды. Толықсыған дөңгелек жүзді, толықша келген қызыл шырайлы қыз екен. Ұялшақтап отырсада аса маңғаз, паң көрінді. Әйтседе, жаңағы сыңғыраған мөлдір үннің бұл сұлудың әлсіз бүлкілдеген ақ тамағынан шыққанына күмәнданды. Сенгісі келмеді. Содан бір әредікте байқатпай бағып аржағындағы, етегін баса жайғасқан ашаң өңді аққұба сылқымға ұрлана көз тастады. Сол сәт әлгіндегі армандай ән тағы көтерілді қыбырсыз тынып қалған тұнжыр аспанға. Хиқмет үнге дүние балқып, уыз ұйыды. Жүрек елжіреткендей тамылжыған әсерлі әуезге төрт төңерек түгел мүлгіп, жүгіне ден қойды. Таза күміс сыңғырындай жағымды қыз дауысымен тартымы арта түскен таңғажайып әуен құлақ-құймасына құлшына жетіп, жандүниесін майдай ерітіп, төмендей келе көкірек түбіне шымырлай шөгіп, сіңіп жатты. Талай заман аңсаған ынтызар сазы сияқтанып бар ындынын баурап алды. Ынтасын тартып, ықыласын аударды. Үні тұнық арудың өзі де көркем екен. Жаратқан Ие көрік пен көмейді қатар сыйлап бере салыпты. Үзіле сызылып, үздіге тербеп, үздік өлеңді еркін толғап, заулатып отыр. Ақ маңдайлы ашық ажарына ықтиярсыз барып қадала қалған қандауыр қарашығын біразға дейін басқа жаққа көшіре алмады. Ішкі әлемін соның арасында бір іңкар сезім жаулап, тереңінен жылт еткен әлсіз ұшқын лезде күшті жалынға айналып, қолқасын күйдіріп бара жатты. Қоздай ыстық жайылма толқын тамыр-тамырын қуып, тұтас өн-бойына тарағанда, керемет бір күй кешті. Аласұрған от-алау салып ұрып сыртқа теуіп, бұрқ етіп бетіне шыққандай, құлақ-шекесі тосын ысып, өртеніп жүре берді. Сең соққандай сенделген осы халінен өлеңнің кезегі өздеріне келіп, қасында отырған күйеу жігіт шынтағынан түрткенде барып зорға сытылып шығып, ал деп бастарда қарсыластарының мысы басқандай сәл тосылып, кідіртіктеп, мүдіріп барып, артынша тез оңшалып, ары қарай нөсерлетіп әкетті жыр дауылын. Мұндай қатаң сарапқа түсер сын сағатта сүрінуге болмас еді. Өңге үшін емес, өзі үшін де өзегін жұлып берді сөз сайыста. Өлең десе өңеші үзілетін жалын жігіт сол күні барын салды. Думанды тамашадан ештеңесін аяған жоқ. Сайран сауыққа бар өнерін бірақ беріп, түпқотара ақтарды. Көк долысы ұстағандай қанаттанып, асқақтата, селдете, түбін түсіре айтты өлең шіркінді. Қисынын тауып, қиуадан шауып, жүйе-жүлгесімен гулетті. Тыңдағандардың бәрі айызы қанып, риза болды. Бәрекелді айтып, көтермелеп отырды. Өнерінің үстем екенін, әсіресе сол күні айырықша еселеніп кеткенін өзі де сезді. Бауырын жазған бәйге атындай еркін көсіліп, құмарынан бір шықты ұзақ таңға. Ашты терді алқынып босқа төкпек бар ма, ішкі мақсаты – қарсы жағының назарын аударып, өзіне қарату еді. Дегеніне жетіп, діттегенін іліп тынды. Көксегенінің болғанын көңіл көзімен көріп, жасырын түйсігімен сезіп отырды. Мана айтыс басталарда қалыңдықтың аржағында еруші (әсілі, негізгі айтушы, орнын жақында тойы болатын қызға берген) болып отырған әдемі бойжеткенді көрген жерден-ақ киген киіміне қарап, дәу де болса Көпжасардың қызы болар деп тұспалдап еді. Сол болжамының дұрыстығына барған сайын көзі жете түсті. Ол-дағы бір жөпшендіге жол бермес жезтаңдай екен. Талайға дейін тізгін ұстатпай, қиырға салып, құйғытып отырды. Дегенмен, неге екенін, көбінеки өздеріне ырық беріп, қарайлай берген. Онысын өздерін қонақ деп құрметтеп отырға жорыды. Өзі де әдептен озбай, сыпайы сыйласып, қатар жарысып жүрді де, ұрымтал тұстарда ғана омыраулай озып, ойқастай шапты. Меймандық салауатынан бір жазбай, сарылып айтты өлеңді. Тамаша қыза келе азанға ұласты. Бірақ, сол шолақ түн тым қысқа болғандай, әлгі бір әсем арудың ақша маңдайынан аумайтын құланиек таң мезгілінен бұрын атып кеткендей сезіліп, ішінде бір қимастық қалып қойды түйіліп. Бірақ, оны орындарынан тұруға жеткізбей ақтарып салды. Асығыста аптығып, ашық кеткен жоқ, әдеппен әрлеп, әдіптеп жеткізді. Ертеңгілік шақта құз-шыңдарға құлаш ұрған алтын шапақтың нұршұғыласымен тіпті де арайланып, құлпырып кеткен әріптес қыздардың мүләйім жүздеріне ұрлана қарап отырып, көкерек түкпіріне құйлаған жасырын тілегін:



	Лақты ешкі жайылар төске қарай,

	Күн батарда құбылып көшкен арай,

	Айтылмады таусылып сөз аяғы,

	Айтысымыз жалғассын кешке қарай...



	– деп, әзіл-шыны аралас жарасымды шұмақ қылып ортаға тастады. Бір түнгі айтыстың сірге жияры осы болып, көз қиықтарымен үнсіз қоштасып, орындарынан жеңіл көтеріліп жүре берген. Сөйтсе, бекер алаңдапты, соңыра білді, сөз сайыс онысыз да жалғаспақ екен.

	Жоспарлы іс жөн бойынша өз ырғағын тапты.

	Ертесі күн бата тағы бір отау шақырып, той думаны сол арада жалауын көтерді. Бірақ, бірден айтыс басталған жоқ, тамаша түрі басқаға өзгеріп, үркер туғанға дейін ауыл сыртында алтыбақан теуіп, айтысты сонан соң барып сабақтады. Бұл кеш дәм татқан үйлері байдың сегізінші ұлының отауы болып шықты. Жақсылап ас-суларын берген соң, тысқа шақырып, үй маңынан алыстатып, іргедегі биік тепсеңге қарай алып жүрді. Дуылдаған жастар түгел жамырап, дөң үстіне жағылған алау-оттарды бетке алып, жапырыла жөңкілді. Әріптес қызбен сәлден кейін, алтыбақан басында – ойын үстінде танысты. Аты Сырғалы екен. Айтқандай-ақ, Көпжасардың қызы. Қымсына жымиып, тым жақын келіп, қасында тұрды иықтасып. Айналаға неше жерден лаулатып өртеп тастаған түнгі оттар барынша маздап, жан-жаққа ұшқын шашып, шамасы келсе осынау тұнжырап түнек ұйыған терең ойпаңның бар алабын алқызыл жарығына шомылдырғысы келгендей жанын сала шатырлап, жанып жатты. Алыстан шалқыған ыстық леп қатар тұрған екеуінің жүздеріне қабат шарпылып, маңдайларынан сипай берді. Айтып ұқтыра алмас әлдене сырды үнсіз жеткізгісі келетіндей бір сыңайда еді. Дамыл-дамыл ұмтылып, жеңіл ғана желпіп қояды.

	Сыңарларын жаңа тапқан қос аққудай жарасып, жұп болып алғашқы кезек атыбақанға шықты. Қосыла тербеліп, бірінің артынан бірін жалғап, асқақтата ән салды. Тамам елді тамсандыра тамылжытып, ұзақ-ұзақ шырқады. Соңына қарай бір әуенді қос дауыспен қосарлай көтеріп, құс жолына жалғардай құйқылжыта әуелетті. Ескі шерді қозғардай ебі келген ежелгі әуезге елжіремеген адам қалмады. «Ақбұйрат-ай» деген аса мұңлы, жан тебірентер көне сарын еді. Тек қазақ көкірегінен өріп, қазақ жүрегін ғана тесіп шығар сырлы да сиқырлы ән болатын. Екеуінің айнымай үйлескен тұнық үндері қатар өріліп, қапталдаса қанат қаққанда, онсызда әсем ырғақ одан сайын түрленіп кеткендей үзіле құлақ қойған үнсіз маңай бір сәт қалғып, демін ішіне тартып тынып қалды. Беймәлім жақындық жетектеп, дыбыстарындағы ұйық үндестік тілек татулығындай сезіліп, бір-біріне жан тарта жанаса түскен. Естігендер де соны іштей сезіп, емірене тыңдады. Ақбұйрат деген ата мекенінен амалсыз айырылып, сүйгеніне қосыла алмай арманда қалған қайғылы жанның қалың мұңын баян ететін тағдырлы толғау әсері мұншама терең болар ма, үлбіреп тұрған сұлу қыздың көңілі де тым нәзік екен, еметайды езгендей елжірек әннің «Ақбұйрат-ай, сағындым, сәулем – перизат-ай!» деген қайырмасын қайта қайырар тұсына келгенде өзін өзі тоқтата алмай өксіп қалды. Ақ жүзіндей жаны да аппақ сезімтал арудың бұл қылығы ешкімге ерсі көрінген жоқ. Кешікпей екеуі орындарынан түсіп, кезекті басқаларға ұсынды. Қатар жылжып ұйлыққан топтың алдына келіп иықтасып тұрып, әуелей тербетілген келесі жұптың өнерін тым-тырыс тамашалады. Қыздың не күйде екенін біле алмады, ал өзі керемет қуанышты еді. Көкірегін бір мақтаныш кернеп, дүниесі теңеліп толыққандай, тосын келген шаттықтан жаны жадырап, жүрегі жарыла жаздап жанып тұрды. Осы бақытты сыйлаушы қасындағы сүйкімді жанның түнгі алаудың жарқылымен бірде қызарып, бірде сұрланып, құбылып тұрған құбаққан жүзіне тесіле қарап, қадалып қалғанын о бір кезде барып аңғарып, ішкі іңкәр сезімін баса алмай: «Сен қандай көрікті едің, Сырғалы?» деді шексіз сүйініштен шын тебіреніп. Өзіне қадалған өткір қарашық барын талдырмаш бойлы талшын бойжеткен де сезетін секілді, қымсында қылықтанып, бірде алдындағы алтыбақанға, енді бірде аяғының астындағы киіздей қалың алшынға қарап, бір жағынан құлап, өңіріне түскен білектей бұрымын мағанасыз бұралап үнсіз тұрды. Қаптал тұстан оқтай қадалған ұры жанарға оның да бір телміріп, тесілгісі келді ме екен, жоқ әлде басқа бірдеңе айтқысы келді, аз-кемнен кейін жалт бұрылып, жұтына қарады. Екеуінің көз сәулелері ұшқаса беріп, түйіскен жерінен өздері ғана көретін нәркез ұшқындар шашырап кетті де, ыңғайсызданып қалған аңғал қыз лезде ай жамалын ары бұрып кетті. Айтпақ болған сөзі де сол күйі тіл ұшында тұншығып қала берді.

	Аздан кейін кезегі келіп, айтыс басталды. Жұрт та соны асыға күткен сыңайлы, алтыбақанның соңына таман маңай селдірей бастап еді, ойынды таратып, шөл басып ап, сайланып қайтіп келсе, кеше тігілген керегесі түрулі алты қанат ақ орданың айналасын қоршап, қоралана жайғасып алыпты. Адам қарасы өткен түнгіден молдау көрінді. Ара-арасынан күндікті кимешек, бордан жаңа шыққан боз-шаңқан қалпақтар да көзге шалынды ағараңдап. Соған қарап, бір күн бұрын басталып, әлі аяғына шықпаған өлең жарыстың жаман өтпегенін аңдағандай болды.

	Қыздар жағы сәл ертерек қимылдап, ішке еніп, иін тіресе келіп бір-бірін ықтай қонақтаған екен. Әне-міне дегенше болған жоқ, әуелей қалған әуенге еріп ағытыла жөнелген ой түйдектері қарсылластарына қарай кезек атылып, көп өтпей сөз додасы іркіліссіз басталып жүре берді. Талайлаған думанды тойда өлең-сөздің қызыл түлкісін арнасына апарып емін-еркін індетіп жүрген ақын жігіт бұл жолы да армансыз көсілді. Сөз арасында сыналай суыртпақтап, ішкі сезімін көркем ораммен сыпайы бүркеп, астарлап жеткізіп отырды. Онысын қыз да сезген сыңайлы, қызара түсіп, иба сақтап, өтірік білмеген болып, сөз бұйдасын басқа жаққа бұрып, оңай тұзаққа түсетін олжа емес екенін аңғартып, сытылып кетіп отырды. Сол ақылымен, қызыл тілдің қисынын қиналмай тауып, құбылта ойнатып, желмаядай желдірте білетін жеттік өнерімен, жеңілге желп етпес байыптылығымен періштедей мінсіз болып көрініп еді көзіне. Құмары қозғалып, аңсары ауып, бас білмес асау көңілі жанарында жасын боп ойнап, жасырынып қарай берді ай дидарлы ару жүзіне. Жанын жалдап іздеп жүрген жарық жұдызына осы тойда тосын тап болып, қиуадан кездескенін анық аңдаған. Жүрегі түскір әлденені түйсінгендей аунап түсіп, жарыла қуанған. Тек көкейтесті арманының бұл жолы орын болмасын айқын сезгендіктен ғана, жоққа елітіп, жақсы ауылдың баласының жаман атын шығарғысы келмегені себепті де, күйік шалған көкірегіне сабырын шақырып, өзін-өзі тежеп, тоқтатып алған.

	Көп өтпей жарқырап таң атып, екі жастың тіл жалғап, тілек түйістіруіне көрінбес көпір болған сөз сайысы созылып барып тағы де аяқсыз үзіліп, күткен жерге жетпей жығылды. Басқаларға базарлы қызық, барақатты сүйініш бағыштап, тек екі іңкәр жастың жан түкпірінде ғана қимастық қоламтасын қалдырып тараған дабыралы тамаша ұзатылмақ қыздың тойы болған күні кеште қайта жалғанды. Бірақ, ол жолы да үлкендер алдында еркін шешіле алмай, айтар армандары іштерінде қалып еді, той өткен соң екі күннен кейін қалыңдықты алып өз елдеріне барған кезде үзілген өлеңді тағы сабақтап, келесі кезек септеді.

	Тайқы маңдайына таңбаланған тәлейі шығар, ұзатылған құрбысына ілесіп ауылдарына Сырғалы да келіпті күн шыққандай боп. Сонда өнер бәсекесіне еркін түсіп, тартынбай араласып, армансыз байқасып көрді. Айқастардың соңы уағда байласумен тынды ақыры. Жақсылықпен аяқтады.

	Салымы келген сол бір сәтті күнді ешқашан ұмыта алмайды. Ақылды қыз айтар сөзді айтқызбай-ақ түсініп, аңғарлылық танытыпты. Сонысына сүйінді. Сол естілігіне шексіз риза болып, алдында өзін қарыздар сезінді... Кетерінде қалаған жүрегінің айнымас айғағы етіп бедерлі белгі тастап кетіпті артына... Ата-анасы ай жатып аттанған күні жылып-сықтап қалған жас келін бір кезде оңашалап шақырып алып, қолына кестелі орамал ұстатты. «Кімнің бергенін айтпаймын, мықты болсаң, өзің тауып ал» деді еркелей жымиып. Құдайға құлдық, бұл пәниде бұдан оңай жұмбақ болмас, сірәда?! Аспанға бір-ақ атты басындағы бөрігін. Сол сәт дүние дөңгеленіп жүре берді. Қуанғанда жын қағып кеткендей тұрған орнында қарғып-қарғып кетіп, алдында уылжи мөлдіреген уыз жас келіншекті құшақтай ала жаздап барып, апшыған аптығын зорға тежеп, әзер басты. Рахметін айтар-айтпастан сыртқа қарай тұра ұмтылған. Сырғалының әлдеқашан ұзап кеткенін біле тұра, далаға шығып, құдалар бет түзеген жаққа телміре қарап, бір сәт состиып тұрып қалды... Қайсы бір жолы жаңа шаңырақ көтерген жас отауда екеуі оңаша қалғанда, көптен бері өлеңмен ғана оспақтап, өз аузымен айта алмай жүрген өзек жарды тілегін үзіп-жұлып жеткізіп, сыр ашқанда, ұялшақ қыздың жүзі от болып жанып, үнсіз қалып еді. Сонда бермеген уәделі сөзіне енді қолы жеткенде, басына бақ қондырар байыпты лебізін ет құлағымен елжіреп тұрып естімегеніне сәл қоңылтақсып, опынған еді, артық кеткен екен... оны артынан біліп, жөнін тапты. Бағасына барып, пайымдар болса, нәсіп болған осы игілігінің өзі аз олжа ма еді, Құдай-ау. Соны біліп, шүкіршілік еткен.

	Бірақ, алып ұшқан жас көңілде тоқтау болмайды екен. Артық тағат қыла алмаған. Ұзамай Көпжасар байдың ауылына ұрланып барып, Сырғалымен ауаша кездесіп, сырласып қайтты... Жүрегі жарыла армандап, талыға зарығып жетіп, түн жамыла жолыққанда, оңаша отаудың босағасында тұрып күтіп алған тартыншақ аруды тыныс алған демінен әрең тапты. Соңыра тал шыбықтай иілген майысқақ бойын, қоламтадай күйдірген ыстық көкірегімен қоса кеудесіне басып, мейірлене мауқын басты. «Сүйем» деген мәңгі ұмтылмас сүйікті сөзін құлағына құйып, жер жүзіндегі ең-ең бақытты адамдардың біріне айналып, қайта оралды еліне. Сөйтсе...

	Сөйтсе, шын мәніндегі бақытты жан емес екен. Бір жалт етіп өте шыққан айнымалы шаттыққа алданып, аласұрып қала беретін тайқы маңдай пақыр екен. Бар қуанышы жалғыз реткі құмарлана қауышудан аспаған, бағы байлаулы, соры бес елі сормаңдай екен. Оны бір жылдан соң бір-ақ білді...

	Келер жылдың жазы болатын, бір күні апақ-сапақ мезгілде алыстан ат терлетіп біреу келді. Жүрісі суыт, өңі суық. Қан сорпа болған көлігін көргенде күдігі қозғалып, тіксініп қалды. Жүрегі түскір әлденені сезгендей атқалақтап, кеудесін ұрып тұрып алды. Өзі құралпы жас жігіт оңашалап шығарып алып, естіген жанның төбесінен жай түсірер жердей ауыр хабар айтты. Алдыңғы күні түске таяу баяғы қазан шұңқырда ауа райы тұтқиыл бұзылып, аңырап дауыл тұрыпты да, соңынан шатырлап ажағай түсіпті. Аспан оты асылға кезелген. Сырғалыны жалмап кетіпті.

	Сол сәт тыңдап тұрған құлағының түбінен мірдің оғы зулап, тік төбесінде жасыл ойнады. Меңірейген күйі аз бөгеліп, жаны қысылып, жабыққанда өзін тоқтата алмай еңіреп жылап жіберді. Шаттығым енді ортаймас деп жүрген шадыман күндерінің бірінде, сөйтіп, аяқ асты қайғы қармағына ілініп, құрдымға құлады... жарқын жүзді жаз ғұмырының жайдары мезгіліне жаңа қадам қойып, бозбала дәуренінің балдай тәтті қызығына енді ерін тигізіп, тамсанып келе жатқан шағында тағдырдың тосын соққысына ұшырап, орасан опықтан омақаса құлап, қасірет қайраңына батты... түбелікті байырқалап қалды. Жан әлемі біржола күйреп, саңлау түспес тамұққа айналды да, жарық дүниемен жалғап тұрған үміт шырақтары кенет сөніп, тілсіз меңіреудің тұңғиығына сүңгіді. Содан былай құлазыған бір ың-жыңсыз тірлікке қадам қойғанды, содан қайта бір серпілмеген, сергімеген қалпы осы тұстан келіп бірақ шықты...

	Кенет ат үркті. Неден секем алғанын кім білген, тұйықсыз жалт бергенде, түсіп қала жаздап барып, зорға оңшалды. Әлдеқашан тұншықтырып әкеткен зілмауыр ойдан шұғыл суырылып шығып, өз-өзіне келді де, маңайына көз жүгіртті. Алдына қарап еді, Көпжасардың бұлағының кірер босағасына жетіп жығылған екен. Әлденеден шошынғандай қолындағы тізгінді оқыс тартып, шірене шалқайды. Көңіліне бір алаң қашып, абалақ көргендей тіксіне тоқтады. Бұл маңға жоламауға тиістідей сезілген бір күдік көлденең килігіп, өзінің қалайдан қалай келіп қалғанына қайран болып аз іргілген соң, бағытынан тез айнып, бағдарын жылдам өзгертті. Атының басын тартып, кері бұрылды. Шынтуайтында, о бір заманда тауы шағылып, меселдесі қайтқан жерге ендеп енуге батылы жетпеген еді. Көнені қопсытпайын, жабулы қақпақ жабулы күйі қала берсін деген бір сақ ойдан туған байлам болатын. Алыстап бара жатқанда ықтиярсыз қайрылып, жалтақ-жалтақ қарай берді. Сонадайдан көзіне жіңішке қысаң аузы шалынды үңірейіп. Өзінің таяп келіп, бас сұқпай кеткеніне ренжіп тұрған тәрізді, бір сынық сыңай бар кескінінде. Айғай салым қашықтан түксие тұнжырап, түнере көрінді... Бұрылмаған қалпы алға қарай, әлі де біразға таусылып бермейтін шилеуіт қырқаны бетке алып, аяңдап кете барды. Қарсы алдынан тағы да бұрынғыдан да тереңдей түскен, қайсы бір қуысына үміт, қайсы бір қалтарысына күдік жасырған тоқсан тарау күдір адыр күтіп тұрды ақ шиллері үкілі бастарын бұлғай шақырып. Сексен сала, мың шұңқырлы бел-белес тосып жатты жүрер жолында.

	Былай ұзап кеткен соң да көз алдынан Сырғалының сонау бір кездегі үлбіреген сұлу бейнесі, кебез тұлғасы үйіріліп кетпей қойды. Маңдай тұстан қарап, қарсы алдында күлімдеп тұрып алды. Кәрі жүрек қысылып кетті шыдамай. Осынау алаулаған албырт шағында бір-ақ рет қана сағымдай жарқ етіп, өміріне тосын әр кіргізген, содан қайта көрінбей кеткен жарық жұлдыз сынды солбір арман қыздың асыл өңін жарты ғасыр – елу жыл бойы сол әуелгі қалпында, өзіне де белгісіз бір төзімділікпен жадында өшірмей, сақтап келген беріктігіне қайран қалды. Өміршең елес әлі өлмепті. Ұмыт болмапты. «Жан құмары тозбайды екен-ау?!» деді қарт көкірек қарс айырылып. Өзегін бір өкініш тырнап, өңешін өрледі. Өзін аяп кетті. Әлгенде, сай аузына барып тоқтағанда, ең болмаса бергі аузынан кіріп, көне қыстауларының ескі жұртын болса да көріп кетейін деп бір оқталып, соңынан атының өзінен-өзі үріккен оқыс қылығын жамандыққа жорып, ары бармай қалып еді, соған енді «Қап!» деп сан соғып келеді. Қайта баруға тағы батпай, қашықтан қарай-қарай алыстай берді. Сөйте-сөйте жолында жөңкілген ақжайқын шидің шетіне ілініп, бірте-бірте ақбоз алқапқа суғына сүңгіп, жұтылып бара жатты. Алайда, қозғалып кеткен көңіл айдынының ақжал толқындары көпке шейін сабасына түспей, шайқала толқып, толастамай тұрды.

	Ойлап отырса, миқанаты мол ұзақ ғұмырында жоғалтқан нәрселері аз болмапты. О баста маңдайына солай жазылса, лажысы қане? Бірінен бір, екісінен екі айрылып, жүре беріпті. Ал, солардың алғашқысы сөнбес жұлдыз Сырғалы екен. Мәңгілік өкініш. Жарық дүниеде өзі жоқ, тек елесі ғана қалған таусылмас арман... Екіншісі – ұлы, Ұзақ. Жарық етіп сөнген мезеттік сәуле. Көкірегінде бейнесін ғана тастап, зым-зия болған ғайыптың құсы. Өзегін өртеген күйік... айықпас дерт. Бірақ, солардың бодауына, бәрінің төлеуіне келгендей сезілетін жалғыз асылы, қалған өмірінің алданышы – таяуда ғана көз жазып қалған ең соңғы жоғынан... кісің үмітті. Ол – осы жүрісінде шаршамай-талмай іздеп келе жатқан Мысықкері. Жоғалды дегеннен Құдай сақтасын, көзі көріп, басына ноқта салмаған соң айтқаны ғой, болмаса табылатынына, аздан кейін-ақ кісінеп алдынан шығатынына сенімді. Алла сенімнен айырмасын! Сол үмітінің бүгін қайдағы бір қиян шетке сүйреп, Көпжасардың бұлағына әкеліп, қай-қайдағысының қоламтасын көсеп, қайғысының тағы қоздап кетуіне себеп болғанын көрмейсің бе! Дегенмен, аты есіне түскен мезетте тосын серпіліп, аздың алдындағы мұңлы қалпынан сытылып шығып, бар көңілсіздікті артында қалдырып, аңсарын тағы алдына аударып, ілгері тепектеп кете берді.

	– Рас, қысыр қиялға беріліп кетіп, о құрғанды ұмытыппын ғой, әуелі, – деді бастапқы жол мақсаты жадына түскенде еріксіз езу тартып. – Көне жоқты қайтем, алдымен бергісін тауып алайын да, әкелі, – деді соңынан.

	Айтқандай-ақ, ойына Мысықкердің оралғаны сол, бағанадан санасын сапырылысқа салып, сансыратып кеткен сан сапалақ сезімдер бірте-бірте сейіліп, қайта барып тұңғиыққа батты да, орнына жаңа бір ынталы ыңғылдар келіп қонақтап, алғы тарапқа ынтықтыра түсті. Арттағыға көп аялдатпай, ылғи да алға қарай сүйреп әкете беретін өмір-ай десеңізші!..

	Ат үстінде келе жатып сол қолының сыртымен аузын басып, есінеп қойды. Шаршап қалғандікі ме, одан ары ештеңе ойлағысы келмеді. Түкке зауқы соқпай, үнсіз ырғалып жүріп отырды. Сәлден соң тақымының ашығанын сезіп, «көп атқа мінбегендікі» деді күбір етіп. Ұзақ әрі күдір жолда қайраты қожырап, қажи бастаған тәрізді, астындағы жалдас торының бағанағыдай емес, жүрісі сәл қатқыл білініп, жайсыз тұйылды. Жүріп өткен жолында үкілі басты ұзын шилер өндіршегін созып, шаужайын сипап, шалғайына жармасты. Кейбір тәпелтектері үзеңгі бауының астына еніп, артында сүйретіліп қалып жатты. Аз болмаса, майда алақанымен әжім шиырлаған айғыз бетін аймалағандай еді.

	Астындағы ат тосын қорс етіп бір жағына қарай жалт берді. Соның арасында ұйый қалған ішкі бір тыныштықтан жаны жай тауып, тынып келе жатқанда кезекті рет түсіп қала жаздап, әрең оңшалды. Мамыражай күйін көкке ұшырған жексұрын жылқының мына сүйкімсіз қылығына ит жыны келді. «Ой, көксоққан неме, албасты көрініп келе ме көзіңе?» деп қолындағы қамшымен қақ маңдайға тартып кетті. Төбесіне төпеш тигенде тұмсығын бір жағына қарай жасқаншақтай көтерген жаңғалақ ат және бір сүрініп кетіп, бүктеліп барып әрең түзелді. Іле оның да сыбағасы да дайын тұрған шығар дегендей тұра қалып, құлағын жымыра, секеңдетіп басын тағы алып қашты. Бірақ, бұл жолы қол көтерген жоқ. Назарын әлдене күдікпен төменге аударды. «Тышқан! – деді сосын күбір етіп, – Биыл бұл жақта көктышқан қаптап кеткен екен, қыс қалай болар екен?.. Мына байқұс жаңа содан үріккен екен ғой, жануар...»

	Талайға дейін жолынан мал кездеспеді. Тек бір ауық аяңдаған соң кішкене өзекке қарай еңістеп еді, сол арадан жусап жатқан бір үйір жылқыға кез болды. Тұяқ дыбырын естіген баршын биелер аунаған орындарынан қарғып-қарғып тұрып, дүр-дүр сілкінді. Сосын өз жайына кете барды маң-маң басып. Көпжасардың бұлағынан аздың алдында өріп шығып, аунап-қунап жатқан түрлері бар осында. Бәрі де жуас, сары қарын мама биелер екен. Қасына келген адамнан үркіп, үдірейген жоқ, ерен қылмаған күйлерінде маңқиып жөндеріне жүре берді. Шал да жолына түсті кешікпей.

	«Керат неге осы жылқылар құсап жарқ етіп алдымнан шыға келмейді екен? –дегенді ойлады былай шыға бере жаны кейіп: – Жоқ әлде... келесіден кезіге ме? Неге сонша алыстап кетті екен, көксоққан? Адамды сонша сандалтып. Әттең бір табылсаң... көрсетер ем көзіңе, иесінен безгеннің қандай боларын!.. Ой, ес жоқ, қаңғыбас! Сенің бүйткен ақылыңа болайын. Мынау кәрі еді-ау, жалғызілік еді-ау, қыс болса келіп қалды-ау демей, сонша ұзап кеткенін қарашы. Есейіп, ес тоқтатар жасқа келгенде ақылынан адасып, келмей қалғанын көрмейсің бе бұның! Кісіні сонша тентіретіп... » Сәлден кейін тақымындағы жалдас торының салпия құлап, самырқау қимылдап келе жатқан қос құлағына көз қадап келе жатқанын аңдады.

	– Е-е, бұл байқұс та арыды, – деді артынша әлгінде сүрініп кеткеніне бола ашуланып, төпештеп алғанына өкініп. – Оңай дейсің бе? Ет пен сүйектен жаралған мал, таңертеңнен бері жөндеп нәр де татқан жоқ – болдыратын уағы болды, сүрінбеген де қайтеді?.. Қайта шыдады. Басқа бір анау-мынау ат болғанда, баяғыда жолда қалдырар еді. Бұл төзді. Тасөткел деген оңай жер ме, Құдай-ау... – Әлдене есіне түскендей шұғыл басын көтеріп, жан-жағына қараған. Өзінің қай тұсқа келіп қалғанын мөлшерлемек еді. Жоғары-төмен көз жүгірткен соң, таң атқалы аузынан тастамай жүрген мегзеулі жеріне де жетіп қалғанын байқады. Бір жақ қапталда жарысып келе жатқан тау сағасына барған сайын жақындап, жанаса түскенін көріп, Тасөткелге де онша алыс қалмағанын байыптады. Атының басын тартып, тура шығысқа қарай салды.

	Содан көп өткен жоқ, қалың қырқаның еңістей келе кең жазыққа құдия барып, шорт үзілген жеріндегі биік қабақтың жиегінде тұрды. Сонда ғана Тасөткелдің тақ желкесінен тесіп шыққанын білді. «Е, бұл жерге де жетіп жығылған екемін ғой, – деді ішінен күбір етіп. – Әлгі көксоққан қай бұрышта жүр екен, тойымы кетіп?» Ылди етектегі ен жазыққа – неге екені белгісіз, әлдеқашан Тасөткел аталып кеткен осы бір қара сулы, саздауыт өңірге еміне қарады. Аспай-саспай тұрып, көз жетер жеріне дейін түк қалдырмай түгел сүзіп шықты. Жоқ. Назарына ештеңенің қарасы шалынбады. Мысықкер ғана емес, тігерге тұяқ қалмапты таяу маңда. «Қырқаға шығып кеткен болды, – деді соңынан өзінеөзі құлақ қағыс жасап. – Су ішіп болып, өрге, өріске шығып кеткен болды». Қозғалуға асыққан жоқ. Қарашығын сонау бұлдырап жатқан бұлыңғыр алысқа дейін бұйымтайсыз қадап біраз тұрды.

	Бағана, түс әлетінде осы тектес секіртпе қыр басынан шола қарағанда кең жазықтың мұнарға жұтылған арғы шеті – тегіс текшенің Тәңіртаудың іргесіне барып тірелген шегін қуалай құлдап, төмен созылып жатқан қара жолақ – қалың тоғай енді мына тұрған қол созымнан қарауыта қалыпты. Мидай тегіс егіс даласының екі өңмені төмендеген сайып қабысып, бірте-бірте тарылып, жақындай түсіпті. Артынша қос сағаның иіле-иіле тоғысып, қосылып кеткенін көрді. Әлгіндегі қара жолақ – ну тоғайдың ара-арасын қуалап, шапқан аттай жұлқына аққан Текестің апшыған сарыны таяу маңнан құлағына еркін жетіп, іркіліссіз ұрылып тұрды. Қыбыладан баяу желпіп сызды самал есіпті. Екпінінің әлсіздігі болмаса, бет шарпыған зәрі өңменнен өткендей. Соны місе тұтпағандай сәлден кейін қарашаның қағыр желі тіпті де күш алып, одан сайын қатая түсті.

	Атының басын еңіс бұрып, өзі тұрған ұшпа қабақты қуалай құлдыды.

	– Егер, – деді сәл жүрген соң өз-өзіне дабырлай сөйлеп,– Оның осы маңайда жүргені рас болса, онда көп ұзаған жоқ. Түсте Тасөткелге суға түсті де, содан жаңа өріп, өріске шықты. Аса алыстай қоймады. Осы маңда жүр. Әуелі, мына бір алдынғы жырадан кездесіп қалып жүрмесін. Я, Құдай, оң жолыңды бере көр, Алла!.. – Жал үсімен желе жортып кете берді. Тағы да таусылып бітпес дәме жетелеп, ылди құлаған беті суатқа соғып, қарасудың аржақ-бержағын түк қалтырмай тінтіп шықты. Одан жоғары... қырқаға өтіп, ұзақ шиырлап, көп шарлады. Бірақ, кератын ешқайдан ұшырата алмады. Жоқ. Зым-зия. Барған жерінің бәрінен бір тілегі орын болмай, тұмсығы тасқа тиіп, жабырқап қайтып отырды. Соған қарамастан, азаннан бері айта-айта өзі де әбден беріліп алған кәміл нанымынан, атым табылады деген күдіксіз иланымнан айныған жоқ. Сеніміне еш селкеу түспеді. Тауы шағылып, тауаны қайтса да, көңіліне қандай да бір суынудың сумаңы қашпады. Соның арқасында, тағы біразға шыдар шама танытып, мығым жүрді.

	Аздан соң үлкен бір дөңнің ұшар басына көтеріліп тізгін тартты. Жан-жағына қыдырта көз салып, үңіле шолды. «Бұл иттің малы қайда кетті?» деді сосын өзіне өзі сауал тастап. Бұл сұрағына жауап таба алмай аз-кем бөгелді. «Жоқ, әлде... ана көрініп тұрған Сабаздың сайына кетіп қалды ма?». Сол сәт өзінің алыста мұнартып, аңқиып жатқан Сабаздың сайына қадалып тұрғанын аңдады. Жанары жарқ етіп қуанып қалды. «Рас, ә! – деді сосын жаңағы ойын одан ары жалғап.– Ол құрған сол Сабаздың қорасынан шыққан мал болып жүрмесін... Әлгі атақты шыбар айғырының үйірінен... кілең жүйрік пен жорға шығушы еді... Әй, ол сол арадан шығып, сонда кетіп қалған болды жер тартып. Сөз жоқ, сонда кетіп қалды. Басқа қайда барады қаңғырып?..

	Көз ұшынан көрінген Сабаздың сайы – ертеректе Сабаз деген бай мекен еткен аңғар екен. Айтуларға қарағанда, Сабаз аса дәулетті кісі болмаған... бірақ, қолындағы ғайыптан біткен шыбар айғырының үйірінен жорға мен жүйрік мол шығып, мал иесінің атын талай елге мәлім еткен. Соған орай, оның есімін алыс-жақын жақсы білген... жұрт таныған дабыралы аты кейін қонысында қалса керек... әлгі әйгілі шыбар айғырының тұқымы ел арасында әлі бар екен дегенді ілгері бір құлағы шалып, шын болып шығуын тілекші болып еді... енді, мына қисынның сондағы қыдырма сөзді айна-қатесіз расқа шығарып тұрғанын көрмейсің бе. Тіпті, өзінің Мысықкері де сол үйірден шыққандай... мақтаныш емес пе.

	Шал өз ойын өзі дұрысқа шығарып, қашанғы қалауы орын болғандай қуанып аз тұрды. Ішкі ыңғылы да соған ауғанды. Ту алыстағы аңғар аузынан әлдебір сиқырлы ұшқындар тағы жылтылдап, өзіне қарай шақырғандай болды. Кешікпей сол маңға маңдай түзеп, жол таруға ыңғайланып, тізгін-шылбырын оңшады. Атын тебіне беріп, неге екенін өзі де білмей, тосын бұрылып артына қарады. Ауыл қарасы әлдеқашан көрінбей кетіпті. Недәуір қашықта қалғаны анық еді. Қайырылып, соңына көз салғаны қандай оң болған, сол аралықта балқыған темірдей өртене қызарып, шартарапқа алқызыл сәулесін шашып, әне-ніне батуға таяп, ұясына отырып бара жатқан кешкі күнді көріп, сасып қалды. Екі ұшты ой тартысында біразға дейін бір жағына шыға алмай, аңыра дағдарды. Сосын шұғыл шешіммен жүзін алып, шығысқа бұрды. Бұл оның бағытының да төмен, Сабаздың сайы тарапқа туралағаны еді. Әлі үзілмеген өліміші күдерін аяқсыз тастап, тайып тұруға дәті жетпей, енді бір жағынан, үйіне кеткісі келген ішкі ындыны сүйрей қашып әлгінде, қос айрылған екұдай хал кешсе, соңғы есепте бір шешімге келіп, бекініп тынып еді. Аллаға бір сиынып алып, тәуекел деп қайыққа мініп, үзеңгісін тебінді.

	«Енді түн болғанда артыма қайтып қайтем, – деді мана тұрған жерінен ұзай бере, өзін өзі бекемдеп. – Бәрі бір, үйге ертең таң ата жетем. Одан ырғалып-жырғалып қайтып келгенше тағы кеш батады. Өйтіп, бір істі екі қылғанша, бір түн ғой, өлмеспін, шыдайын... кетпей-ақ қояйын. Ертең Сабаздың сайына барып, атымды алып бір-ақ қайтайын. Өзім барып ұстап келмесем, өздігінен қайтар түрі жоқ о көксоққанның...»

	Ымырт үйірілгенше біраз жерді қаусырып, іңір кезінде алдынан кездескен тұйықтау бір ықтасынға жетім тізгін тартты. Атының демін алдыра отырып, қараңғының түсуін күтті. Бүгін өзінің жапан түзде жалғыз түнейтінін ойлағаны сол, «далаға қонғанша – молаға қон» деген ескі мақал сап етті есіне. «Бұл маңайда мола жоқ қой» деп қойды соңынан жан-жағына қарап. Мұнар ұйыған бұлыңғыр маңға зауал уағының қою тұманы зілдене төніп, шөгіп келе жатыпты.

	«Атым ертең табылады. Сабаздың сайынан сөз жоқ табылады» дегенді іштей қайталап айта берді. Суықтан ғой қорықпайды. Үстінде тұтас иықты алып жатқан дөңгелек бөлтіріскей жағалы қара сеңсең ішігі бар. Ұзын етегі тірсектен. Бір шалғайының өзі бір көрпе. Жылылығы – арасан.

	Сәлден соң көз байланған тұтаспа қараңқылықта қараң-құраң етіп, атын шідерлеп жүрді. Аз-кемнен кейін ши арасындағы әуелгі орнына қайтып келіп, белін босатып, сырт киіндерін тастап, жеңілденді. Тізе бүккен жоқ. Сол бойы барын салып, орын әзірлеуге кірісті. Андай жерде жатқан ерін әкеп басына жастамақ болып, көрпесін алып, жөндеп қойды. Тоқымдарын астына салайын деп арасын аша бере, «тоқымды жамбасқа төсемейді деуші еді» деп оны былай сырып тастады. Орнына аткөрпесін қойып, бүктеуін жазды. Артынан сонда бөксе басып, жаншығына қол жүгіртті. Темекі бұрады. Содан бір кезде дел-сал болған бойын жия алмай, отырған жерінде бір жағына қарай құлай кетті. Сілелеп, қатты шаршағанын сонда сезді. Көпке шейін ұйқысы келмей көзі жұмуы, көңілі ояу жатты. Дала түні жайсыз тиді. Бірақ, басқа не шара? Іштей мазасызданғанмен. сабырын сақтап жата берді. Бір кезде аздап қарны ашқандай болды да, бақытына жарай, ұзамай ұмытылып кетті. Оның орнына басқа бір ойлар келіп анталап, тынышын кетірді. Кемпірін ойлады. Үйінде кешкі шайын ішіп, сыртқа құлақ түріп, жападан жалғыз елеңдеп отырғаны, анда-санда дастарқанның шетіндегі нанның уағын алақанына қағып алып, одан аузына ыршытып салып, жеп отырғаны көз алдынан кетпей қойды. «Бұл қайда кетті деп, алаңдап отырған шығар, байқұс» деп күбір етті кешікпей. Содан бір уақытта есіне қорадағы өзін көрсе жапа-тармағай маңырап қоя беретін бес қойы түсті. «Жем-шөп берілді ме екен?» деді ішінен. Одан өріске ертең ерте өзі айдап тастаған сиырларын ойлады. «Келді ме екен?» деді тағы да бүлк еткізіп... Сәлден соң көзін төбеге тікті. Бозғыл, жүдау аспанда жұлдыздар жыбырлап, самсап қоя беріпті. Бұрын қол созымдай жақында жұдырықтай-жұдырықтай болып бадырайып тұрушы еді, енді алыстап кеткен сияқты, өлеусірей жанып-өшіп зорға көрінді. Ақшыл тозаң басып, сұрқы қашқан қылаусыз көктен үркерді қыдыра іздеп жүріп әрең тапты. Жамбасқа жаңа ауыпты. «Енді ұйықтау керек» деді өз-өзіне бұйыра сөйлеп. Сүйтті де бір жағына қарай аунап түсті.

	Енді бірде ол қалжырап, тұмсығынан шаншылып ұйқтап бара жатты. Соқыр тұманға сүңги беріп, әлгі бір кішкене мойнақты, одан өзінің сопаң етіп шыға келгенін, соны білгендей аржағындағы өзекте, жайдақ суатта жайылып тұрған Мысықкерінің басын көтеріп кісінегенін ап-анық көріп жатты. Бір ғажабы, аттың сыңғырлаған таныс дауысы құлағына жеткен жоқ. «Бір есептен ол да дұрыс болды. Әйтпесе, ұйқыны бұзатын еді» деді ішінен. Құмардай құнықтырған жарты өлік күйге шым батып кете берді.

	Түнде түс көрді. Түсінде әлдебір ұлан жызықта құйындай құйғып, жер танабын қуыра орғып келе жатқан Мысықкерінің таңғажайып шабысын көрді. Дәл өңіндегідей сүйініп, еңіреп жылап жатты.





