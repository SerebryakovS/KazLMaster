	Жұмəділ Маман

	Күмбезге түскен күншуақ





1




	– Кішкене кідіре тұрыңызшы!– деді мені аттандыра далаға шыққан «Қ» аудандық арыз-шағым бөлімінің бастығы Абдолла, кілт артына бұрылып. Мен жөн ғана басымды изедім, ол көп кешікпей қайта оралды. Қолындағы шеті қырқылып, маркасы жалбыраған сары конвертті маған көрсетіп тұрып:

	– Осы хат біздің қолымызға тигелі талай уақыт болды, иесін бұл маңда ешкім танымайды екен. Ел аралап көп адаммен кезігіп жүрсіз ғой, сіз бір көріңізші, əлгінде кеңседе көрсетейін деп отырып, тарс есімнен шығып кетіпті,– деді де қолыма ұстатты.

	Конвертке бажайлап қарасам, маржандай тізілген жазулары көзіме таныс сияқты көрінді. Хат соңына көз жіберіп едім, əдеттегі таныс адам емес, өзіммен кіндік қаны қайнасқан немере ағайымның аты-жөні мен мұндалап тұр. Тек мұндағы кемшілік «К» ауданын «Қ» ауданы деп адресін жаңылыс жазғандығы ғана.

	– Рахмет сізге!– дедім Абдоллаға, одан ары ақтарылып бірдеме деуге сабыр тағатым төзбеді. Хатты сөмкеме сүңгіттім...

	– Бұл кісіні танисыз ба?– деді Абдолла маған жабыса кетіп.

	– Танығанда қандай, əбден танимын. Алаңсыз болыңыз, қолма-қол тапсырам,– деп үзіп-үзіп сөйлеп мəшиненің есігін тез жаптым.

	Ұзақтан-ұзаққа созылған тау бөктеріндегі тас жолмен шығысты бетке алып зымырап келеміз. Қолымда жаңағы көне конверт. Кездейсоқ кез бола кеткен қуаныштан ба, қорқыныштан ба əйтеуір еріксіз төгілген көз жасымды жүргізуші жігітке көрсетпей, шыпылдаған терге қосып əлсін-əлі сүрте бердім орамалмен. Хатты ашқанша көңілім алабұртып, қиялым қиянға самғады. Қолым дірілдеп хатты ашып оқи бастадым:

	«Құрметті Тілеуберді мұғалім, партиямыздың өткендегі обалды, нақақ істерді қайтадан адақтау белгілемесіне сай, сіздің «оңшылдыққа бейім» деген жалалы қалпағыңыз алынып тасталды. Осы ұқтыру қолыңызға тиісімен мектебімізге қайтып келіп, өзіңіздің бұрынғы өткен физика мен орыс тілі сабағыңызды жалғасты өтуіңізді ұқтырамыз. Қалған нақтылы істерді мектепке келгеннен кейін түбегейлі шешім етеміз. Бала-шағаңызды паспорт столдағы тізімнен шығарып өзіңізбен бірге ала келіңіз. «Д» аудандық оқу-ағарту мекемесі, 1981 жылы 26 шілде» деп жазылыпты хатта.

	Баданадай ірі əріпті, қызыл таңбалы қысқа ғана осы хат мені жиырма неше жылдан бергі жігерімді құм қылып, үрейлі құзға итерген итжығыс күйден селт оятты. Содан кейін желді күні ұясынан аударылып, ақжал толқынды айдынға құлаған ақүрпек балапан шырылдағандай күйге түстім. Мəшиненің терезесінен алысқа көз жібердім. Бұйраланып жатқан жолбарыс жонды таулардың бəрінен биіктеп, сəлделі сарабдал əулиедей Қабанбай шоқысы ереуілдеп тұр. Екі жағымда қалып бара жатқан құла даланың бел-белестері түгел таныс. Гүрілі құлақты тұндырып, ақ көбігін буырқана аспанға лақтырған Қас өзені долдана ағып жатыр. «Туған жердің топырағына табаным тимегелі қаншалаған жылдар өтті екен?» деп ойладым іштей.

	Бармағымды басып санасам он алты жыл заулап өте шығыпты. Алты жылдық аласапыранда туған елден там-тұмдап хат-хабар алып тұрғанымен, он жылдық ойранды тұста «балапан басына, тұрымтай тұсына» дегендей күй кешті бұл ел. Сол тұстағы сұрапыл дауылда қаншама бəйтеректер тамырымен құлап, жасыл шыршалар бапсыз өртенді деші?! Сүркейлі сол жылдарда қалам ұстағандар қағылып, еңселілер еңкейіп, қоғамдық байланыс қорқынышқа айналды, біреуден біреу қарадай үркетін өгейшілік орнап қалған. Ал, ауылдан айшылық алыста жүрген маған хат жазуға кімнің дəті барады. «Байтал тұрмақ бас қайғы» дегендей, ол тұста менде де ел-жұртты ойлайтын күй де қалмап еді. Шындықты батыра айтатын халық ақыны Медеубай қарияның: «Он жылдық ойранды мəдениет зор төңкерісінде кімнің сан мүйіз серкесі сау қалды дейсің, қарағым?!» дегені не деген тауып айтылған сөз.

	Жүйткіп келе жатқан мəшиненің кібіртіктей қалуы ойымды кілт бұзып жіберді.

	– Ағай, мына аша жолдың қайсысымен жүреміз?– деді жүргізуші жігіт екі бағытқа кеткен айырық жолға кезек-кезек қарап. Сол жақтағы борпылдақ жолда шаңды аспанға көтеріп, қиқалаңдаған трактор кетіп барады. Үстінде өңкей ақ тақиялы адамдар отыр. Бұл өңір бұрынғы Қарадала деп аталатын қалың сасыр мен жабайы апиын биік өсетін елсіз жазық еді. Енді бұған да қаптап жаңа тұрғындар қоныстана бастапты. Кезінде бұл жерде өсетін жабайы апиынды жергілікті адамдар «илан» дейтін. Оның сүтін сауып жел-құзды емдеуші еді. Өз көзіме өзім сенбедім. Баяғы жайқалған апиын мен сасырдың өзі тұрмақ қурай да көзге шалықпайды. Мен жүргізушіге бұрылып:

	– Бұрылма, тура жүре бер осы тас жолмен,– дедім қолымды алдыға сермеп.

	Шалғай жолда тəтті қиял, алаулаған арман елесі адамға жолсерік болатыны бар емес пе. Ойыма Тілеуберді ағайымның, бала кезімізде бəрімізге басқалқа болған Жамал апайымның жарқын бейнесі орала кетті.

	Тілеуберді ағай ертеде маған жазған бір жолғы хатында ескерткендей, 1950 жылдары Шынжаң институтының физика факультетін тəмамдап, артынан орыс тілі аспирантурасын бітіріп, енді Совет Одағына оқуға аттанғалы тұрғанда екі елдің бір егерінен оқуға бара алмай қалыпты. Одан кейін «Д» ауданына мұғалім болып барып, орта мектепте істеп жүргенде əлдебіреулерге: «əй, осы біздің жер ошақта болат қайнатып, Англияны басып өтіп, бүкіл дүниенің алдына түсеміз деуіміз – баяғы Жолымбет атамның сынған айыл басын майбақырда қорытқанындай, айран мастық іс болар ма екен?!» деген əзіл-шыны аралас жалғыз ауыз сөзімен-ақ зор секіріп ілгерлеуге1 қарсы, оңшыл болып, өзгерту майданына бір-ақ айдалыпты. Екі жылдан кейін бұрынғы мектебіне қайта келіп сынақ ретінде істетіп жатқанда шекарадағы елдің шетке қашу оқиғасы туылып, орта мектеп есігі жабылып қалыпты. Сонымен саяси күрестің салқыны тиген Тілеуберді бастаған бір топ мұғалім тағы да Еміл коммунасына барып, еңбекпен тəрбиеленуге бұйырылыпты. Ашық ойлы, ары таза азамат Тілеуберді мұндай желкелеуге бірден көне қоймапты. Ақыры «у ішсең руыңмен, адассаң атыңа сен» дегендей, қызмет рəсмияттарын ауыстырмай-ақ, жалғыз жапырақ қағазбен туған елім қайдасың деп бір-ақ тартыпты ауылына...

	Жамал апайым да көзі ашық, көкірегі ояу адам еді. Ол сонау Шың Шысай дəуірінде Совет Одағынан енген мəдениет пен оқу-ағартудың себелеген жауындай болмашы себебімен төртінші кластық мағұлматқа ие білім алыпты.

	Қашан да адамның жас шағында көрген-білгені беделін жоғалтпай өз бояуын сақтайтыны бар емес пе. Менің жеті-сегіз жастағы ойын бала шағымда Жамал 16-17-дегі толықсыған қыз болатын. Ақша жүзі албырап, тілерсегін соғатын қос бұрымы тал бойына құп жарасушы еді. Мектеп көргендігінен болар, кестемен өрнектен қолы босай қалса, кітаптан бас алмайтын. Естігендері мен оқығандарын тамылжыта əңгімелегенде барлық балалардың аузы аңқайып, сілекейі шұбыратын. Жазды күні басына үкілеген зерлі тақия, үстіне кестеленген қос етекті ақ жібек көйлек, оның сыртынан қынай белін қымтып тұратын қызыл күрең камзол киетін. Омырауындағы күмістеген түймелері мен шашақты шаш-бауына таққан қозы-қоңыраулары сыңғырлап, қыз салтанатын асырып тұрушы еді. Ал қыс күндері үкілі құндыз бөрік, көк барқытпен тысталған, сыртынан зерлі белбеу таққан түлкі ішік, тік өкшелі жылтыраған құрым етік киетін.

	Кезінде ел ішінде əділ, адамшылығымен абыройы артқан марқұм атамыздың тұңғыш немере қызы болғандықтан ба, жоқ өзінің аруға біткен нəзік сезім, ибалы мінезінен бе, ол жағы маған белгісіз, əйтеуір Жамал апайыма бүкіл ауылдың үлкен-кішісі жапырыла құрмет, ізет білдіруші еді, балалар жағы ақ тəте десе, үлкендер жағы Жамаш-Жамаштап атын ауыздарынан тастамайтын.

	Қыз деген ауылға қонақ емес пе. Сол ақ тəтеміз бір кезде алыстағы біреуге ұзатылатын болды. Бүкіл ауылдың салауатты қариялары мен əз аналары түгел жиналды. Оларды Жамаштың əкесі «ат берсең ауылыңмен, адам берсең аймағыңмен» дегенді ұстанып, қариялардың батасын аламын деп шақыртқаны белгілі. Ауылдың төрт көзі түгел толықтанғаннан кейін, апасының қырма төсегінде отырған Жамал апай кенеттен жомарт жұртына шағынғандай:

	– Ардақты аталарым, ғазиз аналарым, айтар өтінішім бар сіздерге: жасымнан ханға балап өсірген қарлығаштарыңыз едім, бүгін мен өз басыма еркіндік тілеймін. Мені қанша зорласаңыздар да өлмей тұрып Обыр байдың жарымес ұлына еріксіз маталғым келмейді. Егер қалың малға қызықсаңыздар, қыз деген атымды өшіріп, өмір бойы өз малдарыңызды бағатын, отпен кіріп, күлмен шығатын қара табан құлдарыңыз болайын. Мені аяңыздар, мынадай зорлықтан, қорлықтан құтылдырғайсыздар,– деп налыпты ботадай боздап. Сонда текті немере қыздарының күйіп-пісіп шағына айтқан тілегіне сай сүйегі сырқыраған ақ жаулықты əз аналар Жамашты құшақтап зар жылапты. Бұл тосын ахуалдан аң-таң күйде қалған ақсақалдар күбір-сыбыр болып жатқанда, Егінбай деген қарт ақын қолына шолақ домбырасын алып, тесіле қарап отырғандарға термелей жөнеліпті:



	Тəрбиелі бала жасынан,

	Талаптыға ой табылар...



	– дей келіп «Иллаһи əмин» дегенде үйдегі отырған қариялар алақан жайып:

	– Бердік батамызды, қарағым, бет алдыңнан жарылқасын,– деп бет сипапты. Міне сол Жамаш кейін ел ішіне аңыз əңгіме болып тарап, азаттық арайында дала қыздарына үлгі тағылым болды. Əлен деген жігітпен көңіл қосып отау көтерді. Текті жезде ағамыз Əлен алғашында Шығыс Түркістандағы «үш аймақ төңкерісінің» офицері, кейін аудандық үкіметте көрнекті басшы, мал шаруашылық маманы болған.

	«Көрмегелі көп жыл болған осындай ғазиз туыстардың ендігі халі нешік? Олар қандай күйде жүр екен?!» деген ойлар мені жол бойы мазасыздандырып келеді...





2




	Жусаны сарғайып, жуасы сола бастаған Бестамақ жер аты кезеңіне күн еңкейе іліндік. Оң жағымыздағы Тəңіртау сілеміндегі қалың қарағайдың иегінің астынан аудан орталығының ақ шаңқан үйлері көрінеді. Бүкіл аңғардағы етегін кең жайған құла даланы оюлаған өрнектей көк орман бүркеп тұр. Шығыстан батысқа созылған арналы өзен ширатылған ақ күмістей жалт-жұлт етіп күнге шағылысады.

	– Ағай, мотордың суы қайнап кетті, суға қалай барамыз?– деді жүргізуші жігіт мəшинені кілт тоқтатып.

	– Азырақ суытып ал, онан соң алдымыздағы анау қаратұмсықта Жайылма деген өткел бар. Соған бұрыламыз,– дедім алдыңғы жаққа көз жіберіп.

	Жайылмаға да жеттік. Жайылма баяғыдағыдан мүлде өзгеріп кетіпті. Ондағы тай шаптырым жерге жайылып ағып жататын жылымық өзен қазір ортасын құм-қайран басып, екі жағасында жылауықтай жылтыраған көлшіктер қалыпты. Жағаға келіп тоқтай қалдық. Жадағай батпақты судан бір табын сиыр азан-қазан мөңіреп өтіп келеді. Бір топ қара борбай бала жалаңаштанып алып, өткелдің жоғарғы жағында алысып ойнап жүр. Олардың ішінде ересектеу біреуі ешкінің асығындай ілмейген əлжуаз бір баланы көтеріп апарып, судың тереңдеу жеріне сүңгітіп жіберді. Суға тасталған бала сəлден кейін аузы-мұрнынан көбік шашып, шыңғырып шықты. Қалғандары мəз-мəйрам күлісіп жатыр. Оның ішінде айбақ-сайбақ бір бала тебініп тұр:

	– Өл, өл, жетім шабақ, жетім шабақ!– деп шұрқырап қаша жөнелді. Кейбіреулері қайырылып келіп «жетім шабаққа» жабылды, балшық пен тас жаудырды. Жаным төзбеді. Орнымнан тұрып, бейшара бала үшін арашаға аттай бергенімде топты сиырдың соңынан ерген ұзын мойын, мосқал адам көлденеңдеп келіп, сапылдап сəлемдесе қалды. Астында арық шабдар ат, тақымында солқылдақ сойыл, шолақ қонышты резеңке етігінің тұмсығынан жуан башпайы іннің аузындағы кесірткедей жылтыңдап көрініп тұр. Пысынап терлеген бетін күсті алақанымен сүрте бергендіктен бүкіл бет-аузы қожалақтанып кетіпті. Бейнесі адам танығысыз. Тек сарғыш көзі күлімдеп екі саусағын шығарып темекі сұрағандай ишарат жасайды, мен оған темекі бердім. Ол темекіні құшырлана бір-екі сорып алды да, тақымындағы сойылды лақтырып жіберіп, желқомдап ерттеген жауыр шабдардың қабырғасын қайыстыра жерге түсті. Мен əлгі жаққа бұрылдым, екі көзін сығымдап, өксік ата жылаған, дене бітімі құрттамыштай «жетім шабақ» бізге таяп қалыпты.

	– Ей, бала, бері келе ғой,– дедім жалаңаш балаға жаным ашып. Ол маған үдірейе қарады. Аппақ тісінен басқа бүкіл денесі балшық, бейне тас мүсін тəрізді. Көзі боталап, беті айғыздалып тұр.

	– Келе ғой, мен ана тентектерді келістіріп, суға салып қазір соғамын,– дедім де жүргізуші жігітке мəшинеден алма алдырдым. Бала тартыншақтай қасыма келді. Келді де мен берген алманы апыл-ғұпыл жей бастады. Мен одан:

	– Кімнің баласысың, жасың қаншада?– деп сұрадым бетіне бажайлап қарап.

	Жалаңаш бала маған қарап та қоймады. Қолындағы алманы торғай түткен аш қырғидай тістелеп, айналасына жаутаңдай қарап-қарап қояды.

	Бала жеген алмаға аузының суы құрып, өмешегі үзілердей болған сиыршы сөзге араласты.

	– Бұл бір панасыз бала. Анау суда жүзіп жүрген сүмелектер мұның киім-кешегін тартып алып, суға ағызып тəлкек қылады. Тіпті олар бұл баланы «жетім шабақ» атандырып жіберді. Шын атын мен де білмеймін. Нағашы атасы осында салданған ауру. Анда-санда сол үйге келіп-кетіп жүреді. Туған шешесі есалаң екен. Ол ар жақтағы апайының қолында тұрады дейді. Елдің айтуынша мұның əкесі «сасық зиялы, екі жүрек, қара жіп» болып күрессын-өзгерту барысында өліпті,– деп баланың жайы мен атышулы «Мəдениет зор төңкерісінің» бірталай қыры мен сырын сыдырта жөнелді сиыршы.

	Жалаңаш бала сиыршы шалдың сампылдаған сөзіне құлақ асқан жоқ, алманы құныға жеп əлі қалтиып тұр.

	– Əй балам, сен сонда кімнің баласысың?– деп мен баланың маңдайынан сипап еркелете тағы да сұрадым.

	Ол басын көтеріп, менің бетіме тесіле бір қарап алды да:

	– Ақ тəтемнің,– деді күмілжіп.

	– Ақ тəтең қайда?

	– Ауданда.

	– Ақ тəтеңнің аты кім?

	– Ақ тəте.

	– Атаңның атын білесің бе?

	– Атам өліп қалыпты.

	Жаңағы сиыршы айтқан деректерден талай жіп ұшын ұстағандай болып едім. Енді біржолата үмітім үзілгендей дал болып, қолымдағы темекімді лақтырып жіберіп, гүрс етіп жерге отыра кеттім. Жерге түсіп бықсып жатқан темекіні қағып алып, бұрқылдата бір сорған сиыршы маған таяп келіп:

	– Кəдіреке-ау, ашуланбаңыз. Оның əкесі елден естуімше осы жоғарғы жақтағы кім еді, əлгі... əлгі... бұрын Қарасу деген жерден үлкен диірмен, завод салдырған, рау ағаштан бояу жасап, сиыр, жылқы терісінен қызыл-сары көн шығарған, бау-бақша егіп, мектеп, сарай салдырған киелі кісінің немересі дейді,– деп тоқтатты сөзін.

	– Əкесі қайда екен сонда?– деп мен енді сиыршыдан анықтап сұрадым.

	– Əкесі «күрес-сын-өзгерту» кезінде өліпті дегенді елден естігенмін,– деді сиыршы сөзін қайта жаңалап.

	Сиыршының «əкесі өлген» дегенін естіген бала жұлып алғандай:

	– Жоқ, менің əкем өлген жоқ, Үлкешəйге кеткен! (шағарға) – деп шаңқ ете қалды бажырайып.

	– Онда əкеңнің аты кім айналайын,– деп тымырсық қараңғыдан үміт ұшқыны жалт еткендей жалаңаш баланы бауырыма тарта бердім мен, ойым əлем-жəлем болып.

	– Əкемнің аты Тілеубейді,– деді ол көзі жасаурап.

	– О, айналайын құлыным-ай!– деп есім аударылып барып, қайта жиылдым басым шыңылдап.

	Жүргізушіні жұмсап, үлкен сөмкемді алдырдым да, жортқаныма жетіп, жоғалтқанымды тапқандай жалаңаш баланы суға қарай ала жөнелдім. Өксіп отырып, баланы жуындырып, ауылдағы балаларға арнап алған базарлық киімдеріммен киіндірдім. Сонан соң мəшинеге отырғызып жүріп кеттім. Оның қуанышында шек жоқ. Албыраған сəби жүзі құбылып, екі көзі ойнақшып келеді. Мен оны алдыма аялай отырғызып, мыналарды сұрадым:

	– Атың кім, əкем?

	– Атым Нұйжан.

	– Ақ тəтеңнің үйін білесің бе?

	– Білем, ауданда.

	Біз аудан орталығына жете бергенде менің астан-кестен болған қиялыммен қабысқандай алай-дүлей жел тұрды гулеп. Нұржанның жол бастауымен ақ тəтесінің үйіне біз келгенде ымырт үйіріліп қалды. Ала көлеңкеде үш-төрт адам жел жұлмалап ала қашқан бір арба шөпті асығыс-үсігіс қораның төбесіне шығарып жатыр екен.

	– Анау жиде тұйған, басында ойамайы бай адам менің ақ тəтем, басқалайы балайы, шөп жинап жатқан Жақай деген айбакеш,– деп Нұржан бəр-бəрін де таныстырып үлгерді бізге.

	Амандасуды кейінге қалдырып, жүргізуші екеуміз екі баланың қолындағы айырды ала салып шөпті түйреп-түйреп лақтырдық төбеге, орамал салған əйел маған көз қиығымен бір қарап:

	– Ой, тілеуіңді бергірлер, жас келсе іске деген осы ғой, мен тамақ қамына кірісейін,– деп үйге кіріп кетті. Едəуір көтерілген көне маяның үстіне бір арба шөп əп-сəтте төбелене шығып, шошайып орын алды.

	Төбеге жиылған шөпті дөңбекпен бастырып, арбакешті аттандырғаннан кейін, үсті-басымызды қағып үйге кірдік. Бағанадан бері мəшиненің ішінде ойнап отырған Нұржанды қолынан жетелеп алғанмын.

	– Амансыз ба, ақ тəте!– деп ұсынған қос қолымды Жамал апайым бірден ала қойған жоқ. Тосырқаған пішін байқатып, буалдыр тартқан күңгірт жанарын алақанның шетімен сүртіп алды да, одан Нұржанға аударды көзін. Онан кейін маған қадала қарап алды да, құшағын жая, зарлап келіп бас салды. Толықсып жатқан тұманды ойдан бірден қотарылып шыққан зарлы əуен, запыранды жылау өне бойымды шымырлатып, ет жүрегімді езіп барады. Ол мойыныма асылып тұрып, талай жылдардан бері ішіне шемендей байланған дертін зарлы жылаумен төгіп жатыр, төгіп жатыр:



	Мінгендей атым су жорға,

	Еңсемді алам тік зорға.

	Топты жас бала қалды ғой,

	Маңдайдағы қу сорға.



	Сағынып бəрін шөлдедім,

	Шөлдесем де өлмедім.

	Мен жыламай кім жылар,

	Топырақ болды көргенім.



	Бозінгендей боздаған Жамал апайым егіліп жылаған сайын еті қашқан екі иығы бүлкілдеп, құшағымнан төмен сырғи берді. Мен оны жан дəрмен жабыса сүйеп, төр үйдегі жұмсақ орындыққа апарып отырғыздым.

	Бүлдіршіндей қара домалақ қыз бала жез құманын қолына ала салып, қолымызға су құйды. Жамал апайым додаланған самай шашын түзеп, жұқа ақ жаулығын басына қайтадан түзеп тартты. Жасқа шыланған жанарын бет орамалымен сүрткіштеп, өзін біршама түзеп отырды. Мен де сағыныштың ыстық жасы үйірілген көзімді апайымның ескірген өңіне қадап отырмын.

	Жамал апайымның ақ құба жүзінің əжімі көбейіп, шашы бурылданып кетіпті. Денесі еңкіш тартып, екі ұрты солғын көрінді көзіме.

	– Ал, ақ тəте, аман-есен жүрсіз бе?– дедім мен өксік аралас дауысым жарықшақтана.

	– Е, шырағым, көкем-ай, сұм заманның ыстығына күйіп, суығына тоңдың ғой сен де. Əйтеуір сұрапыл дауылдан сүрінбей өтіп, аман-есен келдің бе қарғам. Жаңа Нұржанымды жетелеп есіктен кіріп келгеніңде жазықсыз жаланың құрбаны болған Тілеубердім қайтып келгендей, есім аударылып барып зорға түзелдім. Келші бері, сағындырған маңдайыңнан иіскейін,– деп ыстық құшағын жайды маған. Мен де апайымның мейірлі құшағына құлай бердім.

	Біз ортаңғы үйдегі сəкіге шығып жайғасып отырғанда далада қалған жүргізуші жігіт пен балалар да үйге кірді.

	– Кел, Нұржан, екеуміз алдымен таныстық қой,– деп Нұржанды оң тіземе отырғыздым.

	Дастарқан жайылып, шəй құйылды. Қаймақты, қызыл күрең шəйді сораптап ұрттай отырып, Жамал апай ұзақ əңгіме сонарына ойысты.

	– Е-е, қарағым-ай! Қазір «ұры тонар пұлым жоқ, сайтан алар дінім жоқ» дегендей қалт-құлт еткен күйде отырмын міне. Дүниеде адамға ыстық ұясы өртеніп, шаңырағы шағылғаннан қиын қиямет жоқ екен. Мынау қақаған қыста Күлтөбеден жем іздеген торғайдай шұрқырап отырған қалың көгенкөз балалар ошағы шағылып, түндігі жабылған төрт жанұяның үсік шалған өркендері, маған қара тартып жиылған жетімектер. Əлен ағаң «бірге соққы беріп, үшке қарсы тұруда» (кері төңкерісшілерге соққы беру, капитализмге, буржуазияға, сасық зиялыларға қарсы тұру) көп қинау көріп, ақыры ақталғаннан кейін ауырып өлді. Мынау сол жағыңда отырған ұл мен қыз соның екі көзі. Ал анау қара домалақ қыз – сол ағаңның інісінің қызы. Ол інісі – Əлен ағаң жантүршігелік қинау көріп, ел алдында аспаққа асылып тұрғанда арашашы боламын деп қызыл қорғаушылармен айқасып, сол майданда сойылдан мерт болды. Мына отырған ұл бала – өзіңнің апайың – менің өзіме тете сіңілім Айжамалдың жалғызы. Мұның əкесі де аудандық соттың бастығы болып қызмет істеп жүргенде жүгенсіздер жағына бір түнде қолды болып, түрмеде демін үзді. Енді өзіңнің жолдан тауып əкелген Нұржаның мен анау шеттегі шикі өкпе тырнақтай қыз – əкесін бірі екі жаста, бірі іштей жатып жұтқан шұбар жыландар. Олардың шаңырағы шағылып, түтіні өшкеннен кейін бұларға бас қалқа боларлық аналары да үріккен торғайдай тозып кетті. Оһ, дүние-ай! Созақтатып не қылайын, Тілеуберді ағаңның Асыл деген аяулы жары бар еді, қазір есалаңдау болып қалды. Ол жеңгең осы күнде емханада жатыр,– деп бір тоқтатты сөзін Жамал апай. Бұл сəтте ол анау бір қатыгез жылдар сорлатқан жазықсыз жандар тағдырын жүйрік қиялымен бір шолып өткендей болды.

	Шəй ішіліп, дастарқан жиылғаннан кейін Жамал апай жем шашып асырап отырған «торғайлардың» беттерінен құшырлана сүйіп, арқаларынан аялай қақтым. Көңілі жабырқап, жаны жасып жүрген балалар жүздері жайраңдап, қуанысып қалысты. «Тұлпар дүлділдігімен, адам білгірлігімен» дегендей, ұзақ өмірдің балы мен уын бірге жұтқан сұңғыла Жамал апай сол күні түні бойы кірпік ілмей өткен-кеткенді жырдай қылып маған шағынды-ай келіп. Оның əңгімесінің соңында сүбһан алламды ұшыра айтқан «өлінің өсиеті өзімен бірге кетер» деген бір ауыз тəмсілі мені Тілеуберді жөніндегі жұмбақ сырлардың шытырман жолына жетелей берді.





3




	Сорабы ұзақ шаңды жолда ентігіп, салқын Сайрамның жадағай жағасына зорға жеткен жүк мəшине Талқы кезеңнің тағанына тұмсығын тірей тоқтады. Мəшине үстіндегі тозығы жеткен күлгін брезент астынан асыға шыққан айбақ-сайбақ жолаушылар айна көлге қатала қотарыла жүгірді. Көбіксіз көл сынапша сырғып, шымырлап жатыр екен. Елікше секіріп, ернеуге ең алдымен жеткен Тілеуберді басындағы жылтыр күн қағарлы қара шапкасын көк шалғынға лақтырып жіберді, үстіндегі сұр трикодан тігілген тік жағалы гимнастеркасын шешті де тұнық толқынға бас қойды. Мөлдіреген айнадай суда өз бейнесі ап-анық дірілдеп тұр, əншейінде жылтырап тұратын қою сарғыш шашы білтеленіп, торсықтай толық ақ сары жүзі айғызданып, құлағының ішіне дейін шаң-тозаң басып кетіпті. Үш күннің алдында жолға шығу əзірлігімен тазалап қырылған сақал-мұрты да көгеріп, баялана қалыпты. Ол кең жағалы, жеңсіз іш көйлегін де сыпырып тастап, белуарынан жоғары əбден жуынды. Онан соң шапкасы мен гимнастеркасын қағып-сілкіп, аяғындағы қара былғары бəтеңкесін көк шалғынға жарқырата сүртті. Сонан ол əп-сəтте Үрімші, Шəуешек қалаларындағы сал-сері күйіне келіп, басқалардан бұрын Талқының кезеңіне жаяу тартты.

	Санасы сан бөлініп, қиялы қиырларды шарлаған Тілеуберді екі мықынын таянып, Талқының кезеңінен Іленің көк зеңгір аспанына алыстан көз жүгіртті. «Апыр-ай,– деді ол күбірлеп, – бір кезде Таңжарық ақын осы кезеңнен қол-аяғы шынжырмен шырмалып, Үрімшідегі Шың Шысайдың қан сасыған тас түрмесіне айдалып еді-ау. Ал мен бүгінгі бейбіт өмірде бекерден-бекер жалалы ат қойылып, қорқынышты айдар таңылып, көк есекке теріс мінгендей күй кешіп, туған ауылға тартып барамын. Атам қазақ ежелден «жақсы ит өлігін көрсетпейді» деуші еді. Сонда менің кінəм не? Жағама жабысқан жалғыз ауыз сөз сол секірудің зобалаңына бола мұндай күй кешіп келе жатқаныма кім сенеді? Құлжадағы ұстаздарым мен сабақтастарыма не деймін?! Олар, ұзақ жыл оқып-тоқығаның қайда, баратын Мəскеуің қайда, қадір-құрметті ұстазың қайда?– деп бастыр-малата сұраса не бетімді айтамын?!»

	Тұс-тұстан миын қаумалаған ауыр сұрақтардың атандай салмағынан ары таза азаматтың жүйкесі жұқарып, белі бүгіліп кетті. Көз алдында жасыл шалғын, қара көк самырсын жапқан Кеңсай алқабы шыр айналғандай шым-шытырық болып барады.

	Бұл 1962 жылдың маусым айы болатын. Заңғар тау үстінен салқын самал есіп тұрса да Тілеуберді өз-өзінен қыстығып, денесін тер басып, қарадай ашуға булығып, ащы темекісін арт-артынан сорғыштай берді...

	Тілеуберді балдырған бала кезінде өзі оқыған Құлжа қаласында көп бөгелмеді. Келген күннің ертеңінде тозығы жеткен жүк мəшиненің қақ маңдайынан орын алды да, ойлы шұңқыр топырақ жолмен жүріп кетті. Астындағы орындығы, өз көрпе жастығы мен қара қапты сырнайы. Жол бойы қызық-қызық қиялдың небір тұңғиығына сүңгіп келеді. Ұшы-қиыры жоқ тұрлаусыз ойлардың жіп ұшын таба алмай сансырап келеді...

	* * *

	Арайлап атқан Азаттық таңының алғашқы жылдары. Түнімен себезгілеп жауған ақ жаңбыр таңертең басылып, Егізшоқы жайлауының биік шыңдарында үлбіреген майда тұмандар жөнкіле көшіп барады. Салмау-салмау қапталдағы бойшаң самырсындар бұйраланып, ақ қайыңдар баяу желмен сыбырласып тұрғандай. Төскейлерде төгілген маржандай қойлар, ауыл-ауылдың қасындағы топты жылқы, бие баулар, бұрала басып бие сауып жүрген қыз-келіншектер Тілеубердінің көзіне оттай басылды.

	Таңертеңгі шəйін жайлап ішкен Тілеуберді ауылдағы көңіл жыртпас ағайындарымен бірге қапталдан қарақат теруге шықты. Қыздар қолына əдемі қайың шелектерін алыпты. Тілеуберді қарақат терген қыз-келіншектерге араласып мəуелеп тұрған таңқурай мен қарақатқа сүңгіді де кетті.

	Бітік орман ішіндегі уылжыған қарақат пен таңқурай көздің жауын алады. Сайраған бұлбұлдың əсем үні, алуан құстардың сызылған əуендері сыңғырлаған назды күлкілерімен үндесіп жарасым тапқандай. Сылқылдаған тау бұлағы тарам-тарам болып төмен қарай жарысып жатыр.

	Қарақат тергендердің мəре-сəре күлкісін, сыңғырлаған əзілдерін етектен айғайлаған ер адамның дауысы бұзып жіберді.

	– Тілеуберді, ау, Тілеуберді! Сүйінші, сүйінші!– деп айналасын жаңғыртып самбырлап тұр біреу.

	Тілеуберді иығына қол артқан жас жеңгесі Күмістің қолын түсіре беріп, төменге қарай домалады. Сай тағанына жеткенде бір-ақ көрді, шақырып тұрған адам – немере ағасы Жарқын екен. Жетелеп келген торы төбел бестісін Тілеубердіге көлденең тартқан ол:

	– Шақырту қағаз келді. Үрімшіге оқуға баратын болыпсың. Таңертең жүрмесең үлгере алмайсың. Сондықтан, молда ағам сені асығыс шақыртты да, өзі Ақкүңгейдегі қамдау копирациясына кетті, жүрелік!– деп жітірмелетті Жарқын.

	Ертесі таңертең Тілеубердіні апасы Айша тəтті ұйқысынан əрең оятты. Көзін уқалап ашқанда алты қанат ақ үйдің төріндегі дастарқан үстінде ауылдың үлкен қариялары мен əз аналары түгел отыр екен. Алдымен Тілеубердіге əзілдей тіл қатқан кəрі жездесі, мұғалім Қасен болды. Ол Тілеубердіге күлімдей қарап:

	– Ей мырза, сендей елдің баласы он екі жасында отаудың шаңырағын көтеріп, отын үрлеп жатыр. Ал сен он жеті жасыңда Құлжадағы білім жұртын бітіріп, өлкеге аттанғалы отырсаң да Айша жеңгемнің омырауынан енді көзіңді тырнап ашқаның мынау. Тұр орныңнан, «ерте тұрған жігіттің ырысы артық» дегенді білмейсің бе,– деп дастарқан басындағыларды ду күлдірді. Бұл сəтте əжесі сөзге араласып:

	– Айналайын, ұйықтасын, өз үйі – өлең төсегі емес пе. Ботасы боздап, атасы бармаған алысқа барады деп отырсыңдар. Осы Тілеуім келгенше е, е, ей біз қайдамыз, құдай біледі,– деп сексеннен асқан əжесі Жамба қолындағы мақпал орамалымен көзін сүртті кемсеңдеп. Тілеуберді де тез киініп, ауыл ақсақалдарымен ертеңгі шəйді бірге ішті.

	Сол күні түс ауа ауыл болып ат ағаштың ар жағындағы көк жасанға жиналды. Буылған көрпе-жастық, тырсиған кілем қоржын атқа салынды. Топ ортасынан суырыла шығып, тобылғы асасын таянған Жамба əжей:

	– Иə, құдай оңдасын, Қызыр ата қолдасын, жорытқанда жолың болсын, жолдасың Қызыр болсын! Қасірет-қайғы қағыс қалып, бақытың баянды болсын, балам!– деп немересінің бетінен құшырлана сүйді. Содан кейін ақ дорбадағы ірімшік, құрт, қанттарын беріп, ауылдағы əжеңді сағынғанда, туған жеріңді көксегенде бетіңді сүртіп, иіскеп жүр,– деп өзінің көзін сүртіп жүрген жасыл мақпал қол орамалын Тілеубердінің қолына ырымдап ұстатты. Əкесі Асқар да ұлын қимастықпен құшақтап, кешегі қамдау копирациясына сатқан ат пен өгіздің ақшасын Тілеубердінің ішкі төс қалтасына өзі салып берді.

	Салтанатпен ауылдан аттанған бір шоғыр қызыл жартасты, қос өркешті Егізшоқының еңкейісінде оларды тосып тұрған боз балалар мен қыз-келіншектерге жетті. Олар да оқуға жол алған Тілеубердіні асыға тосып тұр екен. Ұзатылған қыздай шаралап қымыз ұсынып, ақжол тілеген кестелі орамалдарын беріп аттандырды оны. Тілеуберді қимастықпен арт жағына жалтақтап қарап келеді. Өзі саумал самалын жұтып, қойнауында асыр салып ер жеткен есіл дала барған сайын алыстап, көз ұшында қала берді, қала берді...

	Енді бір мезетте Үрімші қаласындағы Шынжаң институтының қызыл ғимараты елестеді. Физика лабораториясында тəжірибе көріп отырған оқушылар өздеріне қызық та, хикмет те болып табылатын тақырыптарды талқылап жатыр... Енді бір əредікте Тілеубердінің есіне орыс тілін үйренудің сəттері елестеді... Өстіп қалғып-шұлғып отырғанда мəшинедегілер дабыр-дұбыр ете қалды. Еңкейіп отырған Тілеуберді селт етіп басын кенет жұлып алғанда көзінен аққан жасы сырнайының қабын шылқылдатып жібергенін сезе қойып, қашанда ішкі қалтасында тұмардай сақталып жүретін, əжесі берген əлгі мақпал орамалға қол салды.

	Күн еңкейіп қалған, адамы шалаң, аядай бекетте үш-төрт жүк мəшинеден басқа қатынас көлігі көрінбейді. Тілеуберді сағатына қарап еді, сағат түстен кейінгі төрт жарым екен. Жалма-жан төрт бұрыштап буған жүгімен сырнайын, күрең былғары шамаданын, қомақты қол сөмкесін қан жолдың жиегіне тасып, бет-аузын қайта сүртіп, қағып-сілкінді. Сол сəтте сонау төменнен қаздай тізілген қалың арба көрінді көзіне. Ылғи төрт ат жеккен, резеңке доңғалақты ауыр арбаларға қап-қара тас көмірді толтыра тиеп, ұзын бишікті шартылдата сермеген қара қожалақ жігіттер отыр үстінде. Тілеуберді: «Əттең осылардың бірі біздің ауылдың жігіті бола қалсашы» дегенше болған жоқ, үшінші арбада отырған Айтмұхамметті сəңірейген мұрнынан тани қойды. Жүгіріп барып:

	– Ассалаумағалайкум, Айтмұхаммет аға,– дегенде, ол да «дыр-р-р» деп төрт атты табанда тоқтатты да қос қолын ала жүгірді:

	– Уағалайкүмсәләм, ой, Тілеубердімісің, амансың ба, жаным. Қашан келдің? Ой тәубә, мынаны қарай көр. Қарғадай кезіңде Егізшоқыдан өз қолымнан аттандырып едім, енді соқталдай жігіт болып кетіпсің. Отыр арбаға, молдаға да өзім апарып сүйінші сұрайын,– деп көпшікке көк шөбін жайып, ағынан ақтарылды ол. Арба жүріп келеді. Айтмұхаммет самбырлап әлі сөйлеп келеді.

	– Тамақ ішпеген шығарсың қалқам?

	– Жоқ аға, мәшинеден түскенім осы.

	– Жақсы кезіктің, қазір-ақ тамаққа барамыз.

	– Қалай, аға, ел-жұрт аман ба, өз бала-шағаңыз аман-есен бе?– деп Тілеуберді ауыл-аймақтың амандығын түгел сұрай бастады.

	– Аманшылық, әке, бәрі өзің көргендей. Кім бар, кім жоғын өзің бара көрерсің,– деп сөз аяғын жұтып алды Айтмұхаммет. Олар біршама жүргеннен кейін ығы-жығы бір құрылыстардың алдына келді. Айтмұхаммет бұл құрылыстарды нұсқап:

	– Мынау шойын қорыту заводы. Бұл баяғы Қажен имамның мешітінің орнына салынған. Осында біздің ары-бері өткенде тамақтанатын асханамыз бар. Олар бүгін де бізді ақ күзендей күзетіп отырған шығар. Құдай бұйырса құлаштап лағман создырып, сылқия бір тоямыз. Бұл да болса зор секірудің бізге берген сыйы ғой,– деп Айтмұхаммет кеңкілдей күлді.

	«Шіркін, көңіл көлдей тасып тұратын ауылдың ақ жарқын адамдары-ай! Төбеңді көргеннен-ақ ағынан жарылып, ақтарылып кетеді-ау! Қазіргі кейбіреулердей ішкі сырыңды тырналап, иісшіл иттей тіміскелеп отырмайды ғой» деп Тілеуберді Айтмұхамметтің ашық мінезіне сүйініп қалды.

	Арбакештер күйе басқан күс қолдарын кір сабынмен жуғаннан кейін, үстіне жарылған қамыс жабылып, қатарлап тізе салған үш тақтайлы үстелге жайғасты. Тілеуберді сөмкесін ақтарып:

	– Ал ағайлар, мен ала келген дәмнен де ауыз тиіңіздер,– деп Құлжаның ақ өрігі мен Жыңның шырынды қауынынан арбакештердің алдарына қойды.

	– Ой айналайын, Тілеуім-ай! Өзің қажыдан қайтқан бай-манаптардай бізді қарық қыла салдың ғой,– деп Айтмұхаммет алдымен қауындарды қақ айырды сары кездігімен.

	Арбалар тағы да қозғалды. Кең жазыққа шыға бере Айтмұхаммет әнге басты:



	Біздің ауыл жоғары қайрылғанда,

	Жалын шығар ауыздан қайғырғанда.

	Ер жігіттің ес-түсі қалмайды екен,

	Туған елден тірідей айрылғанда.



	Тортөбелге төрт шеңгел жем кетеді,

	Ауыр қайғы адамды меңдетеді.

	Гүлжәй менен Сыздыхан екі жеңгем,

	Мені біраз тосқанда нең кетеді.



	Бір күн түсер жарығы күн мен айдың,

	Басұрмаймын жауыма, жалынбаймын.

	Үрімшіде Гоминдаң түрмесінде,

	Осы əнді айтып оянған Тəкең қайның...



	– деп аһ ұрып тоқтады да, – аяғын ұмытып қалғанымды қарашы,– деді насыбай шақшасын қолына алып.

	– Аяқ жағы тағы бар ма еді?– деді Тілеуберді Айтмұхамметті бір қолымен өзіне тарта сөйлеп.

	– Бар, бар. Е, е, есіме енді түсті деп, қайта жалғады əнді:



	Келгенде Үрімшіге қуанып ем,

	Көңілге Шың Дубанды бу алып ем.

	Үлкен жер ақиқатты тексерер деп,

	Тоқтатып жылауымды уанып ем.



	Үлкен жер ақиқаты мұндай болды,

	Бір басқа пəле деген құмдай болды.

	Кешегі кердеңдеген қайран Тəкең,

	Бұл күнде жорғалаған құрдай болды,



	– деп тоқтады да, – қалай екен, Тəкеңнің құрметіне бола есте қалғанын ғана айтқаным ғой,– деді Айтмұхаммет.

	– Шіркін-ай! Неткен көреген ақын десеңші, тар есік, тас босағада жаны қысылып жатса да өмірді қолмен қойғандай суреттегенін қараңызшы, естіген жанды еріксіз егілтеді екен,– деп Тілеуберді ішкі қасіретінің қауызы аршылып бара жатқандай ауыр ойға шомды...

	Арба жолдың сол жағындағы етегін ермен, қапталын жусанмен адыраспан қымтаған сұр жотаға жалтақ-жалтақ қарап келе жатып, қалың қарасора кендірдің тұсынан өте бере:

	– Келдік!– деп арбаны тоқтатты Айтмұхаммет.

	– Қайда келдік?

	– Қабыр тұмсыққа.

	Екеуі қатарласа жүріп, қалың кендірді ендей өтіп, шилеуіт жотаға шықты. Төбешікте ескілі-жаңалы төмпешік бейіттер мүлгіп жатыр.

	– Мынау Жамбы əжеңнің бейіті,– деді Айтмұхаммет үлкен зираттың қасына тоқтай қалып, – анау Айша апаңдікі, арт жағыңдағы марқұм Қасен мұғалім. Оң жағыңдағы жас қабір Күміс жеңгеңдікі,– деп шұбырта таныстырып болды да, тізе бүгіп отыра қалды. Олар ұзақ-ұзақ құран оқып, бата жасап орындарынан қимастықпен қозғалды. Жүре сөйлесіп келеді:

	– Апаң қайтыс болғанда келіп пе едің, Тілеш?

	– Келгем.

	– Иə, оған да талай жыл болып қалды. Айша марқұм ауылдың құты еді ғой. Сендердің шаңырақтарың сол кісі кеткеннен кейін сəкісі кете бастады,– деп Айтмұхаммет бірталай жайдың басын шалды.

	– Ауыл сол баяғы Ақбелдеудің жазығында шығар?– деп таяп қалған ауылға алыстан көз жіберді Тілеуберді.

	– Жоға, ол жерде емес, бұрынғы орындағы көшелі, бау-бақшалы, сəулеттене бастаған қалашықты, «зор секіріп ілгерілеуде» жаңа құрылған шығыс желі (Қытайдағы алғашқы социалистік құрылыс) егіс алаңына босатып беріп, жар жағалай көшіп кеткелі қашан?! Қазір ауылдың бəрі Қаройда, Белтоғанда, Жалғызағаштың жазығында шашылып отыр. Сендердің үйлерің осы Иінжардың астында ғана. Қауым ел енді-енді ес жиып, жаңа-жаңа құрылыс салуға талпынып жатыр.

	– Қалашықтағы құрылыстарыңыз бен бау-бақшаларыңызды қайттіңіздер?

	– Қайтуші едік, бұзып алдық, қырқып алдық, қалғанын шекараға көмекке келген қытай туыстарға тиын-тебенге саттық, тіпті бекерге бере салғандар да болды.

	– Паһ, қайран еңбек-ай!– деп Тілеуберді өзі Азаттық қарсаңында (1949 жылы Қытай Халық Республикасы құрылғанда) оқу тауысқан мектебін қимай қынжылды.

	Тілеуберділер арбаларын сықырлатып ауылға түнде жетті. Арсылдаған иттің дауысы жар астынан қазылған қопын үйдің есігін еріксіз ашқызды.

	– Бұл кім?– деді далаға шыққан мосқал адам.

	– Мен, Айтмұхамметпін. Молда ағаның Тілеубердісін əкеле жатырмын,– деп аттың делбесін тартты ол.

	– Тілеуберді дейді?!– деп тағы бір дауыс арғы жақтан қосарлана шықты.

	Апыл-ғұпыл арбадан түскен Айтмұхаммет қоржын-қолаңды көтеріп, есік алдына да жетіп барды. Тілеуберді де артынан қалмай еріп келеді.

	– Аман-есен келдің бе, айналайын, құлыным?!– деп əкесі Асқар Тілеубердіні бас салып құшақтады. Тілеуберді əкесін қапсыра қысып, анасы Айшаның атын жаңғыртып солқылдай берді.

	– Болды, болды, ақсақал, «қайғының пірі – қайрат, уайым пірі

	– мұрат» деген емес пе, Тілеубердіңіз алыстан шаршап əзер келді ғой, қараңғыда көп жылатпаңыз. Асылжан, су əкел,– деп Асқардың көршісі Мұрат дəрігер артына бұрылды. Тілеуберді қолын жуып, аспанға қарап еді, ай көтеріліп, жұлдыздар жымыңдап тұр екен.

	Ішінде Мұрат дəрігер бар бəрі Асқар ақсақалдың үйіне кірді. Ол кісіні Айтмұхаммет қатарлы ауыл адамдары ертеден бастап-ақ «молда аға» деп сыйлайтын-ды. Дастарқан жаюлы, үлкен кеселерге құйылған кеспе көженің буы бұрқырап тұр екен. Асыл деген қаршадай қыз екі атасына кешкі асын əзірлеп, енді ішкелі отырған сияқты. Дастарқан басына келген Тілеуберді мен Айтмұхамметке де ас құйылды. Əсекең əдетінше Айтмұхамметке қарап мырс ете түсті.

	– Неге күлдіңіз, Асеке?– деді Мұрат дəрігер жанында отырған Асқарға қарап.

	– Мына Айтмұхаммет алып та, шалып та жығатын, қолынан да, тілінен де іс келетін нағыз азамат. Осының бір қылығы есіме түсіп күліп отырғаным ғой,– деп сөзін сабақтай жөнелді. – Қаңтар айы болатын. Қас бойында қалың қарды күреп, тас қазып жатқанбыз.

	Арқамызға аяздай батқан ауыр еңбек қалжыратып, қара талқан жұмырымызға жүк болмайтын. Күндізгі жанталасымыз аз болғандай, түні бойы жер қопынның ішінде біреулерді іреп-сойып, біреулерді күреске алып кергілеп, күңіреніп-күрсініп жатқанбыз. Сол ұстараның жүзіндей қылпылдаған «зор секірудің» жазалы күндерінің бірінде осы Айтмұхаммет жиын басқарып отырған кадрларға адырайып:

	– Ей, мырзалар, мынадай ауыр еңбекті не түгеп бермейтін көпірме сөздерің істесін, не болмаса өздерің істеңдер. Ал біз бейбаққа ең болмаса түнгі ұйқымызды қиыңдар, сын тезіне алу күресін қазірінше жадыраған жазға қалдырыңдар!– деп тайсалмай төтесінен тартты. Айтмұхамметтің сөзін қалжырап, қалғып отырғандар қостай жөнелді сонда. «Тура сөзде туған жоқ» дегендей көп тілегін көлденең тартқан Айтмұхамметтің сөзі тұйыққа тіреліп, дығдырлап отырған кадрларға да ұнай кетті. Сол күннен бастап бейуаз жандарға қаратылған сүркейлі күрес жиыны аз күн болса да толастап қалды,– деп əңгімесін доғарды. Отырғандар болмашы күлісіп алды. Тілеуберді əңгімеге көп араласпай, ауыл аймақтың амандығын анда-мұнда сұрап, əлдебір тұңғиық ойдың жетегінде түнеріп отыр. Оның қабырғасына аяздай батқаны мына екі жасамыс адамның жол ортада жұбайынан айырылып, қаршадай қыз Асылдың қолына қарап қалғаны еді.

	Мұрат – қырықты алқымдап қалған, сақал-мұртын қырып, өзін ретті ұстайтын адам екен. Кезінде аудандық емхананың дəрігері болыпты. Сонау жылдары қырсыққан қиыншылық кезінде өндіріс отрядтарына еңбекке жіберіліпті. Содан бастап Асқардың бір ауыз үйінде көрші отырған екен. Өткен жылы əйелі қайтыс болып, сопайып жалғыз қалыпты. Анау бір жылы ауыл болып жаңадан құрылған «шығыс желі» егіс алаңына ежелгі қонысын беріп сыпырыла көшкенде де осы екі отбасы қазіргі отырған Ақжардың астынан қатар жер қопын қазып кіріп, іргесін бөлмепті.

	– Мұрат екеуміздің жан бағып отырғанымыз осы Асылдың арқасы,– деді Асқар қария Асылға Тілеуберді əкелген базарлықтан алып беріп жатып.

	Тілеуберді шамаданын ашып, əкесіне шибарқыттан шалбар-шапан, Мұратқа жағалы ақ жейде, Асылға күрең барқыттан тігілген аспалы сарафан көйлек, екі кітап ұсынды. Асыл бұл тұста алтыншы класта оқитын. Тілеуберді Асылға:

	– Аталарыңа жақсы қарапсың, Асылжан. Саған рахмет айтамын, оқуыңды жақсы оқы, бола ма?– деп мейірлене қарады.

	Тілеуберді жатар алдында жер қопынның ішіне сəп сала қарады. Үсті доға пішінді діңгексіз үңгір үйдің ішіне қаңылтыр шамның болымсыз жарығы алакеуімдеп түсіп тұр, үйдің оң жағында көне көздің ескірмес белгісіндей апасының қайыңнан жасалған қырма төсегі тұр. Тұсына кереге көзді алаша одеял тартылыпты. Бет-бедері сарғайған екі сандықтың үстінде үш-төрт булы тең, көнерген көрпе-жастықтан басқа бұл үйде баяғыдағы көздің жауын алатын кілем-кілше, текемет-сырмақтан ештеме көрінбейді. Ыдыс-аяқ жақта Николай заманының сары самаурыны ескіден жалғыз қалғандай мелшейіп тұр. Үй-іші əбден тозып кеткен екен-ау!– деп ұйқысы келмей оңды-солды аунақшыды Тілеуберді.

	Тілеуберді əкесімен көп сырласты. Апасының көзі жұмылғалы əкесі де еңсесі түсіп, есеңгірей бастаған екен. Оның екі ұрты солып, кезінде оттай жайнап тұратын шанақты көзі шүңірейіп кетіпті. Шаш-сақалы бурылданып, белі əнтек бүкірейе бастапты. Тілеубердінің жүйкесі одан ары тоза бастады. Сонда да əке көңілін жасытқысы келмей:

	– Басқа түскен тағдыр тауқыметін көтермеске не шара, əке, біреу ерте, біреу кеш емес пе. Қосағыңнан айырылып, сыңар қаздай қарайып қалғаныңа менің де жаным төзбей жүр. Сонда да иығыңызды онша түсірмеңіз, əке, ел-жұртың, балаларың бар ғой!– деді əкесімен таңертеңгі əңгіме үстінде.

	– Оның рас қой, Тілеу, апаңның орыны бөлек емес пе, осы шаңырақтың берекесі апаң еді. Көріп тұрсың ғой, апаң ұстамаған мына үйдің сиқын, — деп босап кетті Асқар...

	Олар осылай кеңеспен кеше кешкі ұйқының жарымын да алған болатын, таңертеңгі шəйда да Асқар Тілеубердіге қарап:

	– Балам, менің мініп жүрген жалғыз атым биыл жайлауға жіберілген жоқ, аралда жүр. Соны бүгін алдырып, ел-жұртыңды арала. Өлгендерге құран оқып, тірілермен аман-сəлем қыл,– деді жасамыс көзін сүрте отырып. Дастарқан үстінде бірге отырған Мұрат дəрігер, Асқар Тілеубердіге еліңді арала дегеннен кейін:

	– Жарайды, мен ертіп елді аралатам,– деді Тілеубердіге қарап.

	Тілеуберді бір істің басын ашқысы келіп:

	– Əке, осы үй салу ойларыңыз жоқ па?– деді аласа жер қопынның төбесіне көз жүгіртіп.

	– Үй саламыз деп елдің бəрі қамданып жатыр. Мүкең екеуміз де əнеу күні Ақшидің тұмсығын шолып, болашақ ірге тебетін жерді көріп келдік,– деп ойына алған жоспарын айтты Асқар.

	– Соқпа там болады ма, жоқ кірпіш пе?

	– Ең жақсысы қарыздансақ та қызыл кірпіштен жасағанымыз жақсы ғой, бұрынғы алты ауызды үйдің ағаш-тасын сақтап отырмын, Мүкең екеуміздің үйімізге жетіп асады.

	– Менің жиған-терген азырақ ақшам бар еді. Онда іске орақтан кейін кірісейік,– деп Тілеуберді əкесінің ойлаған жоспарын одан əрі жылжыта түсті.

	Арада аз күн өткеннен кейін Тілеуберді мен Мұрат мектептің Құрман деген директорына сəлем бере барды. Қарт ұстазы өз алдынан азаттық арайында түлеп ұшып, сонау өлке орталығынан білім алған үлгілі шəкіртінің арнайы келгендігіне дардай қуанып қалды. Ұзақтан-ұзаққа созылған аман-сəлемнен кейін Құрекең:

	– Иə, Тілеуберді, демалысың қанша күн еді, ел-жұртыңды асықпай араларсың,– деп əңгіменің суыртпағын ары қарай тартты.

	– Мен біржолата келдім, мұғалім,– деді Тілеуберді сəл қысылып.

	– Қалайша?– деп шəй ішіп отырған Құрман шынысын жерге қойып, Тілеубердіге бұрылды.

	– Мен істеп жүрген жердің елі биыл қотарыла көшіп, шекараның ар жағына ауып кетті, сол себепті аудандағы жалғыз орта мектеп жабылып, бір топ мұғалім саудырап бос қалдық. Ұйым бізді шекарадан қашықтау өңірдегі коммуналарға еңбекпен шынығуға жіберді. Бұл жерге бару менің идеямнан өтпеді. Сонымен шекарадан үш жүз шақырым шалғайдағы өз аулыма біржолата кетейін деп, мына бір жапырақ жолдамамен ғана ауылға келіп отырғаным,– деп төс қалтасындағы күлгін конвертті ұстазына ұстатты.

	Құрман директор жақтау шүберекпен оралған ескі көзəйнегін құлағына іліп, əлгі жолдамаға үңіле қарады. «Мектебіміздің оқытушысы – Тілеуберді оңшыл-ұлтшылдыққа қарсы күресте қателігі болғандықтан бір жарым жыл коммунаға түсіп, еңбекпен шынығып, идея өзгертті. Онан кейін қызмет орнына қайтып келгенде мектеп жабылып қалғандықтан, туған ауылына талап етті. Егер қызмет орны табылса, ұсыныспен істетуге болады, қалған рəсмияттарын сол кезде өтейміз. «Д» аудандық бірінші орта мектеп» деп жазылыпты. Жолдаманы оқып болып Құрман директор:

	– Е, е, шырағым, осылай деші, бұл қимылдың шарламаған жері, шарпымаған адамы қалмады ғой. Сонда сен мектепте не сабақ өтуші едің?– деді көзəйнегін алып жатып.

	– Физика, орыс тілі, музыкадан сабақ беретінмін,– деді Тілеуберді.

	– Ойбай, орыс тіліңді айта көрме, физика мен музыка əлі де ес қатады. Жаздық демалыс аяқталып қалды ғой. Жаңа оқу басталғанша мен аудандық оқу-ағарту бөлімімен тілдесіп көрейін, тым болмаса ұсыныспен істеуге қалайсың?– деп тоқтады.

	– Болады, ағатай,– деп Тілеуберді жайраңдап езу тартты.

	– Онда мына таныстыруыңды коммуналық комитеттегі Күндəулет бастыққа көрсет, ол кісі де өзіңнің бұрынғы мұғалімің. Аз да болса кейінгі істеріңе септігі тиер.

	– Мақұл,– деді Тілеуберді бір істің басы қайырылғандай болғанына іштей риза қалыппен.

	Құрман мен Тілеубердінің əңгімесінен Мұрат алғашында сескеніп қалып еді, қайтар жолда:

	– Тілеуберді-ау, осы сенің артыңда да сүйретілген ала жібің бар ма, қалай? – деді таңданған əлпетпен. Тілеуберді шындықты жасырған жоқ.

	– Жалғыз менің басыма үйірілген қара бұлт емес қой бұл! Ұрлық қылып, өтірік айтпадым. Арыма таңба түсіретін істен аулақпын, несіне жасырып-жасып жүрейін,– деп əңгімесін тағы да жалғады:

	– Ала жібіңіз маған сонау «ашылу-сайрау» кезінде жабысқан, Мүке. Ол кезде алды-артымызды аңғармайтын бала кезіміз еді ғой. Шындықты шық еткізіп айтамыз деп айықпас тұманға қалатынымызды қайдан білейік. Сол кездегі біздің жерошаққа қорытылатын шойынымызды күлкі етемін деп жалғыз ауыз сөзге бола жазаға тап болып шыға келгем. Енді мына шекарадағы қаш-қаштың кеселінен мектеп жабылып, далада қалғанымызды қараңызшы?!– деп құла жорғаға қамшыны қатты басып жіберді ызалана.

	– Е, е, былай де,– деп дауысын созақтатып алған Мұрат, – «Əр түрлі аурудың дəрісі бар, оны табудың да, білудің де мəнісі бар» дегендей бұл зиялыларға келген бір зобалаң болды ғой. Ол жағынан мен де сау сиырдың боғы емеспін. Аяқ астынан аудандағы жылы орнымнан айдалып осы ауылға келіп ірге тептім. «Ағайыннан жат жақсы таныс болса» дегендей, ел-жұрттан жаттық көргенім жоқ. Асекең бейне өзінің туған інісіндей қанатын жайып бауырына тартты. Бұдан кейінгі істі де көре жатармыз. Бірақ, Тілеш-ау, сен бұрынғы қызмет істеген жергілікті ұйымыңның ыңғылын бағып, түбегейлі ауысып келсең де болғандай екен. Болды, келіп қалғаннан кейін керегі жоқ,– деп өзінің аңғарлы адам екендігін көрсетті.

	– Сөйтсем де болушы еді, Мүке. Соқа басы сопайып, жалғыз қалған əкемнің жайы жаныма қатты батты. Мені оқытамын деп талай ауыр машақат тартты ғой. Ендігі жерде сол еңбегін ақтап, қартайғанда өз қолыммен күтейін деген бір ой мазалай берді мені,– деп Тілеуберді өз ойының бір құпиясын ашты Мұратқа.

	– Жарайды, Тілеш, «Атадан ұл тумақ керек, ата жолын қумақ керек» деп неге айтады біздің қазақ, қартайған шағында Əсекеңді баладай күтем дегеніңе менің ішім жылып қалды. Қазірге дейін меніңше Əсекең жалғыздық тартқан жоқ. Ел іші алтын бесік емес пе. Туыс-қиыстары, ұзатқан қыздары ат ізін суытпай келіп, қабағына қарап-ақ жатыр. Оның үстіне дəм-тұз айдап мен келіп көрші бола қалдым. «Көрші ақысы – тəңір ақысы» дегендей, біз де Əсекеңді ағалап, төбемізге көтеріп жүрміз. Біздің үйдегі марқұм жеңгең де көңілі ашық, қолы жомарт адам еді. Ол жеңгең тірлігінде Əсекеңнің өз келініндей болып кеткен. Енді мына қарғадай қызым Асыл Əсекең екеумізді ассыз қалдырып, шəйсіз шаңырқатып көрген жоқ. Көзің көрді ғой,– деп Мұрат өз отбасының адамгершілігін астарлап қана таныстырды.

	– Оныңызға көп рахмет, Мүке. «Кісі жақсылығы кісіден қайтпаса, құдайдан қайтады» дейді екен ғой көнелер. Аман болсақ көрсеткен жақсылығыңызға жауап қайтарармыз. «Ер мойнында қыл арқан шірімейді» емес пе,– деп мың алғысын жаудырды Тілеуберді.

	– Мен саған бір істі ескертіп қояйын,– деп Мұрат əңгімені тағы бір қырына аунатты. – Бағана Құрман директорға, қазір маған айтқан мектептегі жайларыңды Əсекеңе айтпай-ақ қой, шырағым. Ол кісі сонау өлке орталығынан оқып, жоғары білім алған өзіңді үлкен мақтаныш көреді. Аз да болса көңілге қаяу салатын мына жайларды естісе тағы да бір уайымның шүңетіне шөгеді ғой,– деп кеңес берді. Мұраттың бұл ақылын Тілеуберді құба-құп көрді.

	* * *

	Тілеуберді мен Мұрат өткен сенбіде Күндəулетке барып сəлемдесіп, амандық-саулық сұрасты. Үшеуі қатарласа жүріп мекеменің артқы ауласындағы Күндəулеттің еңселі үйіне кірді. Есік-терезесіне жібек перде тартылған үш бөлмелі мұнтаздай үй күмбіреп тұр. Олар төрге жайғасып отырғанда, бетінде баданадай меңі бар, бидай өңді, ұзын бойлы саркідір тартқан əйел аузындағы бұрқылдаған темекісін қолына алып үйге кірді. Мұрат пен Тілеуберді əйелге ибамен амандасты. Күндəулет əйеліне бұрылып:

	– Шəйің дайын болғанша қымыз əкел. Күн пысынап тұр ғой,– деді арт жақтағы терезенің көзін айқара ашып жатып.

	Түскі шəй ұзақ ішілді. Əңгіменің бір кезегінде Тілеуберді Күндəулетті іздеп келген жайын айтты...

	Тілеубердінің кешірмесін үнсіз отырып тыңдады Күндəулет. Онан соң Тілеуберді жасыл конвертті оның қолына ұстатты. Жолдамаға үңілген сайын Күндəулеттің өңі сұрланып, түкті қабағын түйе берді. Тілеуберді мен Мұрат не дер екен дегендей қадалып отыр оған. Бір кезде қағаздан басын самарқау көтерген Күндəулет:

	– Оңшылдық нысай деген оңай салмақ емес қой. Оның үстіне мынау «29-май оқиғасы» (1962 жылы Қытайдағы Құлжа, Тарбағатай аймақтарынан Қазақстанға қашқан ірі оқиға) дегенің ойып түсетін у сойқы іс емес пе,– деп ауыр бір тыныс алды да, – қазірше бұл таныстыруың бізде тұра тұрсын,– дей салды елеусіздеу ғана.

	Күндəулеттен Тілеубердінің меселдесі түсіп қайтқанымен, Мұрат олжалы болып қайтты. Күндəулет оған:

	– Ісіңді ойластық, жуырда коммуналық емханаға ауысып кел, сізге берілген үй де дайын тұр,– деп аттандырды.

	Тілеуберді ауыр ой үстіне келе жатыр еді, бұл жым-жыртықты Мұрат бұзды.

	– Əлгі Күндəулеттің айтып отырған «29-май оқиғасы» дегенің қоғамдағы жалпы жағдайды айтқаны ғой. Əйтпесе біздің ауданда оның көлеңкесі де жоқ. «Ерікті ауызға бөрікті бас сияды» деген осы да,– деп Тілеубердінің көңілін біраз сергіткендей болды.

	– Ол жағын мен де білемін ғой, Мүке, бірақ, бізге көлденең тартатын сый табақ осы сияқты пəле-қазалы істер емес пе. Оны уақытында көрермін. Ал, енді басқаны қойып, жалғыз шалды жарға қамап отырғанша үй салу қамына кірісейін деп түйді ендігі ойын Тілеуберді.

	Олар кіші бесінде үйлеріне оралды. Есік алдында бір жеңіл мəшине тұр екен. Асыл екі шелек суды маймаңдап көтеріп келе жатыр.

	– Бұл кім екен?– деді Тілеуберді мамағашқа байланған аттар мен үй қасында тұрған мəшинеге көз жүгіртіп.

	– Аттарды білмедім, ал мына мəшине Əлен жездеңнің мəшинесі, өткенде бір келіп кеткен,– деді Мұрат.

	Тілеуберді мен Мұрат ат тұмсығын үйге тірегенде Əлен мен Жамал үйден жүгіріп шығып Тілеубердіні бас салып амандасты. Қасында сұңғақ бойлы сұлу келіншек тұр. Оның артынан абыр-сабыр бір топ адам көрінеді. Тілеуберді енді білді, атпен келген Айжамал апайы мен Асан жездесі екен.

	Көптен көріспей, əбден сағынысып қалған қимас туыстар ұзақ амандасты.

	– Е, е, аман-есен келдің бе, Тілеш?

	– Денсаулығың жақсы ма, шырағым?!

	– Аман келгеніңе қуанып қалдық қой!– деп Тілеубердіні ортаға ала əлі шұрқырасып тұр. Тілеуберді де апайлары мен жезделерінің ел-жұрты мен бала-шағаларын түгендеп отырып, түгел сұрап жатыр. Шынында екі ауданнан уағдаласып алғандай апайлары мен жезделерінің бір күнде келе қалғанына Тілеуберді жарылардай қуанды.

	Оған алдымен «Н» аудандық соттың бастығы болып, шіреп тұрған Асан жездесі əзілдей тіл қатты:

	– Ей, Тілеш мырза, келгеніңе жиырма шақты күн болыпты, ін түбіндегі түлкідей бұғып жатып алғаныңа болайын, «алыстан алты жастағы бала келсе, алпыстағы шал келіп сəлем береді» дейді екен қасиетті қазағымыз. Сондықтан үлкен басымызды кішірейтіп, алдыңа келдік,– деп Тілеубердінің иығынан қағып-қағып қойды. Сонда Тілеуберді мырс етіп:

	– Аюдың атаны інінде жатқанда, қорқақ қонжық қайда барады дейсің. Мынау біздің «үңгір де болса үйіміз», кəне кіріңіздер, көсіліп отырыңыздар төрге,– деп, жер кепенің аласа есігін шалқайта ашты.

	Сөзге шешен, ойы аңғарлы оқыған бауырының ақжарқын мінезімен алымды сөзіне сүйінген Жамал:

	– Ал, ондай болса, аңсаған сый табақтарың! «Орынды сөз – оқ» деген тəмсілді білесіңдер ме? Тілештің жаңағы сөзі түсіне білсеңдер екеуіңді де қабаттап бір-ақ түйреген шығар, ə?– деп шанақты көзін Əленге аударды. Əлен өзінің биязы мінезімен жымия күліп:

	– Тілештің бұл сөзі жалғыз Асан екеумізді ғана емес, төртеумізді де түгел түйреді-ау деймін,– деп Тілеубердінің арқасынан қаққанда айналадағылар “Рас-ау, солай болды” деп дуылдасып барып əрең тоқтады.

	Ортақ тілегі тоғысқан жайдары жандар қуанып отырған Асқар қарияны ортаға ала өткен-кеткенді түгел қозғап, бір сəт берекелі дастарқанға батты.

	Қонақтар алғаш келгенде-ақ Асқар қария бір малға бата сұрап, оны сойғызып жатқан болатын. Сонда да Тілеуберді қысылып қалғандай шəй үстінде орнынан қозғалақтап, сыртқа бет алғанда Жамал апайы тез тоқтатты.

	– Қайда барасың, Тілеш?

	– Мал ғой сойылып жатыр екен. Енді апайларға тəтті-пəтті, жезде-ағаларға сусындық керек болатын шығар?...

	– Жоқ. Оның бəрі дайын. Қымызды Асан ағаң жайлаудан ала келіпті. Жемек-ішпек біздің қоржында бар. Əуелі айта берсең əнші-күйшіні де ала келдім, – деп сықылықтай күліп қасындағы сұлу келіншекке қарап қойды Жамал апайы. Сонымен байыздаған Тілеуберді орнығып отырды да:

	– Баяғы төңкеріс жылдарында Қытай коммунистерінің соғыс орталығы Ян-Ан деген жерде осындай бір жер кепеде отыздан адам жатады екен. Бүгін төре-қарамыз болып айналасы мұнда тоғыз адам екенбіз. Екі бөлмелі кең кепемізге шек-шүбəсіз елу адам сияды, Төреке,– деп төрде отырған Əленге қарады.

	– Ондай болса төргі үйді осы жалғыз төреге беріп, қалған қарашаларымыз қарсы үйге шығайық,– деп Асан тағы қалжыңға басты.

	– Əй, олай демеңдер төрдегі төре сырылып, төменге түскелі қашан? «Төрттен айырылмау» (Қытайда жүргізілген көп саяси науқанның бірі) түзімі бойынша қарашыларымның қасында-ақ болайын,– деп отырғандарды ду күлдірді Əлен де ақтарыла.

	Сол күнгі түнгі сауық туыс-қиыстардың есінен кетпес мəнді бір кеш болып еді. Аудандық ойын-сауықтан келген əнші Қорлан, термеші Сара деген өнерлі келіншектер көңілді бас қосудың көрігін қыздырып беріп еді-ау!

	Тілеубердінің құрметіне алыс-жақыннан келген туыстардың жан сүйінерлік жарасымды əзіл-қалжыңдарына Асқар қария да бір жасап қалды. Көптен бері тұманданып жүрген көңіл-күйі қайта ашылып, жаны жадырап сала берген қарттың.

	Бүгінгі бұл көңілді кешті ауыл жігіті атынан Мұрат дəрігер басқарды. Ол қолына шешен домбыраны ала салып, қағып-қағып жіберді де, Əшімнің «Кеңес» (Қытай қазағында асқан күйшілігі үшін басына ескерткіш орнатылған адам) күйін қоңырлатып, толқындатып, гулете жөнелді. Сағынысып табысқан туыстар күй құдіретіне балқып, туған жердің думанды құшағында қайта тербетілгендей болды. Көтерме сəкіде қымыз ішіп отырған Асқар қария Мұратқа бұрылып:

	– Мұрат-ау, «серуенге шықсаң да серік ала шық» деп қазақ атаң бекер айтпаған екен ғой. Мынау «Кеңес» күйің сонау бір заманғы көктөбеге көтерілген ақылгөй аталардың ел қамы жолындағы келелі кеңестерін, болашақ ұрпағы үшін қалдырған даналық шешімдерін домбыраның қос ішегі арқылы толғап тұр ғой, паһ шіркін, қайран Əшім-ай,– деп бір қозғалып қалды орнынан.

	Мұрат Кеңеспен қоса тағы бірталай күй тартып тоқтады да:

	– Ендігі кезекті Тілеуберді ініме берейін, қанша дегенмен үлкен орыннан білім алып сонау Шəуешекті шарлап келді ғой. Менің естуімше Шəуешектің елі аса сауықшыл болады дейді. Сырнайыңды қолыңа ал, Тілеш!– деп қолқа салды Тілеубердіге. Талайдан бері қара былғары қабынан шықпаған сырнайды Тілеуберді тізесіне қондырып, сайратты-ай келіп. Татардың «Бала міскін», «Ай орағым», «Көк кептер» жырларын машығына келе тартып қоңырлата əн қосты.

	– Ой бəрекелді, міне, өнер деген!– деп Əлен бастаған үлкендер жағы қолдап, əйелдер жағы күлімсірей қарады Тілеубердіге. Осы тұста далада абалап ит үріп, дүрсілдеген ат тұяғы естілді. Іле-шала келген адам сəлем беріп үйге кірді.

	Ол қатардан орын алып жайғасқаннан кейін ала көлеңкеде отырған Əсекең жөн сұрап:

	– Қайсы баласың, қарағым?– деді келген жігітке тігіле қарап.

	– Мұқыштың Мүтəнімін ғой. Өтіп бара жатып, домбыра мен сырнайды естіп біраз тұрдым. Ақыры шыдамым таусылып кірдім, ата,– деді шадыр көзді сары жігіт шапкасын баса киіп.

	– Жарайды, балам, шəй іш онда,– деді Əсекең.

	Сары жігіт отырғандарға ұрлана қарады. Бір көзі төбесіне тартып, қиғаштап тұр. Ол жағалай қарап Асылға көз тоқтатты. Отырғандар оған назар аударған да жоқ, Тілеуберді сырнайын қойып:

	– Енді Сара қарындасты тыңдайықшы,– деді басқаларды құптауға шақыра.

	Сара да шыжымнан шықпаған қаршығадай тықыршып отыр екен. Ол домбыраны қолына алып, құлақ күйін асықпай теңшеді. Онан тамағын сəл кенеп, жанарлы көзімен отырғандарды бір шолып шықты да, шырқай жөнелді. Сараның айтқаны «Ел дегенің немене, ер дегенің немене?» деген толғау екен.



	Суы тұщы болмаса,

	Мал-жанның бəрі сусындап,

	Мейірі оның қанбаса,

	Көл дегенің немене?!



	Тілеуберді селк етіп оянғандай қуана қол соқты, отырғандар да гуілдесіп:

	– Əй бəрекелді, міне жезтаңдай, бұлбұл көмей жыршы деген!– деп алғыстарын жаудырды.

	– Тағы бір əн айтыңызшы,– деді бұрыш жақта отырған Асыл мөлдіреген қарақат көзін Сараға қадап.

	– Мақұл, Асыл сіңлімнің талабын қайтармайын,– деп Сара ендігі жерде қазақтың қасиетті қара өлеңіне ойысты:



	Жабыны жауға салма жалды екен деп,

	Жаманмен жолдас болма малды екен деп.

	Баласын қазанаттың бақпай қойма,

	Қан түсіп аяғына қалды екен деп.



	Бұл шақта Жамал:

	– Айтшы, Саражан, адамның сарайын ашып, бойын балқытатын бұл неткен керемет өлең,– деп қырма тостағандағы сары қымызды қос қолдап Сараға ұсынды. Жамалдың тілегін қайтарғысы келмеген Сара қымыздан аз сіміріп алды да:



	Дүние өтеріңде сынаптайсың,

	Таулардан жылжып аққан бұлақтайсың.

	Басына талай ердің аттай теуіп,

	Сұм жалған қайда барып тұрақтайсың...



	Əн осы тұсқа келгенде Тілеуберді қиял теңізінің бетіне бір көтерілгендей «уһ» деп қалды аузынан жалын шашып. Əн тағы жалғасты:



	Балыққа су ішінде дем болмайды,

	Етінде сұлу қыздың мең болмайды.

	Жарыңыз жаныңдағы жаман болса,

	Дұшпанмен қылыштасқан кем болмайды.



	Ағайын жат та болса, көзге тəуір,

	Өкпем жоқ кеудемдегі, бəрі бауыр.

	Жауымның дəлдеп салған найзасынан,

	Досымның саусағымен шерткені ауыр, –



	деп тоқтағанда отырғандар тұс-тұстан дүр ете түсіп, ризашылықтарын білдірді.

	Түннің бір шағы, ай жамбасқа түсіп ұсақ жұлдыздар сиреп, Шолпан бастаған дана жұлдыздар жымыңдап тұр. Алыстан сұңқылдаған байғыз дауысы, өзен жақтан бақалардың шұрылдағаны естіледі. Аңқылдай соққан таудың салқын самалы үйден шыққандарды лезде сергітіп жіберді. Асекең қонақтармен далаға бірге шығып, аулақтап барып қайта оралды. Есік алдында тұрғандар ол кісіні айнала əңгімеге ойысты.

	– Жаңа үйді салуды қашан бастайсыздар?

	– Алла бұйырса, кешіктірмейік деп тұрмыз.

	– Мұрат дəрігер коммуна орталығына көшетін болды, естідіңіз бе?

	– Жоқ, естімедім. Бұл бір жаңалық болды ғой. Жақсылық осылай жақындай берсе екен. Бірақ Асыл балам алыстап кететін болды-ау,– деп Əсекең терең ойға шомды.

	– Атасы-ау, алыстап қайда барады дейсіз. Отряд пен коммуна орталығының арасы айғай салым жер екен ғой,– деп Əлен Əсекеңнің көңілін аулады.

	– Сендер солай дегендеріңмен маған батады ғой.

	– Жоқ, ештеме болмайды. Ей, Тілеуберді, үй салуды тездетіп қолға ал, біз де қарап тұрмаспыз,– деп Əлен қасындағыларға мойын бұрғанда Асан, Жамал, Айжамалдар да «дұрыс, дұрыс» деп қостай жөнелді. Осы кезде Алтынбек деген жүргізушіні бағанадан айналсоқтап жүрген Мүтəн атына ақырын қонып ұзап бара жатты.

	Мүтəн ішкі есебін өзінше былай соғып барады. «Мыналардың бүгінгі қырсығын қарашы, əйтпегенде Асылдан бір жауап алар едім. Бара салып əке-шешеме айтайын, Асылға бүрсігүнен қалмай үкі тағу керек. Өйтпегенде Мұрат дəрігер ендігі жерде бізге құйрығын ұстатпайды. Өткенде əкем барып сөйлескенде, “Балам əлі жас, оның үстіне марқұм шешесінің топырағы кеппей жатып біреуге құда бола алмаймын. Жалғыз қызымды қайтсем де ілгерілетіп оқытамын” дегені бізден көпе-көрнеу қашқалақтағаны ғой. Мұраттай сопиған жалғыз бас адамға біздей топты еңбек күш үлкен сүйеніш емес пе, оның үстіне буржуазиялық идеясы басым сасық дəрігердің біз сияқты еңбекші кедейлерге қарамауға қайтіп арты шыдасын?! Көрермін əлі»,– деп астындағы көкшолағын бауырлата тартып-тартып жіберді...

	Далаға шығып сергіп, Əсекеңмен біраз əңгіме дүкен құрған қонақтар қайта кіріп төр алдына жайғасты. Бағлан еті былқып піскен екен. Дастарқан жайылып бата сұралды. Əсекең ұзақ бата жасады. Олар тамаққа бас қойғанда Тілеуберді:

	– Жаңағы сары жігіт жоқ қой?– деді айналасына қарап.

	– Кетіп қалды,– деді жүргізуші жігіт.

	– Кетсе кете берсін,– деді Мұрат оны жақтырмаған пішін байқатып.

	– Ой, ол «айпауда жайпау» тамақ жесе болар еді. Бірақ, менің де қыртысым сүймейді сол сүмелекті,– деді Асқар қария қолындағы құлақты Асылға беріп жатып.

	– Неге?– деді Тілеуберді əкесіне.

	– Өткен жылы шөп шабыс мезгілі болатын. Шабындық жерді аралап келе жатсам, анадайда біреу шалқасынан түсіп жатыр екен. Таяп барсам, осы Мұқыштың шадыр көз Мүтəні удай мас. Мен онан:

	– Ей, балам, таң атпай мұның не? Мұндай жұмыстан не марқадам шығады десем, ол ыржалақтап:

	“Күн салқын, Сусын мол, Айпау да жайпау, Жеті күнде бес бау,”– деп артындағы бес-алты шөмеле шөпті көрсетіп қисаңдағаны. Тфу-тфу!– деп түңіліп, өз жолыма жүріп кеттім. Кейін басқалардан естісем, олар оны барып тұрған көк жалқаудың өзі, коммуналық түзімнің бекіткен еңбек номерін алдап-арбап алады, болмаса кедейлігіне сүйеніп зорлап алады. Нағыз кезіп жүретін кезбе, сондықтан да ел оны «азбан» деп ат бойын ала қашады,– деп əңгімесін ағытқанда отырғандар ду күлді. Тамақ желініп болғаннан кейін қонақтар жай əңгімеге ауысты. Ыдыс-аяқтан енді ғана қолы босаған Асыл Тілеубердіге күлімсірей қарап:

	– Тілеуберді аға, бағана сырнайыңызды мен толық ести алмадым. Тағы да тартып беріңізші?– деп өтінді ақша жүзі албырап.

	– Тартып бер, тарт,– деп Əлен мен Жамал да Асылдың талабына талдай иілді.

	Тілеуберді сырнайын қолына қайта алды да гулетіп-гулетіп жіберіп, əнші Сараны татарша жырға шақырып, өзі сырнайын құшырлана құлаштай бастады. Сараның сыбызғыдай сызылған əсем үні сырнайдың қоңыр толқынына тоғыса кетті. Тілеуберді сырнайдың сырлы тілдерін термелей басып, сол қолымен акорд беріп сайратты-ай келіп. Сахараның салқын түнін сырнайға қосылған қос дауыс жеңіл тербеп, əн əуені қалықтап ен далаға жайылып жатты.



	Қол яулығым юарға,

	Зеңгір көллəр тапмадым.

	Башқаларда шын көңілім юоқ,

	Сині сүйем, аппағым.



	Бағыр кəйім хатлар язам,

	Сандуғаш қағынғанда.

	Отқа яқма, суға салма,

	Оқырсың сағынғанда,



	– деп Тілеуберді мен Сара қалықтатып барып тоқтатты жыр соңын қарлығаштай.

	Талайдан бері көңілі астан-кестен Тілеуберді дəл бүгінгідей сырнайын серпе тартып, көсіле жырға баспап еді. Бүгін құмарынан бір шыққандай жадырап, жайраңдап отыр.

	– Ендігі кезек менің Асылжаныма келген шығар?– деді Асқар атасы Асылға аялай қарап.

	– Айта ғой, балам, менің балам да əнші,– деп қостады Мұрат дəрігер.

	Асыл мең-зең бір қиялдан селк етіп сергігендей бойын түзеп, өзін тік ұстады да «Ағаларым» деген əнді шырқай жөнелді. Сара домбырамен демеп, үлкендер жағы қосыла кетті. Бұл қоңыр үнді əдемі əн бейне бір толқынды симфонияға көтерілгендей Ақтас адырларының үстінде қалықтады.



	Құшағы оттай ыстық сахарадай,

	Көңілі шалқып ұшқан шағаладай.

	Алдымнан көкем-ай деп шыға келер,

	Сіздерді сағындым ғой, ағаларым.

	Қайыспас қара нарым,

	Кең-байтақ далаларым.

	Көңілді еркелетер,

	Аман жүр, ағаларым.



	Таңертеңгі шəйді бəрі Мұрат дəрігердің үйінен ішкен соң, түске таяу алыстан келген Əлендер қайтып кетті де, Асан мен Айжамал тағы бірер күн аялдап қалды.

	Үшінші күні Асандар аттануға əзірленіп жатқанда, желқұм ер салып, шаптап тартқан шартық қарын торшолақ атты тебініп үлкен отрядтың тозыңқы бастығы жетті. Ол қысқа-қысқа аман-сəлемнен кейін Мұратқа:

	– Мүке, арба келе жатыр. Бүгіннен қалдырмай көшіріп кел депті бастық,– деп жағасы жайлауына кеткен қара шапанының екі өңірін сипалап жүріп, насыбай шақшасын зорға тапты да, ерніне толтыра салды.

	Емхана жанындағы кері ауыз үйге Мұраттың үй-мұқамалы шап-шақ орналасты. Айтмұхаммет арбакеш көшіріп апарған. Түс ауа Тілеуберді бастаған көшірісіп келгендерді Мұрат дəрігер шəйға отырғызды. Шəй ішіліп болғанда Тілеуберді:

	– Мүкеңді құтты мекеніне көшіріп əкелгендігіміздің естелігі болсын, суретке түсейік,– деді Айтмұхамметке күлімдей қарап.

	– Болады түсейік,– деп алдымен жауап берген Асыл болды.

	– Жоқ, болмайды, мен түспеймін,– деп Айтмұхаммет азар да безер болып көнбеді.

	– Неге, Айтмұхаммет аға, естелік болады,– деп тағы зорлады Тілеуберді. Оның көңілінде ештемеде жоқ, Айтмұхамметке деген ыстық ықыласы, риясыз көңілі айқын еді.

	– Əй, Тілеуберді, баласың ғой. Мен бір қызық əңгіме айтып берейін сендерге, онан кейін өздерің де түсінерсіңдер,– деп күле жауап берді Айтмұхаммет.

	– Айтыңыз-айтыңыз қане?– деп бəрі жабыла қарады оның аузына.

	– Былтыр күзде қатты жауған ақ жаңбыр жарым ай толастамады ғой. Сол кезде арбама ауыр жүк тиеп ауданға кетіп бара жатсам, жолда бір арбаның дөңгелегі батпаққа батып, аттары тарта алмай арбакеші діңкелеп тұр екен. Айда, жолды босат!– деп жете бере айғай салдым. Əлгі арбакешке қарасам мұрыны сəңірейген, талпақ денелі шалдауыт адам екен. Менен көмек сұрады. Жандақ атымның біреуін шығарып арбасына қостым да, бишігімді шартылдатып шу дегенімде-ақ жұлқына сүйреген аттар арбаны солқ еткізіп жұлып əкетті. “Ал, бажаке, тарта бер” деп өз арбама бет алғанда əлгі адам артымнан қуып келіп:

	– Ау жігітім, қайсы ауылдан қыз алып едің, мені бажа дедің бе?– деді шын көңілімен.

	– Əй жазғаным-ай, екеуміз де құрттың ауылынан қыз алып, мұрыннан айырылған жайымызды байқамай тұрсың ба?!– дегенімде ол бетіме бажырая қарап:

	– Түсіндім, таптың, қарағым!– деп сақылдап келіп кеп күліп еді. Өздерің де көріп отырсыңдар ғой, жегі құрттың жемсауынан жұрнағы қалған мына мұрынмен суретке түссем сендердің сиықтарыңды бұзып жібермеймін бе?!– деп қарқылдай күлді.

	– Ағатай, оны айта көрмеңіз, жүріңіз,– деп ең алдымен Асыл Айтмұхамметтің қолынан тартып далаға шығарды.

	* * *

	Қыркүйек айының орта шенінде, Тілеуберді жаңа салған үйіне əкесі Асқарды көшіріп кіргізді. Əсекең жаңа үйдің тілеуін жасап, ақ сарбасын айтып қой сойып, көңіл жетер туыс-туғандарын шақырып бата сұрады. Осы тілеуге келген Құрман директор:

	– Тілеуберді, қарағым, сені коммуналық орта мектеп оқытушылыққа ұсыныс етті,– деп бір жапырақ ұқтыруды қолына ұстатты. Тілеу шəйдің үстіндегі мұндай қуанышты хабар Тілеубердіні де, оның туыс-туғандарын да түгел желпіндіріп тастады...





4




	«Алға» коммунасын аймақтан келетін күре жол батыстан шығысқа қарай ортасынан қақ жарып өтеді. Оның үстіне ауданға баратын үлкен жол да осы жерден оңтүстікке бұрылады.

	Бұл жерде жуық жылдардан бері шойын, цемент, кендір заводтары арт-артынан бой көтеріп, қарақошқыл түтінін будақтатып, азан-қазан гудок үнімен ұйқыдағы даланы оята бастаған. «Алғаның» түстік күнгей жағы құрғақ, шағылды болғанымен күреңсе мен жусаны желкілдеп, алма-өрігі мəуелеген құнарлы қыстау. Ал солтүстік жағы қайың-талы қалың, қарақат пен таңқурайы самсап тұратын орқаш-орқаш қарағайлы ұлы тау. Осы таудың сиырдың бүйрегіндей бұж-бұж қатпарлы баурайында, көктем кезінде шашылған меруерттей ақбоз үйлер бір мезгіл отырады да, маусымның аяғында жылыстап, қарағайлы биік жалдан ары асып, шыбынсыз Ақ өзен қойнауына, Адуынгер жайлауына көшіп кетеді. Мөлдір бұлақ болып Ұлытаудан басталатын арналы асау өзен қалашықты орай ағып, Ілеге барып құяды. «Алғаның» алды-артындағы екі тау екі дүние іспетті. Бір күннің ішінде біреуінің басында ақша бұлттар қалықтап, аспан əлемі мөлдіреп тұрса; енді бірінің төбесін қар-мұз құрсаулап, айдарынан құс асырмай қабағын қарс түйіп, түнеріп тұрады.

	Осы коммунаның орта мектебі өзеннің бір мүйісіне, қалашықтан шеткерірек ірге тепкен.

	Тілеуберді əкесіне қолқанат болуға туыстарының бір қыз баласын əкеліп беріп, шақырған бірінші орта мектепке айтулы күні кешікпей келді. Келе сала өз кəсібі физика мен музыка сабағын жедел өз міндетіне алды. Жасынан ғылым құмар Тілеуберді мектепке келісімен-ақ басқаларды білімдігімен баурай жөнелді. Мектептің лабораториясын өзі меңгеріп, ойын-сауық үйірмесін өз қолымен құрды. Ол оқушыларға физика сабағын тыңғылықты өтіп, оны əмали тəжірибемен ұштастырды. Бір рет лабораторияда химиялық қопарылыстан оқушыларды қорғап өзі жарақат алды. Осы еңбегі үшін өлке бойынша қаһармандар қатарында сыйлануға жолданды.

	* * *

	Əттең, қармақ қапқан шортандай тулаған сұм дүние-ай деші! Тілеуберді мектепке келгелі де екі жыл аунап өте шықты. 1964 жылдың шілдесі болатын. Аудан бойынша орақ басталып, жұрт түгел соған жұмылған күн жексенбі еді. Кластың отызға жуық оқушысын Тілеуберді өзі бастап ораққа алып шықты. Міне, білегін сыбанып тастап, қаз мойынды ақ орақ пен бітік өскен бидайды құшақ-құшақ қармап, дестелеп бара жатқан Тілеуберді талып кеткен белін бір көтеріп, маңдай терін алақанымен сыпырып артына қарап еді, əудем жерде келе жатқан екі салт атты адамға көзі түсті. Олардың ерінің алдыңғы қасына іле салған сары сөмкелері тынымсыз бұлғақтап келеді. Өздерінше реттік киінген екі жігіт жақындап келіп тізгіндерін тартты да, Тілеубердіні бір шетке шақырды. Оқушылардың ішінде жүрген өндіріс отрядының бастығы келгендермен жалбырақтай амандасты. Тілеуберді оларға сəлем беріп, қолын ұсынып еді əлгілер алмады. Тілеуберді едəуір қысылып қалды. «Апыр-ай, ə, бұл немелер неткен астамсып кеткен пенделер, несіне шытыраяды?!» деп жауаптаса кетейін деп бір оқталды да, қой «əліптің артын бағайын» деп өзін зорға тежеді. Келген екеуі аттан түсіп орылған бая шетіне отырды.

	– Атыңыз кім?– деді қолына естелік дəптері мен қаламын алған тапал сары жігіт шекірейе қарап.

	– Тілеуберді.

	– Біз «Алғаға» ауданнан түскен социалистік тəрбие жүргізу қызмет группасының кадрларымыз. Бұл қимыл – орталық төтелей ұстап отырған төтенше маңызды саяси əрекет. Бұл қызмет осы жердегі барлық органдарды, үлкенді-кішілі отрядтарды, егіншілік алаңдар мен мал шаруашылық фермаларын жаппай шарпиды. Социалистік тəрбие барысында «төртті анықтау» жүргізіледі. Яғни, саясатты, экономиканы, идеяны, ұйымды анықтау деп аталады,– деп сыздана сөйледі еңгезердей божбан қара.

	Тілеуберді олардың сөзін үнсіз тыңдады. Алдындағы от орнындай жердегі орылған бидай баясын жұлып, темекісін сорғыштап, қара топыраққа қағып отыра берді.

	– Сонда сіз бұл мектепке қашан келдіңіз?– деп тағы да сөзін жалғады қара жігіт.

	– 1962 жылы күзде.

	– Қайдан, қалай келіп қалдың?– деп тақауырылдады ол. Тілеуберді кешірмесін өте қысқа, нақтап-нақтап түсіндірді.

	– Онда қызмет таныстырыңыз, төлқұжат жөткеу рəсмяттарыңыз қайда?

	– Мен түбегейлі жөткеліп келген адам емеспін, тек əкемнің жалғыздығына бола, жай бір парша қағазбен келгенмін.

	– Ім, ім,– деп божбан қара гүжілдеген дауысын мұрынынан шығарып, Тілеубердіге түйіле қарады.

	– Егер орынды қызмет бола қалса өз туған жерімде қалу ойымда бар,– деп арғы мақсатының астарын да жылт еткізді Тілеуберді оларға.

	– Орынды қызмет! Е, е,– деп мырс етті божбан қара тағы да. Бұл сəтте оның өңі қарауытып, сұрланып бара жатқандай болды.

	– Тілеуберді!– деп сыздана сөйледі іле шала, – сіз жайдақ сөз, жасанды жауап беріп отырсыз. Осыдан мың шақырым шалғайдағы іргелі ел ары қарай үдіре ауғанда, сенің бері қарай, яғни тып-тыныш жатқан мына елдің ішіне келгенің ғажаптанарлық іс қой. Ойыңның астарын ашық айт!– деп шап ете қалды естелік алып отырған тапал сары.

	– Мен шындығымды айттым!– деді Тілеуберді де тіктесе кетіп, – жалғызілік тартқан қарт əкеме бола келдім. Оның бер жағында, өз елім, өз жеріме келдім,– деді кесете сөйлеп.

	– Жоқ, жоқ! Сен сияқты үлкен оқымысты адам кəрі қойдың жасындай ғұмыр қалған бір шал үшін мұнда келмейді. Адалдықпен ойлан!– деп божбан қара қарысқандай тістене сөйледі.

	– Апыр-ау, мен оқығандығымнан, ата-ана қадірін білгендігімнен əкеме бола келдім деп отырмын ғой. Бұл кім де болса түсінетін сөз. Ата-бабамның басы осы топырақта жатқан жоқ па?!. Егер осыны ойламасам...– деп көмейіне тірелген сөзді жұтып алды Тілеуберді.

	– Айтыңыз. Айта беріңіз! Сіз қарсыласа бастадыңыз ғой əуелі. Егер олай ойламасаңыз қайтер едіңіз?– деді олар бір-біріне ұрлана қарап қойып.

	Тілеуберді келгендердің сөз төркіні қалайдан қалай бет алып бара жатқанын тез аңғарды. Қайткенмен бір тықыр таяп қалғанын сезе қойды іштей. «Əй пендешілік-ай, ақиқатты бұрмалап, бірін-бірі орға итермесе күн көре алмай ма осылар?!» деп бойын ыза кернеп, шеке тамырлары білеулене қалды.

	– Мен айтарымды айттым, басқа айтарым жоқ,– деп сөзін шорт кесті Тілеуберді. Ораған темекісін тұтатып отырып, – енді мұндай қыл тұзақтарыңа түсе алмаймын!

	– Асықпа, жігітім, позиция мəселесі бірінші мəселе. Егер социалистік тəрбие кадрларына, кезектегі өзекті əрекетке дəл осындай қарсы позицияда болсаңыз бар ғой, қыл тұзақ емес, темір тұзаққа да ілінесіз əлі,– деп тапал сары етегін қағып орнынан тұрды.

	– Анықтап көріңіздер, мен əділетке ғана сенемін!– деп Тілеуберді ұзап кеткен оқушыларға қарай жүріп бара жатып, – бұл неткен қорлық өмір еді!– деп уһілеп жіберді.

	* * *

	Атыз басынан қайтқан əлгі екеуі жол-жөнекей Тілеубердіге құратын қыл-тұзақтың көзін түйіндеп келеді...

	– Əй, мынауың оңай жау емес, мың дегенмен өлкеден оқыған, орысша білетін зиялы емес пе. Өзі сөзге де жүріп тұр екен. Егер көңілінде көмеші болмаса «оңшылдыққа бейім» деген салмақты сөз архивіне жазылар ма еді. Қалайда, бұл талай жымнан өзін жасырып өткен алаяқ. Өйтпегенде, келе сала басшылардың басын айналдырып, мектепке орналаса ма, қазір анау Советтер Одағындағы түзетімпаз кертартпалар ашықтан-ашық құтырып жатқанда солардың міндетін алып, ортамызға сіңіп келіп отырмағанына кім кепіл?!

	– Рас айтасыз,– деп тапал сары божбан қараның сөзін қостай жөнелді. Ол құйымшағы шыққан күрең атты тебініп-тебініп қойып, – бұны бар ғой, Табысбек, алғашқы қимылдың беташары ретінде жұлып шығару керек майданға. Төртте анықсыз екендігі айдан ашық көрініп тұрған жоқ па, қалғанын тағы да ішкерілей тексере береміз,– деді соңғы арам ойларын түйіндеп.

	Арада айға жуық уақыт өткенде, «төртте анықсыз» деген алғашқы айдар тағылған Тілеуберді мектептен айдалып, бұрынғы Белтоған отрядына еңбекпен шынығып, идея өзгертуге жіберілді.

	Тілеуберді мектептен аттанарда қарт əкесіне дəрі-дəрмек алу үшін Мұратқа барып жолықты. Жан қысылғанда жақынын табады дегендей, өзі туралы төніп келе жатқан қауіп оңай емес екенін аңғарлы азамат ерте сезінді.

	– Жазған құлда шаршау жоқ,– деді ол Мұратқа шағынып, – «қайда барсам да Қорқыттың көрі» болды. Туған жер, өскен елім деп алыстан аңсап келіп едім. Мұнда да сый табағым алдымнан шықты,– деді аққұба өңі қуқылданып, үні дірілдеп.

	– Естідім,– деді Мұрат Тілеубердіге алдынан дəрі алып беріп жатып, – мұның өзі – шекарадағы дүрбелең оқиғасы тұсындағы соқыр мысықтың өлі тышқанға кезіккендей күлкілі іс болып отыр. Қайтесің қарағым, шыда. Ауыр жүкті нар көтереді, ауыр қайғыны ер көтереді емес пе. Денсаулығыңды қорғап істей бер. Екі қолға бір еңбек, жассың ғой əлі. Қара бұлт та сейіліп, аспан да ашылар!– деп жан-жағына үрке қарап, аузын Тілеубердінің құлағына тақап, – естідің бе, кеше кеште коммунаның қарт секретары Жаң да «қиянатшы» деген зорлықты мойындатуға ары шыдамай, өзіне-өзі қол салып өліп қалыпты!– деді сыбырлап.

	Тілеубердінің тағы «жаман атты» болып өз жанына қайта оралғанына Асқар қария қатты қамығып, түнеріп отырып қалды. Артынан екі шекесін уқалап, басын көтеріп:

	– Жасыма, балам, ер жігіттің басына не келіп, не кетпейді. Қамыққан өзіңе зиян. Сендей оқыған азаматтың алдында көретін күдірі көп болады тегінде. Бірақ «Аққа құдай жақ» деген сөз бар. Біреудің ала жібін аттаған жерің жоқ. Күн жаманы кетеді, жел жаманы өтеді,– деп қайрат берді баласына.

	Тілеуберді сол күннен бастап тап жауларымен бірге маталып, ауыр еңбекке жегілді. Адуын азамат қандай еңбек болса да ығып қалған жоқ. Бірақ, қай-қайдағы ойда жоқ пəле аяқ астынан оның жағасына жабыса қалады. Ол енді күнделікті күрес объектісіне айналып, найзаның ұшына ілінді.

	Бір күні еңбектен кеш қайтқан Тілеуберді есік алдына жете бере иығындағы кетпенін лақтырып жіберді. Аяғына киген брезент шоқайға жабысқан батпақ зіл болып тұр. Оның жанына еңбектен бұрын қылжақ-қажау, қаңқу сөздер қатты батып барады. Көкірегі сезімді, саналы азамат арлы басына соншама пəленің үйіріле бергеніне өзі де өртеніп барады. «Қайран кешегі салтанатты күндерім-ай!» деп сары сабанның үстіндегі ала сырмаққа жамбастай кетіп бір сəт қиялға шомды. Үрімшінің көрікті көшелері, думанды мектеп ауласы, сыңғырлай күлген кластас қыздары, көңілді кештері, тату-тəтті достары көз алдынан бір-бір елестеп өтіп жатты. Ол кездегі өзінің көркі қандай, жігітің қайсы десе, мынау дегендей, көгілдір костюм-шалбарын қырлап киіп, қызыл жолақты галстугін тағып, сырнайын мойнына асып, Үрімші мен Шəуешектің бақшаларында өткен сайранды сағым күндері-ай! Тілеубердінің көкірегін жалын кернеп көзіне ыстық жас үйірілді. Оның құлағына «бұзық элемент!» деген сөз түрпідей тиетін. Элемент – химиялық атау болғанымен, қазір саяси түс алып, үкіметке қарсы деген адамдарды осылай атайтын ауру үдеп барады.

	Тілеуберді өзімен бірге істейтін Серікбай деген «бұзық элементке» жаны ашитын. Ол жасы жетпіске таяп қалған, үшкір иек, қалқан құлақ, селдір сақалды, арық адам еді. Өзі кем сөзді болғанымен, ойы ұшқыр, сөзі кесек адам екен. Ол бір күні Тілеубердіден:

	– Ей Тілеуберді, оңшылдыққа бейім боларлық сенің ойыңда тегі нендей мəселе бар еді? Түзетімпаз болғандағы шыныңды маған айтшы бір,– деп көңіліндегі бар сырын ақтарып сұраған. Сонда Тілеуберді:

	– Əй, қария-ай, сұрауыңыз тым ауыр болса да мен шынымды айтайын, оңшылдыққа бейімділігім зор секіру басталған жылдарда артық көпірмешілікке көңілсіз болғандығымнан бірер ауыз қағытпа сөз айтқаным рас. Қазір де сол көзқарастамын. Бірақ, сіз мұны басқаларға айта көрмеңіз. Ал «түзетімпаз» дегені менің ойым тұрмақ, түсіме де кірмеген іс. Оның түп төркіні – социализм идеясына қарсы дегенді білдіретіндігін кім білмейді?!– деп тоқтады.

	– Е, е, ей, қарағым-ай, сен де маған тамырлас пікірде болған екенсің-ау. Қайта құдай қағып «бұзық элемент» деген тас қалпақтан аман қалыпсың. Мен бар ғой, қарағым, сол зор секіру кезінде екі-ақ ауыз сөзден сүріндім! — деп ар жағын айтқысы келмей бөгеліп қалды.

	– Сонда не айтып едіңіз, қария? Маған сеніңіз,– деп Тілеуберді жапақтап отырған шалдың жан сырын өзіне тартты. Ол айналасына бажайлап бір қарап алып, – анау бір жол қысты күні тау арасында түлкі құрсақ болып жүріп, ауыр еңбекке жегілдік. Еңбекке қарап номер жазып, номерге қарап азық таратады. «Аш адам ұрысқақ, ауру адам тырысқақ» деген рас екен. Əлгі номер жазатын адаммен бір күні ерегесіп қалдым. Менің желкеленіп, жəбір көріп жүргенімді білетін ол мені ə дегенде-ақ жуан жұдырығымен періп қалды. Күнəсіз таяқ жегеніме қартамыс жаным төзбеді. Ашынған тілді болады деген емес пе, тілімді тартпадым. – Неге ұрасың мені, не күнəм бар еді, мына компартия дəуірінде адам ұруға жол қойылмайды десем, əлгі əкіреңдеп тағы желкеледі мені. Мен сонда оған бетпе-бет: «Гоминдаң адам ұратын, қапта тары тұратын. Компартия адам ұрмайды, қапта тары тұрмайды, өлсе де мойын бұрмайды!» деп бір-ақ тарттым. Менің айтпақшы болғаным əлгі белсенді сотанақ компартия мүшесі болатын. Соған кектендім. Ал, бір жағынан елді жайлаған ашаршылық бар адамның жанына батып жүргені айтпаса да белгілі жайт еді. Ол кезде бəрінің іші тұман болса да сыртына шығара алмайды. Ал, мен ішімдегіні бір-ақ ақтардым. Ой-санам кеңіп қалғандай болды. Əлгі сұмпайы бұл сөзімді жоғарыға сол күні жеткізіпті. Бұл – бір. Тағы бір жолы қақаған қыста тауда жатып руда қаздық. Бір жарым ай дегенде кір-қоңымызды жуып келуге екі күн мəулет алып, ит жеккеннен қайтқандай жалба-жұлба болып ауылға жаяу келдік. Сағынған ұсақ балалар аталап алдымыздан ұшты. Сонда маған қарай жүгіріп келе жатқан бір кішкене немеремнің аяғын тоң қағып қалып, сонадай жерге ұшып түсті. Жанымдағылар:

	– Ой жүгірсеңші, алсаңшы баланы,– деді безектеп. Мен сонда:

	– Шуламаңдар, ей, бөрінің артынша, қазір бақырған баладан, бақырдай тас артық болып тұрмай ма?!– деп аяңдап келіп баланы көтеріп алдым. Осы сөзім де дөкейлердің құлағына сол күні түнде жетіпті. Сазайымды тарттырып, тас қалпақты басыма үйіріп жүрген осы екі-ақ ауыз сөз!– деп тоқтатты сөзін Серікбай қария.

	– Ой обал-ай! Əбден сорлатқан екен сізді,– деп жанашырлық білдірді Тілеуберді. Сонда Серікбай тағы да, – сорлап жүрген жалғыз мен дейсің бе, қарағым, анау да сорлы!– деп газет қағазына темекі орап, оларға күлімсіреп қарап отырған Ұябайды көрсетті. Тілеуберді де Ұябайға жалт қарап:

	– Ағай-ау, жылағанды сұрама өлгені бар шығар, күлгенді сұра көргені бар шығар дегендей, сіздің мына күлуіңізде де бір сыр бар ғой деймін?– деді оны сөзге тартып.

	– Əй, інішек-ай, айта берсек əңгіме көп. Бірақ «екі елі ауызға төрт елі қақпақ» дегенді ертерек ескермеген екенбіз ғой. Жаңағы Серікбай ақсақалдың айтқаны рас. Зор секіру басталысымен ашаршылық қоса келді. Өзім де белсенді коммунистің бірі едім. Бір күні қолбасшылық штаб тоған қазушылардан, жол жасаушылардан, мыстағы руда тас қазушылардан саралап бірталай адамдарды шақыртып, шұғыл жиын ашты. Қапалақтап қар жауып, қызыл үскірік жүріп тұрған. Жаяулап жүріп əрең жеттік қолбасшылық штабқа. Штаб бастығы құтырған сиырдай қотиын біреу екен. Үстелді төпештеп, айқұлақтанып тұрып бізге міндет бөлді. Артынан ақтарыла қалып, қонағасы əзірлетіп, жас сорпамен қуырдақтың астына алды. Суық күнде шегіміз шұрылдап, тырнағымыздың көбесін жалап жүрген біздерге мынау бір табылмас орай еді. «Кедейдің бір тойғаны шала байығаны» емес пе, алдымыздағы асты қомағайлана сыпырып асап отырғанда əлгі штаб бастығы тілмəшті қасына алып, «Жолдастар! – деп бастады сөзін. Тыныштала қалдық. – Біз жапалы істеп жатырмыз. Барлығымыз коммунистерміз. Ауыр қиыншылық кезі болғандықтан қой мен сиырдың еті табылмай қонақасыларыңызға семіз торай етін жедіңіздер. Бұдан кейінгі жұмысты жақсы істеулеріңізді талап етем»,– дегені антұрғанның. Сол-ақ екен, зырқ етіп жүрегім аузыма тығылды. Біреулер кекіріп, біреулеріміз өкіріп далаға жүгірдік, құстық-ау келіп. Мен ішімдегімді қотарып тастап, асханаға кірсем, əлгі бастығым мұртынан күліп, масайрап отыр екен. Қытайша шала-шарпы білетін доғал тіліммен шап ете түстім түп етектен.

	– Ей, бəтшағар, сені де коммунист деуге бола ма?! Компартияның ұлттық, діни саясатын не үшін құрмет етпейсің. Бізді сайқымазақ етуге қандай құқың бар? Егер де шамам жетсе сен сияқты көр соқыр коммунистерді түгелдей бауыздап тастап, компартияның адал құшағынан аластайтын едім!– деп құлақ шекесінен періп жібердім. Бар болғаны осы, қол-аяғым байланды да, абақтыға айдалдым.

	«Қуырдақтың əкесін түйе сойғанда көресің» дегендей көргілікті ендігі тергеу үстінде көрдім. Маған тағылған айыптың түсі өзгеріп, құбылып шыға келді. «Коммунистердің көзін жоямын» деген, «Қытай ұлтын ашықтан ашық тілдеген» деген пəле шекеме шегеленді. Қасарысып көрдім, шара болмады. Ең соңында компартиядан қуылып, ұлтшыл элемент!– деген ажырғыны мойныма іле салды.

	Тілеуберді үнсіз отырып тыңдап алды да:

	– Осы күнде пəле деген шаштан да көбейді ғой. Бəріне шыдап, көнбей амал жоқ. Түбінде шындық бір сараланып шығар, оған менің көзім жетеді,– деп тоқтады темекісін құшырлана бір сорып.

	* * *

	Тілеубердінің тағдыры қым-қуыт саяси ауқымның сапырылысында қақпақылдай қағылып, суға кеткен томардай соғылып, жастық, азаматтық өмірінің аяулы күндері рухани жүк арқалап өтіп жатты. «Бағың асқан шағыңда тобыр қоссаң бəйге алар, бағың қайтқан шағыңда сəйгүлігің құр қалар» дегендей бəріне де төзді ол.

	Тілеуберді таңғы тəтті ұйқысынан баяғы шадыр көз Мүтəннің жарықшақтанған даусынан оянды. Мүтəн бұл күндері «төртті анықтаудың» табаны жалтырап алған төл белсендісі болатын. Ол зілдене:

	– Ей, Тілеуберді, сен қазір жайлауға жүресің! Мінетін ат жоқ, мына жауыр қара өгізді жайлауға апарып тастап, сол жердегі малшаруашылық фермасынан шөп таситын алты-жеті өгіз əкелесің!– деді бір шумақ кендір арқанды ат үстінен лақтырып беріп...

	Тілеуберді Көксай жайлауына азып барып, тозып қайтты. Айдаған алты өгіздің екеуі семіздіктен шайлап, аузынан ақ көбік бұрқылдап зорға келеді. Ал ана төртеуі оқырадан өлермендене қашып əбден мазасын алды.

	Ол түс қия жалғыз долана кезеңінен еңкейді. Осы кезең жайлаумен ойдың ортасындағы ең биік қырдай жал болатын. Арттағы саялы салқын қыраттарда ақбоз үйлер алыстап барады. Алдыңғы жағындағы «Ой» деп аталатын ойпаң кең аңғар текеметтің түріндей түрленген шақпақ-шақпақ атыздармен бұлдырайды.

	Тілеуберді өгіздермен арпалысып жүріп, тілі аузына сыймай əбден қаталап кетті. Ол өгіздерді жолдан бұрыстау тұмсыққа қайырмақтап, жуан долананың түбіне байламақ болды. Сол сəтте бір қызыл өгіз аяғын серпіп қалып, құйрығын тік көтерді де Сулысайға қарай періп ұрып жөнелді. «Қап, жау алғыр-ай!» деп Тілеуберді сырт киімін сыпыра салып, өгіздің соңынан жан ұшыра жүгірді. Ақыры ол Сулысайдың құзар табанындағы қамысты бастаудан қызыл өгізді зорға тапты. Өзі де бұлақ суынан қанып ішіп беті-қолын жуды. Уылжыған қышқыл қарақаттан уыстап жеп өзегін жалғады. «Əй, ит өмір-ай!– деп ойлады ол, – енді көрсетпегенің осы ма еді?! Қашанға дейін желкелер екенсің!» деп күйіп-пісіп келеді. Көптен кейін ол өгізді жетелеп кезеңге қайта шыққанда, байлаулы өгіздердің қасында Асыл отыр екен. Қайың қасты ер-тоқымға кестелі ши барқыт ат көрпесі құп жарасқан торы ат шұлғып тұр. Жапырылған балауса жапырақ үстіне бір торсық қымыз бен қоржынын қойып қойыпты. Құлағына тау қызғалдағынан бір талын қыстырып, бір уыс қалампыр гүлін иіскеп отыр Асыл. Ол енді ғана Тілеубердіні көре салып, орнынан ұшып тұрды.

	– Амансыз ба, Тілеш аға,– деді аққұба жүзіне қызыл қан тепшіп. Тілеубердіде тіл жоқ.

	– Танымай тұрсыз ба, Тілеш аға,– деп Тілеубердіге таяи берді. Тілеуберді кірлеп кеткен жидесінің ашық қалған жағасын жиыстырып, жырым-жырым болып кеткен балағы мен резеңке етігінің қонышына аз-кем қарап тұрып қалды. Сонаң соң өгізді байлап, артына бұрылып, булыға:

	– Аман-сау жүрсің бе, Асылжан, ағаңның ахуалы жақсы ма?– деп бұлақтан теріп алған бір уыс қарақатын оған ұсынды. Асыл қарақатты қолына алып, бір-екі талын аузына салды. Онан кейін қоржынының қасына келіп:

	– Отырыңыз, əбден түтігіп кетіпсіз ғой,– деп бота өркеш қызыл торсықты шайқап-шайқап жіберіп, темір тостағанға толтыра қымыз құйып Тілеубердіге ұсынды.

	Қарыны əбден ашқан, əрі шөлден тілі кепкен Тілеуберді жайлаудың салқын сары қымызын сүйсіне жұтты. Ішкен сайын сарайы ашылып, шекесінен суық тер бұрқ ете түсті. Үшінші тостағанды жерге қойып, көкірегін босата ұзақ кекірген Тілеуберді зорға тілге келді.

	– Асыл-ау, қайдан келе жатырсың?– деді оның албыраған жүзіне жасқана қарап.

	– Сізге сусын берейін деп көктен түсе қалдым,– деп сықылықтай күлді Асыл.

	– Жарайды, жарайды шырағым! Мен сөзімді көлегейлеп келе қалған пері ме, періште ме деп сасқалақтап қалдым əуелі,– деп Тілеуберді де өзін еркін ұстап жайдарлана күлді.

	– Шошымаңыз,– деп Асыл аялы көзін төңкере қарап, өзінің жайын айтты. Коммуналық емханаға медбике болып орналасқанмын. Жайлаудағы малшыларға дəрі-дəрмек таратып шығып едім. Содан бүгін таңертең қайтайын деп əзірленіп жатқанымда, өгіз айдап өтіп бара жатқан сізді көріп қалдым, сонан кешігіріңкіреп аттандым. Осы араға келгенде қарасам өгіздеріңіз байлаулы тұр, қасында шапаныңыз жатыр. Сонымен аттан түсіп сізді күтіп отырғаным осы,– деді сызыла сөйлеп.

	– Мына қарасан! Оқыралап құзға түсіп кетіп, соны əрең тауып оралғаным,– деп тартқан жапасының шетін шығарды Тілеуберді. Асыл енді кестелі орамалын жайып, оған құрт-ірімшік пен бал бауырсағын төгіп:

	– Алыңыз қымыз ішіп, құрт жеңіз,– деп əппақ сүйрік саусағымен жердегі тостағанды алып Тілеубердінің қолына ұстатты.

	– Мүкеңнің ахуалы жақсы ма?– деді Тілеуберді басқа сөздің қисынын таппай қайтадан.

	– Жақсы, Асқар атам жақсы ма? Денсаулығы қалай,– деп өзіне қарсы сұрақ қойды Асыл.

	Тілеуберді Асылдың жез киіктей қунақы дене бітіміне қарап отырып, «Бойжетіп қалыпты, қыз дегенің шайтан-ау!» деп бір ойлады. Асылдың толысқан тұлғасы, мөлдіреген қарақат көзі, шеке тұсы бұйралаңған сұмбыл шашы өзі кинолардан көп көрген, кітаптардан қызыға үңілген арулардан бірді-бір кем емес. Қайта олардан да көш ілгері тұрғандай көрінді. Ол қынай белін жарқырауық қара белдікпен буып, ұзын ақ көйлекті əдемі киіпті. Мойнына екі қатар меруерт алқа асып, құлағына жапырақша күміс сырға тағыпты. Осынау қыз келбеті жабырқап, жасып жүрген Тілеубердінің көңілін көктем самалындай бір сергітіп жіберді.

	Екеуінің барар бағыты бір еді. Астына кендір қап салып Тілеуберді қара өгізге мініп, Асыл бұра тартқан өгіздерді тықсыра айдап, екеуі еңіске қарай еңкейе берді.

	– Ағай, бұрынғы қызмет орныңыздан хат-хабар бар ма?– деп сұрады Асыл Тілеубердіден жол-жөнекей.

	– Жоқ, шырағым. Мен хабарласпадым.

	– Ізденіп көрсеңіз болмай ма?

	– Əй, қарағым-ай, қазір қайда барсаң да Қорқыттың көрі болып тұрмай ма. Ол жерде де осындай социалистік тəрбие жүргізіліп, төртті анықтап жатқан шығар,– деп одан ары озбады Тілеуберді.

	– Енді осылай жүре бересіз бе?

	– Амал қанша, əліптің артын бағып жүргеннен басқа не шара бар дейсің...

	Асыл бұдан былай көп жерге дейін өгіздерді қайырмақтап, үнсіз аяңдай берді.

	– Ал, Асылжан, қош бол!– деді Сары дөңнің астына келгенде Тілеуберді қара өгіздің бұйдасын тартып.

	– Сіз қайда барасыз? Ауылыңыз алдыңғы жақта емес пе?– деп аңтарыла қалды Асыл.

	– Мен Қаройдағы пішендікке барамын, уағында бармасам жон терімді сыпырады ғой!– деп Тілеуберді езу тартты.

	Асылдың өңі қуарып, Тілеубердіге жаны ашып кетті. «Расында, басына бір пəле ілінген екен-ау!» деп ішінен қатты өкінді. Сол кезде Тілеуберді Асылдың қолының сыртынан сүйіп, қимастықпен қоштасты. Мұратқа дұғай-дұғай сəлем айтты.

	– Ал, аман болыңыз, аға,– деп жүріп кетті Асыл атына қамшы басып. Ол өксіп барады.

	Бұл шақта айнала түн құшағына еніп мүлгіп бара жатқан...



	Қараңғы түнде тау қалқып,

	Ұйқыға кетер балбырап.

	Даланы жым-жырт, дел-сал ғып,

	Түн басады салбырап,



	– деп Тілеуберді ыңылдап өгізін айдап, жүрегін қарыған қасірет шоғына көміле берді.





5




	Бұл өңірде қазанның аяғында-ақ қар жауып, қарақурайлардың жапырағы түсіп, ағаштар сояулана бастайды. Үлкен жайлаудан қотарыла түскен қалың мал күзектегі жусанды жұлмалап, баяларды тақырлап болған соң, енді жиып қойған жал-жал мая шөптерге ауыз салады.

	Сиыр біткен тұмсығын көтеріп, үйір-үйір жылқылар ширығып жүрген ызғарлы күздің соңғы бір күнінде Тілеубердіге Қаройдағы аумақты, он екі мая шөпті морлау міндеті тапсырылды. Жоқ деуге амалсыз Тілеуберді білегін сыбанып тастап, тереңдігі бір жарым метрлік кең орды арпалысып қаза бастады. Анталаған аш мал оған күндіз-түні тыным бермейді. Сиырлар келіп шөпті мүйіздеп, өкіріп-бақырып жүр. Бір жағынан қар аралас күздің толассыз жаңбыры ес-ақылды шығарып барады. Лайсаң жер қойыртпақ болып иленіп алды. Міндет ауыр, оның үстіне қыр желкесіне мініп алғандар зіркілдеп тұрғаны анау. «Өзіңді хар қылғанша, күшіңді хар қыл» деген сөзді естігені бар еді. Сол себепті міндетті уағында бітірейін деп арып таласты-ай кеп ақ боранда. Анау жылы лабораторияда күйіп қалған сол қолының алақаны ойылып, бір қабат терісі сыпырылып қалды. Ойылған алақанын бет орамалымен таңып алып еді, саусақтарының арасынан тамшылап аққан қан күректің сабын бояп жіберді.

	– Əй, сорлы басым-ай!– деп жаны күйіп кетті оның. Бір дем тыныстамақшы болып екі мая шөптің ортасындағы ықтасынға отыра кетті. Сəлден кейін тартып жүрген жазықсыз жазасына ақылы жетпей жантая кетті. Шаршағаны сонша, денесі қорғасындай ауырлап, бүкіл өне бойын жер тартып барады. Жұмсақ шөпке басын сүйеп біраз жатып еді, көзі ілініп кетті. Түс көрді...

	Көркем Шəуешек қаласының Халық бақшасында жүр екен, қасында бұйра шашты, ақ сары жүзді сабақтасы Мəрзия жарқылдап сөйлеп келеді. Сəлден соң Мəрзия əлденелерді айтып жылайды. Тілеуберді оны құшағына қысып уатып жатыр... Енді бір сəтте қотарыла көшкен аттылы-жаяу ел, олар көз ұшынан шоқ-шоқ болып көрінген қалың қара ағашты бақты өткеліне қарай шуап барады. Тілеуберді жалма-жан Мəрзияның қолынан ұстай алады. Адырайған біреу келіп қызды қасқырдай ала жөнеледі. Мəрзия жылап барады. Тілеуберді оның артынан қолын созған бойы ышқына айғайлап тұр...

	– Тілеуберді, ей, Тілеуберді! – деген ащы дауыс оны төбесінен жай түскендей шошытып оятты. Екі көзін уқалап ұшып тұрғанда, қос жанарынан жас сорғалап, қоңырқай бетін жуып кеткен екен.

	– Мен мұндамын,– деді ол үсті-басына жабысқан құрғақ шөпті қағып жатып.

	– Ей, бұзық! Сен коллективті қиратуға құштарсың ғой ə, маядағы шөпті мал таптап жатса, басыңды қуысқа тығып алып, бырдай болып ұйықтап жатқаның қалай?!– деп шадыркөз Мүтəн тебініп жетіп келді қасына.

	Тілеуберді шеткі мая жаққа қарап еді, азынаған желді боранда желіккендей бес-алты сиыр шөпті мүйіздеп жатыр екен. “Қап, қарасандар-ай! Тышқаққа қас қылғандай қайдан жетіп қалды?” деп жүгіріп барып, сиырларды айдап жіберді де:

	– Көріп тұрсың ғой, Мүтəн, боран шығып қатты жаурап кеттім, содан алақанымды таңып,– дей беріп еді, Мүтəн сөз аяғын тоспады:

	– Сенің осы жалқаулығың «бес жақтан жақсы» үлгілі қыстақ құруымызға көпе-көрнеу кесірін тигізіп отыр. Жарым айлық міндеттің жиырма күнде үштен екісін де орындамадың. Миыңды кеулеген буржуазиялық құрт сені кері кетіріп барады. Өткенде өгіз əкелуге жайлауға жібергенде жолда бір перизатты тауып алып, қандай масайрадың, ə?– деп аттан түсе қалды өңін суыққа салып.

	«Мына иттің қызғанышы қозып, іші удай ашып жүр екен ғой, шоқ-шоқ, десе де пəлелі к... бармағыңды тықсаң, тырнағың ішінде қалады, деуші еді ғой. Мынау маған қарадай соқтығып, бір пəлені қоздатқалы тұр екен» деп ойлаған ол күрегіне қарай жүріп еді:

	– Ей, тоқта!– деп бұйыра тіл қатты Мүтəн көзін шадырайтып. Сонан ол Тілеубердіге таяп келіп ықтасын маяға арқасын сүйеп отыра кетті. Лезде маймөңкелей қалған ол Тілеубердіге темекі ұсынып, – Байқап тарт, шөпке іліндіріп алма,– деп ақылмансыды да, – Сонда жол жөнекей Асылды қалай тауып ала қойдың, айтшы маған кəне?– деп шадыр көзін сығырайта қарады.

	Тілеуберді болған жайды бұлжытпай түгел айтты.

	– Жайлауда сен кімдікіне қонып едің?

	– Рүстемнің үйіне.

	– Ал Асыл қайда қоныпты?

	– Оны сұрағам жоқ.

	– Ой жарылып кет, кеште кезігіп, ертесі бірге қайтуды уағдаласып қойғанмын десеңші одан да,– деп темекісін обырлана сорып-сорып жіберді Мүтəн.

	– Жоқ, жоқ. Өзім жауыр өгізбен итпектеп жайлауға кеш жеттім де, таңертең ерте қайттым. Өзің берген бұйрық солай емес пе?– деді Тілеуберді Мүтəннің өз табағын өзіне тартып.

	– Асыл қазір оқудан шығып алып па?– деп қазбалай сұрады Мүтəн.

	– Қазір əкесінің қасында, емханаға медбике болып орналасыпты.

	– Сенің сол Асылға көңілің қалай, жасырмай айтшы?– деп өмешегі үзіле сұрады Мүтəн.

	– Ой, Мүтəн-ау, мұны өзің де білесің ғой. Мен келгенде олар біздің қариямен көрші екен. Екі шалды сол Асыл асырап отырыпты. Оны қарындасымдай аяладым. Мен «Алғадағы» коммуналық бірінші орта мектепке барғаннан кейін жақсы оқушым болды. Енді міне ауылға қайтып келгелі де жылға таяп қалды, оларға барып-келуге рұхсат жоқтығын өзің де білесің ғой. Ал, əнеукүні ол да жайлаудан қайтқан екен. Артымнан қуып жетті. Сыпайы ғана аман-сəлем жасастық,– деді.

	– Ей, мен саған сол қызды алу ойың бар ма, жоқ па? Тоқ етерін айт деп отырмын,– деп тас кенеше қадалды Мүтəн тағы да.

	– Жоқ.

	– Онда маған көмектесіп Асыл екеуміздің арамызға жол жүрсең қалай? Мен де саған оң көзіммен қарап... – деп сөзінің аяғын естіртпей жұтып алды.

	– Қой. Қой! Ондай іс менің қолымнан келмейді. Əрі ұят.

	– Сен шынайы келтіремін десең, қолыңнан келеді. Егер осы жолды жалғап Асылды бері қаратып берсең бар ғой, мен мына «төртті анықтау» кадрларына айтып, сені өзіміздің бастауыш мектепке орналастырып қоямын,– деп өз кеудесін өзі түйіп-түйіп қалды.

	– Мүтəн-ау, қатардағы жастардан салауатың еш кем емес. Оның үстіне жанұялық тегің де төңкерісшіл кедей, өзің белсендінің біреуісің. Қызбен төте сөйлесіп, бір түйінге келсеңдер болды емес пе,– деп Тілеуберді оған көпшік қоя сөйледі.

	– Сөйлесуін сөйлестім ғой,– деп сырын айтты Мүтəн, – Асылдан “болмайдыдан” басқа жауап ала алмадым. Əкем де барып еді, əкесі қыңырайып қалыпты. Онда былай болсын, маған бір жапырақ хат жазып берші.

	– Кімнің атынан жазамын?

	– Əрине, өз атыңнан жазасың да, ол менің шала сауат екенімді біледі. Өгіздің сідігіндей ирелеңдеген менің жазуымды оқымай-ақ лақтырып жіберер. Онан да өзің төгілдіріп жазып, өз атыңнан тиісті ақылыңды айтып, бізді жақындастырсаң болды емес пе,– деп жатып келіп жабысты Мүтəн. Тілеуберді қинала ойланып көп отырды. Сонан Мүтəннан қалам-қағаз сұрады. Мүтəн қалтасындағы мұдық қарындашы мен еңбек номерін жазатын күнделік дəптерін қойнынан асыға алып берді.

	Бір-біріне қабыспайтын екі адамның тағдыры жөнінде былай деп хат жазды Тілеуберді: «Ардақты Асыл қарындас! Аман-есен жүрсіңдер ме? Амандықтан кейін айтар сөз – өзің бала кезден таныс мына Мүтəн деген жігіт саған ғашық екен. Бұл біздің отрядтағы ең үздік белсенді жас, жақсы басшы. Терең толғанып өзімен ашық-жарқын сырласуыңды сұраймын. Асылжан, осы бір өмірлік істі шөгелдікпен ойлануыңды ағалықпен үміт етемін.

	Құрметпен: ағаң Тілеуберді».

	Мүтəн хатты Тілеубердіге дауыстатып бір оқытып алды да, одан кейін өзі күбірлеп тағы бір оқып шықты. Сонан соң «басшы, үздік белсенді жас» деген сөздерге мырсиып қалған ол:

	– Сізді ертеңнен бастап ауыл арасындағы жұмыстармен қамыс оруға орналастырам. Ал Асылжан маған қарайтын болса, бағанағы айтқаным айтқан, мектепке орналастырам. Алаңсыз болыңыз,– деп атына көңілдене мінді.

	Бес күннен кейін Мұраттың көзіне көрінбей, бұқпалап жүріп, Асылды əрең дегенде дəріханадан тапты Мүтəн.

	– Асылжан, амансың ба, Мұрат ағайдың денсаулығы жақсы ма? Мен бүгін аудандағы жас белсенділер жиынынан қайтып келе жатып, өзіңді көре кетейін деп бұрылдым. Иə айтқандайын, мынау Тілеуберді ағаң берген хатты да ала келіп едім,– деп төс қалтасындағы тұмарша қағазды ұсынды оған.

	Асыл хатты енді аша бергенде қасында екі дəрігер бар Мұрат есіктен кіріп келді. Мүтəн Мұратқа міңгірлеп сəлем берді де, сып етіп сыртқа шыға жөнелді. Бірақ ол дəріхананы баспалап күн батқанша айналсоқтап сол өңірден кетпеді. Мұрат та осы уақытта Асылдың айналасында болды. Мысы əбден құрыған Мүтəн кешке қарай «əттеген-айды!» арқалап ауылына қайтты.

	* * *

	Қаңтар айының соңы. Аудан орталығынан дəрі-дəрмек, керек-жарағын қайқыбас шанаға тиеп қойып, есеп-қисабын жауып шыққан Асыл шанада Тұрсын момынның ұйықтап жатқанын көрді. Ол Алға емханасына былтыр келіп сіңген он жеті-он сегіздегі, бір аяғы кемтар бала болатын. Атына заты сай момын десе момын бір бейшара еді. Өзі елгезек, еңбекқор болғандықтан, Мұрат дəрігер оны алғашында күзетшілікке алып, кейіндеп келе «барып кел, алып кел» сияқты ұсақ-түйек жұмыстарға жүгіртті...

	Асыл Тұрсынды оятайын деп оны түртіп көріп еді, қозғалмады. Аузынан арақ иісі мүңкіп тұр екен. Еріні кеберсіп, қабағы қатпарланып, көне тоз сең-сең ішікке орана қорылдап жатыр. Құдай біледі, жазған баланы албастыдай арбайтын қаланың бір тентегі араққа жығып кеткен сияқты. Асыл оның қолынан божыны жұлып алды. Сонда да сезген жоқ. Асыл бишікті шарт еткізіп еді, ширығып тұрған, емшек тағалы қара төбел ат сықырлаған қара ауыр жүк басылған шананы сырылдатып ала жөнелді. Асыл көп ұзамай қалашық сыртындағы алушысы саябырлау екі дүкен, бір асханаға тез-тез кіріп шықты. Анада-мұнда бүк түсіп жатқан Тұрсынға көз салып қояды.

	Күн батуға таяп қалды. Асыл қара төбелге қамшы басты. Күні бойы тықыршып тұрған семіз ат желдей гулеп, қос аяқтап көсіліп келеді. Асыл артына бұрылып «Тұрсын, əй, Тұрсын» деп еді, ол басын əнтек көтеріп, қайта қорылға басты. “Ұйықтап алсыншы байғұс” деп оны енді оятпады. Қалың қарда қайқыбас шана бесіктей тербеліп, ағызып келеді. Ол Қосөткелдің көк мұзынан өтіп, қалың нар қамыстың қалқасына бұрылды.

	Асыл шананы көзден тасалау жерге апарып, доғарды да атты шананың жақтауына қаңтара байлады. Жолдан алыс, түйе бойламас бітік нар қамыс. Сонаң соң қомақты сомкесін қолына алып, омбылап алға тартты.

	Асыл көп ұзамай, бітік сары қамыстың ортасында ішігін қарға қағып, судай жаңа сусар малақайын бусаңған басына шекелете киіп, бір қырынан ыңылдап əн айтып тұрған Тілеубердіні көрді. Құлақ салып еді, ол:



	Бір қыз бар Маралдыда Қорлығайын,

	Табиғат берген екен, күн мен айын.

	Мұратқа іздеген жан бəрі жеткен,

	Дариға, арманым көп не қылайын.



	Аһау арман,

	Хұсни-Қорлан.

	Екі-ай бағлан,

	Екеуі туған екен бір анадан,



	– деп əн құдіретіне бөленіп, қиял қанатына ерік беріп тұрған жігіт тыныштығын бұзып алмау үшін Асыл аяғын ептеп басып, жақындай берді.

	Əн осы араға жеткенде əлдеқайдан шықылықтап жеткен қара ала сауысқан əудем жердегі қызыл талдың қыраулы басына қона қалды. Үкілі қамыстар ызылдап, сусылдап жігіт өксігіне үндескендей болды.

	Асыл қалың қарды малтып келе жатып екпетінен түсті. Тілеуберді шошына артына жалт қарағанда Асыл үсті-басының қарын қағып тұр екен.

	– Асыл, Асыл, ой айналайыным-ай!– деп тұра жүгірген Тілеуберді, жеткен бойы Асылды құшақтай алып, маңдайынан құшырлана иіскей берді. Асыл өз құлағының түбінен ып-ыстық леппен шыққан, – Айналайын-ай, менің басымнан айнала ұшқан қызғышымсың ба, қорғаштап, қолдап жүрген Қызырымсың ба, əлде түсіме кіріп, өңімде жебей беретін періштембісің?!– деген дірілді дауысты анық естіп тұр.

	Асыл да тартынған жоқ. Өзін итермелеген отты сезім құштарлығының қуатты күші бір иірімге тартып сүңгітіп бара жатқанын сезе қойды.

	Бір қолымен Тілеубердінің иығына асыла, бір қолымен қапсыра құшақтап оның ыстық қолтығына кіре берді. Ақ түбіт салысын мойнына қарай сырып, құндыз жағалы ішігінің түймесін ағытты.

	– Қайдан келе қалдың, қалқам-ау, мені бұл жерден қалай таптың?– деп тебірене тіл қатқан Тілеуберді Асылдың жұмсақ қолынан жетелеп кеп, өзі орып баулап қойған қамыстың үстіне отырғызды. Қамыстың қасында күрт-күрт күйсеп қызыл өгіз жатыр.

	– Таңертең осы тұстан өтіп бара жатып сіздің қамыс орып жүргеніңізді сыртыңыздан байқағанмын.

	– Күре жолмен неге жүрмедің, көлігің қайда?– деп Тілеуберді сабырсыздана жан-жағына мойын соза қарады.

	– Осы күнде мұз қатқан кез емес пе, мынау төте жол. Шанамыз қамыстың арасында тұр. Ат айдаушы бала ұйықтап жатыр. Əйтеуір дəл таптым ғой сізді,– деп Асыл сықылықтап күлді.

	– Мен де міндеттеген жүз бау қамысты зорға орып болып, енді қайтайын деп тұр едім. Айтпақшы, Мұрат ағайдың күй-жайы қалай?– деп Тілеуберді ендігі əңгімені амандыққа ойыстырды.

	– Ағаңыздың күйі жақсы. Жаңа жылда сіз жеңгелі, мен шешелі болғам. Апамыздың адамгершілігі күшті, ақылы мол адам екен. Əкем де тыңайып кетті, үйдің берекесі кіріп, бəріміз жетісіп қалдық. Мынау сол қуанышты тойдың дəмі, əдейі ала келіп едім,– деп Асыл «Іле божымасын» (Іле аймағынан шығатын, бүкіл Қытайға аты мəлім жақсы арақ) ұстатты Тілеубердіге. Текше қамыстың үстіне жаулық жайып, əппақ нан мен бір кесек қой етін турады.

	– Жаным-ау, қуаныштарың құтты болсын!– деп «Іле божымасының» қақпағын тісімен сырт еткізіп жұлып алып, тостағанға толтыра құйды.

	– Алдымен өзім ауыз тиейін. Ас иесімен тəтті емес пе,– деп тостағанға ернін тигізген Асыл бал-бұл жанған жанарын Тілеубердіге қадап, – бұдан кейін біреуге хат жазып беріп, жеңгетайлыққа жүрмесеңіз екен. Екіншіден, əкемнің рұхсатын алдым, ол кісі «теңіңді тапсаң тегін беремін» деп ішкі тілеуін білдірді. Үшіншіден, алтын басыңыздың қадірін түсіре бермеңіз. Шүкіршілік, ерді кебенек ішінде танитын ел-жұртыңыз бар. Болашаққа үміткерлікпен қарауыңызды өтінем,– деді əр сөзіне терең мағына беріп.

	Шіркін, ділмар қазақтың «соңына сөз ергеннің де бір бақыты болады» дегеніндей Асылдың мына екі ауыз сөзі Тілеубердінің төбесін көкке жеткізгендей болды.

	Тілеубердіні əлдебір сезім күші меңгеріп, қолы қалтырап, өңі құбылып сала берді. Асылдың жүрек құпиясын ақтарып, ағыла төккен сыр сандығынан іші от болып алаулап, өзегін жалын өртеп бара жатқандай күй кешті. Сонымен қолындағы ащы арақты шалқая көтеріп тастап жібергенде, шекесінен суық тер бұрқ ете түсті. Туралған еттен қомағайлана асап-асап жіберіп, тағы жұтты арақтан. Оның жайбарақат жүргенде де жан-дүниесі шоқ түскендей күйікті еді. Арақ деген жексұрын сорлының осындай күйікке ес қататынын енді көрді. Тілеубердінің бетегедей жапырылып жүрген көңілі жадырап, бойын əлде бір шексіз қуат, үміт пен қуаныштың ыстық лебі билеп батылдана бастады.

	– Мен талайдан бері ешқандай адамның мұндай риясыз шын көңілімен, адал жүрегімен ақтарылғанын көрмеп едім, қарлығашым! Бүгін жан сырыңды жақыннан түсіндім, Асылжан. Жеңгетайлығым жерге кірсін. Мен де күн көріс үшін жазып бердім ғой. Хат соңындағы «өмірлік істі шөгелдікпен ойлану керек» деген сөзді бекер қосқаным жоқ. Оны тереңнен түсінгеніңе көп рахмет!– деп Асылды бауырына қайта қысып албыраған ақша жүзінен шопылдата сүйді. Жұмсақ бетінен соншалық нəзік уылжыған тіл жетпес тəтті леп білінді. Асылда үн жоқ. Бойы балқып, жігіт құшағында киіктің лағындай еркінен тыс бүрісіп, бір уыс болып барады... Бұрынғы қунақы денесі өз-өзінен балбырап сала берді. Жанарын Тілеубердіге буалдыр тұман араластыра қадап, ыстық жүзін бұла жігіттің суық сорған қоңырқай бетіне баса берді. Жүрегі лүпілдеп, ой түкпіріндегі інжу шоғырындай Асыл сөздері тіл ұшында тұрса да бір лебіз айта алмай булығып барады. Тіл кесіліп жүрек қана үн қатқандай...

	– Рахмет, жаным, рахмет! Мені сүйген киелі жүрегіңнен айналайын. Мен бір жаны жаралы жанмын ғой. Жаралы құсқа тас ататындар қаншама, сондай сұмырайлар өмірдегі жақсы үмітіңді тұттай ғып тонап алады екен. Осындай менің жабырқау кезімде қол ұшын берер мейірлі жанды іздеп жүргеніме қаншама жыл өтті? Ей, алла тағала, маған деген жақсылығыңа тəуба, тəуба! Жаным жасарып, жарам сақайды. Жаным, Асыл, талаған иттерден өзің құтылдырып, жүдеген жанымды жұмақтың төріне бір шығардың ғой! Қалай ғана келіп қалдың? Қалай дедің, не дедің?– деп азырақ үнсіз қалған Тілеуберді қайта тіл қатты. – Өзіңдей өмір бойы мен де саған сенемін. Иллаһим, қос аққудай жұбымызды жазбай өту бізге нəсіп болғай!– деп Асылдың оттай ыстық үлбіреген ернінен сүйіп, тілінен сора берді. Одан айқасқан құшақтары шеңбектесіп, айналадағы ақ мұнар дала ашылып-жабылған қап-қара кірпік қалқасына жасырынды...





6




	Жамал апайдың түні бойы шерткен хикметті кешірмелерін естіп, ендігі арманым жаны жаралы жеңгем Асылды бір көру болды.

	Таңертеңгі шəйден кейін, Жамал апай мені емханаға ертіп барды. Біз барғанда Асыл орта жастағы бір медбикенің көмегімен жаңа жуылған шашын тарап, төсегінде отыр екен. Оның бетін жауып төменге төгілген аппақ шашы, жүзін көрсетпей тұр. Менің көз алдыма Қытайдағы əйгілі «Шашы ағарған қыз» киносындағы қиямет трагедия елестеді.

	– Жамал апайың келді!– деді медбике Асылдың маңдай шашын кейін қайыра күлімдеп.

	Асыл еңкейіп отырған денесін əнтек көтеріп, бізге тесіле қарады. Жиегі қызарған қарақаттай наркез жанары жарқ-жұрқ етіп, ұшқын шашып тұр. Меңсіз аққұбаша жүзі ашаң тартқанымен, қас сұлу өз сымбатынан таймаған. «Сырлы аяқтың сыры кетсе де, сыны кетпейді деген осы екен-ау!» деп ойладым мен іштей. Асыл аңтарыла өңі бозарып, қаны қашқан ерні дірілдеп, – Жамал апай, мынау Тілеуберді ме?!– деп мені нұсқады. Онан артына бұрылып, төсегінің басына рамкалап іліп қойған Тілеуберді екеуінің тойда түскен естелік суретіне қарап, үнсіз басын шайқады.

	Суретке біз де үңілдік, көгілдір костюм-шалбар киіп, ақ жидеге қара галстук таққан Тілеуберді, желбірлі ақ көйлекке төгілген қызғалдақтай Асылды айырылып қаламын ба дегендей оң қолымен қынай белінен қыса құшақтап тұр. Асылдың арқасынан құлаған білектей қос бұрымы тірсегіне төгіледі.

	«Па, қайырымсыз тағдыр-ай! Бірнеше жылда-ақ мынадай бір туар дегдар жанды ащы тозағыңа сан аунатып, өзгертіп-ақ жіберген екенсің-ау!» деп егіліп, – Асыл, сəлеметсің бе?– деп қол бердім.

	– Бұл жігіт сенің көрмеген Көмек деген қайның болады, саған амандасқалы келіп тұр,– деп жайлап таныстырды мені Жамал апай.

	– Көмек, иə, иə, бұл есімде. Тілеуберді маған талай айтқан. Сен Тілеуберді ағаңды көрдің бе? Ол əлі өлген жоқ. Əлгі малғұндар киімімен көме салған. Кейін мен іздесем көмген жері де, өзі де жоқ екен. Кетіп қалыпты...– деп көзін айналасына түгел төңкеріп, əлде бірдемені іздегендей болды.

	Мен көмейіме келген ащы жалынмен көзіме үйірілген жасты зорға тыйып:

	– Рас айтасың, Асыл, Тілеуберді əлі тірі. Сенбесең мына шақыртуды қарашы,– деп қалтамдағы «Д» ауданның шақырту қағазын қолына ұстаттым.

	Асыл шақырту қағазды аударып-төңкеріп, үңіле оқыды, сонан соң қызыл таңбасын сипалап тұрып:

	– Онда мен Тілеубердінің қасына кетейін,– деп орнынан ұшып тұрды.

	– Асыл енді кетсе де болады, қазір жақсы болып қалды. Өткенде мүлде сөйлемейтін, тіпті ойлауы да төмен еді. Қазір анық сөйлеп, ұмытылған көп істерді есіне ала алатын болды. Рухани күйі біртіндеп жақсарып кетеді, — деп тəжірибелі медбике Асылды алақанымен жеңіл қағып-қағып қойды.

	Осыны естіген Асыл жалма-жан буынып-түйінді. Жаңағы рамкалы суретті қолына алып, қиыла езу тартып, əйнектің бетіндегі шаң-тозаңды алақанымен сүртті.

	– Асыл, сенің мына суретте қолыңа ұстап тұрғаның үкі ме?– дедім мен суреттегі бір шоқ үлпілдеген нəрсеге қарап.

	– Жоқ, үкі емес, қамыстың уілдірігі. Тілеуберді екеуміздің адал махаббатымызға куə болған қасиетті қамыстың басы,– деді ол айналасына мақтана қарап.

	Біз сол күні Асылды емханадан шығарып алып кеттік. Жамал апайдың үйіне келе салып, “Д“ ауданына жалпы жағдайды баяндап, жеделхат жолдап хат салдық. Асыл күннен-күнге тəуірленіп, əңгімеге араласа бастады.

	* * *

	Тілеуберді мен Асыл алғаш той жасағанда Асқар атасының алты бөлмелі жаңа үйінің екеуін иеленіп, отауының отын үрлепті.

	Əлеуметшіл Асекең басы артық бір ауыз үйін Шяу Уаң «кішкене Уаң» деген Қытай жігіттің отырып-тұруына тегін беріпті.

	Тілеуберді бұл шақта үйінен алыс еңбекпен өзгертуде жүрген болатын. Асқар қарт пен Асыл Шяу Уаңды бөтенсінбей өз қанаттарының астына ала жүріпті. Бір күні Асқар қария Тілеуберді мен келіні Асылға,

	– Балаларым, сендерге бір əңгімені қадап айтып қояйын,– деп Шяу Уаңды нұсқап, – бізде мүсəпір деген мүсіркегіш сөз бар. Мұның мəнісі арабша жолаушы дегендік. Өз үйінен қырық қадам аттап шыққан адамның бəрі жолаушы немесе мүсəпір. Ендеше жолаушыға қамқоршы болу, ақ еділдік таныту біздің ата салтымыз. «Қонақты атқар, қырсықтан құтқар» дейтін қазақпыз. «Біреу жамбасын тартса, оған ұшаңды сайла» деген қасиетті нақыл да содан қалса керек. Сендер мына отырған Шяу Уаңды талайдан жақын тартып жүр едіңдер, бұл жігіт қазір үйдің бар жұмысын тындырып, менің өз баламдай болып жанасып кетті. Қашанда осы ынтымықтарыңды бұзбаңдар, балалар. Жақсылыққа жақсылық деген сөзді мына Шяу Уаңдар əбден біледі,– деп Шяу Уаңға қарады Асқар қария. Ол күлімдеп:

	– Біздің Қытайда «су ішкенде құдық қазушыны ұмытпа» деген тəм-сіл бар. Мен атамның сөзін түсіндім, атам тəжірибелі малшы, данагөй қария. Ал мынау Тілеуберді інішек үлкен зиялы, Асыл келінім жақсы дəрігер, мен қуаныштымын,– деді қазақ тілінде судырап.

	Үй ішіндегілер ду күлді. Ол тағы сөзін жалғап:

	– Біз тағдырлас жандармыз, ежелден жақын халықпыз. Ата, үй жұмыстарынан, көкөніс өндіруден алаңсыз болыңыз. Оның сыртында Тілеуберді інішек, сіз де үмітсіз болмаңыз. Біздің Қытайда «түн түріледі, таң атады» деген аталы сөз бар,– деп Тілеубердіге жадырай қарады.

	– Шяу Уаң, сенің мына сөзің, əліптің артын бақ дегенің ғой, рахмет!– деді Тілеуберді күле сөйлеп.

	Күндер өтіп, айлар жылжып жатты. Бір күні түн ортасы бола есік қатты қағылды. Асыл Тілеуберді келген шығар деп май шамды жағып, – Бұл кім?– деп дауыстады. Келгендер үндемей есікті жалғасты қаға берді. Осы сəтте шеткі үйден, – Кімсіңдер, ей?– деп Шяу Уаң далаға шықты.

	– Біз, біз,– деп даладағы үш-төрт қара көлеңке Шяу Уаңға таяп келді. Шяу Уаң оларға үңіле қарап еді, Мүтəн бастаған отрядтың бір топ адырақбайлары екен.

	– Тілеубердінің тойын құттықтап, жаңа отауын көргелі келіп едік,– деп міңгірледі Мүтəн екі бүйірін таянып.

	– Той өткелі қашан, Тілеуберді болса сыртта, өздерің орналастырған еңбекте жүр, үйінде жоқ,– деді Шяу Уаң.

	– Ол жоқ болса, үйінде Асыл бар шығар, сен есікті аштыр!– деп Мүтəн Шяу Уаңның иығынан шап етіп ұстай алды.

	– Жоқ, болмайды,– деп Шяу Уаң оның қолын қағып жіберді.

	– Онда өз үйіңе кірейік,– деп ашық тұрған есікке сиырша кимелей ұмтылды. Мүтəн Шяу Уаңның жатағына кіре сала-ақ, – Əкел арағыңды! Інің үйде жоқ болса, келінің ұйықтап жатса, онда сен күтесің бізді,– деп жанындағы аусарсоқтарына қарап еді, олар да дүр етіп қостай кетті. Шяу Уаң біраз ойланып тұрды да, босаға жақтан бір литрлік көкшіл құмыраны үстел үстіне қойып, темір тегешке сарылдатып құя бастады. Алғашқысын ашқарақтана жұтып жіберген Мүтəн, – Ей, Шяу Уаң, Асылды шақыр, біз бірге отырайық,– деді бұйыра сөйлеп.

	– Жоқ, шақырмаймын.

	– Неге?

	– Болмайды деген соң болмайды!

	– Онда сен барып Асылға есігін ашқыз, мен бір ауыз сөзімді қолма-қол айтамын да шығамын,– деп қадалды Мүтəн.

	– Өйтуге тіпті де болмайды.

	– Ой əкеңнің аузы... Қайыршы қаңғыбас. «Жаман ит үруімен жағады» дегендей, қазақтың қатынын сен қоритын ба едің?!– деп Мүтəн қолындағы арағын Шяу Уаңның бетіне шашып жіберді.

	Шяу Уаң көзін уқалап, отырған орнынан қарғып тұрды. Ол Мүтəннің құлақ шекесін көздеп ұмтыла бергенде арт жағынан бір қатты жұдырық көк желкесінен сарт ете түсті. Шяу Уаң сенделіп барып, Мүтəннің қолқа кеңірдегінен шеңгелдеп, бір қолымен құлақ түбінен көсіп-көсіп жіберді. Мүтəн шалқалап барып, қатты еденге былш етіп құлады.

	– Ұрыңдар!– деп қырылдады ол жанындағыларға айқайлап. Шяу Уаң өзіне жабысқан тағы біреуін кеудесінен теуіп қалып шалқасынан түсірді. Енді үшіншісіне ұмтыла берген Шяу Уаңның оң білегіне қатты сойыл соғылып, қолы салбырап қалды. Сонан Шяу Уаң бір қолымен босағада тұрған темір күректі жұлып алғанда жаңағы содырлар жан-жаққа қаша жөнелді.

	Құлағы талайдан ауырлап жүрген Асқар ақсақал түндегі болған оқиғаны таңертеңгі шəй үстінде Асылдан естіді. Оған дейін Асыл Шяу Уаңды емханаға апарып, жарықшақтанып сынған білегін таңдырып келген болатын. Асқар қария ойлана отырып, Асыл мен Шяу Уаңға:

	– Сендер осы Мүтəн бəтшағардан абайлап жүріңдер. Əнеукүні Мұрат құда да осыны ескертіп еді. «Аш пəледен қаш пəле» деген емес пе,– деді шəйін ұрттап отырып.

	Асыл атасының сөзінен ұялып төмен қарады. Хас сұлудың кіршіксіз көңілі, риясыз жан сарайы мөлдіреп, осы жолғы сұмдықтың сырын ұққандай денесі түршігіп барып тоқтады. Ол «Қазынасы кең Алла, осы иттерден қашан құтқарар екен?!» деп іштей тынды.

	Атасы Асқар да Асылдың ибалы мінезіне, үлкенді құрмет тұтатын адамгершілігіне іштей риза болып «құдайым осы балаларыма бақ бере көр!» деп күндіз-түні тілейтін. Өте-мөте Асыл əр күні таңертең атасының алдына иіле сəлем беріп кіргенде, Асқар қария бір жасап қалып «көп жаса, қарағым!» деп ақ батасын беретін. Аллаға деген ризашылығы артып, намаз соңынан балаларының бақытын жаратқан тəңірден жалғастыра сұрайтын.

	* * *

	«Сорлының көзі сорлы» демекші шадыркөз Мүтəн сол жолы Шяу Уаңның қатты жұдырығынан пістік мұрынын оң жағына қисайта жапырып алды. Сонан оның ежелден құдай жарытпаған бет-əлпеті онан арман сиықсызданып, тағдырдың тағы бір тəлкегіне тап болғандай күйіп-пысып жүрді. Оны иттің етінен жек көретін былайғы жұрт кемеңгер қазақтың «пысық боламын деп, пұшық болған» деген мəтелін айтысып сыртынан күліп жүретін болды. Бірақ, Мүтəннің арсыздықтан, беті қалыңдықтан арманы жоқ еді. Тіпті осыдан кейін бойына біткен арсыздығы барған сайын асқындай түсті. Қай жерде жиын-топ, басқосу болса, ол сол жерге сиырдай сүзіп кіріп, қыз-келіншектерге кимелей қылжақтап, өзін нəн көрсеткісі келетін. Аузынан жалаң саясат пен социалистік тəрбиені тастамайтын. Сонысымен-ақ сүйкімі кетіп те болған. Сондықтан қыз-келіншектер оның төбесін көрген жерден ат-тонын ала қашатын. Сол себепті ол сұр бойдақ болып жүре берді. Көп өтпей замандастары оның болмашы мəнсабын мақтаған болып «Азбандұйжаң» (отряд бастығы) деген сайқымазақ жанама атты маңдайына шегелеп жіберді.

	* * *

	Тілеуберді мен Асыл бақытты жанұяға бас сұғып, он бір ай өткенде бүкіл Қытайда қара жер қақ айырылғандай «мəдениет зор төңкерісі» деген үрейлі ұран əлемді шарпып, дүңк ете түсті. Осы дүбірлі дүмпу тау арасында айранын ұрттап, қойын құрттап, алаңсыз жүрген аңқау ел тұрмақ, екі жылдан бері əркімнің келіп шығу тегін тектеп, табын саралап, тап-таза қосын құрамыз деп жүрген социалистік тəрбие кадрларын да есеңгіретіп жіберді. Бейне қатты боран алдында бозамық шаң көтерілгені сияқты, қалыпты тұрмыс күңгірттенді. Тілеуберді сияқты «аты шулыларды» бұқарадан бөліп, аулақ тұрғызды да, қалған жұртшылықты ораз-асын аштырмай бір жерге таң бозынан жиып алып, Маузыдұңның шығармаларын «күнде оқуға» кірісіп кетті. Қайдағы бір «Сəнжиясүнді айыптау» (үш ұялас сұмпайы) басталғанда, ауыл адамдары «бұл не екен?» деп аң-таң қалды.

	– Аһау, бұл Дың То, У Хан, Ляу Му Са дегендері кім өзі? Бұлар бұзық болса өз жерінде-ақ жаныштап, лас болса, өз жерінде сыпыра салса болды емес пе. Бізге қатысы не осылардың?!– деп егінші, малшылар күбір-сыбырға көшті.

	«Сыбыр-сыбыр ташканны бұзар» дегендей, осындай күбір-сыбырдың аяғы үлкен-үлкен қағаздарға арбиған əрсіз шаян табан жазулармен жазылып, əркім өзін-өзі боршалаумен өзгелерді əшкерлеу деген құйынды қара желге ұласты. Əрбір отбасынан бастап мекеме, кеңселерге дейін Маузыдұңға адалдық биі биленіп, адалдық əндері айтылып, қарттар қалжырап, жастар жалындай берді...

	Тілеуберді отрядтағы елу сегізінші жылдан бері ауыр еңбекпен ұзақ бұғаудың астында өзгертіліп келе жатқан екі-үш шал-шауқанман бірге істейтін-ді. Оған да «оңға бейім» (оңшылдық идеясы басым) деген жалалы қылмысының үстіне шекарадағы шетке қашу дүрбелеңіне қатынасқан «қос жүрек» деген қылмыс тағы жамалды.

	Бір күні еңбек басында Асылмен кезігіп қалды. Ол егістік басынан үйіне қайтпағалы аптадан асқан болатын. – Əкемнің жағдайы жақсы ма? Өзің амансың ба? Үйдің жағдайын Шяу Уаңнан естіп жүрмін,– деді Тілеуберді көңілсіздеу.

	– Жақсымыз ғой біз, ал өзің қалайсың, Тілеш, екі-үш рет Шяу Уаңнан тамақ жіберіп едім, алдың ба? Өзім келе алмай жатырмын,– деп асығыс сөйледі Асыл бір түрлі қорқынышты бейнемен.

	– Естуге қарағанда, қара дауылдың əкесі енді келе жатқан сияқты,– деді жан-жағын барлай сөйлеп, – онанда осы бастан топыраққа аунап, қызыл жүректі шыңдай бергеніміз абзал көрінеді. Жуырда «қызыл қорғаушылар» (У сойқы мəдениет зор төңкерісінде жастардан ұйымдасқан атойшыл авангардтар) деген бірдеме ұйымдасып, айғай-сүренмен іс басқарады екен,– деп жат көзге көрінбей ақырын жылыстап өз жөніне жүріп кетті Тілеуберді. Құба дала қуаң тартқан күз болатын. Əлсін-əлі сіркіреген ақ жаңбырдың арты бозала қалпынан торғайбас қарға ұласты. Қолына сүйемдей-сүйемдей ағаш істік, қарыс-қарыс көр шеге ұстаған коммуна мүшелері қаздай тізіліп, тік тұрған жүгерінің собығын сойып аршып алып бара жатты. Астындағы торы жорғаны басқа да, көзге де сабалап, масаңдау жеткен Мүтəн бүкіл отрядтағыларды айғай-сүренмен қойдай иіріп алды. Сонан: «Маузыдұңның жарқырап тұрған темір қазық, біз айналасындағы топ жұлдызбыз. Өзіңді өзек етіп, маңында шыр көбелек айналамыз» деген мағынадағы əн басталды да, адамдар ұршықша иіріліп, шүйкедей ширатылып адалдық биіне басты. Артынан жабыла «күнде оқуға» кірісіп кетті. «Азбандұйжан» жарықшақ дауысын көтере: “Мау Жуши (Маузыдұң төраға) бізге былай деп тəлім береді, – деп сөзін бастады. – Ертең үлкен отрядта (үлкен бір отрядта еңбек шаруашылығымен шұғылданатын бірнеше кіші отрядтар болады) зор жиын болады. Қызыл қорғаушылар қосыны құрылады. Бірде-бір адамның жиыннан қалып қалуына болмайды. Тап жауларымен еңбекпен өзгертудегілерді бөлек айдап апару керек!”– деп бұйрық түсірді де, атына міне салып, жын қуған бақсыдай құйын-перен шаба жөнелді. «Есірікке есе тисе, ойнап жүріп кісі өлтірер» дегенді қандай қазақ айтты екен?!

	Күз жаңбыры сұп-суық зəрін бүркіп себелеп тұр. Жиын алаңына көп адам жиналды. Төрдегі керме туға «Саясиды басшылыққа алып, төңкерісті мықты ұстап, қызыл қорғаушылар қосынын жеңіспен құрайық!» деген көрнекті ұран жазылыпты.

	Аттылы-жяу адамдар тобы жан-жақтан төгіліп келіп жатыр. Сахнада отырғандардың қақ ортасында таңқы танау, орсақ тіс, ұзын мойын, арықтау бейтаныс адам айналасына ожарлана қарап, айқұлақтанып отыр. Оның қасында бір топ белсенділер мен Мүтəн сияқты əумесер жандайшаптары ұшып-қонып жүр. Жиын алаңының бір бұрышында алты отрядтан басы құралған «социалистік тəрбиеде шетке тұрғызылған» жиырма екі адам қаққан қазықтай қаздиып тұр. Тілеуберді солардың дəл ортасында. Бұл, жұрттың көзіне «қай-қайдағы жақсылардың басына бір зобалаң күн туып келе жатқандай» көрінді...

	«Азбандұйжан» орнынан қарғып тұрып «Балық судан айрылмас, жеміс сабағынан. Біз Маузыдұңнан айрылмаймыз!» деген əнді бастап кеп жібергенде, барқыраған, гүрілдеген, шыңғырған алуан-алуан əуендер жолға таласқан арбадай сақырлап, даланы басына көтерді. Əн аяғы шашырап барып тоқтағанда, бағанағы орсақ тіс адам орнынан ұшып түрегеліп:

	– Жолдастар, қазір Мау Жуши бізге «Мемлекеттің зор ісіне көңіл бөліңіздер!» деп үндеу шығарып отыр. Біз осы үндеудің рухына сай бүгін Белтоған отрядында «Аттан!» атты қызыл қорғаушылар қосынының құрылғандығын салтанатпен жариялаймыз,– дегенде «Азбандұйжан» бастаған бес-алты адам алақанынан от шыққанша қол соқты. Орсақ тіс сөзін одан ары жалғап, – бұл «Аттан!» қызыл қорғаушылар қосынының бастығы – Мүтəн жолдас болып белгіленді,– деді айқұлақтана. Мүтəн езуі құлағына жетіп, орсақ тіске иіліп тұрып тағзым етті де, орнына қайта отырды. Сол кезде Тілеубердінің айналасынан «ана немененің долы төбетке еркелеген бұралқы күшіктей, құйрығын бұлаңдатуын қарашы» деген сыбыр естілді.

	Сахнада орсақ тіс қара аузы көпіршіктене əлі сөйлеп тұр. От сөндіргендей түтігіп сұрланып алыпты. Аспан астындағы бар құдірет өз қолында тұрғандай. Қызыл идеяға Маузыдұңның өзінен арман өң беріп, екілене-екілене сөйлейді.

	– Біз бүгіннен бастап капитализмнің құйрығын шорт кесу үшін, қызыл қорғаушыларымыздың төңкерістік жігеріне, белсенді қимылына сүйенеміз. Қызметшілер кеңсесін құлыптап, мектептер оқуын тоқтатады. Егінші-малшылар төңкеріс арқылы өндірісті ілгерілетіп, мемлекеттің зор ісіне көңіл бөледі. Алғашқы қадамда «Аттанға» елу қызыл қорғаушы қабылданды. Оларға қазір қызылдан жең белгісі таратып берілсін!– деп бір тоқтады. Белін шарта байланған, басына сары əскери шапка киіп алған бір белсенді əлгілердің аты-жөнін сыдырта оқып, Мүтəн дайындатқан қызыл жең белгісін білектеріне қадап, елу қызыл қорғаушыны сарбаздай сапқа тұрғызды.

	– Енді менің айтарым,– деп сыздана тіл қатты орсақ тіс. – Өзінің идеясымен іс-əрекетінде мəселесі бар адамдар бұдан былай біздің тегеуірінді темір қолымыздан қашып құтыла алмайды. Тап жауларының сағын сындырып, төңкерісшілердің айбынын асыру үшін қазір анау тұрған өңкей бұзықтардың басына қағаз қалпақ кидіріп, мойнына тақтай іліп, беттеріне баттастырып күйе жағу керек. Жұртшылық ішінде жасырынған сілімтіктер болса, дереу оларды да ортаға сүйреп шығару керек!– деп жуан жұдырығымен үстелді ұрып қалды. Сол-ақ мұң екен елу аттаншы атой салып қабаған итше қарсы атылды. Оның көрінісі «айтақ» десең алып түсетін төбеттердің дəл өзі. Шетке тұрғызылғандардың басына əп-сəтте қоқырайған ұзын қалпақ қона қалды. Шелекке езіп əкелген қазанның қара түп күйесі беттеріне жағылды. Анталаған аттаншылар онымен тынған жоқ. Отырған елді тінте аралап көздеріне іліккендерді сүйрей берді. Оның бірі жалдас құл атына жалбайып мініп келген ауылдың Жақай деген имамына ұшты. Сексенге келіп селкілдеп тұрған жасамыс қария екі аттаншының дедектете жетектеуінде кетіп бара жатып қаңбақтай ұшты. Басындағы сəлдесі анандай жерге домалап, кебісі далада қалды. Енді бірнеше аттаншылар қауыншы Ошырақын шалды тері сүйрегендей додалағанда, оның көк есекке мінгестіріп əкелген немересі шошына шыр етіп есі ауып қалды. Жергілікті қарт қытай диірменші Лау Уаң (Уаң ақсақал) алғашында қарсыласып, салғаласып көріп еді, сойылға жығылды. Əуелі қатар тұрған «қара беттерге» социалистік тəрбие кадрларының да бірнешеуін сүйреп əкеліп қосып жіберді. Желкелеп, жұлмалап бір шетке тұрғызғандардың саны лезде елуден асып кетті. «Жоғалсын тап жаулары! Жоғалсын бұзық ниетті буржуаздар!» деген ұран аспандап, аядай ауыл іші əлем-тапырық жын ойнақ болды да кетті.

	Өзен аңғарынан көтерілген дымқыл сызы бар соқыр тұман бүкіл өңірді тұмшалап, күн көзін торлап алды. Аттанның алғашқы соққысынан елдің үрейі ұшып «ақыр заман болды ма, қалай?!» деп есеңгіреп кетті. Тіпті жаралғаннан жайбарақат жүрген момын халық желді күнгі жапырақтай дірілдеді де қалды...

	Өзі тұрмақ, əкесінің де бет-аузының айбақ-сайбақ күйеленгенін Тілеуберді үйіне барғанда бір-ақ білді. Асыл қолына бұзаушық сабынын ала жүгіріп келіп атасына ақ шəугімімен су құйып, сүлгі ұсынды. Тілеуберді Асылға қарап ежелгі сабырлы қалпын өзгертпей, – Айттым ғой, Асыл, басымызға заман ақыр орнағалы тұр деп. Құдай түбін оңғарсын!– деді. Сол күні түнде олар ұйқы көрмеді. Сан түрлі қиял қанатты құстай шарықтап, миын кеулеп, жан жарасын ашып, зар-запыран құстырды.

	Олар ертесі естіді, дəретсіз жер баспайтын, бес уақыт намазын қаза жібермейтін Жақай молда жиын алаңынан аттанбай жатып, сол орнында жан үзіпті. Ал «қара есекке теріс мініп» кеткен Ошырақын қауыншы үйіне жете бере қылпыған өткір ұстарамен өзін кеңірдегінен бір-ақ тартыпты... Адам нанбас сұмдықтың бірінен кейін бірін естігенде:

	– Астағыпыралла!– деп жағасын ұстады Асқар қария. «Əр заманның тұсында бір сұрқылтай» деген осы болса, басталып келе жатқан мына былық қоғамның тұсында адамның құны хайуаннан да бетер төмен түскелі тұрғаны хақ.





7




	Айғай-сүренді сұрқылтай өмір шиеленісіп барып, адамзат тарихында кем кездесетін тайталасқан тағдырға тап болды. Көп кешікпей құқық тартып алу басталды да, «құқық тартып алу – төңкерістік əрекет, оған қарсы тұру – кері төңкерістік əрекет» деп белгіленді. Содан бастап жер-жерде, орын-орында төңкерістік комитеттері құрылып, сайыс шептері шекараланып, өмір бойы қаймағы бұзылмаған қайран елдің іші адам айтқысыз аласапыран күйге түсті.

	1968 жылдың 29 маусымында «Алға» коммунасының алқымынан да зеңбірек отымен қару күресі бұрқ етіп, «қанды шайқас тобы» мен «қызыл армия үшінші полкі», «жолбарысты соғу штабы» мен «найзағай» қосындары бір-бірімен аңдыса атысып, шеңбектесті де қалды. Жоғарғы бір-біріне көзқарасы ұқсамайтын бұқаралық топтар енді қарулы «жауларға» айналып кетті. Олардың алғысынан көрі қарғысы көп, өсек-аяңы жан төзгісіз радио кернайлары өңеш үзілгенше айғайлап, бір-бірін өлгенше янаттап, жолдар мен көшелерді, мектептер мен мекемелерді ысқырған ұшқыр оқтар жүнше түтті.

	«Ортақ мүдде» үшін басы құралған, ер жетіп есі толмаған ала өкпе жастармен құдайсыз содыр-сотанақтардың асығы алшысынан түсіп, «үй күшіктіктен» бір-ақ күнде сілкініп төңкерісші болып шыға келді. Олар жан-жақты тіміскілеп, сартабан болып сабылды-ай келіп.

	«Зобалаңда қаладан, дүрбелеңде ауылдан без!» дегендей осы кезде еріксіз еңбекте жүрген Тілеуберді қым-қуыт болған дүниенің миша былыққан кейпін түсіне алмай дал болды. Бір демалыс күні Қараөткелдегі жол жасау орнынан жалынып-жалбарынып рұхсат алып үйіне келе жатқанда, қарама-қарсы екі топтың үш жердегі тосқауылына ұшырап, өлімші болып таяқ жеп, үйіне əзер жетті. Келгені құрсын, ауланың ішінен құлақ естіп, көз көрмеген сұмдық оқиғаның үстінен түсті. Жеңдерін сыбанған бір топ қызыл қорғаушылар үйлеріндегі жылт етіп көзге түсерлік үй-мүліктерін аулаға үйіп «төрт көнені түгел осылай қирату керек!» деп даурығып жатыр екен. Тілеуберді ауладағы мүліктерді бажайлап қарап еді, ең астында апасының қызыл қайыңнан жасаған қырма төсегі, апасының көзіндей сақтаулы зерлі түс киізі, кестелі кимешек-шылауышы, он сегіз қатар меруерт салпыншақты күміс түйреуіші, əшекейлі күміс ер-тұрмандар, онан былай шашылып жатқан өмір бойы өзі жинаған əдеби-ғылыми кітаптар, əкесінің қасқыр ішігі мен Асылдың тойдағы киім-кешегі топырақ үстіне төбелеп үйіліпті. Ал өзінің қара қапты сырнайы мен жалтыр күн қағарлы шапкасы, сусар малақайы қызыл қорғаушылардың топырлаған аяғының астында иленіп жатыр.

	Тілеуберді мынадай зорлықты көріп, қаны басына бір-ақ шапшыды.

	– Ей, антұрғандар, бейуаз елді бекерден-бекерге жау тигендей қақсатпаңдар! Ненің төңкеріс, ненің ғылым, ненің мəдениет екенін сен топастар қайдан білесіңдер?! Шынында білімді болсаңдар Мау Жуши айтқандай «қалам күресімен шұғылданыңдар». Кезінде орыстың ұлы жазушысы Лев Толстой: «Еңбексіз өмір – тоғышарлық өмір, көркем өнерсіз өмір – тағылық өмір» деген екен, бұл не деген данышпандық сөз. Мына дүние-мүліктерде не кінə бар, бұл төңкерістің қай жеріне у тастап, өрт қойды?! Осылардың бəрі еңбекпен келген маңдай тердің, терең ойдың жемісі емес пе, бұларды «төрт көне» деуге бола ма. Оларды өртеп, ата-аналарымыз жалаңаш жүре ме?! – деді екі көзі қанталап. Қызыл қорғаушылар да жарыла алмай əрең тұр екен, Тілеубердіге қанжардай қадалды.

	– Сендей сасық буржуазия зиялысының үнін осылай өшіреміз, қайтесің?! Біз адамнан да, жыннан да, аруақтан да, күллі көнеден де, кері төңкерісшілерден де қорықпаймыз!– деп Мүтəн айбындап алға шығып, беліндегі былғары қапты наганын сипап-сипап қойды, мынаны көрдің бе дегендей. Ол екі мықынын таянып тұрып:

	– Құйыңдар майды, қойыңдар отты!– деп бұйырды жанындағы қолшоқпарларына. Лезде лаулаған қызыл жалын бықси көтеріліп, қымбатты мүліктерді жалаңдаған тілімен жалмай бастады.

	Лаулаған жалын ішінде күреңітіп күйіп жатқан кітаптарға іші удай ашыған Тілеуберді қызыл жалын ішіне қолын сұғып жіберіп шала күйік бір-екі кітапты суырып алды. Бірі – Лу Шүннің хаттары (Қытайдың төңкерістік əдебиетінің туын көтеруші классик жазушы), екіншісі – қоңыр мұқабалы «Абай Құнанбайұлы» таңдамалары екен. Тілеуберді мұндай қорлыққа күйіп-өртеніп тұр. Денесі дір-дір етіп ашудан жарылардай əрең тұр. «Иттің балаларын сілейте бір соғайын ба» деп бір ойлады да өзін тежеп алды.

	Сəлден кейін қызыл қорғаушылар апырып-жапырып болды да, «теңізде параход рульшіге таянып жүзер» (бұл біздің рульшіміз Маузыдұң дегенді меңзейді) деген əнді, енді біреулері «біз келеміз даңғыл жолда» деген сол тұстағы төңкерістік қызыл əндерді шырқап ұзай берді.

	Асыл ішкі үйге бұғып алып, солқылдап жылап тұр. Тілеуберді əкесін іздеп еді, қораның үстіне шығып алыпты. Ол есік алдындағы көтерме сəкіге гүрс етіп отыра кетті ауыр күрсініп. Оның осыншалық былыққан мына берекесіз дүниеден үміті біржола үзілгендей көңілі құлазып кетті.

	Асқар ақсақал қызыл қорғаушылардың артынан қолын теріс жайып қарғап отыр.

	– Ой, лағынеттер! Ұялы мекенімді ордалы жыландай ылаңдадыңдар ма, бəтшағарлар! Иллаһим шаңырақтарың шағылып, көсегелерің көгермей, ордаларың ойран болсын! Мұрат-мақсаттарыңа жетпей желкелерің қиылсын, көр соқырлар! Уа, құдай тағала, мені осы өлкенің топырағында жаратқаның рас болса, бейуаз халықты күйдірген мына сұмпайылардың көзіне көк шыбын үймелете көр, екі дүниеде қолым олардың жағаларынан кетпес!– деп жасамыс кəрі көзінен сорғалаған ыстық жасын алақанымен сүртті.

	Ымырт үйіріле Тілеуберді əкесіне қайрат беріп, үйге əрең кіргізді.

	– Несіне шаршайсың, əке, заман өзгеріп, заң бұзылып тұр ғой. Бұған да бір тектеу болар, мұндай бейбастақтық бүкіл дүниеде болған емес. Бəрі де шаш ал десе, бас алатын шолақ белсенділерден болып тұр. Керек десең, бұлар əкесінің сақалын, шешесінің шашын қырқып жатпай ма?! Əке, дүние табылады, жан тірі болсын деңіз,– деді ол тереңнен толғанып.

	Асыл да еш нəрсеге миы жетпей аң-таң күйде. Шашылған үй ішін көріп басы зеңіп кетті. «Торғай екеш торғай да ұясын бұзса шырылдайды» деп ол өксік ата солқылдап тоқтай алмай жылап жіберді.

	– Жыламашы, Асыл, дүние-мүлік табылады ғой, бəрінен бұрын өзіміз аман болайық деп соны тіле,– деп Тілеуберді оның көз жасын екі алақанымен аялай кезек-кезек сүртті.

	Жайнаған жанұясының аяқ астынан ойран-топыр болғанына Тілеубердінің де жаны төзбей қалтырап тұр. Шашылған үй-ішіне үнсіз мұңая қарады. Кеше ғана мұнтаздай жайнап тұрған сəулетті үй-іші қаңырап бос қалыпты. Көңілі құлазып, оның да жылағысы келді. Шағын кітап сөресіне қарап еді, Мау Жушидің төрт том кітабы мен алақандай-алақандай қызыл мұқабалы қасиетті сөздерінің үзінділері ғана қалыпты. Киім ілгіште Асылдың көне тоз сары шапанының омырауында Мау Жушидің бас суреті түсірілген танадай значок жылтырап жалғыз тұр. Тамақтан кейін ойы сансырап, қиялданып отырған əкесіне Тілеуберді:

	– Əке, сізге таяп тұрған ештеме жоқ, ертең үлкен отрядтағы төңкерістік кеңсеге барып, күйдірілген дүние-мүліктеріңізге анықтама қағаз алыңыз. Оған Мүтəннің да қолын қойдыру керек. Бұл істің түбінде бір сұрағы болады, бəрін өртеп жоғалтатын Жапон жиянкерлігі қайта тірілген жоқ. Істің нақақ екендігі көңілге анық, қорықпаңыз,– деп əкесіне ақыл салды.

	Көптен кейін əкесін орнына жатқызып келген Тілеуберді үн-түнсіз шалқасынан түсіп оныншы номерлі керосин шамның жарығында Лу Шүннің күйік шеке «хаттарын» қолына алды. Шет-шетін жалын жалмаған сорлы кітаптің ортасын ала ашып еді, 1925 жылы жазылған «Шүй Гуаңфиңге» деген хаты көзіне оттай басылды. Сыдыртып оқи жөнелді. Бейне, бұлақ іздеп бұлдыраған шөлде жүрген жандай жан-дəрмен аяғынан бір-ақ шықты. Бір кезде аңсағаны артында қалғандай жалт бұрылып, мынадай сөйлемдерге көз жүгіртті: «...Əулие-машайық менің не теңім, оралып жатқан темекілер есеңгіреткіш дəрі ғана ғой, оның үстіне темекі түтіні ішінен жəннатты да əлі көргенім жоқ. Егер менде жастарды жетектей алатын шын қабілет болса еді, мейлі дұрыс не қате жетектейін — онда тіпті де бұғып қалмаған болар едім. Бірақ, амал не, менің өзімде де қыбыланама жоқ. Күні бүгінге дейін беталды кеймелеудемін. Егер, кимелеп, шыңырауға түсіп кетсем, өз сорым өзімде, жетегімде біреу жүрсе, онда не болғаным? Менің мінбеге шығып, құрғақ көпіруден қорқатыным, міне, осыдан. Монахты сықақ еткен бір əңгіме есімде қалыпты. Онда бір сахаралық əйел монахқа өзінің азапты жарым өмірі туралы зар төгіп, онан медет күтеді. Монах тыңдап болған соң: «Шыдай тұр, құдай саған бұл өмірде азап тарттырса, өлген соң, бақытқа бөлемей қоймайды» деп жауап береді. Ертеден бергі əулие-əнбиелердің парасаттылары мен оқу иелерінің айтқандары, шынында, мұнан қанша асып тұр. Олардың «Болашақ» дегені монахтың «Өлгеннен соң» дегені емей немене. Маған таныс сөздердің бəрі де осындай. Өзім сенбеймін, бірақ, мұнан жақсы мен де түсіндіре алмаймын. Жаң Лишың мырзаның сөз жоқ, күңгірт болып шығады. Еміс-еміс хабарға қарағанда, ол өзі кітап дүкенінде істеп жүріп тағдырға зар қағады екен.

	Мен ойлаймын, азап деген адам өмірімен қабысып жатады, адам шырт ұйқыға кеткен кезде онан аулақ болатын кезі де болады. Ояу кезде азаптан біттей сейілудің Жүңгоның (Қытайдың) өзіне тəн кəнігі əдісі – «тəкаппарлық жəне дүниеге ойыншық ретінде қарау». Менің өзімде де осы ауру бар деп сеземін, бұл жақсы емес. Ащы шəйға қант қоссаңыз, қант қоспағанға қарағанда біршама тəуір болғанымен, оның ащылық дəрежесі бұрынғы қалпында қала береді. Бірақ, бұл қанттың табылуы оңайға соқпайды. Қайда екенін өзім білмеймін, бұл жөнінде сұрау қағазын-ақ тапсырғаннан басқа шара жоқ.

	...Сайып келгенде, менің құсалыққа ұстаған əдісім, өзіме төніп келген қасірет аталуының əлекей-шəлекейін шығарамын. Оспадарлықты жеңіс санаймын. Жоқ жерден салтанат жырын шырқап, көңілімді көтеремін. Мүмкін, бұл қате шығар, бірақ, айналып келгенде, «амал жоқ» дегенге тиянақтайды. Шынында амал жоқ деген, міне, осы!»

	Тілеуберді осы бір əдебиет-көркем өнер атойшысының тұнық тұжырымын екі рет қайталап оқығаннан кейін көп нəрсені көріп, бəрін де сезіп, тұманданған сарайы ашылғандай өзінен-өзі сақылдап тұрып күлді. Жанында сан құбылған сарсаң оймен мөлиіп отырған Асыл шошып кетіп, оны құшақтай алды. Сонан кейін екеуі сол құшақтасқан бойы жоғарыдағы ұлағатты үшінші рет қайталай оқып, күлімсіреген күйінше ұйықтап кетті...





8




	Əу баста Маузыдұңның нұсқаған «Мəдениет зор төңкерісін қалам арқылы жүргізіп, буржуазияның қолбасшылық штабын үлкен жазулы газеттер арқылы зеңбірекке ұстау» деген нұсқауын алды-алдына еліріп алған бұқаралық ұйымдар ең соңында құрыш зеңбірекпен бірін-бірі атқылауға ойыстырып жіберді. Осындай қызыл қырғын соғыстан кейінгі бүкіл Қытайдағы жартылай тұралау жағдайы енді «бірге соққы беру, үшке қарсы тұру» (Кері төңкерісшілерге соққы беріп, буржуазиялық идеяға, капиталистік жолға, жекешілдікке қарсы тұру) деген сынды террорлық ауқымға ойысты. Осы кезде Алға коммунасының төңкерістік комитетінің тұрақты мүшесі, «Қызыл зеңбірекшілер» қосынының орынбасар қолбасшысы, «Аттанның» бірінші атаманы сынды үлкен мəртебеге қол жеткізіп үлгерген Мүтəннің «ақ дегені алғыс, қара дегені қарғыс» болып, десі жүріп тұр еді. Ол қорғанысы күшті бір құпия қорадан ер-тұрманды он бес атты айдап, тоғыз сарбазбен қотарыла шықты. Мансапқа буланған оның денесі жуандап, қисық мұрны жалпақ бетіне жабыса етейіп кеткен, кебежедей қарны ердің қасынан асып, іркілдеп тұратын. Бұрын оны «Азбаңдұйжаң» дейтіндер енді оның азулы айбарынан ығып, Қытайша «Му қолбасшы!» дейтін болған. Сатырлатып ат айдап келе жатқан ұзын мойын тазша жігіт, – Құрметті Му қолбасшы, бүгін қайда барамыз?– деді оған жасқаншақтай қарап.

	– Алдымен Қараөткелге, онан кейін Қараүңгірге барып, қызыл зеңбірекшілер қорғанына қажетті қарағай əкелеміз,– деп шалқая есінеді аузынан арақ иісі мүңкіп.

	– Ойбай-ау, азынаған қаңтарың болса мынау, жүз шақырымға жуық жолда боран шыға қалса, демде қырылмаймыз ба?– деді əлгі тазша міңгірлеп.

	– Сол қырылудың алдын алу үшін аттанып барамыз. Əнеу күнгі сайысты ұмытып қалдыңдар ма, «қызыл армия үшінші полкінің» снарядтары біздің қорғанымыздың күл-талқанын шығарды, соны дереу жөндеуіміз керек. Алдымызда нендей сұрапыл соғыс тұрғанын кім біледі?!

	– Онда Қараөткелге неге барамыз?

	– Ей, есуас, мына ер-тұрманды аттар жер түбіндегі Қараүңгірден қарағайды өздері қиып əкеле ме. Қараөткелден бір бөлім «қара жіптерді» (Жұртшылықтан ажыратып, шетке тұрғызылған бұзық жəне күмəнді делінген адамдардың масқаралау жанама аты) апарып қарағайға саламын. Қорғандағы атойшылардың санын азайтпау үшін ағажөнең осы əдісті ойлап тапты.

	— Е, е, солай деңіз, — деп тазша жігіт автоматын алдына сырып қойды да, аттарды тықсыра қуалай берді.

	«Му қолбасшы» Қараөткелге келгенде, су құрылысында тұмсығынан шаншылып ауыр еңбекте жүргендер жатқалы жатыр екен. Ол аттан түсе қалып асханаға бас сұғып тамақ пен арақты қосып алдырды. Онан кейін су құрылысының жауапты адамын шақыртты да он бес адамның тізімін ұстатып, – Осыларды дереу киіндіріп əкел!– деп бұйырды. Тілеуберді бастаған шақырылған адамдар лезде дайын болды. «Му қолбасшы» отырған орнынан қозғалмай арағын жұта отырып, шірене сөйледі, – сендер қазірдің өзінде бір міндетке аттанасыңдар, қойындарыңа нандарыңды тығып, қалыңырақ киініп алыңдар! Баратын жеріміз алыс, ат-көлік дайын,– деп майланған ұртын алақанымен сүрте салып, ыстық темір пештің жанынан ырғала қозғалды.

	* * *

	Түн. Сықырлаған сары аяз. Жалғызаяқ жолмен жиырма төрт салт атты тауға қарай құйғытып барады. Ақ көрпесін қымтай оранған етекті ен дала бүлк етпей мелшейіп жатыр.

	Олар найзадай шаншылған асуға таяғанда арақтың қызуымен лепіріп келе жатқан Мүтəннің көзіне жол бойындағы жалғыз долана шалына кетті. «Ім-ім» деп өзегіне өрт ілінгендей күйге түсті ол. Олай болатыны бұрнағы жылы Тілеуберді мен Асылдың осы долананың түбінде кездескенін əлі ұмытпаған. Сол есіне оралып, тісін басып-басып қалды шықырлатып. Онан соң жасырын қастандықтың қақпанын құрғандай, ойына бір сұмдықты бүгіп, оң жағына қарап еді, табанына көз жетпес Сулысай аңғары тұңғиықтанып жатыр екен! Тілеуберді астындағы атын тебініп-тебініп қалды жалғыз долананың тұсына жете бере. Оның көз алдына шашына бір тал тау қызғалдағын жалындата қыстырған, қынай бел Асыл келе кетті. “Қандай тамаша сурет, рахатты шақ еді, шіркін!“ деп бір ойлады. Бірақ бүгін сондағы Асыл аузына тосқан балдай қымыз, алдына қойған майлы ет қайда?! Сондағы жайнаған жəннат табиғат жым-жырт болып, айналаны ақ қар, көк мұз құрсаулап тұр. Сақылдаған сары аяз бүкіл денесін бүрістіріп бара жатса да, Тілеуберді Асылды сағына, асыға еске алды. Үйіне бармағалы да үш айдан асқан. Неткен қорлық, неткен өкініш! Ана бір жолы үй-мүліктерін өртегенде қызыл қорғаушылармен керісіп қалған ғой. Оның үстіне əкесіне закон үйретіп, күйген мүліктерге Мүтəннің қолын қойғызып, сипат алған. «Осыдан бір пəле қоздап қалуы ғажап емес!» деп түйген сонда ойын Мүтəн. Асқардың үй-мүліктерін өртеп жіберіп, артынан «ұрының арты қуыс» дегендей сескеніп қалған еді ол. Олай болатыны үй-мүліктерді өртеп жібергеннен кейін, өзінің өр жағындағы орсақ тіс қараға баяндағанда ол санын бір-ақ соғып, «Алып келсең де болған екен» деп кейістік білдіріп еді. Сонда орсақ тіс қараның ішкі есебін Мүтəн сезген де жоқ. Ондағы орсақ тістің ойлағаны – қымбатты дүние-мүліктерді жырымдап қала алмағанына қапы қалып отырған. Орсақ тістің үкімі бойынша Асқар қарияның арызына амалсыз қол қойғаннан кейін, Мүтəн Тілеубердіге онан ары өшіге түсті. Сол себепті «қызыл қорғаушылармен қарсыласты», «төрт көнені жоюға (дəстүрлі мұралық нəрселерді) қарсы шықты», «төңкеріске ұстаған көзқарасы нашар» деген айыптарды үстемелеп, қатаң бақылаумен ауыр еңбекке айдаған болатын.

	Жүргіншілер қырдай жардың үстіне шыққанда:

	– Тоқтаңдар!– деді «Му қолбасшы» өзі көлденеңдей тұра қалып.

	– Біз бүгін түнде осыдан былай Көксайды құлдап, аршалыны айналып, басқа ауданға қарасты Қараүңгірден қарағай алып қайтамыз. Тірі жанға сезіліп қалмау үшін, жедел қимылдап, күн шыға осы жалғыз доланаға оралуымыз керек. Ма Мазы мен Тұрдахын осында қалады.

	Қалғандарың жүріңдер!– деп терең сайға қарай құлдилай жөнелді. Тағалы аттар таудың тарғыл тастарын ұшқындата қаршылдатып, сай ішіне сүңги берді. Аршалының аузындағы орман қарауылы ұлыған бораннан ықтап қалыпты. Қатты жүріспен барып, аянға ауысқан қарағайшылар ол жерден ілбіп өтіп кетті. Онан кең аңғарды өрлегенде қарсы алдарынан баса соққан ызғарлы тау желі жүргіншілерді тұқыртып тастады. Ақ мылтық бораннан ат құлағы көрінбей, қасат қарды малтып келеді. Осылай суыт жүріспен Қараүңгірге олар түн ортасы ауа жетті. Қараүңгір десе Қараүңгір екен. Терең сайдың шыға беріс аузы қысаңданып қушиып тұр. Сайдың төр жағындағы екі жақ қапталда самсыған қалың қарағай қарауытады. «Му қолбасшы» міндетке бұйырды:

	– Он бес «қара жіп» ара мен балтаны алып ағаш кесуге кірісіңдер! Сегіз қорғаушы жығылған ағаштарды бұтақтап, мұрынын тесіп, мұрындықтаңдар!– деді ол айналаға естірте.

	Əп-сəтте айналаны шақұр-шұқыр, сыр-сыр, гүр-гүр, гүрс-гүрс еткен дауыс жаңғыртып жіберді. Иектеліп, мұрны тесіліп таяқшамен мұрындықталған қарағайларға арқан байланды. Жалма-жан олар қаздай тізіліп қайтадан жолға шықты...

	Жалғыз доланаға келгенде Тілеуберділер ат үстінде келе жатып ауыздарына дəн салып, жүрек жалғады. Ал олардың алды-артында келе жатқан қызыл қорғаушылар көк бөтелкені бір-біріне лақтырып беріп, озандата əнге басты. Мүтəн артына бұрылып:

	– Ей, Тілеуберді, арақ іш,– деп бөтелкесін ұсынды.

	– Ішпеймін,– деді Тілеуберді тұнжыраған қабағын əнтек көтеріп.

	– Неге?

	– Аш қарынға арақ ішкен қай теңім.

	– Онда мынаны жеп ал,– деп ашық қоржынының басынан бір сүйем сары ала қазыны лақтырып берді Тілеубердіге. Тілеуберді оған көз қырын да салған жоқ. Лақтырылған қазы жол шетіндегі қарға сүңгіп кетті.

	– Ей, «сиыр сипағанды, жаман сыйлағанды білмес» дегендей бұл не қылығың, əкел ана қазыны!– деп Мүтəн Тілеубердіге шадыр көзін шақшита тізгінін тартты.

	– Мен сенен қазы сұрағаным жоқ, керек болса өзің алып ал,– деп Тілеуберді де тік кетті.

	– Ой, əкеңді, мына бұзық есірген екен,– деп «Му қолбасшы» наганына қол салды. Тілеуберді оған жалт қарап, – Ат онда, жендет!– деп кеудесін керіп, түймесін ағытып тұра қалды.

	«Му қолбасшы» ата алмады. Наганын қайтадан қабына салып, көк бөтелкені аузына екі төңкеріп алды да, – жемесең жемтігіңді же, сасық зиялы ит!– деп жүріп кетті.

	– Тфу, тфу, қара ниет бəтшағар!– деп Тілеуберді оның артынан жерге түкірді.

	Екеуі керкілдесіп тұрғанда, алдағылар ұзап кеткен екен. Қиядағы қиын жолдарда қарағай тартқан адам айналма мүйістерден шауып келіп зулатып өте шықпаса, ауыр қарағай ауытқып кетіп атты құлататын қаупі болады. Мұндайда байқамаса, атпен бірге адам да мерт болады. Осыны білетін Мүтəн кезеңге шыққаннан кейін құйындата жөнелді. Оның артынан Тілеуберді де атына қамшы басты. Ол заулап келе жатып үшінші айланбадан бұрыла бергенде қарсы алдында Мүтəн жендеттің көлденең тұрғанын көзі шалып қалды. Көсіліп келе жатқан ұшқыр ат екі-үш рет лоқып барып іркіліп қалып еді, жол табанынан шығып кеткен ауыр қарағайдың екпіні Тілеубердіні атымен қоса Сулысайдың тік жарынан құстай ұшырып ала жөнелді!!!

	«Алла!» деген бір ауыз сөзге əрең үлгерді Тілеуберді. Арасы айғай салым құзардан ұшып барып, қыс бойы бірінің үстіне бірі тынып жатқан қалың қарға күмп ете түсті...

	«Му қолбасшы» екпіндетіп жеткенде алдағы кеткендер жол үстінде екі бұғы, бір жабайы қабанның қызыл жайма етін боршалап жатқан Ма Мазы мен Тұрдақынның айналасында тұр екен.

	– Тілеуберді қайда?

	– Жаламадан ұшып кетті,– деді Мүтəн көзі шекесіне шығып.

	Ең алдымен жүгірген Айтмұхаммет болды. Ол да Мүтəнға қарсы шығамын деп жүріп қара жіптердің қатарына ілігіп қалған болатын. Айтмұхаммет жаңа Мүтəннің артта əдейі қалып, Тілеубердіге қастандық істегенін сезе қойып, жүгіріп келе жатып,

	– сен ант ұрған əдейі адам өлтірдің,– деп балтасын ала қайтадан Мүтəнға жүгірді.

	Мүтəн айтарға болмас сасқалақтап қалды.

	– Айналмада айылым босап кетіп аз кідіріп қалып едім, ол маған жете бере қарағайы аунап, жазатайым ұшып кетті,– деді Айтмұхамметке жалынғандай жарты тізерлеп отыра қалып.

	Айтмұхамметтер шығыс жақтағы жалама беттен жабыла сырғанап түсіп, жартас астындағы омбы қарға жеткенде Тілеуберді жұмыртқаны енді ғана тесіп шыққан ақ үрпік балапандай басын қардан қылтитып, жұлқынып жатыр екен.

	– Тірімісің, бауырым?– деп Айтмұхаммет бас салып, қолтығынан тартып суырып алды.

	Тілеуберді Айтмұхамметтің мойнынан орай құшақтай алып:

	– Рахмет, ағай!– деді де талықсып кетті. Оның аузынан болар-болмас қан шығып тұр.

	Қарағайшылар шабылып келіп, төрт аяғы көктен келген атты да өлгенде əрең тірі шығарып алды. Арқанды қиып, атпен Тілеубердіні кезек-кезек сүйеп көтеріп жүріп кезеңге шығарғанда, Тілеуберді əрең есін жиды.

	– «Арбасқан жылан алдыңнан алты рет шығады» деген осы, шырағым, Тілеуберді. Періштең рас қаққан екен қатерден. «Найза бойы қар жауса ажалды өледі» деген сөз бар. Асқар ағаның да, Асылдың да тілеуі дұрыс екен. Бір жолғы қастықтан жаның аман қалды əйтеуір,– деді Айтмұхаммет.

	– Айтмұхаммет аға, маған Мүтəн жексұрын көпе-көрнеу қастандық жасады. Кезеңнің ар жағында жан құралын қолына алып, атып тастауға да ұрынды. Онан кейін...– деп Айтмұхамметтің құлағына сыбырлады.

	Қарағай əкелген «қара жіптер» атойшылардың алдыңғы шебіне жеткеннен кейін, «Му қолбасшы» Тілеубердіні жалғыз алып қалып, қалғанын Қараөткелге жаяу қайтарып жіберді. Айтмұхаммет артына қарай-қарай алаңдап кетті.

	Аула ішінде төбе-төбе болып үйілген жеміс ағаштары мен қыршынынан қиылған тал-теректер, жол үстінде боқ-сідікке бұлғанып қалы кілемдер мен оюлы сырмақ-текеметтер шашылып жатыр. Бұлардың бəрі қан жылаған халықтың мүлкі екенін Тілеуберді іштей сезіп:

	– Əй, найын саптар-ай!– деп келеді.

	Тілеубердіні қару асынған екі адам айдап апарып қорғаныс шебінің ішіндегі тастай қараңғы бір үйге қамап қойды. Бұл қорғаныс шебі дегені – айғайласып, атысқан екі топ есік-терезесінің дал-дұлын шығарған бұрынғы толықсыз орта мектептің оқу ғимараты. Мектептің сыртынан терең ор қазып, қарағайдан қалытқы жасап, əр-əр жеріне кірпіштен атыс ұяларын орнатып, кендір қаптарға құм толтырып қоршап қойыпты. Атыс алаңының сыртындағы күзет орындарында қарулы адамдар қаптап жүр. Мектептің ішкі үйлерінде мылтық, автоматтарын сүйеп қойып сары киімді қыз-жігіттер ыржақтасып отыр. Мектеп залында саудыраған арақ құмыралары мен консерва қалбырлары шашылып жатыр. Шеттегі бір үйде байлап-маталған бір топ тұтқындар зар еңіреп ширығып тұр.

	– Тфу, бəтшағарлар! Бұлар осылай төңкеріс жасап не бітірмек? Бейкүнə елді зарлатып, өзара қырқысқаннан не шығады? Осылардың сонда түпкі көздеген мұраты не?! Апырай, ə, кешегі бір шыны суды шайқалтпай ұстап тұрған халықтық қайран үкімет қайда?!– деп ауыр ойға шомды Тілеуберді. Алдында келе жатқан «Му қолбасшы» қаптың сыртына қаны шып-шып шығып тұрған жас етті өз жанындағы қорғаушыларына көтертіп, түп жақтағы бір апанына кіріп кетті.

	Көзге түртсе көргісіз зілмəуір түн айналаны басып тұр. Түннің жарымы болған... Тілеубердіні айдаған екі жасауыл оны бір ала көлеңкелеу үйге кіргізіп, тік тұрғызып қойды. Төр жақтағы үстелде қатарынан бірнеше адам сұсты қабағын түйіп, түнеріп отыр. Оның артын ала қарулы жасақтар қаз-қатар тұр. Үйдің бұрышындағы темір пешке толтыра көмір салып, бүйірін қызартып қойыпты... Пеш алдында үш-төрт қысқыш, оның қатарында бір құшақ солқылдақ шыбық жатыр.

	Тілеуберді үстелдегілерге көз жүгіртіп еді, ешқайсысын танымады. Кейбіреулерінің бет-аузы жараланып, қолы таңылған. Кейбіреуі қос балдаққа сүйенген сүркейлі жандар. Өңдеріне қарағанда ұйғыр, қазақ, қытайы аралас көрінеді.

	«Ойпыр-ай, енді қандай қияметті бастар екен бұлар?» деп Тілеуберді іш жиды.

	– Ей, сен кімсің?– деді қазақ тілін бұза сөйлеген, арық сарышұбар біреуі үстелді жұдырығымен түйіп қалып.

	– Мен Тілеуберді боламын,– деді ол кеудесін тік ұстап.

	–Қайдан келдің?

	– Белтоған қыстағының Қараөткелдегі су құрылысынан келдім.

	– Мұнда не қылмыспен келдің деп тұрмын мен?

	– Қылмысым жоқ, қарағай алып келдік.

	– Қылмысым жоқ деймісің?– деп сарышұбар жан-жағына алақтай қарап еді, естелік алып отырған бірі орнынан ұшып тұрып, – жоғалсын оңшыл, ұлтшыл элемент! Екі жүрек, түзетімпаз Тілеубердінің ит басын мылжалайық! Сасық буржуазия зиялысының сазайын тарттырайық!– деп озандата ұрандады.

	– Ортамызға жасырынған шпион, екі жүрек, түзетімпазды қатты жазаға тартайық!– деп іле-шала тағы бір-екеуі ұранға басты. Айнала отырғандардың бəрі қызыл өңештеніп, əлгіндей ұрандардың соңын көтеріп айғайлап тұр. Тілеубердінің артында тұрған екі жасауыл оны тірсектен теуіп қалып, тізерлетті де желкесінен баса қалды.

	Қолына алақандай қызыл мұқабалы «Мау Жуши сөздерінен үзіндіні» ұстаған сарышұбар енді қайта айқұлақтанып, – Мау Жуши бізге былай деп тəлім береді: «Құралды жау жойылғаннан кейін де құралсыз жау өмір сүреді, олар бізбен сөзсіз жанталаса күреседі, біз бұларға елеусіз қарауымызға болмайды. Егер біз мəселені қазір осылай қоймасақ жəне мəселені осылай танымасақ, онда орасан зор қателік өткіземіз»,– деп тоқтағанда, тағы бірі қағып алып, Мау Жушидің: «кім біздің жауымыз, кім біздің досымыз? Бұл мəселе – төңкерістегі ең басты мəселе» деген үзіндісін озандата оқып, ендігі сұрақты Тілеубердіге сол қоя бастады. Бағанадан желкесінен тұқыртып басқан екі жасауыл енді Тілеубердінің шашынан шеңбектеп басын кекжите шалқалатты. Олардың тізелері Тілеубердінің желкесінде.

	– Ей, ит басты, сиыр аяқ, сасық зиялы неме, сен ең əуелі табы жат, бай шаруаның баласысың ба? Осыған жауап бер!

	– Орта шаруаның баласымын.

	Тілеубердінің басы-көзіне алдын-ала əзірленген солқылдақ шыбық сатыр-сұтыр жауып кетті. Сұрақ тағы жалғасты:

	– Сен оңшылсың ба шыныңды айт?

	– Оңға бейім болғаным рас. Бірақ бұл əлдеқашан тиянақтанған іс.

	– Сен алпыс екінші жылы шекара елі шетке қашқанда не үшін бері жылыстадың?!

	– Туған жерімді, ата-анамды қимадым.

	Тілеубердіге енді жұдырық пен сойыл шоқпар тең тиді. Бірі бастан, бірі жон арқадан сойып жатыр.

	– Арғы атаңның табы жөнінде не демекшісің, қарсыласпай анығын айт, тоң мойын элемент?

	– Білмеймін. Сойысқа арналған қозы да, қой да бөлек-бөлек бауыздалып, өз аяғынан іреледі ғой,– деп өршелене түсті Тілеуберді.

	Осы кезде артта отырған бір қызыл қорғаушы, – мұның позициясы өте нашар екен, алдымен тілін түзеп ниетін дұрыстап қою керек сияқты,– деп қалды.

	– Онда аспаққа асып жіберіңдер!– деді сарышұбар дауысын көтере. Сол-ақ екен кендір арқанмен екі бармағынан байлап жіберіп арқалық ағашқа аса салды алкеуделер.

	Мұндай зұлымдықты тұңғыш көрген Тілеубердінің жүрегі аттай тулап, қаны басына шапшыды. Байланған бармақтарының тамырлары бырт-бырт үзіліп, қолтығы жыртылғандай бүкіл денесі ашып кетті.

	– Айтамысың ей, бұзық, не үшін келдің бұл жерге?

	– Туған елім деп...

	Сарышұбар отқа қыздырылған қысқышты ымдап көрсетті басқаларға.

	Балағы тізесіне дейін түрілген Тілеубердінің ақ балтырына қып-қызыл қысқыш быж-быж басылды. Тілеуберді бұлқынып кетті, көз алды қарауытып, құлындағы дауысы құдайға жетті. Əй қу жан-ай! Тікен кірсе мазасы кететін адамға осындай да иттік кездеседі екен-ау!

	– Сен мұнда келіп, кері төңкерістік топ құрдың ба?

	Сұмпайы сұрақтар барған сайын қарша борап, Тілеубердінің азаматтық арына қауіптің қара бұлтын төндіріп келе жатты.

	– Құрғаным жоқ,– деп Тілеуберді қарлыққан дауысын қатты кенеді.

	– Төрт көнені жоюға қарсы шығыпсың ғой?

	– Қызыл қорғаушыларды əйеліме сұқтанды деп өлтіруге ұрынғаның рас па?

	– Олар мені өлтіруге ұрынды, коммунистік партия бар болса əділдікке əлі-ақ жетерміз.

	Мұндай қатыгез сұрақтың «Му қолбасшы» деген иттің ымымен жүргізіліп отырғанын Тілеуберді бағана сезген. Жабыла соққыласа да Тілеубердіден жарытымды жауап ала алмаған қызыл қорғаушылар бір сəт аптығын басып алды да, тағы да бүйідей талады. Сəлден кейін біреуінің қатты сойылы оң бүйірден сақ ете түскенде, Тілеубердінің есі ауып кетті. Маңдайынан сорғалаған жан тері жерге тырс-тырс тамшылап, өкпесі əрең қозғалып тұр. Жан-жағындағы жендеттер шашынан тартып, басын сілкілеп көріп еді көзі алайып, үстіне тартып барады екен. Денесіне шашылған бір шелек суық су еденге қызыл жоса қан болып қайта төгілді. Тілеуберді шала сескенгендей бір-екі рет дір-дір етті де, сұлқ қалды.

	– Шешіңдер!– деп ымдады сарышұбар.

	Қызыл қорғаушылар арқанды шешкенде Тілеуберді сылқ етіп жерге құлады. Ары-бері сілкілеп көріп еді көзін ашпады. Дəл осы сəтте сарышұбар қолына жалбыраған қағаз ұстаған біреуге ишарат жасады. Ол қағаздың соңына таңбаның майына шыланған Тілеубердінің бармағын бадырайтып басты да, қағазды қалтасына сүңгітіп жіберді. Онан кейін екі қолы артына байланған Тілеубердіні ессіз күйде үсті жабық мəшинемен аудандық сақшы мекемесіне ала жөнелді. Екі-үш күннен кейін сақшыдағы қарауылшылар ыңырсып жатқан Тілеубердінің іш киімдерін қан сауыт болып қатып қалған терісінен сойып зорға шешті. Бұл алапат «мəдениет зор төңкерісіндегі» адамды тірідей сою дейтін қанқұйлы əдістің бір түрі еді.





9




	Астынан суық ызғар ескен тас түрмеде Тілеуберді ыңырсып бір ай жатты. Денесі салданып қалғандай екі қолы көтерпейді. Аштық пен ызғарлы суық түрме оның жанын жадатып, қу сүлдерін ғана қалдырды. Арада екі ай өткенде күзетші келіп, – сыртқа шық! – деп сүйемелдеп алып жүрді.

	Іздеп келгендер Жамал апайы мен Шяу Уаң екен. Тілеубердінің домбыққан бет-аузын, кейпі қашқан ұсқынсыз бейнесін көріп, Жамал апайы шошына айғай салып жіберді. Шяу Уаң көзі бақырайып, “ай-юо, зымылы? (ойбай-ау, не болған?)” деп тілсіз қатып қалды. Жамал апайы сəлден кейін есін жиғандай тілге келді.

	– Қарағым, Тілеуберді, сені де аямаған екен ғой. Сотанақтың қолына түскеннен кейін көретін күнің сол. Абыржыма, «сабыр түбі сары алтын» деген, ер-азаматтың басына не келіп, не кетпей жатыр. Азамат бір терінің ішінде мың арып мың семіргенін; Ер басына күн туып, етігімен су кешкенін енді ғана көріп жатырмыз. Əлен ағаң да осы түрмеде, құдай түбін оңғарсын, қылмысың болмаған соң көп өкіне берме,– деп жігерлендірді Тілеубердіні.

	– Тілеуберді бауыр, қорықпа. Сенде не қылмыс бар?– деп Шяу Уаң төс қалтасынан бір парша хатты алып оған ұстатты. Тілеуберді хатты жанында тұрған күзетшінің көзінше оқи бастады. «Ардақты Тілеу, қал-жайың жақсы ма? Бізден алаңсыз бол. Атам да əйбат. Нұржаның да міне екі жасқа таяп қалды. Құлдыраңдап жүгіріп жүр. Анда-санда сені іздейді. Нұржан туғанда сен «соғыстан қорғану» үңгірін қазып жатқансың, ол бір жасқа шыққанда «қызыл қорғаушылардың ылауында» тентіреп жүрдің. Енді міне екі жасқа келгенде түрмеде тұсалып отырсың. Бұның өзі «жазған құлда шаршау жоқ» дегендей-ақ іс болды. Өзіңе мықты бол. Бізді зарлатып, қастандық жасағандардың күні өшсін. Алдағы атар таңымыз ашық болса, шөккен тұман əлі-ақ айығып кетер.

	Денсаулығыңды аяла» деп жазыпты Асыл маржандай тізіп. Əкелген дəм-тағамдарын беріп, тиісті ақылын айтып Жамал мен Шяу Уаң қайтып кетті. Тілеуберді оларға не айтады, іштегі қасіреттерін ақтарыла айтайын десе, күзетшіден именді.

	– Аман-сау болыңыздар, келгендеріңізге рахмет!– деп оларды түрменің түбінен ұзатып салды. Шяу Уаң кетерінде Тілеубердіге сыбырлап, – Сіздің жағдайыңызды аудандық соттағы бір танысыма түгел айттым. Ол кісі қазір төңкерістік коммитетте істеп жүр, ісіңізді тездетіп ұғысатын болды. Ал, мен де енді келе аламын ба, жоқ па біле алмай тұрмын,– деп қамығып еді, мұны естіген күзетші ауыр күрсініп, — Бұл жігіттің осылай жатуы қарсыласқан екі көз қарастағылардың осы күнгі үкіметсіздік орайдан пайдаланғандығы ғой. Қазір заң орындары да не қыларын білмей аңтарылып отыр. Бізге салса заңды қылмыс делосы тұрғызылмаған адамдарды бір күнде ұстап тұрғымыз жоқ, — деп былыққан қоғамдық жағдайдың бір пернесін басып қалды.

	Жатын камерасына қайтып келгеннен кейін Тілеуберді Асылдың хатын қайталай оқыды. Ондағы екі іс арқасына аяздай батты. Бірі – тұңғыш ұлы Нұржанның əке мейірін көрмегендігі; енді бірі – қайын атасы Мұраттың қалай мертіккендігі. Оның үстіне Асыл екіқабат еді, осы жағдайлар жанын жегідей жеп қатты қинады. Əкелік мейірмен Нұржанның тамағынан иіскеп, еркелете алмағанына іштей өкініп, қиялына теңіздей сапырылған мына бір ақынның:



	Күліп-ойнап тұрғанда жан бойыңда,

	Арақ іш, кітап оқы, оны қойма.

	Кім білсін жасарыңды қаншалықты,

	Өлімді не қыласың алып ойға!



	– деген өлең жолдары орала кетті. Өлеңді əнге қосып, ыңылдап айтты да, тамақ салынған көк дорбаға қол созды.

	* * *

	«Алға» коммунасында наурыз айы күңіреніп туды. «Бірге соққы берумен үшке қарсы тұру», «күреске алу, сын тезін құру, қолма-қол өзгерту» қимылы күннен-күнге асқынып, адамдар аруақ кейпіне кірді. Бұрыннан қалыптасқан заңдық жүйе өзгеріп «ерікті ауызға бөрікті бас сиған» заман орнап, үкімнің алды өлімге дейін жұрт алдында жұлынғандардың қолымен шығарылып, арты ауыр қалпақпен ұрып-соғылып жатты. Ел ішінен өсек-аяң қаралаулар нақтылы материал деп жиналып бейкүнə жандар, адам тағдыры доптай домалап, əркімнің қолында ойыншыққа айналды.

	Əй дейтін ажа, қой дейтін қожа жоқ, осындай миша былыққан жағдай ушығып тұрған бір күні «Алғаның» Ақши алқабындағы зəулім қара ағаштың түбінде дабыралы бір жиын ашылды.

	Жиынның «салтанат қақпасы» (сахнаға ұқсас орын) бұталмаған самырсын, шырша бүрімен көмкеріліп, дəл ортасына адамның бас сүйегінің суреті сызылып, оның үстіне «х» белгісі таңбаланған. Осындай қорқынышты түс алған қақпаның екі жағындағы керме туларға айқыш-ұйқыш қара-қызыл жазулармен «кері төңкерісшілерді тып-типыл жоғалтайық!», «түзетімпаздыққа қарсы тұрайық!», «кешегі тартқан таптық азапты есте берік сақтап, қанды көз жасты ұмытпайық!», «шекара районды гүлдендірейік!», «шекара районды жанымызбен қорғайық!», «орталық мəдениет төңкерісі басшылық группасын басымызды бəй тіге қорғайық!» деген ұрандар жазылыпты.

	Қызылды-жасылды ту көтерген қара нөпір адам селі аттылы-жаяу ұрандата жан-жақтан құйылып жатыр. Əрбір лектің алдында қағаз қалпақ кигендер мен жаурындарындағы ақ шүберекке аты-жөні «қылмысы» жазылған «қанды балақтар, қара жіптер» арт-артынан айдалып келе жатыр. Бұлардың кейбіреуінің қолдары байланып, белдері бір-біріне арқанмен маталған. Ішінде сақал-мұрты күзелген шалдар мен шаштары кесіліп, кимешек шылауыштары сыпырылған қарт аналар да қалтаңдап келе жатыр. Сахнаның төрінде төңкерістік комитеттің төрағалары мен бір топ жергілікті жəне əскери адамдар отыр. Олардың екі жағында бүкіл майданның амандығын қорғап қызыл қорғаушылар сіресіп қалыпты. Алаңға кірген адамдар отряд-отряд бойынша сапқа тұрғызылды. Онан соң əрбір отряд өздері айдап келген «қанды балақ, қара жіптерін» құлағынан басып, итермелеп ортаға алып шықты.

	Қара жіп қатарында тұрған Асқар ақсақал əлдебіреуді іздегендей жан-жағына жалтақтай қарап еді, коммуна органындағылар өзіне ежелден таныс Құрман директор мен Күндəулетті бірге қосақтап, Мұратты зəмбілге салып, бір бүйірден шыға келді.

	– Астапыралла, заманақыр ғой мынау,– деп Асқар қария сақалын сипамақ болып еді, өзінің де қолы артында байлаулы тұрғанын енді сезді.

	Төңкерістік комитеттің басшылары кезек-кезек сөз алып, «кері төңкерістік топтарды əшкерлеу» жөнінде іздене сөйледі одан кейін реактивтік ұшақ формасында отырғызылған (адамдарды қинаудың бір түрі) қара жіптерге қан құстырардай қатаң сұрақ қойылып, қатігез жаза қолданды. Тепкіге түскен екі аяғы кем Мұрат жер бауырлап жатып, – өлтіріңдер қане,– деп ашулана тіл қатты. Оның жанындағы қосақтаулы тұрған Құрман директордың оң көзіне шəңкілдеген біреу сұқ саусағын тығып алып, қарашығын ағызып жіберді.

	– Мыналарың не сұмдық, көзі ағып кетті ғой. Ей ант ұрған алдыңдағы сенің əулиедей ұстазың емес пе?!– деп жаңағы жендетке Күндəулет ақыра қарап еді, ауыр соққыдан өзінің қасқа тістері түгел төгіліп қан жауып шыға берді.

	Сол күні түстен кейін ашық үкім жарияланды. Сабырхан, Лиу Хай деген екі адамды нақ майданда атуға, Оспан, Шетен бастаған бес адамды екі жыл кешіктіріп атуға, он адамды мерзімсіз қамау жазасына кесіп, жүзге жуық адамның тағдыры халық қолына тапсырылды (жұртшылықтың жазалау еркіне берілді). Одан кейін салақұлаш айыптау сөздері оқылып, озандата ұрандар шақырылып, ең соңында «азапты еске түсіру» тағамына таласа отырды.

	Азапты еске түсіру тамағы кəдімгі ас бергендей таратылатын əдет қалыптасқан болатын. Қатар-қатар асылған тай қазанға пысырылған жем-шөп, кебек-себек болатын. Сол майдандағы кейбіреуінің ыдысынан өлі тышқан, иістенген құстың бас-сирағы, жылқы-сиырдың тезегі шыққанда лоқсып құсып дөңгелеп жатыр.

	Өмір бойы мұндай сұмдықты көрмек тұрмақ, естімеген тоқсан үш жастағы қария Қапар қақпаншы таңырқап, апыр-ау, атамыз қазақ «күніне жүз ауыз сөз сөйлеген адам өледі» деп заржақтықты жақтырмаған еді, ал мыналар айлап-апталап зарлап жатса да біреуі өлмейді ғой. Қазір мен құдайдың тозағын бақи дүниеде емес, фəни дүниеде көріп отырғандаймын. Жағым сынса да, сағым сынбасын, жоғалт мына ит ішкіріңді!– деп қолындағы қойыртпақ ботқасын бір қызыл қорғаушының бетіне шашып жіберді...

	Жиынның соңында кернайдан саңқылдаған біреу:

	– Халық қолына тапсырылған қара жіптер қазірден бастап майданнан қуып шығарылып, атпен айдалсын!– деп бұйрық жариялады. Бұйрық деген бұйрық қой, тұс-тұстан топалаң қимыл басталып шу-шұрқаңға ұласып кетті. Белтоған қыстағы қайдасың дегендей жан ұшырта безіп келе жатқан Асқар қария жан-жағына жалтаңдай берді. Алдында ғана ауыр соққыны өзіне дарытпаған Айтмұхаммет кетіп барады екен. Оған жанаса «ата-тегі белгісіз, кезбе қара жіп» Шяу Уаң келеді итбектеп. Олардың соңындағы қызыл қорғаушылар адуын аттарының кеудесімен соғып жаяуларды жан алқымға алып келеді.

	Ауылға жүгіріп қайту жазасы Асқар ақсақалға оңайға түспеді. Кеудесі сырылдап, өкпесі аузына тығылды. Тілі аузына сыймай кеткен ол тоқтай қалып, жол тағанындағы тоқтау суға бас қойды. Еріні суға тиер-тиместен лоқсып, жентек-жентек қан құсты. Қарияның бұл күйін көре қойған Шяу Уаң оны құшақтай алып, арқасына көтерді де «Алға» емханасына қарай ала жөнелді.

	– Тоқта, тоқта!– деді айдаушылар ат басын іркіп. Шяу Уаң олардың сөзін елеген жоқ. Тек «Асқар қарияны құтқарсам болды» деген оймен артынан атылған мылтық дауысына да қарамады.

	Мылтықтың ащы дауысынан үрейлене ұйлығып қалған адамдарға тізгін ұшымен жеткен «Му қолбасшы» топтан өтіп барып тоқтады. Біреулер оған қолын шошаңдатып, жүгіріп бара жатқан Шяу Уаңды көрсетті. Мүтəн атына қамшы басып Шяу Уаңды қуып жетті де, құлақ түптен үзеңгісімен бір қағып, қайырылып тұра қалды. Аузы-мұрнынан қан саулап кеткен Шяу Уаң қара жолдың үстіне екпетінен түсті. Бұл шақта Асқар ақсақал да əлдеқашан жан үзіп, Шяу Уаңның қарулы қолы оны көтерген бойда екі тақымы жабысып қалған екен.

	– Өтірік өлді ғой деймін, қолтығына қол салып байқаңдаршы?!– деді Мүтəн əлдебіреулерге бұйыра.

	– Ой лағынат! Бір жолда екі адамды бірдей өлтірдің. Шяу Уаң да жан үзіпті,– деп Айтмұхаммет Шяу Уаңның қан сорғалап тұрған құлағы мен мұрынына етегінен жұлып алып ескі мақта тықты.

	– Өлсе өлемқапсын. Төңкерісшілдермен қарсыласқан қара жіптердің көретіні осы. Бұл өлекселерді Тастұмсыққа апарып тоғыз жолдың торабына көме салыңдар!– деп бұйырды «Му қолбасшы». Айтмұхаммет бастаған бірнеше «қандыбалақ» тəубесін үйіріп, жағаларын ұстап, о заман да бұ заман мұндай сұмдықты көрмеген бейуаз жандар жаны түршігіп, қарадай қалтырап келеді. Олардың бар қолынан келгені Мүтəн сияқтыларға қарғыс жаудыру ғана болды.

	– Қалай жерлейміз?!– деді Тастұмсыққа екі мəйітті əкелгендер бір-біріне қарап.

	– Бастық тапсырғаннан кейін ақыретсіз жерлейміз де?– деді торғай жүрек Тоқан деген жігіт. Олардың ежелден ел ішінде беделі бар, ақылгөй, аса құрметті қария Асқармен осы ауылды паналап, қазақтармен тонның ішкі бауындай болып достасып кеткен ашық жарқын Қытай азаматы Шяу Уаңды осылайша ұмар-жұмар көме салуға дəті бармай көпке дейін қиналды.

	– Бұл не деген жолсыздық, адамның соқыр жармақтық құны қалмағаны ма, əй, түбінде бір сұрағы болар,– деп кейіді Сарқыт деген салмақты қария. Қанды балақтардың көп керісіп отыруға енді уақыты да қалмаған, соңғы ақылды Айтмұхаммет айтты. – Осы Сақаңның сөзінің де жаны бар, жазықсыз өлген адамның түбінде бір сұрағы болары қақ. Екі марқұмды осы құшақтасқан бойы киім-кешегімен, қан-дақтарымен көмейік. Ертең бұл көрініс, болаттай факт əділетсіздіктің айғағы болар,– деді. Олар Айтмұхамметтің айтқанын істеп, Асқар қарияға күбірлеп құран оқыды да, беттерін сипады.





10




	«О, əділетсіз заман, тектеусіз кеткен дүние-ай» деп ел-жұрттың күңіренгені сонша, қара бұлт қалыңдай берді. Ел еңсесін басқан «Му қолбасшы» онан арман есіре түсті. Ол Асқар қарияның алты бөлмелі үйін тартып алып, «төңкерісшілердің» штабын көшіріп əкелді. Панасыз Асылды қиырдағы бір бұғы қораға қуып апарып тастады.

	Бұғы қора Ақтас қыстауындағы бағымда тұрған алпыс бұғының мекені болатын. Оған екі бөлмелі жер үйде отыратын құлағы саңырау, өзі өмір бойы үйленбеген Тұрдан деген ергежейлі шал қарайтын. Асыл сол Тұрдан шалға қазан-аяқшы болып жіберілді.

	Мамыр айының басында Тілеуберді түрмеден босап шықты. Оны «Алғаға» əкелген заң қызметкерлері төңкерістік комитеттің саяси бөліміндегі екі адамға:

	– Тілеубердінің ертеректе танымында мəселе болғанымен, кейінгі кезде идеясы орнықты, позициясы жақсы болған. Ауылына келгеннен кейін, еңбек күнін жылына екі жүз елу күннен кем түсірмей кедей, төмен орта егінші малшылардың тəрбиесі мен бақылауын дұрыс қабылдаған. Мəдениет зор төңкерісінен бері кертартпа идеясы, қате сөзі, қылмысты əрекеті байқалмаған, сол себепті үйіне қайтарылды,– деп ұғындырды. Осы жөнінде жазылған ұқтыру қағазды олардың қолына берді. Содан кейін саяси бөлімдегілер қолма-қол Тілеуберді енді өз еркімен жүріп-тұруына əбден болады деген мазмұнда тілдей қағазды қолына ұстатты. Тілеуберді өзінің бұл бостандығы үшін бірінші құдайға, екінші Шяу Уаңға шексіз риза еді...

	Төңкерістік комитеттің осындай шешімін алған Тілеуберді төсенішін арқалап Белтоғанға қарай бет түзеді.

	Бұлынғыр аспан жүзінде тоғайып қалған ай баяу жүзіп барады. Ол қамысты саздағы ат жолына ілінгенде əлде бірдеме есіне оралғандай тұра қалып темекі тартты. Бір кезде Асыл екеуінің алғашқы махаббатына куə болған нар қамыстар қазір шанжау-шанжау үкілі басы қозғалып баяу желмен қозғалып тұр. Қамыс ішіндегі жайқалған көк құрақты көлшіктерде қаздар қаңқылдап, үйректер пырылдап жүзіп жүр. Ол бұрылып бозарған тауға қарап еді, қар əлі ери қоймаған екен. Биік теріскейлердің теңбіл-теңбіл қасат қарлары жайған ақ шүберектей кіреукеленіп жатыр. Кенеттен Нұржанның үні құлағына естілгендей болды, онан көз алдына толықсып Асыл келді. Асылдың құбылта айтқан əндері құлағының түбінен шыңылдап шыққандай күй кешті. Осы бір сызылған əн толқыны түн тыныштығын оятып, орқаш-орқаш таулардан асып бара жатқандай. Осы бір елес оның Асылы мен Нұржанына деген сағынышын онан арман асыра түсті.

	Тілеуберді жол шетіндегі шымдауыт жермен жүріп келе жатып анадай жердегі шарбақ үйшіктен жылтылдаған отты көрді. «От – қыстың гүлі» дейді халық. Шыңылтыр түнде бойын бусанған тер басып келе жатса да, əлгі отқа барып бір жылынғысы келді. Оған сол оттың маңайында аяулы жары Асыл отырғандай, қасіретпен қайтарған əкесі жашиық намазын оқып жатқандай бір сезім орала кетті. Қазақ «қызыл отың қысырамасын, отың өшпесін!» деген сөзді қандай тауып айтқан деп ойлады Тілеуберді. Оның ойы одан ары тереңдеп «Сол оттың жарық сəулесінде алып Отан жатпайды ма, «Отан от басынан басталады» деп қандай тауып айтқан! Сол ардақты Отанға дана басшы, атойшыл батыр, ғұлама ағартушы жалынды ақын, əрине, керек қой. Егер олай болмаса елде елдік, жерде сəн бола ма? Біз осы тұста не үшін барымызды жойып, сағымызды сындырып, сарпалдаңға түсіп отырмыз. Бұл тегі не үшін?!» деп тəтті қиялға кетті.

	Тілеуберді ауыр ой үстінде келе жатқанда алдыңғы жақтағы қыстақ шетінен «Қазақ халқы компартияны жырлайды» деген асқақ қызыл əн естілді құлағына. Ол бағдарлап қарап еді, Айтмұхамметтің үйінен шыққан радионың үні екен. Ол жылдам басып солай бұрылды.

	– Ассалаумағалейкум!– деп үйге кірді. Терезенің алдында радиомен ойнап отырған он-он бір шамасындағы Сəбит пен онан үлкендеу Айнұр кісі киік көргендей Тілеубердіге үрке қарап мелшиіп-мелшиіп тұрып қалды. Онан кейін:

	– Ағатайым-ай! – деп Тілеубердіні бас салып құшақтай алды Айнұр. Тілеуберді де Айнұр мен Сəбитті маңдайларынан кезек-кезек сүйіп:

	– Ағаң қайда, тəтең көрінбейді ғой? – деді жымиып.

	– Ағам ауырып қалған, тəтем сол кісінің қасында,– деді Айнұр жітірмелете.

	– Не науқас, қашан ауырды?

	Айнұр жауап берудің орнына Тілеубердіге тесіле қарап:

	– Ағай, сіз түрмеден қашып келесіз бе?– деп оның бас-аяғына көзін жүгірте қарады.

	– Əй, балақай, мен қашып келгенім жоқ. Ақталып келе жатқан бетім осы. Үйге кетіп бара жатып алдымен сендерге бұрылдым,– деп жай-күйін түсіндірді.

	– Естімедіңіз бе?– деді Айнұр дауысы қалтырап, Тілеубердіні қайта құшақтап, – өткендегі кері төңкерісшілерді жаныштау жиынында Асқар атам мен Шяу Уаң ағамды “Му қолбасшы“ ұрып өлтіріпті. Ал Асыл тəтемді бұғы қораға...– деді сөз аяғын ашық айта алмай.

	Тілеубердінің төбесінен жай оты жарқ ете түскендей болды.

	Көз алды қарауытып отыра кетті жүрелеп.

	– Ағай, түрегеліңізші, тұрыңыз, – деп екі бала Тілеубердіге шырқырай жабысты. Сонан екеуі қатарласа, – сіз Нұржан мен Асыл тəтемді тезірек барып осында əкеліңізші! – деп еңіреді.

	– Рас па, Айнұр? – деді Тілеуберді екі бетін жас жуып.

	– Рас, аға.

	Тілеуберді көтерген жүгін босағаға тастай салып, қараңғы далаға сүңгіп кетті. Тас бейіттің қасынан өте бере өзін біраз тежеп қайратына мінді. Қиялы сан-саққа жүгіріп, рахымсыз өмір дегенге лағынет жаудырып келеді. Ол бұғы қораға жеткенде есіктің алдында байланған үш-төрт ат шылбырын сүзе тартып ширығып тұр екен.

	Тілеуберді дауал түбінде аз тыныстап, өзін тежеп, ентігін басып алды. Аттардың қасына келіп еді, иттер абалап қоя берді. Үйден ешкім шықпады. Ол ептеп келіп, жер кепенің төбесіндегі тесіктен сығалап қарап еді, «Му қолбасшы» бастаған екі-үш адам құмыраларды тізіп, кертілген бұғының жас мүйізі, қызыл жайма ет ортасында гуілдесіп отыр екен. Төмен қарап отырған біреуі:

	– Мына былтырғы жас мүйізден қалған бір пар мүйізді де төртке бөлейік. Бүгінгі сойылған екі бұғының ұлпа мүйізімен шыбығын қосқанда сегіз бөлек болады. Мұны Яң қолбасшы, А. қолбасшы, Е. меңгеруші, Жаң меңгеруші, Уаң коммисарларға ұсынсақ, қалғанын... дей беріп еді, оның сөзінің соңын Мүтəннің жезде ағасы, Белтоған отрядының бастығы жылпос Тоқмұрат қағып əкетіп, – Мүкежан, қалғанын өзің сақтап қой, шырағым. «Керек тастың ауырлығы жоқ» деген. Бұдан соң да жоғары-төменнен жұмысың шығады, қайда барсаң да бет жүздік керек. Алақаныңа қарайтын адам да көп, — деп ақыл көрсетті. Олардың жанында төбесі май-май ескі шапкалы, қызыл мойын, баяғы тазша арақ құйылған шынысын аналардың аузына кезек-кезек тосып құша жорғалап жүр. Табақтағы майлы қуырдақ суып қалса керек, бір кезде Мүтəн, – Тұр ей, мынаны анау ауыз үйдегі салдақыға апарып бер, ысытып əкелсін!– деп қызыл мойынға қарай табақты итеріп жіберді. Онан Тоқмұратқа, – жасырған қаруларыңыздан шатақ шықпасын!– деді көзі ілгіштеніп. – Қой-қой, қарағым, оның сондай қауіпсіз жасырылғандығын Уаң қолбасшы əнеукүні өзі тексерген. Бүгінгісін өзім апарып жөндедім,– деді Тоқмұрат қылжалақтап.

	Тілеуберді артына жалт бұрылып, жүгіріп барып Тұрдан шалдың ала биесінен басқа аттарды шешіп-шешіп қаңтарды да, алысқа айдап жіберді. Қолына темір айырдың сынған басын сығымдап ұстап, ептеп келіп есіктен сығалады. Тұрдан шал төр алдында сүйек мұжып отыр екен. Оның ар жағында аша қазықты көтерме төсектегі қомша көрпеде басы қылтиып Нұржан жатыр. Тазша ысытылған қуырдақты алып төр үйге қайта кіріп кетті. Шашы дударланып, бет-аузы сағалданған Асыл недəуір өсіп қалған ішін оң қолымен басып қойып, ошақ басынан самарқау қимылдап, əрең тұрды. Асыл есікке қарай жүргенде, Тілеуберді есіктің артына тығыла қалды. Асыл далаға барып қайтып келе жатқанда, есік алдындағы ала көлеңкеде Тілеуберді оны шап етіп ұстай алды. Асыл “Кімсің?” деп айғайламақшы болып еді аузын еппен баса қойып, “Мен Тілеубердімін” деді де бір шетке бұрып əкетті оны.

	Жер кепенің өргі жағы жел үрлеген биік қалдық қар екен. Олар сол қалтарыста құшақтасып тұрып, солқылдап жылап көрісті. Жылап тұрып тіл қатысты. Асыл:

	– Атам сені...– дей беріп еді, оның сөзін Тілеуберді үзіп:

	– Үндеме, бəрін естідім, бəрін білдім. Мен де ақталып келдім. Ертең өздеріңді алып кетемін. Үйді қайтарып аламыз,– деп Асылды аймалап, кеберсіген ернінен күйіп-жанып тұрған бетінен құшырлана сүйді. Сол сəтте Асыл, – сен қазір үйге кіресің бе? Ең жақсысы кірмей-ақ қой. Олар оқыс қылады. Ылғи қарулы қотиындар!– деді күсті алақанымен Тілеубердінің маңдайын, мойнын сипап тұрып.

	– Кірейін, Асыл, олар менің келгенімді көрсін,– деді ойында ештеме жоқ Тілеуберді қолындағы темір айырды жерге тастап.

	Тілеуберді алдымен ауыз үйдегі Тұрдан қарияға сəлем беріп амандасты. Ол Тілеубердінің қолын алып, сақалы шошаңдап, иегі кемсеңдеп тұрып:

	– Келгенің қандай жақсы болды, шырағым, балалар да сағынып жүр еді,– деп ұйықтап жатқан Нұржанға қарады. Онсыз да кеңсірігі жыбырлап, сағынышы тұтап келген Тілеуберді, тəтті ұйқыда жатқан Нұржанды бас салып бетінен сүйіп, маңдайынан иіскелей берді. Дəл осы сəтте ауыз үйге шыға келген қызыл мойын тазша Тілеубердіге суырша шақшиып қарап тұра қалды да, шегініп қайта кіріп кетті. Сəлден соң Тоқмұрат үйден шығып:

	– Ой, Тілеуберді, келдің бе, жарайды, жүр, үйге кір,– деп ырсия күліп, жеңінен жетектеді. Шошығанынан Асыл мен Тұрдан қария да артынан қосыла кірді.

	Үйдегілер бағанағы қызыл жайма етті кертілген бұғы мүйізін қапқа салып, зым-зия қыла қойыпты.

	– Иə, қайдан пайда бола қалдың жерден шыққандай, жоқ, көктен түстің бе?!– деді сызданған Мүтəн.

	– Қазір келдім, көктен де, жерден де шыққаным жоқ. Хан мен халықтың қара жолымен жүріп келдім.

	– Қайдан?

	– Түрмеден.

	– Жолдағы ұйымдық орынға жолықтың ба?

	– «Алғадағы» төңкерістік комитетке барып, қағаз алдым.

	– Əкел.

	– Мінекей,– деп таңбалы қағазды Мүтəнға ұстатты Тілеуберді. Бағанадан адырайып отырған Мүтəн енді маймөңкелеп жуаси қалды.

	– Ə, болды, болды. Біз жүрелік, жұмыс болса ертең тағы сөйлесерміз... Иə, айтқандайын қазір мына тазша далаға шыққанда аттарымыздың босап кеткендігін айтты ғой деймін ə, егер солай болса Тілеуберді өзің бізді жеткізіп сал, азырақ жүк-мүгіміз де бар,– деп тазша қапты, өзі кертілген бұғы мүйізі салынған қоржынды көтерді. Қалғандары тағы бірдемелерді алып жатқанда, бүкеңдеген Тұрдан шал барып тазша көтерген ауыр қапқа көмектесті.

	– Жоқ, Тілеуберді бармайды. Тұрдан атамның өзі барсын,– деп Асыл безек қақты.

	– Неге, біз сенің күйеуіңді жеп қоямыз ба, ол алжыған шал түнде қайтып жол жүреді?

	– Тамақ ішпеді ғой.

	– Ендеше тездетіп тамақ ішіп алсын,– деп Мүтəн далаға беттеді. Тілеуберді тамаққа отырғанда Асыл оған сыбырлап:

	– Байқа Тілеуберді, мыналардың ниеті жаман тағы бір жағынан бұғы сойып, қып-қызыл қылмысты болып отырғанының үстінен түстің,– деп ескертті.

	– Рас көрдім, бəрін көрдім. Кімге беретінін де естідім. Бұлардың əуелі қазірден бастап жанталасып жасырып жатқан оқ-дəрі, қару-жарағы да бар екен.

	– Байқа, сондықтан айтып отырмын ғой,– деп Асыл сорпа құйып Тілеубердіге ұсынды.

	Мүтəндарды Тілеуберді алып кеткеннен кейін Тұрдан шал қор етіп ұйқыға кетті. Асыл қайта-қайта далаға шығып сағынышты жарының жолын тосты. Аз-кем уақыттан кейін Тілеуберді жетіп келді. Көптен бері үй бетін көрмей күйі кеткен оған мынау жер кепе бейіштей болып сезілді. Асыл жүгіріп жүріп шəй құйды. Тілеуберді Нұржанды құшағына алып аймалап еркелетті. Оның былдырлаған тіліне қызығып, оны-мұны сұрап жайраңдады-ай келіп.

	Тілеубердіні жолдан қайтарып, Тоқмұратты ары жүргізген Мүтəн қызыл мойынды жырып алып қалды.

	– Тоқа, сен жүре бер, біз əлгі Тілеуберді Асылмен қалайдан-қалай əңгіме шерткенін байқайық. Осының өзі бір қызық емес пе? Тіпті ол бағанағы қару-жарақ жөніндегі құпиялықты да естіп алмағанына кім кепіл?!– деп қызыл мойын тазша мен Мүтəн кері қайтты. Олар Тілеубердіні аңдып үй артында ұзақ отырды. Бір шақта Тілеуберді ала биені арқандауға шығып, алысқа жетелеп кеткенін олар қора ішінен анық көріп отырды, – дыбысын шығармай құртайық, қолыңдағы арқанды ілмелеп ал. Мойнына іле салып тартып қалсақ болды, өзін-өзі өлтірді деген сол,– деп Мүтəн сұрқиялық жоспарын қызыл мойын тазшаға сыбырлап жатқанда, Тілеуберді де атын арқандап қайтып келді. Ол енді ала биенің ноқтасын қораның алдындағы арқалықтың басына іле бергенде, мойнына тұзақ сап ете түсті. «Аһ» дегенше болған жоқ, кендір арқан буындырып бір-ақ жан тəсілім қылды. Жендеттер екеулеп көтеріп, қораның ішіне кіргізді де арқанды бел ағашқа іле салып зым-зия зытып берді.

	Тілеуберді кешіккен сайын Асылдың көңілі алабұртып, жүрегі қалтырай бастады. Ойына əлденелер оралып беймаза бола берді. Ақыры тағаты таусылып, қолына қолшырақ ұстап далаға шықты. Үйді айнала көз жіберді, көрінбеді. Дыбыстап еді, үн шықпады. Ақыры Тұрдан қарияны жұлқылап жүріп оятып екеулеп іздеді. Тұрдан қария бір мезетте арқалақтағы асулы тұрған ноқтаны көріп, – балам бері кел, апыр-ау қайда кетті?– деп шамды көтеріп қораға кірді. Кірді де сұмдықтың үстінен түсті. Тілеуберді салақтап асулы тұр.

	– Ойбай, Асыл, мұнда екен, асылып қалыпты!– деп арқанды бəкісімен қиып жіберді. Тілеубердінің созылған денесі жерге сылқ етіп, жиырылып барып тынышталды.

	– Аттан! Ел-жұртым, аттан! Адам өлді,– деп Тұрдан қария далаға шығып айғай салды. Оның жарықшақтанған жуан дауысы қара түнді қақ жарып, жан-жаққа тарап кетіп жатты.

	Асыл Тілеубердінің сұлық жатқанын көріп есі ауып, шалқасынан түсті. Тұрдан шал оның басын сүйей бергенде Асылдың құрсағындағы жеті айлық шарана шыр етіп жерге түсті. Нəрестенің шырылдаған дауысын сұлық жатқан əке де, есінен танған шеше де білген жоқ. Ес таппаған Тұрдан қария «енді қайттім?» деп басы шыңылдап барып зорға түзелді. Дереу ішкі шапанын шешіп жіберіп жылбысқаны орап алды.

	Жапан түздегі жалғыз жер кепеде отырған Тұрдан қария түн жамылып, елге хабарлауға амалсыз қалды. Əйтеуір Ақтөс төбет таң атқанша арсылдап үріп шықты...





СОҢҒЫ СӨЗ




	«Д» ауданының шақыртуына Тілеуберді жете алмады. Оның орнына балапанын ерткен ана қаздай ақ шашты Асылды, «жетім шабақ» атанған Нұржанды ертіп, шынашақтай Гауһарды алып Жамал апай барды. Орта мектептің қақпасында қалың оқушы, оқытушы, аудан əкімдері тұр екен. Үлкендер келіп Жамал апайға көңіл айтып, ақтарыла амандасты. Өрендер құшақ-құшақ гүл ұсынды. Жас оқытушылар Асылды аялап, Нұржан мен Гауһарды кезек көтеріп, қонақүйге бастады.

	Осыдан екі күн өткеннен кейін мектепте қаралы жиын ашылып, Тілеубердінің тірі кезіндегі үйрену, қызмет, тұрмыстық ахуалы жөнінде саптастары сағынышты сезіммен егіліп тұрып сөз сөйледі. Тілеубердіден сабақ алған шəкірттері аяулы ұстаздарын еске алып, көздерінен жас парлатты...

	Аудандық үкімет шешім қабылдап, Асыл мен екі баланы сол ауданның паспорт столына кіргізіп үкімет қамдауына алды да, онан кейін барлық рəсмияттарын «К» ауданына жөткеп берді.

	Жамал апай Асылдың бір бөлім ажырғыдан сергігенін көріп, ауылға қуанып та, көзінен жас парлатып, қайғырып та қайтты.

	«Д» аудандық үкіметтің ұйғарымы бойынша кезінде Тілеубердіден оқып, ғылым иеленіп, қазіргі күндері əр алуан мамандыққа қол жеткізген бес қызметші Жамал апайлармен бірге «К» ауданына келіп, айналасы екі аптада Тілеубердіге алты қанат ақ ордадай күмбезді зират тұрғызды. Сол қатардан «төрттік төбенің» (Қытайдағы Маузыдұң басшылығындағы компартияның əділетті саясатына қарсы қастандыққа басқан мəдениет зор төңкерісінің Лин Бияу бастаған төрт үлкен қылмыстысы) зиянкестігімен күнəсіз көз жұмған Асқар қария мен Шяу Уаңға да биік ескерткіш тұрғызылды.

	Тілеубердінің зираты біткен күні Асыл айтқанға көнбей, жанына екі баласын алып, күмбездің ішіне түнеп қалды...

	Таңертеңінде ол аппақ шашы қарайып, жүдеу жүзі нұрланып ауылға тіпті баяғысындай-ақ ажарланып оралды. Бұл оқиға аз-ақ күнде ел ішінде аңызға айналып кетті. Біреулер оны «Сол күні Асылды аруақтар қолдапты» десе, енді біреулер «Жоқ, жоқ, Тілеуберді əлі тірі екен! Ақсұңқар болып келіп Асылдың жанына түнепті!..» деп гулесті-ай келіп...

	Осы мезетте тас түрменің түбінде шіріп жатқан Мүтəн нені ойланып отыр екен, ə?!





Notes


	[←1]

Зор секіріп ілгерілеу — Қытайда 1958-59 жылдары көзсіздікпен жүргізілген қияли қимыл





