	Естай Мырзахметұлы

	Көгалдайдың көкшақпағы





	Құрастырған

	Ғаббас Қабышұлы.





	Редакторы

	Мәтен Бижанов.





	Жазушының өздеріңізге ұсынылған бұл жинағына қазақ намысының бір туы болған Балуан Шолақ туралы әр жылдарда жазылған екі хиқаяты енгізілді. Сондай-ақ жастар өмірінен алынған сыршыл «Өмір сыйы» атты әңгімелерінен оқырман қауым мол ләззәт алатыны анық.





КӨГАЛДАЙДЫҢ КӨКШАҚПАҒЫ




	Балуан Шолақтың жіті жанары, түу-түу сонау... аспан мен жердің астасқан жігінен шығып келе жатқандай, алдыр-бұлдыр қаққан қос қара ноқатты бір дегеннен-ақ шалып еді...

	Өзге біреу болса соны мезгіл кіші бесіннен ауыңқырап бара жатса да, қызуы титтей де қайтпаған саршатамыздың от лебінен көтерілген күміс сағым жер-дүниені бұлдыратып тұрғанда байқай берер ме еді? Тіпті байқағанымен дәп соған көңіл аударып, назар тіге қояр ма еді?.. Бұл беттегі, орман-тоғайдан таза деген ашық даланың өзі де қадау-қадау бұтадан, бүк түскен қой тастан аман емес. Солардың біріне жори салар ма, қайтер еді?..

	Балуан Шолақ бір дегеннен байқады. Байқады да, назар сала қарады... Осынау шалғайы далиған шүйгін алқаптың бел-бедері көңіліне айнадағыдай аян. Дәл сонау тұста қалбиған бұта да, қарауытқан қой тас та жоқ. Және де, бағанағы әзірде дем алуға жатар алдында ғана, осылай орман аралап бірталай серуендеп жүріп-жүріп барып, үйге жайлап басып қайта оралып келе жатып, қашанғы дағдысы бойынша, бүкіл көз жетер төңіректі бір шола қарап өткен. Онда мұндай тосын ештеменің назарына іліне қоймағаны есінде. Сол екі ортада біреу бірдеме апарып, қойып кетпеген шығар-ақ та!..

	Қос қара ноқат қыбырлаған жан иесіне ұқсайды. Соншалықты алыстан көрініс бергені, не салт атты адамдар немесе түйе болар. Екінің бірі... Қайсысы екен?.. Түйе деуге келмейтін сияқты. Мал баласы ауылға қанша асыққанымен де, басы бос болса жүре оттамай қоймайды. Қайтсе де шөп басын шалып отырады. Бүйтіп қатар түземейді. Кейде бөгеліп, кейде бірі озып, бірі қалып, кейде аралары алшақтап, кейде қайта түйісіп жүрсе керек еді. Мыналарда ондай жоқ, салып ұрып турадан тура тартып келеді. Ал бірақ осылардың түп ізі қайдан шықты екен? Ол тұста атымен ауыл жоқ. Ит тұмсығы өтпейтін ну орман. Оның ортасынан жарып өтіп жатқан жол тағы жоқ. Жол мүлдем бұрыс та...

	Осының бәрі, түптен келгенде, Балуан Шолақтың көңіліне шүбә үйірілтіп еді. Әр нәрсенің де аңғарын жете аңғарлап алмайынша, көмескі күйде қалдыру табиғатына жат, сақ, зерделі жан, мына жөн-жобасы ересен жүргіншілердің ахуал-жайын біліп алуды ойға түйді. Сол себепті үйге кіруге асықпады. Орман шетінде елеусіз жүре тұруға ұйғарды...

	Өзінің өзгеше дара туысына лайық елден ерек сән-салтанатына әсте қылау қондырмайтын батыр-сері, тіпті тамыз күнінің аптапты қызуы тынысты буып, тұла бойды дел-сал, алқа-салқа етіп тұрған осынау азабы адам айтқысыз шақта да, орман ішінің саялы қоңыржай лебін жұтып, бой сергіту үшін шыққын екі арада да қас маңғаз, ақсұңқар сипатынан еш айнымаған қалпы еді!.. Көкшіл барқыттан шошақ төбелеу етіп келтірген пұшпақ бөрікті кең маңдайына алшита қондырып қойған. Бәйбішесі Қаныкей алтайы қызыл түлкінің кілең қара қасқа пұшпағынан таңдап-таңдап бүкіл бір қыс бойы жинаған да, жалпақтығын төрт еліге жеткізе өз қолынан шеберлеп құрағаны соншалық, тігісі білінбей, әуелден тұтас дүние сияқтанып қара құндыздай жылтылдайды. Тықыр қара барқыттан орама жаға сап, қара көк сәтеннен жалаң қабат астар тартылған көкшіл жібек шапанын ақ көйлектің сыртынан, еменнен иілгендей талыс иығына желбегей жамылған. Көйлек жағасының қазық бау шалып байлайтын жалпақ ызба бауы қазір ағытылып, омырауын далитып ашып тастаған. Тай көріктей әлемет кең кеуденің түйін-түйін, білеу-білеу көк мұз бұлшық еттері көрген көзді еріксіз арбайды!..

	Қос қарайғанды бақылай жүре, Балуан Шолақ ара арасында үй жаққа да көз сап қояды. Үй маңында ошаң етіп көзге түскен жан баласы да, қара-құра мал да жоқ. Бейне бір, жапанның сайын даласы, құла түзде көше алмай тұралап отырып қала берген кедей үйі маңының құлазыған көрінісідей, ың-шыңсыз, тапыр-тұпырсыз оңаша, оқшау тыныштық бар.

	Жылда бұл уақта ел Қайрақты өзенінің екі қапталындағы кең жазыққа сыңси қонып, хан жайлауда отырар еді. Биылғы жайлау қызығы бұйырмай, қағынған бір қысасы мол уақытқа тап боламыз деп кім ойлаған. Аяқ астынан қағынып шыға келді!.. Бір сұмдық хабар қара құйындай ұйытқып, ойда жоқта ұрды да, жайлау қызығы мен қымыз қызығынан мәре-сәре елдің зәресін алып, үрейге салып, Қараөткел жаққа асып жүре беріп еді... Омбы жақта ақ дей ме-ау, чех дей ме-ау, қалың жау шығыпты. Оған жергілікті қанды ауыз, зұлмат жебірлер қосылыпты. Сөйтіп аш бүйірден екеулеп алыпты да, Совдепті құлатыпты. Қызылжар мен Көкшетауды алыпты... Жүрген жері қара дауыл, қара өрт. Большевиктерге өлердей өш көрінеді. Қолға түскенін тірі құтқармайды екен. Айуандықпен ауыр азап көрсетіп қорлап, қинап өлтіреді. Большевиктерге іш тартқандарға да көрсететіндері сол. Былайғы бейкүнә халықты да аяп жатқаны шамалы болса керек. Ұялы аш қасқырдай жосылып, жолында кездескен ауыл-ауылға зілзала заман ақыр орнатады. Мылтық тарсылдап, қылыш жарқылдап, қамшы сартылдап қорғансыз, дәрменсіз елді қорқау шапқан қойдай дүркіретіп, қара топалаңдай тиеді. Кілең сәйгүліктерді, ата малынан бетер сұраусыз, ақы-пұлсыз таңдап-таңдап, ұстап мініп жүре береді. Әсіресе қыз-келіншектерге көрсеткен қорлығын айтып ауызбен жеткізіп болар емес!..

	Ұзынқұлақ, құдайдың құтты күні қырық рет жеткізген осындай-осындай сұрапыл, сұмдық хабарлар естіген елдің төбе шашын тік тұрғызып, зәре-құтын қалдырмай бітіп еді. Ал бір тосын жаудың Көкшетаудан шығып, Қараөткелге беттеп келе жатқаны туралы жеткен суық сөз, онсыз да үркектеп, елегізіп, алақтап біткен жұрттың жүрегін мүлдем шошытып жіберді. Сол аламан-асыр жау «жаман айтпай жақсы жоқ» мына хан жайлаудағы қалың ауылдардың тап төбесінен түссе не болғаны?!. Бүйтіп бір жерде ұйлығып отыра беру – келетін пәле-қатер, аннан-мыннан іздеп әуреге түсіп сабылмай-ақ, албастыдай оңай бассын дегенмен, өзін-өзі жау етіне тосып берумен бір қисапты боп шығады. Ең төтесі – әр ауыл бірдемеге ұшырап қалмай тұрғанда, өз қыстауына барып қонып-қонып алған. Одан басқа қолдан келері де, амал-айласы да жоқ. Әйтеуір, бір жақсысы – не көп, орман-тоғай көп, сол қойнау-қолаттардың қолтығына тығыла-тығыла қоныс тепкен. Жер жағдайына жетік қаскөй біреу туралап бастап әкелмесе, немесе сорға бастағанда, кездейсоқ үстінен шығып қалмаса, жат көзден қағыста. Алда-жалда жарақты жау қарасы көзге шалына қалғандай жағдай туса, мал мен жан қалың ағаш ішіне сіңіп-сіңіп кете барады да!

	Өстіп жайлаудан тым ерте асығыс қайтса-дағы, өзге Атығай-Қарауыл, Керей ауылдары сияқты, Үйсін аулы да қыстауға әлден кіре қойған жоқ еді. Әркім өз қоражайы маңында киіз үйін тігіп отырған Балуан Шолақтың алты қанат боз ордасы мал аяғынан аулақта, ауылдан оңашалау Бұланды орманының Тасты-өзек тұсында селдірей кеп сарқылатын балағына арқа тірей қонған-ды. Қатарында – үлкен ұлы Исажардың бес қанат қоңырқай отауы... Сиырдың жас жапасы, қой-ешкінің құмалағы аяққа басылмас, мал, терінің әсіресе қой мен ешкінің қолаңса иісі келмесі үшін мал шарбақтың кісі бойы қадалары жиырма-отыз қадамдай әрірек, ашық дала бетке қарай қағылған болатын.

	Балуан Шолақтың бұл жерге қонғалы берік ұстанған бір дағдысы – күннің көзі тас төбеге көтеріліп, қызуы мейлінше күшейген шақта, түндікті жапқызып тастап, киіз есікті жоғары түргізіп, қызыл сырлы сықырлауық есікті ашқызып қойып, қара көлеңке тартқан қоңыржай үйде жалғыз өзі тыныстап жатыр еді! Бұл кезде оның тыныштығын ешкім бұзбайды. Сол тәртіп бойынша Қаныкей бәйбіше Исажарынан иіскеген алты жасар немересі, кекілі желпілдеп жүгіріп жүретін Ақжүністі жетелеп үйден мана шығып кеткен еді. Ауыл үйдің бірінде киіз басылып жатыр. Оның ою-өрнегіне Қаныкейдің қолы тимейінше әрі мен сәні келе қомайды.

	Исажардың кәсібі белгілі – жас отаулардың біріне өңшең бір құралыптас жігіт-желең жиналады. Қымыз құйылады, дойбы ойналады. Әзіл-қалжың, әңгіме-дүкен оты маздайды.

	Құдайберген болса, оның да өз қызығы өзінде. Баймырзадан тараған үш түтін иісі сіңген, алды он жеті-он сегіздерге шығып, арты он үш-он төрттерге иек артқан бес еркек кіндік жұп жазбай жүр-дағы, бастары ауған жақта. Тек кездейсоқ бірдеңе боп қалмай, одан-бұдан қағас жүрсе болғаны да...

	Балуан Шолақ назарын қайтадан жүргіншілерге аударып еді. Олар әлгі ортада бірталай жер ұтып тастаған екен. Нобайлары әжептәуір айқындалып, үлкейіп, салт адамдар екені енді екінің біріне анық көрінетіндей шамаға жуықтап қалған. Ат маңдайын ауылға дәл қойған, жұбы жазылмайды. Бұлаң құйрыққа салып келе жатқандары анық. Аяңның өзінде астындағы аттың ақ көбігін шығарар мынандай жер-дүниенің апшысын қуырып тұрған ыстықта жау қуғандай атқа тепкі салған не қылған жандар еді? Және де құдай атқан қара жолға жоламай қашқақтап, өздеріне өздері қиындық тілеп ну орманды көлденең кесіп өтетіндей, оның бер жағында, бозаңмен тіке тартып суыт жүретіндей, қысып әкетіп бара жатқан соншалықты не заман ақыр? Осылардың түрі жаман, суық хабар әкеле жатқан шапқыншы болмағай-ақ та!..

	Екі жүргінші осы кезде тағы да бір, мүлдем түсініп болмас оғаш қылық көрсетіп еді. Келе жатқан жөндерінен едәуір қиыс, жарлы үйдің қораш қора-қопсысы аумағындай ғана шоқ қызылға қарай шұғыл ойысты. Қаншама жер орағытып барып, тасаға түскен соң ғана қайырадан ауылға бағыт түзеді. Шоқ қызылды бетке қалқалай жүрді. Бір жағына қарай сәл-пәл ауытқыңқырап көзге шалынады да, қолма-қол тасаға қайта түсіп, бой жасыра қояды... «А-а-а, көзге шалынудан қашқалақтайтындай сыңайларынды танимын, тегін болса игі етті!...»

	Жүргіншілер келесі сәтте мүлдем таң қаларлықтай іс істеп еді. Сол бетінше ауыл қотанына жарып кіретін ойлары жоқ екен. Шоқ қызыл артта қалып, бермен ашық далаға шыққан соң-ақ онша көп жүрмеді. Ауылдан аулақта, құнан жарысы дейтіндей шамада кілт тоқтады. Оң жағында келе жатқаны бөгелместен аттан түсе қалды. Екіншісі белі босаған атты жетегіне іліп алды да, титтей де кідірместен бетті дереу кері қарай бұрды. Екеуі тіпті бір ауыз сөзге келмеген де сияқты. Ә дегеннен асау желдіріп жөнеп берді. Пәледен құтылдым ба, құтылмадым ба дегендей, немесе соңымнан тұра қуып ұстап алар деп қорыққандай жалтақтап қарап қойып, атты төпеп айдай түседі... – О заман да бұ заман, қасындағы серігін ел шетіне жеткізіп салмастан айдалада жаяу тастай қашқан деген не хикмет бұл?!.

	Жаяу қалғаны да жолдасының қылығына тіптен іші ауыра қоймаса керек, бұрылып соңынан бір көз қиығын салмастан ауылға беттеп жүріп кетті. Қолында таяқ. Біраз жерге дейін аяғын пып-пысық басып келді-дағы, содан кейін өзгеріп сала берді. Әл-қуаты кем адамның таяу-демеуіне сүйенген қалжыранқы, мүскін кейпіне түсті... – Мұның да көңілге мықтап түйетін жағдай болды. Сірә да, тегін жүрген жан емессің сен. Гәбің көп болар-ақ!

	Жалғыз жаяу нақты біліп келе ме, иә немесе, ақ боз орда мен қоңырқай отау ауыл қотанынан оқшау тұрғаны көңілін өзіне тартты ма, әйтеуір, не де болса, былай-былай бұрылмастан тұп-тура келе жатыр. Жақындаған сайын сырт кейпі қайыршыға ұқсай берді... – А-а-а, өзің қайыршы екенсің, өзіңді атпен ауылға жақындатып әкеп салады екен, өзіңнің бетің біздің үй екен... Бір қадірлі қайыршы болдың ғой... Біліп келе жатқандай жөніңді танып тұрмын.. Жарайд-жарайд... кел. Көрелік...

	Балуан Шолақ бірдемеден сезік алған, әйтпесе сескенген адамға ұқсап ағаш арасында бұдан әрі баспалай қарап тұруды жөн көрмеді. Ана келе жатқан қайыршының көзіне түсіп қалмау ойымен үйлерді тасалай, сырт жақтан орап келді де, ішке жылдам кіріп кетті. Кебісін босағаға шешіп қалдырып, өз орнына барып тізбе бүкті. Жастығын керегеге тақалдыра көтеріңкіреп қойып, жүзін есік жаққа бере қисайды. Қайыршыны бақылай жатты.

	Қайыршы болса, жақындап келіп қалып еді. Жан-жағына жалтақтап қарап қояды. Бір жағынан ит-мит шыға кеп, арс етіп ала түсіп жүрмегей деп сақтанатындай. Сақал-мұрты қауқиған қарт адам... «О, пақыр-ай, қу кәрілік желкеңе аттай мінген біреу болдың ғой. Уа, дүние жалған, қартайған шақта да тыныштықпен үйде отырғызбай, мойнына дорба салғызып, қолға таяқ алғызып, ел кездіріп, көрінгеннің қолына көз телмірткізіп, тентіретіп қойған, қу тірлік-ай, қайтем сені!..»

	Оңы мен солына тағы бір жалт-жалт қарап алған қайыршы табалдырықтан аттап өте бере:

	– Алла жар болсын! – деді, қаяулы бәсең үнмен.

	– Аумин! – Шын ниетімен қабыл алды Балуан Шолақ.

	Қайыршы есік көзінен аспай тұра қалды да, қара көлеңке төрде шөккен түйедей боп жалғыз жатқан үй иесіне қарай әнтек иек қаға сәлем берді.

	– Ассалаумағаләйкум!

	– Уәликемүссалам, пақырым!

	Үйге кіруін кіріп, сәлем беруін берсе де, енді қайтерін білмегендей түрмен босағада қалтиып бір сәт тұрып қалған қайыршының ұсқыны тым-ақ кетіңкі еді... Басына кигені таз кепеш сияқты, әлде тымақтың төбесі, әлде бөріктің төбесі, әйтеуір, жапырайған жап-жаман бірдеме. Үстіндегі әр жері бөксерілген ескі жыртық шапанының белін жіңішке ала жіппен бір буыпты. Аяғында шұлғауы шыққан атамзаманғы көң шоқайы, шүберегі, кендірі, уықтың бауы аралас түйін-түйін жалғанған жіппен қырық шандығанның арқасында ғана ілдәбайлыққа жарап тұр. Мойнындағы дорбасын салақтатып құр босқа іліп жүрген тәрізді, түбінде тым құрымаса бірер түйір құрт-ірімшік сияқты бірдеме бұлтисашы, – мүлдем аш құрсақ, екі бүйірі қабысып, солып қалған... Е-е-е, ел ақтаған сор маңдайды мейірі түсіп кім жарылқай қояр дейсің! Есіркесе, құдайға қараған біреулер ғана есіркеп, жүрек жалғауына жарарлық бір уыс, жарым уыс құрт-ірімшік, не бір тостақ айран-шалап береді де!..

	Үйге кісі келгенде басын көтерместен сіресіп жатып алу – мейманасы тасқан білместің ісі... Балуан Шолақ жайлап басын көтерді. Шапанын иығына тартып жауып, түрегеп отырды.

	– Уа, пақырым, неге есік көзінде тұрып қалдың?.. Жоғарылат, – деді талыс кеудесінен күңгірлей көтерілетін әуезді үнмен.

	Қайыршы жоғары шығуға батылы жетпегендей сыңайда кібіртіктей бір-екі аттады да, іргеде жатқан жалпақ қасты күміс ер-тоқымға тым таялмай, төменірек, арқасын керегеге сүйеп отыра кетті. Бұтағы дұрыстап жонылмай, түбінен сындыра-сындыра салған қисық қайың таяғын екі тізесінің арасына қыстыра ұшын жерге тірей, бір басын иығына сала қос қолмен бірдей демеп ұстап отырды. Ішінде бір түйір дән де жоқ бос дорбасы салбырап жерге тиіп, түбі бүктетіле мыжырайып қала қойды... «Ойқой, пақыр-ай, өзің-дағы аштан бұралып отырған боларсың-ау!..»

	Ашық есіктен түсіп тұрған күннің сәулесі босаға жақты түгел жарық қып тұр еді. Қайыршының кескін-кейпі айқындала көрінеді.

	Әуелде іштей мүсіркей қараған Балуанның көзіне қайыршының күнге күйді, жел қақты тотыққан жүзінде кенет бір таныс нышан барға ұқсап кетіп еді. Назарын шоқтай тіге қарады. Иә, ана сақал-мұрт қаулаған тотықты жүдеу жүзді бір көргені анық... Жаным-ау, мынау Сабыр ғой!.. Сол!.. Сабыр, айна қатесі жоқ, соның өзі!..

	***

	Балуан Шолақ былтырғы өткен, яғни 1917 жылы қыркүйек айы туа, қасына қошеметшіл үлкен шоғырлы топ ертіп дуанға – Көкшетауға барған еді. Ескіше есеп бойынша сентябрьдің дәл он төртінде үлкен жиын базар басталады. Балуан Шолақ үшін бұл базардың орны бөлек!..



	Кешегі сентябрьдің базарында,

	Көтердім елу бір пұт гірдің тасын.

	Залог сап жетпіс бес сом күрескенде,

	Сындырдым Карон балуан қабырғасын! –



	деп, аспандатып ән шырқататыны, атақ-даңқын қазақ елінің төрт бұрышына түгел самғатып, алғаш мәшһүр еткен осы базар! Сол себепті де, Балуан бұл базарға бармайынша, үйде жай тауып отыра алмас еді!

	Әдетте, базаршылар базар басталуынан көп күн бұрын жиналады. Дуанның төскей бетінде, қозы көш шамасы жерде оқшырайып тұрған, қайыңды-қарағайлы, жақпар-жақпар жартысы биік шоқы – Көктайынша тауына дейінгі көсілген көк жазық мал мен жаннан ыңырана қайысып, құмырсқаның илеуіндей құжынап қайнап, араның ұясындай гу-гу, ду-дуы бір тынбай жатыр еді. Сонау жердің түбі – Ірбіт, Қорған, Түмен сияқты алыс-алыс шаһарлардан анталап жеткен, аңқау момын елді алдап-қағып теспей соруға жанталасқан тойымсыз сүлік саудагерлердің тақтай жаймалары, дүкендері, көше-көше қып тігіп тастаған үлкенді-кішілі ақ шатыр, көк шатырлар, қалың қосынның еру боп жатқанына ұқсап көрінер еді. Қатар-қатар тігілген күмбезі биік шаңқан киіз үйлер, шаңырағынан қалқи көтерілген көк түтіні күн ұзағына бір сейілмей ас-су қамданып, абыр-дұбыры түннің бір уағына дейін бәсеңдемес қараша үйлер,– рулы елдің хан жайлауындағы той тірлігіне ұқсар еді...

	Сәнді салтанатты боз үйлерді ұстайтын көбінесе қасапшылар мен қымызшылар. Гу-гу әңгіме де, ду-ду күлкі де, шырқалған әсем ән де, шертілген тәтті күй де осы үйлерде. Базар халқын еліктіріп, желіктіріп өзіне тартып шақырып тұрғаны! Соның ішінде әсіресе Балуан Шолақ отырған үй иесінің құдайы беріп, қыдыры мықтап дариды. Атағы алты алашқа түгел мағлұм, өнері ел ішіне аңыз боп жайылған ардагерді көрген де бар, көрмеген де бар. Көрген де арманда, көрмеген де арманда! Үйге кісі сыймай басып кетеді. Есіктен анталап, керегені сықырлата шайқалтып, жабықтан сығалағандар не сән! Ең болмаса бір көріп қалғанын ат басындай алтын тауып алғаннан бетер олжа көрген, көз қиығы түскеніне мәз болған, тегін қызыққа ішпей-жемей мас болған сол толассыз топыр тайқазан етті тауысып жеп, он екі қарыс қара сабаны әлгіндей болмай сарқып шығара берер еді. Тиын қуған қу аяқ саудагерлер сол көл-көсір пайдасы үшін де, Балуанды бірінен бірі қызғанғанда жарылып өле жаздайды. Өзара тым қатты бәсеке, бақастасып бітеді. Кеңірдектерін қызартысып, қырқысып қалатын кездері де көп. Таласа-тармаса шақырғыштап: «Батыр, біздің қостан дәм татыңыз!.. Шапаныңызды жамылып, олжаңызды алыңыз!» – десіп шетінен жомартсынып, жалбақтап жатқандары...

	Ақ боз үйлердің бірінде ақшаға сатып ала алмас қызық мәжіліс дулап қызып, саудагер болса, ішінен бүгінгі түсетін пайдасын санап, мұртынан күліп қуанып, керегелерді сықырлатып керіп иін тіресе отырған жұрт Балуан Шолақпен мәжілістес болғанына төбесі көкке жетіп, шалқып-тасып отыр еді. Үйге кіруге басы батпай, орын босауын тағатсыздана тосып, есікті керіп, көз сатып тұрған сырттағы жұрт кенет қозғалысып, дабырласып қалды.

	– Жол беріңдер!

	– Сол жол өзімізге де керек, өзімізге де табылмай тұр!

	– Бассызданбаңдар, түге!.. Ұятты кісі.

	– Ұятын бұл жерде сатпасын!..

	– Өй, өзің жындымысың?.. Сабыр Шарипов бұл!

	– Сабыр Шарипов болмақтан, құдай болса да мейлі!

	– Көктегі құдайдан сен үшін, тап қазір бұл мықты... Совдеп сойларының бірі.

	Көзіңе көк шыбын үймелетіп, тескен тау асырып жібереді. Әддіңе қара!..

	Совдеп сойларының бірі деген соң күпініп, мықтымсынып тұрғандар жым болыса қалып еді. Ешқайсысы да тескен тау асып кетуге құштарлық көрсетпеді. Қолма-қол жапырыла қақ жарылып, ортадан жол ашты.

	Сырттағы керкіл үй ішіндегілерге де анық-анық естіліп тұрған. Олар да елеңдеп, есік жаққа көз сап, сөз де, күлкі де дем арада бәсеңсіп, үзіліңкірей беріп еді. Кентше киінген, сәл салбыраңқы сұлу мұрт, шоқша сақалы бар, келіскен кескін келбетті, беймезгіл уақта жұрттың тынышын алып, және де, өзінің ауыр-ауыр сөз естігеніне қысылғаннан қызара жымиған иман жүзді жігіт ішке енді. Сәлем берді. Қоңыр кеңірдек барқыттан бешпент-шалбар, төрт сай пұшпақ бөрікті шекесіне шекірейте киген, екі беті шиқандай үй иесі ұнатпағандығын ап-ашық танытып, тырсия қалған еді. Келген жігіт оның ыңғайын бірден байқаса керек, әдеппен кешірім өтініп, алдынан өтті.

	– Мырза, айыпқа бұйырмасаңыз, батыр ағамызда аз ғана сөзім бар еді, соны айтамын да кетемін. Көп бөгелетін шаруам жоқ, – деді сыпайы үнмен.

	Бұл сөзді естіген соң, «үлкен ұлықтан» тайсақтаған жұрт аз-кем ысырылыңқырап, Балуан Шолақтың оң тізесінен орын босата берді. Осыдан-ақ түсінді ме, болмаса бұрын сырттай болсын көргені бар ма, қайткенмен-дағы келген жігіт Балуан Шолаққа артықша рәуішті шыраймен қол беріп сәлемдесті. Содан кейін ұсынған орынға байсалды ізетпен жайлап малдас құра отырды да:

	– Әлеумет, мәжілістеріңізді кідірткеніме сіздер де айыпқа бұйырмаңыздар, сөкпеңіздер!– деп, өзіне аңтарыла назар салған көптің де алдынан кішіпейілділік таныта өтіп барып, жүзін толық бұра, тура қарай отырып: – Батыр аға, мені танымассыз, Сабыр Шарипов деген ініңіз болатын едім,– деді. Балуан Шолақтың тап қасында отырып, бетіне тура қарап сөйлеудің қандай болатынын ол тұңғыш рет бар болмысымен сезгендіктен, іштей қатты қобалжып, дауысына діріл араласа қап еді!

	Сабырды жүзбе-жүз көрмегенімен де, атына Балуан Шолақ сырттай қанық еді... Қазақ арасына сіңіп кеткен ноғай деп, оқыған азамат деп, жібі түзу жігіт деп, Көкшетау большевиктері басшыларының бірі деп еститін. Жұрт аузына іліккен сол жігіт енді жүздескелі келіп отырған соң барлай қарап, осындай жиынды жерде әдемі қалжың, қулық айтып, оған қимыл үйлестіре, кескін-кейпін құбылта сөйлеп, жұртты қыран-топан күлкіге көміп, көңілін көтеріп желпінтіп отырар мінезіне бірден басып, жұлып алғандай саңқылдай сөйлеп кетті.

	– Уай, әлгі, көктегі құдай, жердегі патшаға қарсы, бұзық десіп жұрттың бәрінің аза бойы қаза тұратын аты шулы болшебек сен бе едің?

	Біреулер бұл сөз қышыған жерін қасыған соң шын рақаттана күлді. Біреулер Балуанға қошемет үшін күлді. Біреулер өзгелер күліп жатқан соң қатардан қалмай күлді. Әйтеуір, күлмеген адам қалмап еді.

	Сырмінез адамдар болмаса тосын көрген кім-кімді де мысы басып тартындырып, имендіріп отыратын Балуан Шолақ өз дәрежесі биік тұрғанына сенімі кәміл даңғайыр адамның көтеріле, еркін, екпіндей сөйлейтін мінез дағдысымен шүйіліңкірей қарап, дауыл лебіндей қуатты екпінмен шұғыл сөйлегенінде, анау-мынау кісі оның бетіне туралап көз тоқтатып қарай бермес еді. Әсіресе, жаңа ғана жүздесіп отырған, сыр мінез еместері төменшіктеп, жасқаншақтап, қапелімде ауызындағы сөзінен айырылып, берекесі қашыңқырап қалар еді. Сол күйді бар салмағымен қазір Сабыр да сезініп еді! Жүрегі лүпілдей соғып, нұрлы жүзіне ыстық қан бұрқ етіп теуіп шыға келді. Бөгеліңкіреп сәл отырып барып:

	– Батыр аға! – деді қысылыңқырай, құрмет лебіне толы үнмен. – Большевиктерді құдайға қарсы, елді аздырғыш әзәзіл деген сөз бекершілік. Ол – елді бізден бездірмекке, бізге қарсы қойып қастастыруға тырысқан қаскөй, зымиян жау-дұшпандарымыздың әрекеті. Солардың ойдан шығарып алған өтірігі, жапқан нақақ жаласы...– Сабыр кенет жымия қарады. – Ал, патшаға жұлдызымыз қарсы екені рас, оны бекерге шығарып, жалтармаймын.

	Өзі әманда ағынан жарылып, адалын сөйлейтін адам, түлкі құйрық, қарсақ бұлтаққа бақпай, күйсе-тисе де барын барша ақтарып салғанды сүйеді. Сабырдың сөзін Балуан Шолақ іштей ұнатып қап еді. Сөйтсе де, сыр алдырмас, тұңғиық терең қасиетімен, онысын білдірмеді. Әдейі, адам баласының бойына сыюы тіпті санаға сыймастай бұла күшінің сыртқа тепкен бұлқынысы еріксіз тудыратын өктем мінезінен айнымай, бос бөшкенің ішінде жаңғырығып, күңгірлеп кететін дыбыс тәрізді талыс кеудесінің сонау терең түкпірінен күңгірлеңкірей көтерілетін қуатты үнімен саңқылдай сөйлеп кетті:

	– Уа, соншалықты іштеріңе қан қатты кекпен жауығатындай, патша жазғанға не қылмайсың дейсіңдер сонда?..

	Өмірде көріп, түйгені мол: революциялық күрес жолында жүріп, бойына туа біткен қажырлы қайраттылығының арқасында ширығып шыңдалған, ақыл-парасатының қандай шырғалаң шиыры мол жағдайлардан да жол табуға төселген Сабыр сасқалақтап абыржымады. Балуан Шолақ патшаға іш тартып, болыстық еткенси сөйлегенімен-дағы сол қан ішер қара ниет патшаны өз суқаны тіпті де сүймейтінін, патшаның ел ішіндегі қарғылы қанды ауыз төбет, қомағай, жебір құзғындарымен өмір бойы ұстасып келе жатқанын да тым жақсы біледі емес пе. Бойы үйрене жымия түсіп:

	– Батыр аға, сол қанды шеңгел, халықтың қарғысы атқан патшаны өз ішіңіз де ұната қоятыны шамалы болса керек еді, – деп ұрымтал жерден бір басып қалды.

	– Әп-пп, бәрекелді-ай, ұта сөйледі-ау!.. Жұрт лебізі жақсы еді, жүзің жылы екен, аяқ алысың тәуір екен, тегінде, жаман жігіт санатына жатпасаң керек!..

	– Уай, менің ішімдегіде нең бар сенің?.. Қанша үңілсең де Балуан Шолақтың ішіндегіге көзің жететін сен емессің! Балуан Шолақтың ішіне үңілетін де сен емессің! Онан-дағы, жөн сөзге оң жауабын қайыр!

	Балуан Шолақтай әмбеге аян, халықты қадірлеген асқар тау сынды алыппен тізелесе отырып, тең сөйлесу қандай қиын! Өзіңді осыншалықты-ақ тығырыққа қамамай емен-жарқын ұстайын десең де, бәрібір қолыңнан келмейді, күшің жетпейді-ақ! Емін-еркінге, әлдебір көзге көрінбестік, жүрекпен сезінбестік құдіретті күш тізгіндеп тартып, тежей береді. Еріксіз именіп, өзіңді әдеп шырғасынан шығармайсың!

	Сабыр жарасты әзілмен өрнектей айтқан сөзінің өзін орынсыз болмады ма, әбестік болмады ма? – деп іштей қысылыспен, қызарыңқырай жауап қайырды.

	– Кешірім етіңіз, Батыр аға!.. Сіздің ішіңізге үңілейінші дегенім емес еді, сөз реті солай кеп қалған соң айтқандығым еді!.. Ағат кетсем, айып етпеңіз!.. Ал Сіздің сауалыңызға дәл осы арада, табан аузында жауабын толық қайыру, сөзіме илансаңыз, қиын, өте қиын... Мен онсыз да, мына қызықты мәжілістеріңізге бөгет жасадым-ау деген оймен қатты қыпылықтап отырмын, Батыр аға!.. Сондықтан уақыт алмай, нақ түйінін сөйлейін, ақ патшаны біздер не себептен тақтан тайдырғанымыз жағдаятын бастасақ, осынау мәжілісті ұзақ уақытқа тоқтатып тастауға тура келері анық.

	Сабырдың келгенін онсыз да жақтырмай, ә дегеннен-ақ тымырайып, тырсия қалған үй иесі, уақыт өткен сайын қалтасына түсетін тиын-теңге іркілістеп, көз алдына үйіліп кеп, тыныштығын қашыра түсіп отыр еді. Әңгіме созылып кетер болса, Балуан Шолақ ықылас білдірген әңгімені тыйып тастар қай құдай бар? – онда қаншама пайдадан қағылмай ма! Жыландай жиырылып, атарға оғы болмай, іші қыж-қыж қайнай бастаған. Бұдан әріге шыдамы жетпей талағы тарс айырылды. Кеңірдегі қызара шытынап:

	– Әй, жігітім, – деді, Сабырға оқты көзбен қадала шақшиып, – көптен қолымыз жетпей жүрген батыр, бүгін менің сыйлы қонағым болып отыр... Сен мұрындықсыз өгіз құсап кимелеп келдің де, мәжілісіміздің шырқын бұздың. Үш жүздің баласы ардақтаған сыйлы қонағымның мазасын енді алғызбаймын. Енді отыруыңа рұқсатым жоқ. Бассыз үйдің иті ұятты білмес деп, қайтесің өзің!

	Дастарқан иесінің сөзін сөйлеп, бір аяқ қымызды артық ішіп, бір жапырақ етті артық жеу, – құлқынын құрт боп тесетін кейбір тамақсау сорлылар сол екі арада өздерін көрсетіп те үлгеріп еді.

	– Мырзаның сөзі әбден-ақ орынды.

	– Соны айтам-ау... Батырмен келелі кеңес құрып, бір жасап қап едік, келді де шырқын бұзды.

	– Ат беріп сатып ала алмас қызығымыздан қалдырған, бұл қай құдай еді сонша!

	Гуілдеп бара жатқан қыжыр-қырыс сөзді Балуан Шолақ су сепкендей сап қып, басып тастады.

	– Уай, тоқтатындар, түге! – деп саңқ етіп қалды. – Үстеріңе келеген кісіні қуа берсеңдер, есігіңнен кім қарайды? Балуан Шолақ осы базар тарқағанша орталарыңда, сендерден ешкім тартып әкетпейді. Менің атымды атап келген кісіні ұнатпағандарың, өзімді ұнатпағандарың демей не дейін!.. Одан-дағы, мына азаматқа сайлап келген сөзін айтқызыңдар, жан-жақтан далбасаламай, түге!

	Беті-жүзің деп қарамайтын, көңіліндегісін ақтарып айтатын батыр, бұл сөзімен бірсыпыраны айтып тастап еді. Үй иесінің сонша неге шыжалық қаққанын шыжылдатып бетіне басып та өтті. Онысын отырғандар да, Сабыр да айқын ұқты.

	– Айыпқа бұйымаңыз, мырза... Айыпқа бұйырмаңыздар, халайық! – деді ол, инабатпен басын сәл ие. – Өзім де енді көп отырмақ ниетте емеспін. Батыр ағамызға айтатын аз ғана бұйымтайым бар еді, соны айтуыма мұрсат етіңіздер! – деп, кішілік көрсетіп алдарынан өтіп алды да, ыңғайсыз жайға қалғанына қатты қызара Балуан Шолаққа бейім қарай отырып сөйледі. – Батыр аға, Сізге сала келген қолқам бар, айта келген бұйымтайым бар десем не айтар едіңіз, құлақ қойып тыңдар ма едіңіз?

	– Қолқам бар демісің?.. Уай, бұйымтай дегенің жарайды, жарасы жеңіл шығар, ал қолқам бар дегеніңнен шошып қалдым-ау. Түрің жаман екен, қолқама қол салып жүрмегейсің! – деді де, Балуан Шолақ кенқ етіп бір күліп қойды.

	Үй толы жан, әлгі әзірде ғана Балуан Шолақтың айдынынан ығып, бетегеден биік, жусаннан аласа боп отырған қалыптан бір серпіліп, ду күлісіп алды. Сабыр өзі де қосыла қүлмей қала алған жоқ. Және де, әлгі бір сәттегі ыңғайсыздықты біржола жуып-шайып жіберуді ойлап, сыпайы әзіл қоса тіл қатып еді.

	– Батыр аға, Сіздің қолқаңызға қол созуға кімнің батылы жетер?.. Ал созылған қол болса, қағып тастауға қуат табатын шығарсыз-ау!

	– Уай, жамағат, көріп, тыңдап отырмысыңдар, тап мына болшебек осал жатқан жоқ. Аяқ алысын аңдадыңдар ма?

	Балуан Шолақтың көзі кімге түссе, сол қоштап бас изеп, барын сала сөз қосып қалып жатты.

	– Ал, қош дедік қолқаңа, айт бұйымтайыңды. Сөйле!

	– Сөйлесем, Батыр аға, біздің большевик жолдастар, мына базарға жан-жақтан келіп жатқан жұртты бір араға басын қосып жиналыс өткізбекке ұйғарған едік. Совдеп басшылары сол жиналысқа Сізді арнайы шақыруды менің мойныма жүктеген еді. Сол мойнымдағы парызымды өтегелі, Сізді шақыра келген жайым бар, Батыр аға! Берсеңіз қолқам осы ғана!

	Балуан Шолақ бір сәт бұл шақырудың мәнін іштей салмақтағандай сыңаймен ойланып отырып қалды. Содан кейін жарқ ете сөйлеп:

	– Уа, сенің қолқаңның тегін емесің, бір гәбі бар екенін ішім сезеді... Ат-түйедей қалау қып шақырған соң, тек қонақ асыға бөктіріп қаратып отырғызып қояйық демейтін боларсыңдар, бір қажеттеріңе жарататын шығарсыңдар-ау, солай ма?... Ал сонда маған не істетпек ойларың бар? Не бітірмекпін мен? Соныңды ашып айтшы?

	– Түк те істе демейміз, түк те істемейсіз, Батыр аға... Бізге жиналысымыздың төрінде отырғаныңыздың өзі де жетеді. Алда-жалда жиынымыз көңіліңізден шықса, бірдеме айтам, сөйлеймін десеңіз өзіңіз көре, біле жатарсыз.

	Балуан Шолақ тағы да жарқ етіп күліп жіберді.

	– Уа, жарандар! – деп, не себептен күлгенін аңғара алмай өзіне аңтарыла қарай қалған жиынды шола қарап өтті. – Айтпадым ба, осы менің қолқама қол салғалы отыр, тегін емес деп... Мұның қулығын ұқтыңдар ма сендер?.. Мені орталарына апарып отырғызған соң, осы бәрін де, анау есіктен анталап, жабықтан сығалап, керегені сықырлатып тұрғандар, ана базардағы қалың ел, Балуан Шолақты көруге тайлы-таяғы қалмастан жапырлап жиналып, басып кетпей ме!.. Сөйтіп бұлар алдына сап айдамай, қолынан ұстап жетелемей, бар базар халқын оп-оңай-ақ жинап алмай ма!.. Көрдіңдер ме, қулықтарын, а? – деп кең кеудеден бұлқына шығатын бұла күлкісіне тағы басып еді.

	Үйдегілер де, далада тұрғандар да дуылдасып күлісіп, қозғалысып бір жасап қалысты.

	Кейінге сақтаған сырының бетін бір-ақ серпіп ашып салған осынау ғажайып адамның аңғарымпаздығына, сұқбаттасып көңілдендіріп, желпінтіп отыратын ғажап тартымдылығына деген сүйсініспен бас шайқай отырып, Сабыр өзі де: «Апыр-ай!.. Апыр-ай!» дегеннен басқа ештеме айта алмап еді.

	– Жарайды, Сабыр шырақ! – оған шұғыл жарқ етіп бұрыла қарады. – Бәрекелді дейін қолқаңа! Жиыныңа барам. Бөлшебек басшыларын да өз көзіммен көрейін. Сөздеріңді өз құлағыммен естиін... Ал бірақ осы бастан келісіп қояйық, сөздің басы қатты болса, аяғы тәтті болар, жиыныңа өз аяғымнан барады екен деп дәмеленбегейсің... Өзің келесің-дағы, алып кетесің. Бұл шартыма қол қоясың ба?

	– Қуана-қуана қол қоямын, Батыр аға!

	– Ендеше, мұны бір деп біл... Одан соңғы айтарым, жиының көңілімнен шықса, ақылыма қонса, отырам-дағы, өйтпейді екен тұрып жүре берем. Неге өйттің демейсіңдер. Уәде ма?

	– Уәде, Батыр аға, уәде!

	– Бәрекелді, ендеше!...

	Большевиктер жиын өткізеді екен, ол жиынға Балуан Шолақты әдейі арнап шақырыпты, Балуан Шолақ баруға уәде беріпті деген сөз соққан желден де жылдамдықпен қан базарға, одан бүкіл Көкшетау қаласына сол күні-ақ тегіс тарап үлгеріп еді. Естіген елдің бәрін елеңдетіп, делебесін қоздырды. Балуан Шолақты корген де бар, көрмеген де бар... Көрмегені – көруге құмар, көргені тағы да көруе ынтызар! Келесі күннің айтылған мезгілінен көп бұрын базар қызығы мен шыжығын тәрік еткен қалың нөпір халық, көктемде үрдіс жүрген көк жойқын өзен сеңіндей тұтаса қозғалып, жиналыс өтетін жерге қарай ақтарыла ағылып еді!

	Уәде бойынша, Сабыр қос теңбіл көк арғымақ жегілген сәнді, солқылдақ жеңіл арбамен келіп, Балуан Шолақты алып кеткен еді. Жиналыс төрағасы столының басына, Совдеп басшыларының қақ ортасына отырғызды. Анталаған қалың көптің құлағы сөзде, екі көзі Балуан Шолақта... Үстінде тықыр қара барқыттан орама жаға салған сәнді жібек шапан, басында төбесі шошақтау дөңгелек сусар бөрік, аяғында күміс шеккен биік өкше көк сауырлы кебіс. Киім киіс, сән-салтанаты осындай елден ерек болғанда, өзінің кескін-келбет, түр-тұлғасы да жаннан бөлек. Бөркін сәл жоғары көтеріңкіресе-ақ жарқ етіп көзге ұратын екі шекесі, торсықтай жырта қарыс маңдайы, аласы сәл-сәл қызарыңқы тартып тұратын тостағандай екі көзі, қошқар мұрын делінетін қоңқақтау қыр мұрыны, қалың қайрат белгісін әйгілегендей қылау тимеген көмірдей қара мұрты мен кішірек келген тығыз сақалы, қаҺар жиса екі ортасы білеуленіп бұлтиып шыға келетін қою қасы, кемеңгерге біткен кең келбеті, – аса биік ақыл-парасат пен ештемеден қаймығып, жасқануды білмейтін жүрек жұтты батырлық кемел тоғысқан жанның дара сипатын танытар еді! Жиналған жұртқа, өзінің өзгеше жаратылысын, қадір-қасиеті мен бағасын білетін құс патшасы қырандай, аң патшасы арыстандай жарасымды тәкаппарлықпен маңғаздықпен қасқия қарады. Көрген көзді еріксіз арбап, жүрекке жылылық салғандай, жанаса жақын келуге айқын-анық көруге ынтықтырып тарта түскендей!..

	Ал большевиктер жиналысы Балуан Шолақтың көңілінен шығып еді. Көп жағдайға көзін ашқандай болды. Ол Ленин атын алғаш рет естіп білді. Совдеп басшыларының сөздерін ерекше ынта-ықыласпен тыңдап, олардың патшаға, халықтың қанын сорған тойымсыз сүліктей қайырымсыз алпауыттарға, бай жуандарға не себептен жұлдызы қарсы екенін бар ақиқат шындығымен бағамдап түйсініп еді! Революциялық күрестін мән-мағынасын байыптап, көтерген ұран, көздеген мақсатына көкірегі қанып, иманы ұйып еді!

	Соның үшін де, Балуан Шолақ қашан ұлы дулы жәрмеңке тарқағанша күн сайын өткізіліп тұрған жиналысқа қалмай келіп жүрді. Өнер де көрсетпейді, сөз де сөйлемейді, бар бітіретіні үн-түнсіз отыру ғана.

	Балуан Шолақты бір көруге ынтық халайық болса, соған да риза, соған да мәз! Көруге жалыққан да, қатары сейілген де емес. Қайта бірінен бірі естіп, құлақтанып, барған сайын молая түсіп еді!.. Ертең елдеріне қайтқанда Балуан Шолақты көргенін өзге жұрттың ауызының суын құртып айтып отырса, оның өзі-дағы үлкен олжа, үлкен дәреже емес пе!

	Ал ойлаған ойлары орнынан шыққан Сабырлар болса, өз сөзін емін-еркіп жеткізіп, үгітін жүргізе беріп еді!...

	Өзі де ойламастан революция ісіне көмек-жәрдемін тигізген Балуан Шолаққа бек қатты риза болған Совдеп басшылары және бір жақсы ойға келіп еді... Балуан Шолақтай адамның сөзіне елі қалтқысыз сенеді де, соңынан қапысыз ереді де! Егер оны ішке тартса, үлкен күрескер болып шығатыны сөзсіз!

	***

	Қай-қай жауапқа да іркілуді білмейтін Балуан Шолақтың ойланып отырып қалған жолы болып еді бұл!..

	Өткен жылдың мамыр айы ішінде Балуан Шолақ ел аралаған бір сауық-сайранды сапарынан үйге кештете қайтып келе жатты. Жалғыз. Салт. Ол Бұланды орманының шақатты қырыңға көтерілетін бір ұрымтал кезеңіне келіп кірген кезде, іңір қараңғылығы қойылып, көз байланып та кетіп еді. Ай әлі туа қойған жоқ. Түбіне құрық бойламас тұйық қара су тәріздене тұңғиық тартқан қара көк аспанда жыпырлап жұлдыздар жымың қағады. Жолдың екі жағын каусырмалай тіреліп, кей тұста бұтақтары бір-бірімен түйісе айқасып кеткен зәулім қарағайлар қараңғылықты одан сайын қойылта түсіп, түнере мүлгіп қалған.

	Шақат жолға жұмыр тұяқтары сартылдай тиіп ит бүлкекпен келе жатқан қарагер ат бір кезде оқыс селт етіп басын көтеріп алды. Қос құлағын тік шаншылта қадап, алдыңғы жаққа тігіле қарады. Не көрді? Адам ба, аң ба?!

	– Сөйткенше дәл қарсы алдан таяқ тастамдай жерден тілдей қып-қызыл от жарқ ете қалды да, іле гүрс еткен мылтық даусы түн тыныштығына мүлгіген қалын орманды жаңғыртып жіберді. Ердің алдыңғы қасына әлдене сарт етіп тиіп қиратып өтті де, нақ кіндіктен төмен қадала сұмдық күшпен ұрып та қалды!... Осының бәрі бір-біріне жалғаса, қас қағымдайға да толмастан өте шығып еді! Қарагер оқыс үркіп жалт етті. Өзге біреу ерден ұшып түсері сөссіз еді, Балуан лықсыңқырай ауыңқырап барып, лезде түзеліп ала қойды. Түн жамылып жол тосқан қарақшыдай қара ниетті қас дұшпан екенін ол оймен емес, найзағайдай жалт еткен сана түйсігімен сезіп үлгеріп еді. Бар даусымен күндей күркереп, ақыра жіберді.

	– Ай, – Қатты тебініп қап, мылтық атылған тұсқа ат қоя ұмтылды. – Шық бермен, атыс керек болса! – Осы арадан аттың-ау деген шамамен атын шапшыта шырқ көбелек үйірілтіп жүріп, адамның үрейін ұшырып, төбе шашын тік тұрғызардай қаҺарлы дауыспен акыра айғайлады. – Кәне, қайдасың сен?!... Кел бермен!.. Шық!.. Шық былай!..

	Қайтып оқ та атылмады, тырс еткен дыбыс та білінбеді. Төңірек түк көрмегендей жым-жырт мүлгіп, түнеріп тынып қалған. Тас қараңғы түн қалғыған қалың орман жол тосқан қара ниет қасқөйге болыстық еткендей, көзден тасалап қорғап тұрды. Ал жау болса, мүлт кеттім деп ойлағаны анық. Қайтадан сарт-сұрт мылтық оқтаса немесе тырс етіп сыбдыр сездіріп қалса, өзін-өзі өлімге басын байлап ұстап берерін айқын ұғып, шыбын жанынан қорыққанынан зәре құттан айырыла қалтырап, демін ішіне тартып тұрғаны айдан анық еді.

	Кіндіктен төмен ала тиген бармақ басындай жалғыз оқ өзге пенде баласын тікелей көрге салары сөзсіз-ді. Ал Балуан Шолақ оны алапат күш-қайратынын, бөлекше берік құрыштай жаратылысының арқасында ерлікпен көтерді. Қой құмалағындай қорғасынды ауырсынды деп айтады, қыңқу сөз елге тарап кетеді деп, өз бойын, Балуан Шолақ атына намыс санады да, жат-жалаң түгілі екі туып бір қалған ағасы Төлеубай мен інісі Тәуекелге де айтқан да, сездірген де жоқ. Бәйбішесі Қаныкей екеуі ғана білді де қойды. «Даладан ұшыныңқырап ауырып» келдідағы, бір аптадай төсек тартып жатып, қайтадан басын көтерді...

	Әйтеуір, ажалы кейін болғанда, әуелі ердің алдыңғы қасына тиіп әлсіреңкіреп барып денеге дарыған, әйтпегенде, ту сыртынан тесіп өтетіні сөзсіз жалғыз оқтың іште қалғаны, қанша түкті жүрек батыр болғанымен де, Балуан Шолақтың ет жүрегін сескендірмей қоймайтын еді! «Ажал боп жабыспағай!» деген қауіпті еріксіз ойлатты...

	Сабырдың сөзіне бірден жауап қайырмай, ауыр салмақ тартқан жүзбен бір уақ отырып қалған Балуан Шолақ әлден соң жайлап сөз бастап:

	– Сабыр шырақ, сөзің орынды,– деді қозғалып қойып. – Маған қолқа сап келгеніңе рақмет!Ана жолдастарыңа айта бар осылай деп... Ал енді саған мен бір сөз айтайын, сен дұрыстап тыңдап ал да, әділ төрелігін бер...

	Аз жасадым ба, көп жасадым ба, қайсы болса да, осынау ғұмырым ішінде адалдық жолында, дәл өз басым бір адамдай-ақ алыссам керек. Ол бір аллаға да, адамға да аян... Ат жалын тартып мінгенімнен былай-ақ кедей-кемтардың, ғаріп-ғасірдің мұңын мұңдап, жоғын жоқтасам дедім. Қиянат пен зорлық деген қарғыс соққырға қасқайып қарсы тұрып бақтым. Тәңірім берген күш пен бақтың арқасында, дұшпанды жүндей төпеп басып жүрдім. Зәбір-жапа тартқан талай-талай көзі жасты, көкірегі шерлі сор маңдайдың есесін алып беріп, есебін түгендегенім, бір хаққа аян!.. Әгәркім, атқа мініп айғайлап шыға келсем, ана жақтағы ақ патшасы, мына жақтағы ұлық, итаршылары бар, ынсап білмес, тойым білмес көз қалта ниетті бай-жуандары бар, – бәрінен тартқан азар, көрген қорлық, татқан ащы уы бір басынан артып жығыларлық осынау бейбақ, жылауқор жұртым, иншалла, қасымнан сол сәтінде табылары, тәңірге аян еді. Бірақ та мен топ бастайын, соңымнан қол ертейін демедім... Оны айтасың, қолыма қамшыдан өңге қару да ұстаған пенде емен. Не істесем-дағы, жалаң қолмен істедім. Жалғыз істедім.

	Айхай, сайдан қашқан қызыл түлкідей, алдамшы дүние-ай десеңші!.. Сөйтіп жүріп, өмір шіркініңді өткізіп те аппын ғой. Пайғамбар жасы да қыр астында төбесі қылтиып таяп қапты... Тым болмаса қынаптан тартқан қылыштай қырықтағы шағым да емес. Енді менен не шығады дейсіңдер, Сабыр шырақ?..Әгәркім, сен бүгін емес, биыл емес, бұдан гөрі ертеректеу кездескен болсаң, әне, онда әңгіме басқа еді... Қанатты қалай сілтегенімді, құлашты қалай сермегенімді көрер едіңдер!.. Енді болмас, өтіп кетті ғой , заманым шіркін!..

	Солай, Сабыр шырақ, айыпқа бұйырмағайсың, бұл ағаңды!

	Балуан Шолақ сөз аяғын көкірегінде бір үлкен мұң жатқандай, сандықта аузы құлыптаулы үлкен сыр жатқандай күрсіне қайырып еді. Мұңы да, сыры да – денесінде жүрген оқ болатын. Оны тіріде жан баласына жария қылуы жоқ. Сол себепті де, бәрін өтіп кеткен уақытқа, ұлғайып қалған жасқа жаба сөйлеп еді. Кенет жан дүниесі, дүр сілкінген қырандай жарқ етіп, баяғы өз қалпын қайта тауып, оқыс шалқақтай қозғалып қалды. Екі иығын қомдай жазып, тостағандай көздері жарқ та жұрқ нұрлы ұшқын шаша, саңқылдай сөйлеп кетті.

	– Уай, мені өз қатарларына қосып алғысы келген сенің ана жолдастарыңда ес бар ма, түге?.. Олардың сөзін маған жеткізгелі келіп отырған сенің өзіңде ес бар ма, тегі?.. Олардың да, сенің де естерің болса, маған осы қолқамен келер ме едің, сен! Соны айтшы, а!.. Уай, Балуан Шолақ шеру тартып, қолына ақ алмас алып кете барады екен,сонда оның домбырасын кім ұстамақ, а?! Елімді қызық-думан, сауық-сайранға кім бөлейді, а?! Біржан ағам: «Керейде жүз мың қатын ұл тапса да, еш бірі Сегіз сері бола алмайды!» дегендей, елімнің еңсесін көтертіп, көңілін жадыратып отыратын, орнын жоқтатпайтын, ортайтпайтын мендей ұлды қазақтын қай қатыны тауыпты?! Осыны ойлай, милай білмеген сенің андағы қауақ басың, ел басқарып, жұрт билеуге қалай жарайды деп үміттенесің сен, а?!. Айтшы соны маған, жауап берші жөнімен, дұрыс па, бұрыс па, менің сөзім?!

	Сөйтіп, дос көңілмен, өкпе-назсыз қош айтысқан Сабырды Балуан Шолақ ара-тұра есіне алып қоятын-ды. Ал Омбы жағында шыққан қара өрт жау Көкшетауды да алды деген ұзынқұлақ хабар келіп жеткенінде, ойына алдымен Сабыр сап етіп еді.

	«Не күйге ұшырады екен?» – деп ойлаған. Сол Сабыр қазір көктен түскендей боп өз босағасын аттаған соң, сыпайы сәнмен жүретін жігітті алба-жұлба қайыршы кейпінде көрген соң, оның жау шеңгеліне ілікпей құтылып кеткенін, бас амандап ел ішінде жылысып қашып жүргенін бірден байыптады.

	Бірақ та танығанын сездіріп, түс алдырған жоқ. Танымаған түрмен және тіл қатты:

	– Уа, пақырым, төрге неге озбадың? Сабыр қажыңқы түрмен қарап:

	– Алла риза болсын, мырза... Осы ара да жарайды ғой, – дей салды. Балуан Шолақ оны төрге қолынан жетелегендей:

	– Ол жерде отырма, пақырым, бұл үйдің есігінен еңкейіп кірген кісі босағада отырмас болар еді! – деді.

	Сөйтсе де Сабыр отырған орнынан қозғалмады.

	– Алда риза болсын, мырза!.. Алда риза болсын!..

	Егерәки дәл осы кезде есіктен кішкентай Ақжүністі жетелеп Қаныкей бәйбіше енбегенде жағдайдың қай арнамен кететінін кім білсін... Босағада отырған алба-жұлба киімді қайыршыны көрген сәтте әжелі-немерелі екеуі сәл бөгеліңкірей берді.

	Сабыр тіл-аузы жоқ мақау адамша бажырая қарап, үнсіз қалмай:

	– Есенсіз бе? – деп амандасты.

	– Үш-шш? – Ерін ұшымен амандық қайырған Қаныкей көк сауырлы кебісін босағада, ерінің кебісінен төменірек, бап қимылмен шешіп қалдырды да, сыпайы басып барып, сырлы кебеже мен сырлы адалбақанның екі аралығы деңгейіне тоқтады. Бірдеме айта ма деп сөз тосқан сыңайымен еріне үнсіз қарап сәл тұрып қалды... Ақжүніс еліктің лағындай ерке мінезбен лыпылдап барып атасының алдына сылқ етіп отыра кетті. Басын шалқайта атасының кеудесіне сүйеп, баланың әуесқой көңілімен қайыршыға жаудырай қарап қалды.

	Ері тарапынан еш емеурін байқала қоймаған соң өзіне дәл қазір тапсырыс жоқ екенін іші сезіп, көңілі жайланған Қаныкей керегенің басында ілулі тұрған қызылды-жасылды қошқар мүйіз ою-өрнек бастырылған аяққаптан бүйірі бөтегедей ғана бұлтиған ұршығы мен аппақ шүйкесін алды. Тұрған жүрінде төсеулі жатқан құрақ бөстекке бір тізерлей, көйлегінің етегін жинай отырды. Шүйкесін сол қолының шынашағына іліп, жібін созып-созып ұзартып алды да, ұршық сабын саусақ арасына қыса зыр еткізіп иіріп жіберді.

	Сабыр елеусіз ғана көзінің астымен қарап байқастай отырды... Бәйбішенің қозғалыс қимылы сабырлы, салмақты. Ал өзінің түр-түс, сын-сынбаты көркем-ақ!.. Орта бойлы. Бір жапырақ артық ет жоқ. Ат жақты таза жүзі, пісте мұрны, артық қоюға да жатпайтын, тым сұйыққа да қосылмайтын құс қанат қасы, алдына білінер-білінбес әжім сызаты әнтек жанасқан аялы мойыл қара көздері қыз күнінде ақ сарының сұлуы болғанын сипаттап берері анық! Көңіл таразысы мүлт соқпаса, жас шамасы елулерді алқымдап қалғанға ұқсайды. Сөйтсе-дағы, сырлы аяқтың сыры кетсе де, сыны кетпейді деп, асырыңқырай айтқанға, әлі де анау-мұнау қызға бергісіз тартымы бары даусыз! Өз бойына лайық үсті-басы да таза-тәрбиелі, күтімді. Басында ақ кимешек, сыртынан көкшіл шаршы салған. Жүргенде аяқтың басына көлең-көлең түсетін, қос бақай салған көк көйлек, қара ала күмістен соққан жалпақ-жалпақ қаптырмалар қадаған қара мақпал қамзол таразы денесіне қонып, жарасып тұр.

	Көз аудармай қарап қалғанын Сабыр өзі де қапелімде аңдар емес... Бір ой екінші ойды тудырып жіберетіні, бір адамның екінші біреуді еске сап жіберетіні бар емес пе. Сабырдың ойына қайдан түскені белгісіз, әйтеуір, Ғалия келе қап еді... Екеуінің қайсысы артық екен?.. Қайсысы сұлу екен?!. Батыр әсілі сұлуларды сүйе білген-ау!..

	Бәйбішесі орнығып отырып, жайласып іске кіріскенше үнсіз күткен Балуан Сабырдың көз қарасын айқын байқап та еді. Сәл-сәл миық тартып қойды да, әлгі әзірде үзілген сөз желісін қайта жалғастырды.

	– Уа, пақырым, жоғары шық дедім, шықпадың, енді жөніңді сөйлей отыр, неғып жүрген жан едің?

	Бұл аты-жөніңді айт дегенге ишара ма, немесе қам-қарекетің не деген сауал ма? – ол арасын Сабыр нақты ажыратып жете алмады да, оңайына көше салды.

	– Қайыр-садақа жинап дегендей...

	Балуан өз көңіліне ап-айқын сырдың бүркемеге салынғанына таңданғандай ма, дағдарғандай ма, әйтеуір, астарлы мағынамен:

	– А-аа... Ым-м-м! – деп үнін көмейден шығара созыңқырап отырыңқырап барып.

	– Солай де?.. Жел аударған қаңбақтай, су айдаған дөңбектей ел ақтаған жан едім де?.. А-аа, жарайды екен, жарайды... Ал қай туған боласың.

	Қайтсе де шынын айтқызбаққа қақпайлаған бұл сауалдың мәнін Сабыр ұқпаған жоқ, айқын-ақ ұқты, сөйткенмен де тағы да жалтарма жауапқа салды.

	– Қыпшақ боламыз, мырза...

	Сабырдың тура жауапқа жоламай, жорта түлкі бұлан, қарсақ бұлтаққа барып отырғанын Балуан Шолақ байыптамаған жоқ.Жүйрік зердесі ә дегеннен-ақ шалған. Бірақ та оның нендей себептен «балта шапқанша, дөңбек жол табадыға» бағып, жалтармалап, өзін танытқысы келмей тартпақтамағы не! Соның әсерінен үніне шамырқанысты леп араласа саңқ ете сөйлеп кетіп еді.

	– Уай, кім көрінген жармаса кететін қол жаулыққа қалғандай, ай далада оп-оңай жатқан қайдағы қыпшақ ол!.. Қай қыпшақ?.. Тілің келгенімен тінің үш қайнаса сорпам қосылмайды деп тұрғанын қайтесің? Қыпшақтың бас терісі дәл саған егіз-екі ұқсап қала қойғандай, соншама ол жарықтықтың ноғайға айналып, тұқымы тұз боп кеткен бе екен?!

	Сабырдың қаны қашыңқы, ашаң тотықты жүзіне көптен қан жүргені осы-ақ болар, өтірігі тұтам шығып қалған адамның қатты қысылып, ұялыс тапқандағы қолайсызданған күйімен құлағына дейін ду ете қалды. Әйтсе де жол бойы бекініп келген сақтығы шынын айтуға тілін тізгіндеп, табандап тарта берді. Жөпелдемеде сасыңқырап қалғанымен-дағы, табан аузында тар жерден ұрымтал жол тауып шығып кетті.

	– Аталарымыз қыпшақ ішіне сіңісіп кеткен екен... Сонан соң өзімізді қыпшаққа жатқызамыз, мырза... Анығы, шала қазақ едік.

	Балуан өзін бұл сөз де иландырмайтынын анық танытты. Кең жүзіне кекесін ізі ап-айқын жүгіріп, кеңк етіп бір күлді.

	– Солай де? – деп бір қойды. Содан кейін енді, қайтсем екен, не десем екен деп ойлағандай түрмен аласы молдау отты көздерін әнтек сығырайтыңқырай, кірпігін сирек-сирек қаға қарап отырды-отырды да, дауысын көтере сөйлеп. – Осы сенің нендей жан екеніңді мен біле алмай, байыптай алмай отырмын, – деді . – Сырт кескін-кейпіңе қарасам, қайыршысың. Сөз әлпетіңді бағамдасам – қайыршысың. Ал енді түр-түсіңді барласам, тегін адам еместей тәрізің бар. Сен осы, тазыдан қашқан қарсақтай бұлтақтамай, жалтармаламай анығыңды айтшы, әлдекімге жазықты боп, жалалы боп, әйтеуір, қазақ елі кең қолтық, – деп бой таса қып қашып жүрген біреу емеспісің?

	Сабырдың бүйрегі бүлк етіп қалып еді. Өзі де аңдамастан таяғын екі қолымен бірдей сығымдай түсті. Әйтсе де жауабынан жаңылмады.

	– Жоқ, мырза, ондай пәле-жаладан аманмын, құдай куә, – деді.

	– А-аа, оның жараған... «Тек жүрген – тоқ жүреді». Осы күні заман жаман, қағынған бір зауалды шаққа қалдық. Мына жерде, іргеде Қайрақты деген қала бар, содан осында құдайдың құтты күні жарағын жарқылдатып солдат келеді. Үй-үйді бастан аяқ түгел аралап, тіміскілеп шығады... Қашып жүрген болшебектер бар дейді. Ауылдарыңа келсе, көрсеңдер ұстап беріңдер деп пәрмен қалады. Ұстап бермесеңдер атыласыңдар деп қорқытады. Әркімнің кеудедегі жаны бөлек-бөлек. Әркімге өз жаны тәтті... Құйрығына шала байлап жүрген біреу боп шығып жүрмегейсің...

	* * *

	1918 жыл. 21 май. Омбы қаласы. Батыс Сібір коммунистерінің бірінші съезі ашылды... Көкшетау большевиктері съезд делегаты етіп сайлағандардың бірі Сабыр болатын. Үш-төрт күндей ерте келді. Бұрын атына сырттай қанық бірталай революционерлермен жүздесіп танысты. Әсіресе Ақмоладан келген Жұмабай Нүркеұлы, Омбы жұмыскерлері арасынан шыққан жаужүрек ерлер Угар Жәнібеков, Мұхаметқали Тәтімов сынды азаматтармен тез табысып, достасып алды. Бәрінің көңілі көтеріңкі, көкірегі қуанышқа толы. Бірақ та сол тамаша күндердің, шаттыққа толы күйдің ойсыз жерден ұйқы-тұйқы, ыю-қиюы шығатынын олар білмеген-ді.

	«Жау жоқ деме – жар астында, бөрі жоқ деме – бөрік астында» деген рас еді. Жау жар астынан шықты да қапылыста соқты. Чехословак соғыс тұтқындары, ішкі-сыртқы жаулардың арандатып айдап салуымен бұрқ еткізіп бүлік бастады. Жар астында бұғып-бұғып, кезеңін күтіп отырған тап жаулары да алабұртып шыға келіп, қосыла шапты. Съезд делегаттары жалма-жан қолға қару алды. Бірақ та күші басым жау дес бермеді, дендеп әкетті. Сабырлар ұрыс сала отырып Қызылжарға қарай шегінуге мәжбүр болды. Қыр соңынан қалмай өкшелей, өрекпи қуған жаумен қасарыса қырқысып, жағаласа-жағаласа Челябі түбіне жетті. Одан әріге жол кесіліп қалған екен. Ақгвардияшылар барлық жерді алған, ойран салып жүр. Оларды жарып өтуге күш жоқ. Жігіттердің қатары қатты сиреген. Бәрі қажып шаршаған. Енді не істеу керек? .. Ақыл алтау, ой жетеу... Сол алты қырды шарлаған ақылды бір араға басын қосып жалғыз түйін түйгенде, Қиыр-Шығыста дұшпандармен кескілесіп жүрген Сергей Лазоның партизан отрядына барып қосылудан басқа жол табылмап еді. Шұғыл бағыт өзгертіп, кері бұрылуға тура келді. Ендігі жерде Омбы, Қызылжар тұрмақтан, үлкен жол үстіндегі село-деревняларға зеңбірек добы жетерлік жерге жақындауға болмай қап еді. Барлық жерді жау алған, еркінсіп, есіріп жосыла жортады. Көзден қағас елеусіз аз үйлі хуторлар ғана демесе, өзге елді мекендерді алыстан орағыта айналып өтесің. Өйтпейді екен, тосқауылға тап келіп қызыл қырман болуың оп-оңай. Қиын да болса қаупі аз жолмен жүру керек... Ит тұмсығы өтпейтін меңіреу тайга. Толарсақтатқан саз-батпақ. Абайламасаң жыланша жұтып, тартып әкететін қорыс-ми. Суы борсыған шалшық, томар. Қара бұлттай құжынаған шыбын-шіркей жабыла талағанда жаныңды қоярға жер тапқызбайды. Өте-мөте, қойын-қонышқа кіріп ап, денеңді ұйқыдай қып жіберетін, ауру жұқтыратын жауыз кенеге қылар қайран да, құтқарар амал да жоқ...

	Осынау адам баласы төзіп болмастық азап пен бейнетке, әлденеше күн бойына ауызға нәр салмаған (бұл кезде тайганың құдай атқан жеміс-жидегі де шықпаған еді) аштық қосылғанда, өзі денсаулығы қылаулы Сабыр әбден титықтап бітіп еді. Үркіттен әрі асып, Краснояр қаласы маңына жеткенінде мұрттай ұшты. Өне бойы өрт боп күйіп-жанып, ес-түсін білмей, сандырақтап жатты, сәтін салғанда, ажалсызға себеп көп, ағаш кесуші жұмыскерлер кездесе кеткені. Солар алып қалды, паналатты. Бар ас-суын ауыздарынан жырып беріп, бөлісті. Шөп қайнатындысын, тамыр тұнбасын ішкізді. Шамалары келгенше ем-дом жасады, күтіп бақты...

	Жақсылық жасап, ажалдан арашалап алып қалған қайыр-шапағаты мол жандардың арасында қалып қоюға жол жоқ. Ұры иттей тіміскініп, тінтініп жүретін жау жансыздары сезіп, біліп қалды-ақ, жазықсыз жақсы жандар азап-тозаққа қалады... Сабыр тезірек кетуге асықты. Жолдастары ілгері асып кеткелі қашан, енді оларды қуып жетуді ойға алудың өзі зая. Елге қарай бет түзегеннен басқасы жоқ. Малға шапқан қасқырдай аласұра аптыққан ала шапқын жау тырнағына ілігіп қалмас үшін сырт бейнесін өзгерту қажет.Ең дұрысы – қайыршы кейпіне түскен. Бір жақсысы, талай күнен бермен ұстара тимеген сақал-мұрты қаулап өсіп, жүдеу жүзді жат көзден жасыруға жарап қап еді. Қолына таяқ алды. Мойнына дорба салды. Тәуекелге бел буып, ел қайдасың деп тартып кетті...

	Сатырлата шапқан, сарт-сұрт, сарт-сұрт адымдаған жау жасағы тобын кездестірген сайын іштей қорыққан, қауіптеніп елеңдеген ала көңіл күймен талай күндер, талай түндер өтті. Әйтеуір, жөнін бергенде әзірше аман келеді бәрінен. Ес кетті, жан шықты дегендей талама өзек шақта Омбы мен Қызылжар екі ортасындағы Есілкөл станциясына да жетті-ау. Бұл – Көкшетау жеріне тұспа-тұс, қазақ ауылдары көп ұшырасатын өлке еді. Қона отырып ел сөзіне, ұзынқұлаққа құлақ түреді... Өз үй іші бас сауғалап Атбасар жаққа жылыстапкеткен болып шықты. Дұрыс болған сонысы. Әйтпесе Көкшетау мен Қызылжарда білетін адамдар көп. Өшті-қастылар аз емес.Солардың біреулері жауға көздеп беруі әбден кәдік...

	Үй ішінің соңынан бұл бара алмайды. Ақмола мен Атбасар Совдептері июнь айының бас кезінде-ақ құлатылған көрінеді. Олай қарай аяқты қия басты-ақ, қанды қақпанды өзі іздеп барып басады. Соныдықтан қаншалықты бала-шағасын ойлап, алаңдаса да, зарықса да әзірше жоламау керек... Ұзынқұлақ: Түркістан, Ақмешіт жақта Совет өкіметі іргесі берік тұрғанын айтады. Қабырғасымен ақылдасып, он саққа жүгірген ойын бір сарапқа сала келгенде, солай қарай өтіп кетуден бөтен амал-айла жоқ.

	Сабыр үйірінен адасқан құландай тағы да ұзақ жол тартты. Аурудан жақында тұрған қуаты кем дене бел шешіп, аяқ суытуды осыншалықты тілейді-ақ!Оған мұрша қайда, мүмкіндік қайда! Шеті Есілкөлге, Омбыға жетіп жатқан «төменгі төрт ата қарауыл» аталатын қалың елдің ата қоныс-мекені Үлкен Қараой, Кіші Қараой көлдерінің қорықты қойнау, шүйгін алқаптарын жайлап отырған шимандай ауылдардың үстімен тыным көрмей жүріп келеді. Тамыз айы туғалы бері ауа райы жауын-шашыннан аман тұрған. Өліара да күнқабағы бұзылмастан таза өтіп еді. Аңқаны кептірген аптаптың азап-тозағына төзіп, ақ таяғының демесінінен өзге сүйенері жоқ жалғыз жаяу, қай ауылға кештете жетсе, ақ үйлерден аулақ жүріп, қараша үйлердің бірінің табалдырығынан «алла жар болсын!» деп аттайды. Қос уыс құрт-ірімшік берсе, нан неге бермейсің демейді. Аяққа құйып айран ұсынса, қымыз неге бермедің демейді. Барымен жүрек жалғап, қанағат етеді де, күн шыға үй иелеріне алғыс-батасын беріп, тағы жолға шығады...

	Табаны күректей үш айдан бері бел шешпей, қуғын-сүргін көріп, одан қалды үнемі қауіп-қатер күтіп алаңдаумен, елегізумен өткізіп келе жатқан қысталаң күндер, жаяулап-жалпылап жүрген үш мың шақырымдай ұзақ, ауыр жол титықтатып, таңын айырып, темір етіктен теңгедей, темір таяқтан тебендей қалды дегізгендей шаққа жеткізіп келеді. Әбден жүдеп-жадап, азып-тозды. Екі қара саны талып, табаны жерге тигізбей зыр-зыр қақсайды. Отырса қайтып орнынан көтерілуі қиямет. Бұл қалыпта Ақмешітке биылдыққа жету неғыбайылдың ісі. Жаман тұғыр тіптен көк есек болсын мейлі, қайтсе де аяқ лау қажет! Әттең дүние, оны қайдан табар? Кімнен сұрайды, кімнен алады? Атын ерттеп алдына көлденең тарта қоятын бұл елде кім бар дейсің-ау!

	Ал егер тәуекелге көз жұмып жіберіп, даладан ұстап мініп кетсе ше? Не көп, далада қараусыз, бағусыз жайылған жылқы көп. Бірін амалдап ұста-дағы, беліңдегі жіпті ноқта қып ілдәбайлап жөнеп кете бер... Әй, болмайтын тірлік қой ол тегі! Қайда қашып құтыларсың? Қалың ел ұтылап қуса-дағы, жердің тесігіне кіріп кетсең де құтқарар ма! «Тышқан ініне кіре алмай жүріп, құйрығына қалжауыр байлайды» демекші, өзі жау шеңгеліне түспеуден қашып жүріп, ұрлықпен ұсталуға көз жұмбай ету, барып тұрған ессіздің ісі болмай ма! Әлбетте, солай! Нағыз бұл дүниеде іздесең табылмайтын көзсіз көбелек ессіздің ісі болады!.. Ол жағы өз алдына тұрыпты ғой, біреудің ақ-адалын қиянаттау деген сұмдық қой! Ар деген, ұят деген асу бермес асқар таудан аттап қалай өтерсің! Осынау тартып жүрген азап, көтерген бел қайыстырар бейнет не үшін тілеп алынды? Зорлық-зомбылық атты қарғыс атқыр зұлмат дүниесіне қарсы ұлы күрес мұратынан ғой, солай ма? Ендеше, талайына тап келген қиындыққа қайысып, тірсегі дірілдер, арқауы солқылдар болса, онда ана бас білмес анархистерден несі артық болғаны?!.

	Табан тозған ұзақ жол үстіндегі қиыр-шиыр ой шешімі мүлдем тосын табылып еді... Айтқандайын, Бурабайдың ыққы бетінде Әлжан мен Сатыбай бар емес пе? Осы бара жатқан бағытта жолда болуы тиіс... Япырай, тіпті ойға келсейші! Шаршап-шалдығып миы қатып келе жатқан адамның ақылы қай бір қажетінде түсе береді дейсің, әйтпесе ойға неғып бір келмеген десеңші?!.

	Әлжан – атығайдың атақты бай да. Сатыбай керей болысы еді! Екеуінің қонысы да қатарлас, түтіндері де бір ұшқан, Әлжан-Сатыбай деп аттары да әм бірге қосақтала айтылатын, сауда-саттықты гүрсітіп тұрған қалың қалталы, мыңғыртып мал өргізіп, егін салған қордалы шонжарлар. Әсіресе, Сатыбай... Ат тұяғы жететін жәрмеңке-базарлардан құр қалу деген онда әсте жоқ. Топтап-топтап жылқы айдайды. Тері-терсек, қыл-қыбыр артады. Ақмола мен Көкшетау дуандарының қазақ пен орыс саудагерлері, дүмділері ішінде табақтастары, жемтіктестері жетерлік. Соның арқасында тамыры тармақтала кеңге жайылып, тереңнен нәр тартқан тойымсыз алпауыт. Өзімен ағайындас Хасен деген оқығаны бар жігіт алдын кес-кестей, азуласа берген соң қара жүректікпен қапысын тауып, у бергізіп оны мерт еткелі Ақсары керейінде алдына шығар адам табылмай, бәрін бір өзі өргізіп-тұрғызып, жусатып жатқызып, исләм қылышын шауып тұрған шағы.

	Сабыр сол екі байдың екеуімен де біраз жылдан бермен таныс-білістігі бар-тын. Писарьлық қызметін атқарып жүрген тұста екеуіне азды-көпті көмек-жәрдемін тигізгені жоқ емес. Екеуі де жалбақтап жан-діні қалмай, тілдерінен сары бал тамызатын. Жік-жапар боп, өлердегі сөздерін айтысып қонаққа шақыратын... «Бір дәм бұйырмай», апара алмай-ақ қойып еді... Қаны сыртына шып-шып шығардай іркілдеген жалпақ бетті, кірпіктен ада боп келе жатқан көзінің айнала жиегі қызарып, сақал-мұрты ақтаңдаққа айналған, кең құрсақ, тілі қаймақ жағып қойғандай аса майда Әлжан:

	– Қарағым, Сабыр, біздің жаққа ат ізін салсаңшы... Бізде де ел бар, жұрт бар дегендей, танысып-білісіп, аунап-қунап жатып, сый-сияпатымызды көріп қайтсаңшы! – деген еді. Түлкі мұрт пысықсынған баласы Есләмбекті де таныстырып, екеуің дос болыңдар дегенді де айтқан.

	Ал үйге тіреу болғандай бақан бойлы, соған сай толған тұлыптан бетер әбден семіргендіктен алпамсадай көрінетін, жалғыз өзі мінгенде жеңіл арбаның белін қайыстыратын, қара буырыл сақалды, өңсіз қара, ұрт мінез Сатыбай да гүжілдей сөйлеп:

	– Маған жасаған жақсылығың толып жатыр ... Өлмесем, өзімнен қайтар, өліп кетсем құдайдан қайтар... Сен-дағы басы жұмыр пәндә, өзекті жан иесісің ғой, алда-жалда бірдемеден тарыға қалғандай, қысылып қиналғандай күн туар болса, есіңде жүрелік, бір бүйіріңде жаталық. Қашан келсең-дағы, қалай келсең-дағы есігім айқара ашық деп біл.Қылша мойным, сен үшін талша! – деген еді.

	Сол айтқан тарыққан, қысылған қиын-қыстау күн енді туып отыр.Бұдан артық қиналысты күнді қайдан табарсың. Екеуінің қайсысының алдына барсаң да, кет әрі деп кеудеге кері итеріп қуып шыға қоймасы анық!

	Ақылы тұйыққа тірелгендей шақта көңілге жақсы үміт отын ұшқындата кенет сап еткен ой да, адам жанына үлкен медет. Сабыр тіпті табан аузында-ақ тақымы тоқымға тигеннен бетер көкірегіне қуаныш сәулесі жүгіріп, бойы серпіліп, жап-жақсы боп қалып еді. Бойына ғайыптан қуат қосылғандай еңсесі едәуір түзеліп, аяғын ширақ басты. Жүрісі өніп, бұған дейін шетсіз-шексізге ұқсап жеткізбей діңкелетіп келе жатқан сайын даланың жалғыз аяқ жолы өз-өзінен қысқара түскен тәрізденіп сала берді. Тіпті дағдылы дала тірлігінің өзі де ерекше бір көңілді шуаққа бөленгендей... үйдім-үйдім тобылғы тәрізді бес-он үйлі шағын-шағын ауылдар; өзен-көл алқаптарында жайылған малдар; ауыл-ауылдың арасындағы кең қара жолдармен де, ирелеңдеген жалғыз аяқ жолмен де ерсілі-қарсылы жортақтатқан салт аттылар; шулап асыр салған балалар; сағым шалған қылаң көделі белдер; аспанға шаншыла бір арада тұрып ап, мың түрлентіп жыр төккен дала бұлбұлы бозторғайлар, жем іздеп жер бауырлай ұшқан күйкентай, құладын, кезқұйрықтар; ең сорлысы, өз тілдерінде «зырқ-зырқ» еткен үн қосып, аяқ астынан, ыстық жалауға құрғақ қуырған бидайдың бытырлай атқығанындай бытырай ұшып, ырғып барып көде арасына ғайып боп кететін шегірткелер де өз әлінше ерекше, өзінше қызықты болып шықты!..

	– Ой – ойды қозғайды, ойды – ой жалғайды. Әлжан мен Сатыбай туралы жақсы тілек, түзу ниет бір кезде Балуан Шолақ туралы да ойға батырған... Былтыр Көкшетауда сентябрь базары кезінде бірге өткізген күндер бар бояуымен көз алдына тағы келді. Әлденеше қайталап өтті. Ай, ғажап адам-ау, Балуан Шолақ!.. Ғажап дейсің де қоясың, басқа тауып айтар сөзің жоқ! Осы жолы қалай да соғу керек. Амандық біліп, сәлем беріп кету ләзім. Иә, солай, сол жөн!..

	...Көз ұшында қалың орман жамылған күдері бел бұлдырады. Белді белінен басып аласа-аласа екі тау тұр. Тымық кеште ошақтан жайлап көтерілген қалың түтінінің жер бетін бауырлай баяу қалқыған бір әдемі сәті болатын еді, күдері бел де, аласа таулар да дәл сондай көк мұнарға бөленген.

	Сабырдың жүрегі лүпілдеңкірей соғып кетіп еді... Жобасы төңкеріп қойған тостағанға ұқсайтын шағын тау– Әлжан тауы. Оның ығында, қарағайлы қалың нудың саялы кең қолтығына қоныс тепкен ауыл – Әлжан ауылы. Тау да, ауыл да Әлжан атымен аталады.

	Ал батысқа таман, он-он бес шақырымдай шамада тұрғаны – Торайғыр тауы. Әлжан тауынан еңсесі де әлдеқайда биік, алып жатқан көлемі де әлдеқайда кең. Өркештеніп, жалданған көркі де көш ілгері. Желмаясына мініп жорытқан Асан баба осы тауға да келгенде, таудан құлап сылдырай аққан көп-көп күміс бұлақтардың біріне тоқтап, бел шешіп дамылдап, бұлақтың кәусар суына мейірін қандырып, жол торсығына толтыра құйып алып тұрып: «Шіркін, Торайғыр-ай, қойның толған құт екен!.. Шұрқыраған қалың жылқының құлағы көрініп тұрған жер екенсің-ау!» деген екен. Айтса айтқандай, басы бұлбұл аяғы дүлдүл Біржан сал. Бүгінде бүкіл Ақсары керейін қарына іліп тұрған Сатыбай болыс осы тауды қоныс етіп, шұрқыраған алалы жылқысы тұяғымен боз көдені суырып, қара жердің қыртысын аударғандай емес пе, тегі! Әлжан анау, есек құрты мұрнынан домалап бар Атығайдан асып тұрған... Мейлі-ау, енді қаншаға барар дейсің... Тек екі байдың бірі киетін киім, мінетін ат берсе болғаны да. Осы бетте қайсысына барса екен? Қайсысына барса-дағы бәрібір емес пе, екеуі де қуып шыға қоймас! Әйтсе де дәл қазір төтесі Әлжан ауылы. Ол мінер ат, киер киім берсе, онда Сатыбайға соқпай-ақ, әрі қарай тіке тартып кете береді. Ал бірақ жолшыбай Балуан Шолаққа соқпай, аруақ аттап кетпейді! Қайтсе де Батыр ағаға түсіп, сәлем беріп аттанады!

	***

	Көрінген таудың алыстағы жоқ десе де, ап-аласа Әлжан тауының өзі бұл күні жеткізбеп еді. Арада бір қонып, ертеңінде ертерек жетуді ойлаған Сабыр жолда кездескен бірер ауылға тоқтамастан ұзақ жүрді. Жыланша ирелеңдей аққан мөлдір сулы өзен жағасында аз аялдап отырып шөлін қандырып, дорбасының түбін қағып, қалған-құтқан құрт-ірімшікпен жүрек жалғап алды да, даланың жалғыз аяқ жолын қуалап тарта берді. Таңертең жолға шыққаннан былай серік болған күннің көзі әлдеқашан алға озып, мұны артқа тастап кеткен еді, батуға жақындаған сайын қызара, үлкейе берді. Ақырында көгілдір аспан күмбезінің батыс белдеуін қып-қызыл жалқын алауға бояп, жылжып барып күдері белден әрі тасты. Ақ саңдағы таңға барып ұласар кешкі жарық ерекше. Аспанның ерке сұлу жұлдыздары ұйқыдан оянып, сейілге шығуға әлі ертерек... Кенет аспанның түстік-шығыс аралығы маңдай тұсынан жалғыз жарық жұлдыз көзге жарқ ете қалды да, сонау алыстан, ту-ту жер түбінен қыпылықтап көрінген шырақ оты секілді көгілжімдеу түспен құбылып ойнай бастады!.. Көгалдай мергеннің көкшақпағы, иә, немесе Көгалдайдың көкшақпағы!..

	Сабыр сол сәтте көкірегін бір жақсы сезім шарпып өткендей, өз-өзінен жымия езу тартты. Барша жарық жұлдыздан түсі де өзгеше, жаз айларында барша жұлдыз атаулыдан ерте туып, жеке-дара жарқырап құбылып ойнап тұратын осынау аспан шырағына ол ерекше бір жақсы әсермен, тамашалай ұзақ-ұзақ қарайтын еді. Қашан көрсе де, нақ жаңа ғана көріп тұрғанға ұқсар еді! Қанша қараса да, нақ жаңа ғана қарағандай болар еді! Өйтуінің өзіндік сыры бар-ды. Осы жұлдыз туралы қазақ халқы айтатын ғажап әдемі, мол тағлымды аңыздың тылсымдай әсерінен еді ол! Сол аңызды Сабыр қазақ арасына алғаш келген кезінде естіген де, көкірегіне, кітап бетіне түскендей берік тоқып, жаттап алған. Көгалдай мергеннің көкшақпағын яғни Көгалдайдың көкшақпағын қашан көрсе-дағы әсерлі, әдемі аңыз ойына сап ете қалатын. Көкшақпаққа тамашалай қарағанында сол ғажап аңызды әрдайым ішінен қайталап айтар еді!..

	...Ерте-ерте-ерте заманда, қазақтың шалқып жатқан ұлы дархан даласында Көгалдай атты жігіт өмір сүріпті! Ел қорғаны ер болыпты, құралайды көзге атқан мерген болыпты. Елі мен жеріне жау жолатпапты, ал өзі жаттан несібе тілемепті! Елін маңдай терін төккен адал еңбегімен, аңшылық-саятшылық өнерімен асырапты. Қара қазан, сары баланың қамын ойлап жарғақ құлағы жастыққа тимей елдің шетінде, желдің өтінде, жаудың бетінде жүреді екен! Жел қағып, күн шалып, түсі қашып, түн қатып, бел шешіп төсек көрмейді, ері – жастық, тоқымы – төсек. Қашан аң мен құс етін мол жинап баптап-қақтап көңілі толмайынша ел қарасын көрмей, жапанның сары дала, құла дүзінде жапа-жалғыз болады. Ал артында қалған ел-жұрты оның аман-жаманын қалай білмек? Жалғанның жазымы көп. Жырақты жау бар, тісі-тырнақты жыртқыш аң бар... Бірі болмаса бірі, талығып, қалжырап ұйықтап жатқан батырды қапыда басуы қиын ба?.. Көгалдайдың бір от тұтататын шақпағы бар екен. Оның керемет қасиеті болады, – жел мен судан титтей де қорықпайды, жарқырап жана береді! Түнге қарай Көгалдай щақпағын жағып, ас-суын қамдау үшін от тұтатады екен, сонда шақпақтың көгілдір зүмірет жалыны тас қараңғы түнде жер түбінен көрінеді екен. Мындағы ел-жұрты шақпақ отына қарап мергеннің аман-сау жүргенін біліп, алаңдамай көңілі тоқ, тілегін тілеп отырады екен!..

	Сөйткен, бар өмірін де, бар өнерін де халқының қамына арнаған қайран ер күндердің күнінде, жылдардың жылында нәубетті шағына таянбай ма.Сонда ол қасиетті шақпағын аспан күмбезінің иығына орнатып: «Қазақ халқы асыл ерден кенде болмас, солар менің ісімнен ғибрат алсын, ұмытпасын!» – депті. Және де:

	«Түнге қарай жолға шыққан жолаушы, менің шақпағымды бағыт-бағдарына ұстасын!»-депті...

	Осынау ғажап аңыздың әсерімен Көгалдайдың көкшақпағына бір шуақты сезіммен қарап, тамашалайтын Сабыр, оны көрген сайын әрдайым Балуан Шолақты есіне алар еді! Былтырғы Көкшетаудағы аз күн жақын жүріп, көңілі қанықаннан бері Балуан Шолақ оған дәл осы Көгалдай сипатымен көкірегіне ұялап қалған. Қазір де көз алдына Балуан Шолақ келді...

	Әлжан мен Сатыбайдың бірінен ат мініп, киім кигеннен соң, тұпа-тура Батыр ағаға тартамын! – деп, сан мәрте ойлаған ойын тағы бір қайталап еді.

	Кішірек қамысты көлдің ығында отырған жеті-сегіз ауылдың итін тегіс шулата келіп, шеткі бір қоңыр үйдің босағасында түнеп шыққан Сабыр мал өре тұрып, бір аяқ көк айранды тастап алып, үй иелеріне алғысын айтып жүріп кетіп еді. Әлжан аулы жерінің шегіне күн сәскелікке көтеріле ілінді. Жолда Тасшалқар көлі жатты жарқырап. Ортасында тас діңгекке ұқсаған аумағы шағын аралы болуы себебінен, Тасшалқар аталған айдын шалқар көл беті сыңсыған құс. Аппақ-аппақ аққулар, қаңқылдаған қаздар, алуан түрлі үйректер... Көш жерден көлін қорып, қарсы алдынан шығып, зарлы дауыспен қиқулаған қызғыштар, бармақ басындай күміс қоңыраудың даусындай шіңк-шіңк еткен ұзын сирақ шіңкілдектер. Ың-жың.

	Көл алқабы ыңыранған төрт түлік малға сыймайды, жер қайыстырып тұяғынан тозаң тұрғызғандай... Қора-қора қой-ешкі, табын-табын сиыр, үйір-үйір жылқы, теңкиіп-теңкиіп жатқан, басы қақырайып-қақырайып тұрған түйелер. Қордалы бай ауылдыкі екендері айтпай-ақ бесенеден белгілі болып тұр.

	Иығындағы қомытын қашаннан бері шешпей келе жатқанын, соңғы рет қашан жуынғанын, Сабыр ұмытқандай да еді. Сипама самалдың әсерімен күмістей жүгірме толқын құм қайраң жағаны шапалақпен еркелей шапалақтағандай шылпылдай соғып жатқанын көргенде, терлеген, кірлеген дене дуылдап қышынып қоя берді. Бір сүңгіп шығуды осыншалықты-ақ тілеп әкетіп барады. Киімді шешіп жіберіп, қойып кетсе қандай рақатқа батар еді, шіркін! Әттең бірақ, өйтуге болмайды ғой. Бай ауылдың буына шала пісіп жүретін есерсоқтардың бірі сайтандай сап етіп, үстіне келіп қап жүрсе, кім біліпті, көлдің суын қызғанып, харамдадың деп пәле салудан шімірікпеуі де хақ... Сабыр өзін-өзі еріксіз тежеді. Көл айналасының сазына жайылған малдарды көзбен шола тау бөктеріндегі қарағайлы орманның бауырындағы ауыл жаққа көз тастай отырып, беті-қолын, қажалып мүйіз боп кеткен аяғын жуып әжептәуір бой сергітіп, жеңілейіп алды.

	Сабыр сондайдан байқады, ауыл қотанында қарасыны мол жиын өтіп жатыр.

	Ауылдың тау жақ шетіне таман, сеңсең бөрік жуан-жуан зәулім қарағайлардың саясында бір бөлмелі, некен-саяқ екі бөлмелі тоқал үйлерден кілең тайлақтардың ортасындағы ұсынса қол жетпейтін биік нар іспеттеніп, еңсесі де көш биік, көлемі де көш үлкен оқшау көз тартып бір өзгеше үй тұр. Сау қарағайдан қиылған, алты бөлмелі. Шатыры, жыпырлаған көп терезелері көк сырмен сырланған. Аумағы ат шаптырым қорасының қабырғалары кілең көк теректен қиылған. Биік, кең қақпасы көк сырлы. Бұл Әлжан байдың үйі. Ел аузында «Әлжанның көк үйі» делінеді. Сән-салтанаты бұл төңіректегі бар атығай, қарауыл, керей байларының барлығының үйлерінен көш артық. Жиын осы үйдің алдында өтіп жатыр. Жұртты... Совет өкіметіне қарсы күреске үгіттеген, сол күресті ұйымдастыруға арналған жиын. Басқарып тұрған Әлжанның өз баласы, баяғы түлкі мұрт пысықай Есләмбек. Сыптырғыдай ыңғайлы, ықшам киініп алған. Аяғында жылтыраған офицер етік, белінде алтыатар. Кеудесі көкке жете екіленіп, лепіріп, ексімдене-ексімдене сөйлейді. Большевиктерді шамасының келгенінше ғайбаттап, даттаудан аянып жатқан жоқ. Мұсылман қауымын аздыратын әзәзіл албасты да, ел бүлдіргіш бұзық та, бардың мал-жанын талап алатын қанішер қарақшы да, құдай мен құраннан бездіретін дінсіз де – бәрі де, бәрі де большевиктер боп шығып жатыр. Не керек, түсіңе кірсе жүрегің жарылып өлетін жеті басты айдаһар, жалғыз көзді құбыжық большевиктердің қасында тұсау есуге жарамайды екен!.. Әйтеуір, қазақтардың бақытына қарай құдай жарылқап, большевиктер зауалын тартыпты. Құрыған, көзі жойылған көрінеді. Бірақ та кейбіреулері хұқмет қолына түспей, қашып жүрсе керек. Мұсылман қауымының құдай алдындағы парызы – сол дінсіздердің сарқыншақтарын біржолата түп тамырымен құртуға көмектесу екен. Қашып жүрген большевиктер көзге түссе-ақ ұстап, хұқмет қолына тапсырылады. Ал хұқмет пәрменін орындамағандарға аяушылық болмайды, табан астында атылады екен!..

	Сабырдың жүрегі суып сала берді, – мына әумесер не деп тантырақтап тұр,жаным-ау! Осында келгенім қалай болар екен өзі?.. Әйтсе де жалт бұрылып жөнелуге болмай қалды, сезік тудыруы кәдік. Өзі танытпаса, мына түрінде оны ешкім тани қоймас. Бір жағынан, жиын аңғарын байқап алған да дұрыс. Жауыңның кім екенін білсең, қапыда қалмауыңа дұрыс. Сол оймен ол бір шеттен елеусіз келіп отыра кетті. Жалаңаш жерге біреуі былай, біреуі олай, әркім қалауына қарай, қалай болса солай алқа-қотан отыра-отыра кеткен жұрт жалтақтасып оған бір-бір қарады да қоя салды. Бұл күнде не көп – мойнына дорба сап тентіреген қайыршы көп, соның бірі-дағы. Келген екен, келе берсін. Отырған екен және мейлі, ешкімнің табағына қол сұғып, егініне түсіп жатқан жоқ.

	Сабыр жорта қу қарынның қамынан басқа қайғы-мұңы жоқ, санасы саңлаусыз бейшара қайыршының кейпімен аузын аша, Есләмбектің сөзіне құлақ қойған-сыды. Сәлден кейін жиналған көпшілікті тамашалаған боп көз қиығын сыдырта жүгіртіп Әлжан жақты да бір шолып өтті. Туырлықтай текемет үстіне төсеттірген алашада, кілең кебеже қарын, май шүйделілер ортасында өркештеніп отырған Әлжан байдың өзіне қадала қарап қалғанын көрді, – шырамытып отыр ма, болмаса жайшылықпен қарағаны ма! Жүзін қайтадан Есләмбек жаққа бұрды. Ол көпіре сөйлеп тұрып бұған қайта-қайта тігіле қарап қояды, танып қалмаса не қылсын?..

	Кенет әлдекімнің жүрегін май басты қартаң адамға тән барлығыңқы даусымен созыңқырай:

	– Ә-әй! – дегені, бар жиынды бірден жалт қаратты. Әлжан байдың өзі екен, маңғаздана қатты қақырынып тамағын қырынып алды да, әмірлі дауыспен, – қайдағы-жайдағы қайыршы бұл жиынға қайдан келіп жүр қаңғып!.. Ана бір қайыршыны отырғызбай қуып жіберіңдерші әрі, аулақ! – деді.

	Сол-ақ мұң екен, тақау отырғандар «қайыршыны» қуа бастады. Әсіресе байдың әмірін екі етпей, көзге түсіп қалғысы келген біреулері тіпті кет те кеттің астына алып, екі аяғын бір етікке тықты.

	Әлжан әмір берумен ғана тыныш қоймады, күбідей кеудесін ыңқылдап-гүрсілдеп зорға бұрып, май басқан салбыраңқы қабағын көтеріңкірей көз қиығын ту сыртына аударды.

	– Бәдәу, әй!

	Басында ақ елтірі бөрігі бар, түйе жүн шекпенінің белін шүберек белбеумен тарта буынып, екі жеңін түріңкіреп алған сом білекті, шүршік ерін, қара мұрт, ала көздеу қапсағай қара жігіт бай кеудесін бұруға ыңғайланғаннан-ақ, отырған орнынан көтеріліп, қопаңдай бастаған еді. Атып тұрып, байдың қасына жетіп келді. Киім киісіне, шапшаң, шалт қимылына баққанда, байдың атып кел, шауып келіне ұқсаған оны Әлжан саусақ ұшымен ишара жасап, бір тізерлеп бүгілтіп алды да, құлағына аузын тақай бірдемелерді сыбырлады.

	Үйреншікті әдеттері сол ма, жоқ, әдеп көрсеткендері ме қайтты, тізелес отырған өңшең саба құрсақтардың қайсысы жүзін басқа жаққа бұрды, қайсысы көзін төмен аударды, әйтеуір, сөзге ортақ болмаған түр көрсетіп қалысты.

	Байдың қысқа қайырылған сыбырын селт етпей тұрып тыңдап алып, үйездеген жылқыша қайта-қайта басын изеген қара жігіт сымпыңдай басып, өзі де бұл ара орын болмасына көзі анық жетіп, кетпекке орнынан тұра берген Сабырдың жанына жетіп келді. Әмірлі үнмен «жүр бермен!» деп дікең ете қалды да, әйт-үйтке қаратпай жағадан ап сүйрелей тартты. Қапсағай денесіне қарай білек қаруы да бар неме екен, дедектетіп жөнелді. Сабыр да оншалықты әлжуаз жігітке жатпайтын еді-ақ, ауырып тұрғандықтың, арып-ашып ұзақ жолда келе жатқандықтың салдарынан ба, қалай, ананың қолында дым қауқары қалмай, ескі тулақтай желпілдеп, жеп-жеңіл боп кеткенін көрді. Сырт кейіпі қайыршыға ұқсағанымен де, өзінің кәдімгі Сабыр Шарипов бола тұра қайдағы бір есірік немеге итше жұлмалатқызып, дүйім жұрттың көз алдында мұншалықты масқара күйге ұшырағаны намыс отын іштей лап еткізіп те еді. Бірақ та қарсы қылар қайрат таппай, тек тұла бойы дуылдай қызараңдап:

	– Өй, жігітім-ау, соншалық не болды, өлтірмекпісің? – болды бар айтқаны. Анау онысын шыбын шаққан құрлы көрмеді.

	– Жаның барында. Жүр деген соң, жүр былай! – деп, қолын батырыңқырап, сілкіңкіреп жіберді де, дауысын ақырындата жыланша ысылдап кәрлене сөйледі. Мені бай-екем өзі жұмсағанын көзің көрді ғой, бас аяғыңды жылдамырақ!

	Бірі бастап, бірі елпелеңдеп оның соңынан ерген екеуі сол бетінше ауылдың шетіне бірақ шықты. Ағаш арасына тығыла түсіп, көлденең көзден бүркемеленіңкіреп тұрған, қора-қопысы көлемді тоқал үйге келіп кірді. Қарағайдан салынған даңғарадай жалғыз ғана бөлме. Жан жоқ.

	– Осында отырасың! – деді Бәдәу, зілдене. Бұл біздің үй... Еш нәрсеге тиісуші болма, байқа!.. Тырп етпей күт, жиынды тарқатқан соң бай-екем өзі келеді.

	Ат шаптырым үйде Сабыр жалғыз өзі қала берді. Нендей халге тап келгенін біле алмай ойы онға, санасы санға бөлініп, басы дал боп отырды... Апыр-ау, бұ қалай болғаны?!. «Сенген қойым сен болсаң, күйсегеніңді ұрайын» демекші, үмітпен сеніп келген кісімнің түрі мынау екен. Қотанында елді Советке қарсы күреске шақырған жиын өткізіп жатыр. Жиынның басында тұрған өзге біреу емес, өз баласы Есләмбек. Оның сөз сықпыты анау!.. Ат пен киімнен дәмелі боп келгенде, тоқал ешкінің мүйіз сұраймын деп құлағынан айырылғанындай кепке кездеспесе игі етті... Не де болса, әліптің артын күтпегеннен басқа амалы жоқ. Келем депті ғой, келсін. Келсе көрелік басқа салғанын...

	Әлгі бір нақұрыс қой, жаным-ау!.. Бәдәу?.. Азан шақырып қойған аты ма екен, әлде жылтыр қара түріне орай атап кеткен қосалқы аты ма екен?.. Құдай мұндайларға кіріптар қыла көрмесін десеңші. Шаш ал десе, бас алатынның өзі ғой барып тұрған!..

	Бұл үйдің жандары қайда жүр?.. Қызық екен, тым құрымаса, неғып отыр деп біреуі бас сұғып шықпаушы ма еді?..

	Бірталай ойдың басын қайырып, ақырын күткеннен басқа шарасы жоқтығына ден қойған Сабыр, енді үй ішіне көз жүгіртіп қарай бастады. Оң жақ қабырғада жүк аяқ, бір сыдырғы төсек-орын жиналыпы. Төрде төсеулі алаша. Есіктен кіргенде сол қолда қазандықты қазақтың дөңкиген қара пеші. Ескілеу жез самаурын, ыдыс-яқ...

	Кенет есік топсасы жұлынып кетердей оқыс жұлқи ашылды. Есләмбектің екпіні екен... Есікті қайта сарт жапқанында, төбе тақтай опырылып түсердей, үйдің төрт қабырғасы түгел дір-р-р ете түсті. Сабырды көзбен жеп жіберердей қатты екпінмен кіріп келген бай баласы тапап басып тастарман сыңаймен үстіне осылай теніп, қарсы алдына қалт тұра қалып еді. Түлкі мұртты тікерейіп, теке көзденіп шақшиып алған. Ерекше өшпенділікпен алабұрта алқынып, екі иығынан әрең дем алады. Зығыры қайнай тістеніп:

	– Шақша бас ит! – деді басқа сөзге келместен. – Ит неме сол! Көзіңді құрта салайын ба осы! – Жалмажан беліндегі алтыатарын суырып кеп алды да, тұп-тура өңменге кезенді. – Бәлем, бір-ақ басып жайратып салайын ба!

	Бүйтеді деген үш ұйқтаса түсінде жоқ Сабыр тіксініп қалды. Арқасы еріксіз шымыр етті. «Бір мылтықтың аузына мың кісі сыяды» деген рас-ақ қой. Тура кезелген қарудың түсі суық, аузы кереметтей үлкейіп кететін болса керек, жұтқалы оқталған айдаһардың түпсіз өңешіндей қап-қара, үңірейген бір сұмдық!

	– Қарағым, Есләмбек-ау, – деді Сабыр, іштей сескенгенін сездірмеуге тырыса, саспай сөйлеп, – мұншалықты қаның қатты қарайғандай, мен саған соншалық не істеп едім?

	Айдың-күннің аманында, басы жерде жатса да, көкірегі көкте жүретін байдың бұла мырзасы, енді тап жаулары қолтығына дым бүркіп, қолына бүгін бар, ертең жоқ баянсыз билік ұстатып, беліне кәрі жілік тәрізденген алтыатар іліп беріп, желіктіріп, айтақтап, айдап сап қойған соң не зорлық! Кеудесі өшпенділік отымен өртеніп, өкпесі қабынып өрекпіп алған, жөн сөзге түсерлік адам емес. Тепсініп кетті.

	– Шақша бас ит, өйтіп мәймөңкелеп, түлкіленбе, сен, білдің бе! – Алтыатарын шошаң-шошаң сермелей тұрып, әкіреңдей сөйледі.– Не істедім дейді... Не істемедің сен!.. Ақ патшаны тақтан құлатып, елді ала тайдай бүлдіріп бітпедіңдер ме шетінен. Өңшең құл-құтандарды тайраңдатып басымызға секіртіп мал-дүниемізді талауға салғызып ұлымызды – ұрымға, қызымызды – қырымға жібермек емес пе едіңдер!

	– Бұл атығай баласында сенің әкеңнен асқан бай бар ма, жан бар ма, қай уақта малын-жанын шауып алып, қазанын отқа аударған екем?.. Қайта, құдайшылығыңды өзің айтшы, әкеңе жақсылық жасағаннан басқа жазығым бар ма? Жамандық жасаған жерімді көріп пе едің?

	Жүйелі сөз қашан да жүйесін табады... Иә, Сабырдың тап Әлжанға жасаған қиянат-жазығы жоқ екені рас. Қайта жақсылық жасағаны құдайға да, адамға да аян. Есләмбектің басының да тартқан жәбір-жапасы және жоқ. Шындықты бетіне шыжғырып басқан соң, қаншалықты ақылы тұманданып, өрекпіп, өртеніп тұрғанымен-дағы, бай баласының аптығы басылыңқырап қалып-ақ еді. Аталы сөзге таласа алмай дымы құрып, өр кеуде адамның алған бетінен қайтпайтын кеудемсоқ әпербақандығына басып:

	– Жарайды, сенімен салғыласып тұратын уақытым жоқ... Әттен не керек, әкем көріп қойды, әйтпегенде, сөз басқаша еді, сен бәлшебек шақша бас итпен! – деп кіжінді.

	Кеше ғана етегінің астына кіргендей болып жүретін нақұрыстың бүгін қолымда күш тұр деп, маған қылар қауқарың жоқ деп басынып, бір емес, екі емес, қайта-қайта тіл тигізіп қорлай сөйлегені Сабырдың шамына тиіп еді.

	– Қарағым, Есләмбек, өлтірсең– қолыңдамын, ешкім алмайды...бірақ та, иттігіме жетпей өлтірсеңші. Осыншалықты балағатқа баратындай, атаң-енең деген, тілім тиген жері жоқ еді ғой!

	– Осыдан атаң-енең деп, тіл жұмсап көр, тіліңді тұтам кесіп, апарып астыңа тығайын!.. Ал енді сенімен тәжікелесіп тұратындай мұрша жоқ менде. Қазір осында әкем келеді. Айтарың болса айт-дағы, содан кейін көзіңді жой!.. Қараңды көрсетпе. Өйтпедің екен, өз обалың өзіңе! Неге бүйттің деме, мен айтарымды айтып арылдым, кінә қоймайсың! – Осыны айтып Есләмбек алтыатарын қабына сұға сап, асығыс-үсігіс түймеледі еденді дүрсілдете басып тұра жөнелді. Босағаны солқ еткізе суырғандай қып, есікті тағы да сарт ұра жауып шығып кетті... Екпінінің есуін-ай келеңсіздің!

	Айтқанындай, көп ұзамай ыңқылдап-ырсылдап Әлжан байдың өзі де келіп еді. Қасына кісі ертпепті. Жалғыз. Көлденең көз бен артық құлақ жоқ жерде, екеуден-екеу оңаша отырып сөйлеспек болса керек. Амандыққа да келместен үн-түнсіз төрге тартты. Екі терезенің аралығына, алаша үстіне, толық денесі икеміне оншалықты келе қоймай, ырсылдап-гүрсілдеп малдас құрып отырар отырмаста, тіпті алқынғанын баспастан, Сабырға қадалып:

	– Ал сөйлей бер, неге келдің маған? – деді екі иығынан дем ала қарап. Ел көшіп, жау жетіп қалғаннан жаман асығыстық бар. Баяғы қарағым-шырағымдаған тәтті тіл, рәуішті жүз жоқ. Шырай бергісі келмегені салған жерден айқын танылды. Қаны тамған іркілдек бетін суық сорғандай, онсыз да салыңқы қабағы тіптен тобарсып кеткен. Бұрындары жайма-шуақты сұқбат үстінде жақсы көңіл күйінің белгісіндей етіп, дөңгелек ақ сақалын уыстай саумалап, сипай отыратын дағдысы болатын еді, қазір ол жоқ, оқтау жұтқандай сіресіп, безеріп алыпты.

	Сабыр мән-жайды бірден пайымдап еді. Күндікке шала-шарпы десе де, көңілі үміттен құр емес еді, енді сол үмітті құрдымға тастаған тастай құлап кете барды. Әйтсе де бет түзеп болса да алдына келген соң, бұйымтайын айтпайынша томаға-тұйық кете барғысы келмеді, – шапанын шешіп алып қалмас. Берсе берді, бермесе несі кетіп барады.

	– Осы отырғанымда, алдыңызға күнім түскендіктен келіп отырмын, бай-еке, – деп, сөзді созбай төтесіне бірден көшті.

	– Айта бер, айта бер! – Әлжан тезірек құтылғысы келетінін айқын аңғартқандықпен айтар сөзді де асықтырды.

	Сабыр онысын да көңілге түйіп қойды.

	– Бай-еке, маған мінетін ат беріңіз, киетін киім беріңіз!

	– Әлжан дәл мұндай тілек айтылар деп күтпеп еді. Ауыр денесін бір қозғап, таяғының ұшымен алашаны сызғылап өтті. «Не дейді, есі дұрыс па?» – дегендей түрмен бажырая қарады.

	– Ат бер, киім бер демейсің? – деп, өз құлағына өзі сенбегендей қайталап сұрады.

	– Иә, ат пен киім, бай-еке!

	– Онымен не істемексің?.. Қайда бармақсың?..

	– «Айран сұрай келіп, шелегіңді жасырма» деген бар ғой, бай-еке, сізден несін жасырайын... – деп, Сабыр мән-жайын неғұрлым қысқа қайыра жеткізіп айтып шықты.

	Әлжан омырауына от түскеннен жаман ыршыды. Үстіне төнген пәледен шошынған жанша, екі алақанын бірдей теріс жая қолын сермелеп, без-без етті.

	– Қой, атай көрме ондай сөзді!.. Атама, жоқ-жоқ!.. Менім атым мен киімімді елдің бәрі таниды. Жаман айтпай жақсы жоқ, алда-жалда қолға түсіп қалып жүрсең, екі ортада қырсыққа мен қалармын. Сау басыма сақина сатып аларым жоқ... Ол үшін өкпелеме!

	Сабырдың кескіні бұзылып кетіп еді. Соны байқаған Әлжан тағы сөйледі.

	Ақталғысы келгендей сынаймен:

	– Парасат иесі баласың ғой, кінә қойма маған,– деді. – Заман болса, мынау, көктемнің күніндей, құдайдың қысқа күнінде қырық құбылып, бұзылып тұрған. Екі туып бір қалғаныңа да сену қиын. Бағанағы жиынды көзің көрді, онда отырғандар сені тани қоймағандарымен де, тегін жүрген адам емес екеніңді сезбей қалған жоқ. Біреуі хұқмет орнына бірдеме деп жіберсе, хұқмет құрығы ұзын құтылтпайды... Баланың да жайын көрдің. Осы елге бас-көз қылып койды. Текке кесір жасап жүрермін. Ілгері басқан жасты кері кеткен кәрі тоқтатады деген бар, жолына көлденең тосқауыл қоя алмаймын. Буынсыз жерге пышақ ұрма, жағдайды түсінерсің өзің де.

	Сабыр үстіне мұздай су құя салғандай көңілі суып жүре беріп еді. Бір кезде тілі қаймақ, аяғы маймақ бай еді-ау бұл,.. «Қарағым, Сабыр, біздің жаққа тым құрымағанда ат ізін бір салсаңшы!.. Біздің жақта да ел бар, жұрт бар дегендей адамбыз, танысып-білісіп, аунап-қунап біраз күн жатып, сый-сыяпатымызды көріп қайтсаңшы!» деген Әлжан еді-ау! Сөзіне Сабыр қалтқысыз сенген, шын көңілімен алғыс айтқан. Күндердің күнінде басына қиын-қыстау шақ туып, алдына күні түсіп келерін, келгенінде бүйтерін білсе етті. Білген болса, бүйтіп келер ме еді! Әттең дүние-ай, не айтуға болар, не?!. Үндемей кетуге тағы болмас деді де, Әлжанның бетіне тура қарады. «Бай-еке, өзіңіз де адаспаңыз, балаңыз да адаспасын!.. Мені енді қолында күш-қауқары жоқ деп отырсыз ғой, олай емес!.. Тіптен де олай емес! Совет өкіметі құрыған жоқ, құрымақ та емес! Бұл бір, өткінші кезең, күні ертең-ақ менің күнім туады. Осы айтқаным дәл келгенінде мені періште екен дерсіз! Білген екен дерсіз!.. Сізге айтарым осы-ақ!»

	– Сенің хұқметің қайтып келе ме, келмей ме, – ол арасын бір алла біледі. Бәрі алладан, алланың жазуынан!.. Жазымыштан озмыш жоқ... Талайымызға жазса, оны да көрерміз. Ал әзірге мына хұқметке бағынулымыз, соның айтқанына көнеміз, айдағанына жүреміз.

	Түлкі құйрық, қасқыр ауыз байдың қылығына Сабырдың іші қыж-қыж қайнап кетіп еді... Не қылады, үстіндегі жаман қомытын шешіп алып қала ма, әзер болса әлгі тау соғар Бәдәуіне сабатар, өлтіртпес. Осы істеп отырған иттігін, бәрін-бәрін бет-жүзіне қарамай ана сыздаған шиқандай бетіне шыжғырып бассам кеп! Әй, бірақ қадір білмеске айтқан сөз зая, құмға құйған сумен тең-ау! Әйтпесе... әйтпесе...

	– Басқа айтарың болмаса, енді отырма, – деп Сабырдың ойын шорт үзіп жіберді Әлжан. Кет дегенді туралап айтпай, осылай сәл жұқартынқырай жеткізді.

	– Жалғыз-ақ айтарым бар – мені тым болмаса Сатыбайға жеткізіп салыңыз!..

	Соған да рақмет айтар едім...

	Совет өкіметі жауларының большевиктердің түп тамырын жұлдық деген есек дәме даурықпасына шын иланған және де Есләмбегін мына елге жол басшы үлкен ұлық болады деген ит үмітке ұйыған көрсоқыр байдың асынып-тасынып тұрған шағы еді бұл. Сол себептен пейілі бек қатты қуырылып, қайыр-шапағат кенеуі кетіп болған-ды. Қамшы сілтем жердегі Торайғыр тауы оған жер түбіндегі Қап тауынан бері көрінген жоқ. Тек, Сабырдың бір кездері көрген жақсылықтары мойнына борыш болып о дүниеге бірге кетуінен қорыққаннан ғана ат терін амалсыз қиып еді. Соның өзінде де қалың жылқысынан жөні түзу, қоны дұрыс біреуін қимай, қойшы-малшы көп мінген, ерғашты екені бесенеден белгілі болып тұрған қоңы ояң, ақ айыл торы атты ерттеуге қосты. Басқа біреумен жіберуге көңілі сенбей, астына тізесін кемірген серке сан, есік пен төрдей көк ат мінгізіп, Бәдеуді қасына қосып берді. Дәл аттанарында оны оңашалап:

	– Сақ болғайсың, жолда көз жаздырып кетіп, жер соқтырып жүрмесін! – деді де, қолына қолақпандай алтыатар ұстатты. – Мә, мынаны қойныңа тығып ал... Бәлшебек емес пе, қарусыз жүрмеуі мүмкін. Жолшыбай бара жатқандарыңда озып алдына түспе, атының мойнын ілгері оздырып оңтайлы отырғайсың. Ал Сатыбайға жеткізгеніңнен соң, арғы жағындағыда жұмысың болмасын, бөгелмей қолма-қол кейін қайт! – деп ескертіп құлағына құйып, қатты тапсырып жөнелтіп салды.

	Сабыр қалай келсе, солай кетті. Күнге тиген шикі көндей қуырылып тұрған тар пейіл бай, құт қазаны Тасшалқардың суына кетіп қалғаннан жаман қарауланып, осы арып-ашып келе жатыр-ау демеді. Қуыс үйден құр шығармайтын ата-баба қасиетін де тәрік қып, тым құрымағанда, иттің ұлы итақай ішіп кетіп жатқан бір аяқ шикі саумал да ұсынуға ықылас білдірмей, кесіп алса қан шықпас қатігездікпен безерген күйі қала берді!...

	***

	Жөн-жосығы бағана, а дегеннен-ақ шет жағасы сезіліп қалған Бәдәудің жол басшылыққа жүргеніне Сабырдың жүрегі құлай қоймаған. Бірақ шарасы не? Серік таңдайтындай баста тұрған қай дәурені бар? Қайта бұған да шүкіршілік, Сатыбайға жаяу жіберсе не істер еді... Ал Бәдәу болса, болып-ақ қойсын. Қайтер дейсің, жеп қоймас, қасқыр емес қой. Ол адам баласы. «Адам сөйлескенше, жылқы кісінескенше» демей ме, әжік-күжік әңгімеге тартып, өйтіп-бүйтіп тілін табуға болатын шығар...

	Сабыр осылай ойлап, өзін-өзі жұбатқанмен де, байдың алдында бетегеден биік, жусаннан аласа кішілікпен құрдай жорғалайтын Бәдәу, билік өз қолына тиген оңашада ойынды басқаша бастайтын. Ауылдан ұзар-ұзамаста-ақ, Әлжанның көзі тайды-ау деген кезде дағдылы мінезіне басып шыға келді... Ерге қоқилана, жалын күжірейте қонжиды. Бөркінің артын, көктемгі ойнақ кезінде түріліп көтеріліп кететін құрдың құйрығы сияқтандырып түріп, сыңар шекесіне шеките қондырды. Жалаңаш білегіне бүлдіргесінен іліп алған сегіз таспа, ырғай сапты салт қамшысын екі бүктей ұстай, ортан жілігін үзіп жіберердей жұдырығын нығыздала таянып, шіренді де қалды. Сөзінің бісмілләсі «бай-екем». Сол бай-екесіне ұқсағысы келгендегісі ме, әлде өзінің тауып алғаны ма – қатты жөткіріне, тамағын қақырына қырынып, өктем-өктем, өрескел-өрескел сөйлейді. Әлжан аулынан Сатыбай аулына дейінгі екі аралық ыңғай тау-тас, ара-арасында қайың, терегі аралас қарағайлы қалың орман. Бай-екесінің шегелей тапсырған сөзін есіне берік ұстап қиынға, қалыңға жоламай, кіл ашықты, алаңқай-алаңқайды қуалап «былай жүр... былай жүр!» деп жөн сілтеп, астындағы қара көктің топыраш торының желісіне бергісіз ит бүлкегімен салдыртып келе жатыр. Сабырды кісіге санап келе жатқан жоқ. Әр сөзінің бісмілләсі «шақша бас ит!», «ауызың-ды!»... Жүрек айнытарлық лас сөздерге мұндай ділмар, мұндай түпсіз болар ма! Осының бәрін қайда жүріп естіген, кімнен үйреніп жадына қалай тоқып ала берген дейсің!...

	Әлжаннан сағы сынып, көңілі түнектей боп түңілген соң, келесі сенген адамы Сатыбай болып, соған жетіп жығылудан өзгеде ойы жоқ Сабыр, оның басынғандықпен жанына тигізе берген шатты-бұттысын бірталайға дейін құлағына ілмеуге тырысып, шыдап бағып еді. Бірақ та ана саппас онысын бетпақ жеңдім десе, бейшара көндім дейдіге жорыды да, мүлдем иықтап, ығыр етіп жіберді. Әсіресе большевиктерді іске алғысыз қып, ащы тілімен шалауыттағаны батып кетті. Шыдамның да шегі бар. Тау мен тасты мүжитін тамшы секілді, шымшылай берсе, шыдам да таусылып, еріксіз шамырқандырады. Сабыр ақыры Бәдәудің бетіне тыжырына қарап:

	– Әй, жігітім-ай! – деді. – Мұндай бейпіл, мұндай бейбас болармысың, құдайдың құдіреті!... Большевиктерде сенің нең бар? Олар туралы не білесің, миың уланып, ақылың борсыған сорлы!

	Сол-ақ екен, Бәдәу оқыс атын тебіне, алға қатарласып жетіп келді. Түрі бұзыла қызарып:

	– Не дейсің, әй?.. Не дейсің, әй, ит шақша бас! – деп ақырып қалды. Сабыр онысынан қаймықпады.

	– Сөйдеймін мен!... Бағанадан бермен тіліңді сұғып келесің, сұғып келесің. Қазбалап келесің ата-бабамнан, қазбалап келесің...Соншалықты саған большевиктер не қылды, мен не қылдым?... Ата-бабам не қылды?... Төбеңе құй қаздық па?...Ата тәрбиесін білмеген, ана сүтін ембеген, далада бетіңмен өскендей біреу екенсің ғой, өзің!...– Айтарымды айттым, енді мейлің дегендей жүзін келе жатқан жөніне қайта бұрып, қолындағы шыбықпен торы атты сыйпай шықпыртып, шу-шулей тебініп қойды.

	Ай дейтін әже жоқ, қой дейтін қожа жоқ, ен далаға шығып алған соң еркінсіп, есіріп келе жатқан Бәдәу дәл мұндай қайратты сөз күтпеп еді. Қанша саппас болса-дағы, ауыр сөз сүйегінен өтіп кетті.... Өзі не десе де, не істесе де – бәрі жөн, ал өз айтқанын өзіне айтып, өз істегенін өзіне істегенді еш көтермейтін, жарылып өліп кете жаздайтын терісі тым тар жандар бұл кең дүниеде көп емес пе!... Бәдәу қан ішкендей сұп-сұр болып, түсі аса қатты бұзылып кетіп еді. Жын қаққанға ұқсап қалшылдап-дірілдеп қоя берді. Терісіне сыйғызбай қатты қысқан ашудан аузына сөз түспей, тұтығып, айғай-ұйғайға басып ала жөнелді.

	– Нне... нне дедің? Әй сен, шақша бас ит!... Не дедің? – Жазған ата-баба, әке-шеше көрінен шошына тұрғандай былапыт сөздерден қара боран дауыл ұрды. – Тоқта!... Тоқта жаның барында!

	Оның бетіне іші қыж-қыж қайнай қараған Сабыр тізгін тежеді. Не боларын күтті.

	– Түс аттан! – Бәдәу жындана алабұртып, Сабырды ат-матымен қоса тапап-басып кетердей, қара көкті омыраулатып кимелей түсіп, жон арқаны ала қамшымен тартып жіберді. Тағы да ұруға ыңғайланып, қамшысын сеспен көтере: – Түс аттан! – деп және барқырады. Түсі кісіні жанынан түйілткендей сұмдық бұзылып, қаны қаша сұрланып алған.

	Сабырдың жүрегі еріксіз сескеніңкіреп қалды. Айтқанын тыңдамай қасарысса, қамшымен аямай осып жіберері анық. Қолы темірдей неменің әлгі ұрғанының өзіне арқасы дуылдап қатты ауырып кеткен. Амалсыздың күнінен атан түсті. Белі босаған торы ат, не болғанында, не боларында шаруасы шамалы екенін бірден танытты, сол екі ортада басын жерге сап, қадала оттауға кірісті.

	Айғай-сүрен салған Бәдәу аласұрып қойнынан алтыатарын суырып алып, құрық сілтемдей жердегі от орнындай тобылғы түбін нұсқай сермеді.

	– Бар, тұр ана араға!





Мына нақұрыс не істемекші, жаным-ау?! Ойы шынымен бұзылғаны ма?! – Сабырдың көнбеске қолындағы күші қайсы, тобылғының түбіне барып тоқтады да, жүзін кейін бұрды. Қарсы қарап Бәдәудің айтарының артын күтіп тұрды.

	– Иманыңды айт! – деп ақырды ол, ата-баба көрін тағы да асты-үстіне шығара балағаттап.

	– Немене, атпақшымысың? – Сабыр неғұрлым сабырмен сөйлеуге тырысты.

	– Атамын, атаңның!... Жалғыз оқпен жайратам сен шақша бас итті!

	– Мені жолда атып кет деп емес, Сатыбайға жеткізіп саласың деп жіберген сені.

	– Жолда өзімді мерт қыла жаздады, содан соң жанымды қорғап жанталасып жүріп атып кетіппін деймін.

	– Ол өтірігіңе ешкім иланбайды... Ал егер шынымен өлтірер болсаң, қаным жоқтаусыз кетеді екен деп ойлама! Совет өкіметі менің қанымды жоқтап алады.

	Бәдәу арқыраған айғырдай жұғымсыз күлкімен сақылдай, қарқылдай күліп қоя берді.

	– Атаңның қатқан шекебайы, сені өкіметің жоқтап алады... Қанекей, сенімен арсылдасып тұрар жайым жоқ, кәлимаға тіліңді келтір шапшаң!...

	– Менің иманды боп өлгенімде не ақың бар, имансыз өлгенімде не алғаның бар, ақыры атады екенсің, ата бер.

	Арбасқан сөз созылған сайын, оның ата алмасын, әшейін қорқытып, қоқан-лоқы жасап тұрғанын түсініп еді Сабыр. Ататын адам бүйтіп салғыласпайды да, саудаласпайды да, атады да тастайды.

	– Әй, оңбаған ит, сонша сен дінсіз кәпірмісің өзің? Кәпір екеш кәпір де өлер алдында шоқынады ғой, со құрлы жоқпысың?.. Мұсылман баласы емеспісің?

	– Большевиктер иман айтпайды, шоқынбайды да.

	– Астапыралла, мынау не деген дозақы жаһаннам еді!... Жарайды, қалауың болсын, ендеше. Имансыз қатып жат осы арада, көзіңді қарға-құзғын шоқып.

	– Бәдәу алтыатарын нысана көздегендей жайлап көтеріп, туралай нұсқады да, сол көзін қысып көздей бастады.

	Атпайды дегенге көңілі қаншалық сенімді болса да, үңірейе оқталған мылтықтың аузы тым суық, Сабыр демін ішіне тарта қарай қалды.

	Бәдәу ататын ниеттен, шынында-да, аулақ-ты. Оның ойы қорқытып қор ету болатын. Сабырды жан сауға сұрап жалынып-жалбарынады, әйтпесе үрейі ұшып тап жанында тиіп тұрған орманға қарай далбалақтап тұра қашады деп күткен. Өйте қалса, құдай берер еді-ақ, қалған жолға ермек қып, мазақтап күлуге одан асқан қызық табылар ма, тегі. Есләмбек мырзаға айта барса, оның риза боп қосыла күліп, арқаға қағары сөзсіз еді. Әттең, не керек, «мына болшайбектің» қорқып-үркуді білмей, қасқая қарсы қарап арбасып алғаны мұның жігерін құм етті ғой! Ит ызасы кеп, алтыатардың тілін басып қалуға сұқ саусағы ыңғайланып, кеудесін сайтан осыншалықты-ақ қысқанымен де, әдді жетпеді. Бай-екесі Сатыбайға жеткізіп сал деген, жолда атып кет деген жоқ. Ал бай-екесінің сөзін екі етудің арты неге соғарын ол, сонау алғаш алып кел, шауып келге жүре бастаған кезінде-ақ дәмін оңбай тұрып татқаны бар. Удай дәмі әлі күнге таңдайынан кетер емес. Есіне түссе-ақ, жүрегін айнытып, іш құрылысы түп-түгел суырылып, аузына лықсып келеді!... Сондықтан, лажы жоқ, Сатыбайға аман-есен жеткізіп салуға міндетті. Ал өзінің жеңілгенін мойындау да оңай емес. Өзінше жол тауып:

	– Сендей итті арам өлтіріп, мойныма күнә арқаларым жоқ,– деп қолын төмен түсірді. Қулығын Сабыр сезбеді деп ойлады. – Астапыралла-ай, не деген дінсіз ит едің! – Басын шайқады. Алтыатарын қайтадан қойнына тықты. – Мұсылман баласы емес шығарсың өзің... Жарайды, қасықтай қаныңды қидым өзіңе. Оның есесіне Сатекем ауылына сүмелеңдеп жаяу айдап апарам. Сендей кәпір итке, мұсылман атының төгілген бір тері де харам. Қанекей, түс алға, жүр былай. – Қамшысын бүктей ұстап Торайғыр тауы бағытына нұсқай сермеді.

	Өзінен дәрежесі төмен, иә немесе, күш-қуаты кем кісіні қор тұтып, келеке-мазақ еткеннен жаны рақат табатын жандар бола береді. Олар да бір жылы қанға тұмсығы тиген қорқау да бір, – екеуі де есінен айрылып алабұртып кетеді... Бәдеу шалық шалғандай бір нақұрыс күй тауып, еліріп алып еді. Мысықтың тышқанмен ойнағанындай қорлау, мазақ ойынын үдете түсті. «Шатың ісіп келе ме, бас аяғыңды жылдамырақ!» – деп, әкіреңдей әмір етіп, атпен омыраулатып бастырмалап еріксіз шапшаң жүруге мәжбүр етеді. Әрі-беріден соң ол қылығы да тақиясына тар кеп:

	«Кәне, жүгір енді!.. Жүгір!» – деп қысталады.

	Қор болған пұшайман халіне көнбестей Сабырда не әл-дәрмен, не қауқар бар? Намыстан өлердей күйіп, іші қазандай қайнағанымен де, қыларға қайраты қайда, жігері құм болды. Жүгірмеске қояр емес, атпен басып, не болмаса қамшымен салып-салып жіберуге беті былш етер түрі жоқ.

	Өзі жілігінің майы шамалы, көтеремнің аз-ақ алдындағы кем қуат, оған қоса таңертең ала көбеде ішкен бір аяқ айраннан басқа аузына нәр салмаған қып-қызыл аш кісіге мына әуе айналып жерге түскен ыстық күнде жаяу жүгіру оңай ма, құдайдың аяусыз жазасы, ауыр азабы да!.. Самайынан сорғалаған ыстық терді жүгіріп келе жатып жеңімен сүрткен болады. Оған тер құрғаушы ма еді, көзіне құйылып, удай ашытады. Аузы тұз татып, құрғап, өкпесі күйеді. Демі оттай жанады. Тынысы тарылып, кеудесі қысты. Ішегі түйілді... Шоқ үкі тәріздене желбіреп тұрған көде түбіне сүрініп барып, етпеттей ұшты...

	Елірген есірікке біреудің тартқан азабы, қор болғаны да қызық, тегін күлкі! Арқыраған жексұрын күлкісімен қарқылдап мәз болған Бәдәу ат үстінде ыржалақтап тұрып:

	– Шақша бас ит, бұл саған аз әлі, – паруасыздықпен. – Артыңа қарамай сасық күзенше шақылдап, кісіні беттен алған не теңің деймін-ау сенің!.. Ерегіскенде, Сатекем ауылына сүмелеңдетіп жаяу айдап апарғаным сауап болатын еді. Бірақ та сен сияқты оңбаған итпен ит боп құнымды кетіріп қайтем... Тұр енді, сүйегің сынып қалғандай жатпай!.. Кел, мін атқа!..

	* * *

	Адамның үміті алдана бергені қандай қиын!.. Сатыбайға артқан үмітіде желге ұшқан Сабыр маңдайы тасқа тигендей, көңілі қатты қалып, қор болып еді! Көкірегі бос қуыстай жаны бір түрлі құлазып кетті. Бордақыға байланғандай бұрыңғысынан да семіріп, қос құшаққа толғандай ірілене түскен Сатыбайдың қара буырыл сақалы, ірі соқталанған өңсіз қара кескініне торыға қарап отырып, ойына Хасен деген ақынның бір ауыз өлеңі еріксіз орала берді...

	Ақсары керейінде алдына шығар жан табылмай, менен асқан кім бар деп масығып жүрген Сатыбай бір жолы елінің бай-жуандарының ортасында өгіздей өңкие оқшау көзге түсіп, аса сөйлеп, тасынып отырған еді. Аузынан жалыны ұшқан атақты болыстың көңіліне жағып, назарына ілігіп қалуға тырысып жанын жалдаған жағымпаздар бұл жерде де аз емес-ті. Солар тұс-тұстан жандайшаптап шашбауын көтеріп, балқашты байлығын, елден асқан бақ-дәулетін мадақтасып, сатулы да айнымалы, арзан пейіл-лебіздерін аяп қалып жатқан жоқ.

	Жиын ортасында керейдің маңдайына басқан от ауыз, орақ тілді ақыны Хасен де отыр еді. Баяғыда Сатыбаймен жауласқан екінші Хасенге іш тартып, сөзін сөйлеп жүретін, ал Сатыбай қара жүректікпен зұлымдығын асырып, Хасенді улатып өлтіріп, одан артында қалған елін қан қақсатып, тізесін қатты батырып тұрған шақта:



	Салып тұрсың Сатыбай қармағыңды,

	Бұзып шығар Хасен жоқ шарбағыңды.

	Өткен күнім кешегі-ай, еске түсіп

	Қапалықпен шайнаймын, ахау, бармағымды! –



	деп, Хасенді жоқтап, мақтап, Сатыбайды даттаған ұзақ өлең шығарған.

	Содан бері оған Сатыбай аса қатты кектеніп, ішіне қан қатып, реті келсе қырына да қойып жүретін. Онсыз да тасыған көңілін қазір мына қолпаштаған қошеметшілер одан жаман масықтырып жіберген Сатыбайдың ақынға деген іштегі айдаҺары кенет ояна қалмасын ба? Өкіректеген өктемдігіне басып:

	– Әй, Хасен, сен немене, аузын буған өгіз құсап бір ауыз жылы сөз қоспайсың мына көпке? Мені мақтағың келмейді екен, кәнекей, шын ақын болсаң, бір ауыз өлеңге сыйғызып жамандашы, – деді.

	Оның ұрт мінезі ақынға айдан аян, басына пәле тілеп алудан тайсақтай соғып:

	– Неге жамандаймын? Жамандар жайым жоқ. Сені жамандайтын, далаға тастай алмай жүрген жаным бар деймісің? – деп жорта ерегіске шақыра сөйледі.

	– Менің тілімді қайыратын бұл елде ұл туған жоқ – деп, кері кетіп тұрған Сатыбай жыны ұстай қап:

	– Жоқ, жамандайсың!.. Жамандай алсаң астыңа ат мінгізем, – деп жомартсынды да. Ондағысы, бақ десе – бағым бар, дәулет десе – елден асқан дәулетім бар, төрт құбылам түгел, қай жерімнен мін табады дегені.

	Хасеннің іш пікірі ішінде, әдейі сөз қайырып, ерегіске шақыра үш қайырды.

	Қадалған жерінен қан алған Сатыбай да үш қайырды.

	Сол арадағы отырғандардың бәрі бірдей Сатыбайға, әлбетте дос емес. Болыстың тізесі батқандар, іште қыжылы жүргендер де бар. Солар көктен тілегені жерден табылғанын, Сатыбайды түлен түрткенін, бір омақастыра жығып алудың қисыны ойда жоқта өз-өзінен келе қалғанын қапысыз болжайды да, кеу-кеулесіп кетеді. Хасенді қыздырмалап, жел бере:

	– Өй, несіне табандай тартыншақтайсың, түге!.. Жаманда деп отырғаны өзі, тілің жетсе, көрсет ақындығыңды! – десті. Кейбіреуі басқаның көзін ала беріп, елеусіз көз қысып, барыңды сал, аянба дегенді ұқтыра ым қағысып та қалып жатты.

	Сонда Хасен:

	– Апырмай, қысталап болмадың ғой, жамандасам, жамандап көрейін енді! – дейді де, Сатыбайдың бетіне қарай отырып, былай дейді емес пе:



	Сен емес ағар бұлақ суалмаған,

	Мінезің иттен жаман қуаңдаған.

	Арамға – мал, шошқаға – май бітеді,

	Тап қарныңды ұрайын жуандаған!



	«Қылыш жарасы бітеді, тіл жарасы бітпейді», ақынның мерген тілі Сатыбайды дәп жүректің басынан осылайша қадалта ұрып еді. Жаманда дегенімен де, тап бұлайша бар ет мінін бетіне шыжғырып басып, жұтқыншақтан орады деп еш ойламаған ожар болыс, әкесі өлгеннен жаман қап-қара боп, екі беті қабырып шыға келді. Ашудан түтіге ақырып, отырған орнынан атып тұрып, «өлтіремін!» деп Хасенге ұмтылды. Бірақ та Хасеннің мірдің оғындай сөзі талайының айызын қандырып, қышыған қотырын жанын кіргізе қасыған жұрт Сатыбайдың алапат ашуына да, дәулет, дәрежесіне де қараған жоқ, етектен ала түсті.

	– Е, оның жазығы не?.. Жаманда деген өзің. Жамандамаймын деп ол үш қайырды, сен үш қайырдың. Астына ат мінгізбекші болдың. Бұдан артық саған не керек?.. Сенікі теріс! – десіп Хасенді арашалап алып, Сатыбайдың өзін айыпты ғып шығарып еді!..

	Қиыннан қиыстырған ақын тілінің құдіреті-ай, шіркін! Жалғыз-ақ ауыз өлеңмен Сатыбайдың дала алпауытының масқарасын шығарғаны ел арасына қолма-қол тарап кете барды!.. Сол өлеңді қазір қайта айтар ма еді! Тағы да, тағы айтар ма еді. «Алда-жалда бірдемеден тарыға қалғандай, қысылып қиналғандай күн туар болса, есіңде жүрелік, бір бүйіріңде жаталық... Қашан келсең-дағы, қалай келсең-дағы, есігім айқара ашық деп біл. Қылша мойным, талша!» – деген сөзі қайда? Бұл сол сөзге сенген соң, малданып келеді емес пе! Сөйткен Сатыбайдың бүгінде бүйтерін қайдан болжап біліпті. Атың жүріп тұрған шағында, иесіне еркелеген арсалақтап құйрығын дамылсыз бұлғандатқан, аяғына оралып жүргізбейтін ит сияқтанып, ығыңды босатпайтын, алмағайып аттан ауа қалсаң жығылған жеріңнен көтеріп тұрғызуға көмек боп қол ұшын ұсынбайтын, көнекті сыртқа сап айналып шыға келетін шіркіндер қай күнде де бар. Асынып-тасынып тұрған көрсоқыр бай, күні ертең-ақ оқтай зауал тартатынын қайдан ойласын! Елге жасаған қиянат-зәбірі мүлдем шеңбірік атып шектен шығып, тізесі аяусыз батқанына шыдай алмаған өз руласы Балташ балуан ішіне қан қатты кек қуанып жауласатынын; сөйтіп, ағайын-арасы қатты бүлініп, тағы да екіге жарылып ірің-кезекке ұшырап, қаншама қан төгіске кіріптар қылатындарын: қайғы-қасіретке салатындарын; жанын қоятын кең дүниеде жер табылмай, қысылып алақтаған кезінде, шыбын-шіркейі шығып Совет өкіметінің қолтығына барып паналап, көмексұрайтынын қайдан білсін. Оның бәрі әлі алда-тұғын. Ал әзірге келіп тұрған ондай керден дін аман. Соның буынан көзін шел жауып, сыбайласы Әлжан сияқты бұл-дағы Совет өкіметін қайтып бас көтермейтінге, құрдымға құлап жұтылғанға құлай сеніп қойған. Сабырға енді күнім түседі деп отырған жоқ. Баяғы көлгір көңілінің де, ең жақсы, ең қымбат досына ғана арналарлықтай телегей-теңіз сөзінің де бәрін-бәрін тәрк етіп, етегін қағып шыға келді. Мұның да аты мен киімін, бүкіл ел ен-таңбасына дейін таниды екен. Тіпті ұрт мінезіне бағып, ақиланып ашу шақырды. Екі беті қабарып, кәдімгідей-ақ түсін бұзды.

	Мұндай адамнан не үміт, не қайыр?!. Әуелі Әлжаннан, одан соң Сатыбайдан, бірінен соң бірінен тауы оңбай шағылып, беті қайтқан Сабырдың ендігі жерде жалпы адам баласына деген сенімі азайған. «Сүтке күйген ауыз қаймақтан да қорқады»... Өз көңіліне Көгалдай мергендей сипатпен берік ұялаған Балуан Шолаққа деген сенімі де жұқарып, үміті жіңішкеріп қалған болатын. Бір жақсы жері, Сатыбайдың жігіті бір мың болғыр жан екен. Бәдәу сияқты найсаптық жасамай, ана-мына сұрақпен мазаламай, үн-түнсіз ерді де отырды. Сол кеңшіліктің арқасында Сабыр жол бойы тоқсан тарау ойды жүйе-жүйесімен тоғытып, тоқсан түйін жасап еді. Ақырында, Балуан Шолаққа барғанда мән-жайын бірден ашпай, әуелі аңысын аңдып алуды жөн көрді. Ана Әлжан мен Сатыбай да айтқызбай-ақ өздері таныды ғой. Балуан Шолақтың қырағылығы тап сол екеуінен кем емес шығар, өзі-ақ таныр. Қандай пейіл көрсеткен ыңғайына қарай көре жатайын деп ұйғарып еді.

	Сабырдың өздігінен өзін танытқысы келмей тартыншақтап отыруы осындай себептен еді. Баяғысындай Батыр аға демей, «мырза» деп сөйлеуі де өзін танытпаудың айласы. Соңғы сауалға да:

	– Жоқ, мырза, ондайдан аманмын... Ырзық-несібемді қайыр-садақадан теріп жеп жүрген ғой менікі, – деп жауап қайырды.

	Балуан Шолақ кісімен сөйлескенде әманда тура қарап отыратын. Сол қасиеті ме, жоқ әлде, іші бірдеме сезгендігі ме, қайсысы десе де, Сабырдан көз алмай отырып еді, сол қалпы сәл үнсіз ойланып, бөгеліп барып, мүлдем тосын бір сөз бастады.

	– Айтпақшы, осы сен, мүсәпірім, кімнің табалдырығын аттап, кімнің босағасында отырғаныңды білемісің өзің?

	Сабыр тағы да жалтара жауап қайырды.

	– Білмедім, мырза.

	Балуан кеңк етіп күлді. Күлкісінде де кекесін лебі есіп, өңінде де мол кекесін табы айдан анық танылып тұрды.

	– Білмесең... білмессің де. Айтайын, бұл Балуан Шолақтың шаңырағы. Балуан Шолақ деген біреу бар екенін білетін бе едің? Құлағың шалып па еді?

	Сабыр жоқ дей алмады.

	– Білмесең, естімесең, сол Балуан Шолақ деген адамның арыстаны мына отырған мен болам. Осы отырғаныңда тұп-тура аузы алты қарыс арыстанның алдына кеп отырсың... Әгәркім, қашып-пысып жүрген, құйрығыңда шалаң бар сойқан болсаң, осы бастан ондайыңды жасырмай ашып айт... Жасырдың екенсің, болшебектерді іздеген ала өкпе аламан шапқын солдаттар сау етіп үстіңнен түссе, менен жақсылық күтпе!.. Оңбайсың, оңдырмаймын! Оны бір деп біліп қой.

	...Танымады... Тани алмай отыр. Япырау, Балуан Шолақ керемет қырағы, бір көрген адамын өмір-ғұмыры ұмытпайды дейтіні қайда? Әлжан мен Сатыбай айтқызбай-ақ, салған жерден танығанда, бұл неғып танымайды!.. Ғажап!.. Не де болса ғажап!..

	Балуан Шолақ айтарын айтып болғандай, енді айтарлық сөзі қалмағандай кейіппен жүзін бұрып, бәйбішесі жаққа назар салды.

	Қаныкей сол сәтінде, ауада әткеншек теуіп, зырыл қаққан ұршығын сабынан ұстап алып тоқтата қойды да, еріне қарай қалды. Қол істе болса да, көз қиығын сала, сақ отырса керек, – бұл да ерін сыйлаған, ерінің қабағын баға білетін жақсы әйелдің сипаты, тегінде.

	– Бәйбіше, – деді Балуан жылы, жайлы үнмен. – Мына бір, жел аударған қаңбақтай барарын жел біліп, қонарын сай біліп жүрген мүсәпір жан екен... Өзегі де талып, еріні де кезеріп отырған хәлі бар. Жақсылап жүрек жалғат... Сусын бер!

	Ғажап адам-ау, бұл Балуан Шолақ!.. Біреудің өзегі талып, өзі талығып, шаршап, таңдайы қақ жердей тобарсып кеуіп, тілі аузына сыймай отырғанын қалай сезіп, біліп қалды?!. Мұны таныды ма, танымады ма, өзі білсін, ал мына лебізі жақсылықтың нышаны. Не де болса, тәуекелге сыйынып жай-жапсарын бірден-ақ ашып айтпаған екен де. Тап осынысы ағаттық болмаса не қылсын!.. Жарайды, болар іс болып қалды, енді қайтара алмайсың, өзек жалғап, әлденіп алып барып, сөзге біржолата кіріседі де!

	Қаныкей бәйбіше ерінің қадір-қасиетін білетін, парасат иесі әйелдің екі айтқызбас мәйекті мінезімен ләм-мим тіл қайырмай, шынашағына ілген шүйкесін баппен босатып ап, ұршығын бөстек шетіне жайлап қойды. Етегіне түскен қылшық-қыбырды, тозаң көтермес үшін қол ұшымен еппен ғана сілке қақты. Екі қолымен бірдей жер тірей демесіндеп, жайлап орнынан көтерілді. Барып кебеженің аузын ашып, қақпағын кейін қайыра көтеріп қойды. Кебеженің үстінде беті шүберекпен жабық төңкерулі тұрған ыдыс-аяқтан ақ сырлы қоңыр жиек табақша алып, ыңғайлап қойды да, кебеженің ішіне еңкейіңкірей қос уыстай бауырсақ алды. Домаланған сары бауырсақтар табақша түбіне, бұршақ жауғандай, топыр-топыр тиді.

	Сабырдың өзегі талып, жүрегі аса қатты қарайғаны тамақты көрген сәтте бар тауқыметімен күшейе, еселеп артып кетіп еді. Аузына қара су ақтарыла толып, ішінде бір ұя аш күшік жатқанға ұқсап ішек-ішегі шұрылдап, шулап алып жөнелді дейсің!.. Бетінен оты шықты. Кебеже жаққа қарамауға тырысты. Көзін аулаққа алып қашты... Айтқандайын, келгелі осы үйдің ішін дұрыстап зейін қоя қарап та шықпады-ау. Тізе бүгіп отырар отырмастан Балуанның қазбалаған көп сауалының астында қалды да, мұршасы келді ме...

	Жер жарған даңқ-дақпыртына, түзде жүргендегі, елдің есін кетірерлік сән-салтанатына, қанжығасына үстемелеп, оралып жататын олжасына қарағанда, Балуан Шолақтың үйі баяғы хан-сұлтандардың алтынмен аптап, күміспен күптеген ақ ордаларынан асып түспесе, кем соқпасқа тиіс еді. Сөйтсе, елден ерек тасып-төгіліп жатқаны шамалы екен-ау!.. Тіпті Сабырдың көңілі толмай, қоңылтақсып қалды... Балуан Шолақ дүние қуынбайды; атақ құмар, даңқ сүйгіш байжуандар мырза деген, Балуан Шолақпен дос-жар, көңілі жақын деген атын шығару үшін, ақшаны шытырлатып алдына тастаған ақшаны да, басқадай тарту-таралғы, сый-сыяпат олжаны да өз бойына жаратпайды, ауыл-аймағына, көбінесе жетім-жесір, ғаріп-ғасірлерге таратып береді дейтін еді. Сол сөз рас болғаны да. Әйтпесе қайда-а-а!.. Буулы жатса өзі біледі, ал көзге көрініп тұрған ең құрымағанда бір қалы кілем жоқ дегенге кім иланар!..

	...Ас тілеген аш құрсақ үй ішін шолған көздері кебеже жаққа еріксіз аудартты... Табақшадағы бауырсаққа қос уыстай сары ірімшік қосылды. Сап-сары. Қой сүтінен қайнатылған, майы өзінде. Жеке жесе де тоқтығы күшті.

	Жаным-ау, бәйбішенің қимылы не деген бап еді! Шапшаңырақ, пысығырақ қозғалса не етті! Жоқ, қарамау керек... Мына тұс киіздің оюлары неткен нәзік, әдемі! Бәйбішенің өз ісі ме екен? Солай шығар, бармағы майысып тұрғанын көрмейсің бе...

	Мына алаша да бояуы қанық, жақсы екен. Бояуы неше түрлі?.. Ақ, қына қызыл, сары, жасыл, қара... Қалай әйбат шабыстырылған! Бәйбішенің өзі бояп, өзі тоқыды ма екен?.. Сірә, солай шығар... Ой, ішегі бар болғыр-ай, ұялы аш бөрідей бөрігіп ұлуын. Үй иелеріне деестіліп тұр-ау. Қап, ұят-ай, қып-қызыл аш дейді-ау... Тоқты сойып, ақ майға бөктіреді деп дәметіп, тамағым ісіп келген Әлжан мен Сатыбайдың құр ауыз шығарғандарын қайдан білсін!

	Ыдыстың ыдысқа тық етіп тиген дыбысы назарды еріксіз аудартып алып еді.Қаныкей бәйбіше сырлы тегенеден ағаш қасықпен піскен қаймақ көсіп алып, түйенің көзіндей тостағанға салып жатыр. Сүттің бетіне бір елі боп туырылып тұрған сары қаймақ.

	...Дәл Балуан Шолақтың тұсында, керегенің басында үкілі домбыра ілулі тұр.

	Жүк үстінде жалғыз қатарлы сырнай...

	Ана бір жылдары Балуан Шолақ Көкшетауға барғанында бір татар саудагерінің Бану атты алма мойын қызын да, оның сырнайын да оншақты күндей қасынан қалдырмай алып жүріп, сауық-сайран салғанын айтушы еді. Сонда Балуанның көбіне-көп шырқағаны «Ғалия» мен «Ғалиябану» болған екен. Банудың әке-шешесі де, мөлдір көз сұлуды бір-бірінен қызғанып, қырылысып өліп кете жаздап жүретін жігіттер де, қызғаныш білдірген болса-шы!..

	Сабырдың көзі өз-өзінен Балуан Шолақтың қолына түсті. Оң қолының саусақтары молақ... Айтқандайын, отқа күйіп осылай боп қалған ба екен әлде үсіген бе?... Біреулер отқа күйген дейді. Біреулер үсіп түскен дейді... Әркім әртүрлі айтады. Қайсысы дұрыс? Сірә, үсіп түскені шындыққа жанасымды келер. Отқа күйген, саусақтар сіңірі тартылып, қиқы-жиқы боп бітіп, және де күйген орны тыртық болып, жалтырап тұрмас па еді? Ондайы жоқ. Саусақтары біркелкі молақ... Тегінде бар ғой, ақыр кем болған соң сол қолы кем болмай, оң қолының кем болғаны қандай тамаша!.. Әйтпегенде домбыраның пернесін қалай басар еді? Әйтеуір, оң қолмен саусақтары молақ болса да, екі ішекті тербеп шертуге келе береді. Ал сырнайдың пернелерін басу үшін тіптіеш мүлтігі жоқ.

	Өз ойының түйіні Сабырдың көңіліне кенет қуаныш құйып жіберіп еді. Ішінің ұлығаны да сәл-пәл басылғанға ұқсады.

	Сұйық заттың шылдырлап шайқалған дыбысы құлаққа шалынады. Сырылдап құйылды. Осыншалықты-ақ қарамауға тырысып бағып еді, аш қарын түскір жеңіп кетті... Қаныкей бәйбіше сырлы тегене аяққа қымыз құйған екен. Бұрқ еткен қымыз иісі сондай жерден келіп танауды жарып өткендей әсер берді... Бәйбіше аяқ сыртын алақанымен жұмсақ сипай сүртіп өтті. Саусақтарындағы жүзіктердің бауыры аяққа сырт-сырт тиді. Қос қолдай ұстап, селт етпей отырған еріне апарып ұсынды... Содан кейін Сабыр отырған жерге тақау алаша үстіне ескілеу шүберек дастарқанды төрт бүктей әдемілеп жазып төседі. Оған әуелі бауырсақ, ірімшік үйеме төбе қып салынған табақша мен қаймақ салынған тостақты, одан соң қоңырлау орташа аяқпен толар-толмас қымыз әкеп қойды. Сабырға қарап:

	– Жақындаңыз, – деді сыпайы сызылғандау үнмен.

	Мұндайда ерегісіп кететін әдеті ғой қашан да. Нақ бір аштық азабын арттыра түсейін деп, дәл сәтті аңдып тосып тұрғанан бетер, есіктен екі бүктеле иіліп атан түйедей боп Исажар кіре беріп еді. Босағада отырған жаман киімді қайыршыны көрді де, сәл кідірістен сәлем берді. Қайыршысынбады.

	Сабырдың Исажарды алғаш көруі... Кескіні, түр-тұлғасы көз сүзгендей бір алып нән. Абажадай бойына лайық кескіні де кесек, мұрты да сынық сүйем бар. Екі иықтың арасы көш құлаш жатыр. Жауырын деген жап-жалпақ бірдеме. Қолы күректей, саусақтары балғаның сабындай! Күшті қандай алапат екен!.. Тегі, жуас, момын болар.

	О, қырсық, тағы біреулер топырлап келіп қалды!..

	Құдайберген екен. Баймырзадан тараған үш шаңырақтың жеткіншектері төрт көзі түгел. Төлеубайдың үш ұлы, бастығы Аманжол, одан Есенжол мен Сапар, Тәуекелдің жан дегенде жалғызы Сақым... Бұлар да төрге ұмтылмай есік көзінде топтанып тұра қалысты. Дауыс көтеріп дабырласпай, бәсең-бәсең үн шығара Сабырға сәлем берісті. Өзге дәулетті, атақты әулеттердің балаларындай, босағада отырған қайыршыны кем тұтып қорсынған, мұрын шүйіріп кіржіңдеген қылықтан бәрі де аман, қабақтары ашық.

	Сабырдың жүрегіне бұл да тым жылы тиді, – барлығы батырдың тағылым-тәрбиесінен ғой!.. Мына Құдайбергеннің серейіп өсіп кеткенін қарай гөр. Айналасы жылға да жетпейді. Сол екі ортада дап-дардай жас өспірім бозбала бола қалған. Мұның да ірі, сүйекті болатын сыңайы тайға таңба басқандай танылып тұр екен!.. Ағасындай емес, тентектік шықса, осыдан шығатын түрі бар...

	Қымызын бір дем жұтып барып тоқтап, мұртын молақ қолдың бас бармағы сыртымен сылай сипап-сипап өткен Балуан Шолақ екі баласының да, өзгелерінің де тізе бүгулеріне мұрша бермей:

	– Әй балалар, -деді, күңгірлеңкірей шыққан салмақты үнмен. – Сендер отырмаңдар. Ана ешкілеріңнің сүбелігі ең тәуір дегенін қазір даладан әкеліңдер де сойыңдаршы... Мынау бір, жүдеп-жадап келе жатқан мүсәпір жан екен, сорпа-су ішіп, бүйірі шығып кетсін.

	Екі баласы сөзге келмей елпілдеп:

	– Жарайды, тәте!-деп жарыса жауап қатты да, қалай келсе, солай, бірінің соңынан бірі шұбап үйден сыртқа қайта шықты. – Әкелерін «тәте» дейді екен-ау...

	Неліктен өйткенін бір өзі білсін, Балуан Шолақтың реңі тосыннан тосын нілдей бұзылып сала беріп еді. Түнеріп, түйіліп алды. Күннің көзі алтын кірпіктерін қағып құбылтып ойнап, аспан жүзі шоласыз жарқырап жайнап тұрған ауа райының аяқ астынан бұзылып шыға келетіні болатын еді ғой, нақ сол сияқты. Қабағы қарс жабылып, екі қастың арасына білеуленіп, бармақ басына жуық бір түйнек бұлтия қалды. Аласы сәл қызарыңқы тостағандай көздері кісінің ту сыртынан тесіп өткендей, тұла бойды мұздатады. Кемеңгерге біткен келісті кең жүзінен кісіні еріксіз жақын тартқызып, жақсы көргізетін рәуішті нұры ғайып боп, сұп-суық ызғар жиған.

	...О, ғаламат мұнысы несі?!.

	Сабыр асқа тойып алып барып мән-жайын ашып айтуды ойлаған еді. Алдына төре тамағын қойғызып, далада ешкі сойғызып жатқаны, Балуан Шолақтың өзін танығандығынан деп сенген. Ал қазір мына түрін көргенінде тіл ұшына үйірілген сөзі көмейіне кептеліп, тынысын буып тұрып қалғандай күйге түсіп кетті.

	Балуан Шолақ болса, сол түйіліп түнерген қалпынан қайтып түс жылытқан жоқ. Қабағы қайтсе де келіспейді. Ұнатпағандай, әлдебір бөтен пиғылға ауғандай сыңаймен ара-тұра қарап-қарап қояды. Қайтып жақ ашып, тіл қатпады да.

	Әлгі әзірде ғана жарқырап, көңілділік самалы есіп жайнап тұрған үй іші, осыдан былай суық ызғарға толып, бұршақ бұлтындай бір сұсты қара көлеңке бауырлап басып алғанға ұқсап кетіп еді!.. Үй жандары Балуанның мұндай оқыс мінезіне дағдыланып, төселіп алғанға ұқсайды. Бірінде де артық-ауыс қимыл, дауыс көтере сөйлеу жоқ. Аяқты ұшынан басып, қорыққан адамдарша жымып жүр. Бала екеш бала, Ақжүністің өзі де шошаң етіп ойнап жүгірмей, балаға тән көл-дария көңілмен сықылықтап күлмей, айғайламай, моп-момақан күй тапқан. Атасының алдына отырмақты былай қойып, мазалап маңына да жоламайды.

	Не болды бұл?!. Не гәп?! Мына жағдайды неге жорырын, қай өзгеріске баларын біле алмай Сабырдың ақылы дал болды... Мұндайда көңілге әр не үйір бола кететін әдеті, көкірегіне сыздықтап шүбә сығалады... Әлде... әлде?!. Қашқын большевик туралы неге айтты? Ауылға күн сайын солдаттар келеді деді. Маған ескерткені, кет дегенге жасаған емеуріні ме екен? Кенет ауылға солдаттар сау ете қап, үстімнен түскендей жағдай туса, кесірің жұғады деп қорыққаны ма?.. Ал алдыма өзі ішпестей ас қойғызып, әдейі арнап бір ешкісін сойғызып жатқанын қалай жоруға болар? Солдаттар келіп қалуынан қорықса, тамаққа тойғызғанымен де, мал сойғызбас еді ғой.

	Әлде заманына қарай амалы деп, мына жау өкімет келген соң Әлжан мен Сатыбайлар сияқты мұның да бейілі өзгеріп, тіпті оған қызмет көрсетіп жүрген болмағай? Мені жауға ұстап беруге ойы бұзылып, көңіліне қара шауып отырмаса не қылсын?!.

	Басына бірі келіп, бірі кеткен сан-сапалақ ой ақыл-санасын шырмауықша шырмап, әбден көңілін кілкітіп бітіп еді... Бірдемеге ұшырап қалмай тұрған аман-сауымда осы үйден жылыстап тайғаным жөн болар. Айтты айтпады, жаулар тап төбемнен түсіп жүрсе, жан сауғалауым қиын болар. Одан да, ерте күнді кеш қылмай, табанымды жалтыратайын...

	Осы ойға табан тіреген Сабыр тәуекелге бел байлап дорбасы мен таяғын қолына алды. Орнынан іштей сақтана созылыңқырай тұрды. Қисайып үнсіз жатқан Балуанның өзі жаққа жаман қабақ астымен тұнжырай қарағанын көрді. Жүрегі кеудесін тепкілеп кетті.

	Балуан Шолақ жай ғана қарап қоймады, арқа тітірететін ызғарлы үнмен:

	– Қайда барасың? – деп зірк етіп қалды.

	Сабыр шабуға оқталған жолбарыс көргендей жүрегі атқақтап, арқа-басын мұз құрсағандай күймен жасқаншақтап:

	– Жүрейін енді... – деген бас-аяғы екі-ақ сөзді он тұтығып зорға айтты.

	– Ешқайда да бармайсың!.. Отыр тапжылмай!

	Сабыр бетінің тамшы қаны да жоғалып, ескі жұртта қалған қу шүберектен бетер боп-боз болып, өң-түстен айырылып үлгеріп еді. Енді сөйлеуге жағы қарысып, тілі байланып, сілейіп тұрды да қалды.

	– Отыр дедім ғой мен саған!

	«Құрыды деген осы енді!.. Осы... Осы!..» Сабырдың миы біреу құлақ-шекеден сарт еткізіп салып жібергеннен жаман, шыңылдап кетті. Буын-буыннан әл жоғалып, тілерсегі дір-дір етті. Құлап түсердей теңселе, оң қолымен керегені қармалай ұстап, сол жерге отыра кетіп еді!..

	Мына алапат адамның жаман ойға ауып, көңіліне қара шауып отырғаны, енді айқын ашылды. Не істемекші?!. Солдаттар келетін болғаны ғой, сірә. Оған дейін мені жібермей ұстап отырмақшы... Ал айтқан солдаттары келмесе ше? Онда өзі Қайрақтыға апарып тапсырмақ па, жоқ, ертеңге дейін тоса ма?.. Қайсысы болса да, осы екеуінің бірі... Ал сонда менің не амал-айла жасауым керек?.. Қамбаға түскен қоянның қашан аңшы кеп құлағымнан басып ұстап алады деп көзі бақырайып отыра беретін дәрменсіз халіне ұқсап, осылай отыра берем бе!?. Жоқ, адам баласы қоян емес. Тіпті қоян екеш қоянның да бәрі бірдей дәрменсіздікке тізгін алдырып, ажалға оп-оңай мойын ұсына бермейді емес пе! Жанталаса тыпырлап қамбаны қазып, ағаш бойы күртік қарды тесіп өтіп, жоғары шығып кетуге әрекет жасайды! Рас, есіл еңбегі әманда еш кетеді.Қалың күртікті тесіп өту қияметтің қияметі, үлгере алмайды. Сығар аңшы таң ертең ала көбеден келеді де, күрекпен кеуекті қуалай қазып жетіп, бәрібір құтқармайды, ұстап алады. Өйтеді екен деп қоян көзі бақырайып қарап отырмайды, әлгіндей әрекет істейді тіршілігі үшін. Адам баласы сол, құдай тағала пендесінің несібесіне жаратқан ессіз мақұлық құрлы бар шығар. Адам баласы қашан көзі жұмылғанша, шықпаған жаннан үмітті! Бұл өмірдің бар жақсылығынан үмітті! Басқа түскенге қол көтеріп көне қалмайды қашан да!.. Соңыма ақ патшаның жалдап сатқындары тіміскілеп түсіп, құтқармас болған кезде сонау татар елінен қашып кеп қазақ бауырлардан пана болған бір түп бұтадай, пана болған! Қамқор болған! Жаулардың оғы да мені ала алмаған!.. Ауру мен аштық қапталдасып екі тажал іспетті екі жақтан қысып алып соққанда да, құдайға шүкір, аман қалғанмын!.. Бұл жерде де сен жеңдің, жеңілдім мен деп қол көтеріп көне қалмаймын!

	Жарайды, жақсы, бәрі дұрыс, ал сонда не амал қылам? Қайтсем құтылам мына пәледен?.. Жол біреу-ақ! Қашып құтылу ғана! Қайткен күнде де айламды асырып қашып құтылуға тиіспін!

	Ешкінің іші майға біткен нән семізі сойылған екен. Екі басы шығыршықты кішірек ағаш астау толы аппақ қардай етті Исажар даладан көтеріп кіргізіп, төрге таман жайылған қалың кенеп дастарханға дұрыстап орнықтырып қойды да, күміс сапты, жез мойын өткір кездігімен жұқалап жапырақтай жосылта турады. Жалпы ешкі еті жұмсақ, дәмді келеді ғой жарықтық. Аузына нәр алмай жатқан ауыр сырқаттарға қазақтардың жеңіл болады деп ешкі соятыны әлбетте, сондықтан. Ал мынау бір ерекше дәмді, ерекше жұмсақ ет болар ма! Таңдайға бірер бас та, таусап жұта бер. Бірақ та Сабырдың өңешінен сіңірдей түйіліп әрең-мәрең өтеді. Дәм-татуы да жөнді сезілер емес. Ұзақ аурудан жаңа тұрған жандай, мүлдем сүлесоқ сылбырлықпен тіпті алдында астау толы майлы ет тұрғанын да ұмытып кеткендей күйге түседі.

	– Сен неге алмай отырсың сызылып? – Балуан Шолақ қаһарлы түспен түйіле қарады.

	Сабыр селк ете түсті. Арқасы шымырлап кетті. Апалақтап жалма-жан астауға қол созды.

	– Алып отырмын... – деп қорыққаннан күбіжің етті. Осыдан кейін ол ас ішпей зәр ішіп, қорыққанынан ғана ер қара болып отырды.

	Ет желініп, сорпа ішіліп, Құдайберген кішкентай жез легенмен жез құман әкеліп су құйып, қол жуылғанша, сыртта күннің көзі де байланып еді. Арқаның күндізгідей жарқыраған аппақ, жібек самалды кеші ымыртқа ауысатындай нышанын сездіре бастады. Түндігі жартылай ашық шаңырақтан түскен сәуле ендігі жерде алты қанат үйдің ішін жарық қылуға жетімсіздік етті. Үй іші ала көлеңке тарта бастағандай. Қаныкей бәйбіше адалбақанда салбырап ілулі тұрған аспалы шамды жақты. Шам жарығы түбіне деген емес пе, төр алды жап-жарық боп жарқырап кеткенімен, босаға жаққа еркін жете қойған жоқ.

	Балуан Шолақ артымен сырғи шегініп, өз орнына отырды. Құдайбергенге кереге басында ілулі тұрған қара шұға желеткесінің қалтасынан ақ шүберекке ораулы тіс шұқуыштарын алғызды. Аршадан жонылған дайын екен, ішінен біреуін таңдап алды да, қаперінде ештеме жоқ жайбарақат адамның самарқау қимылымен тісін шұқуға кірісті. Тіпті осының өзінде де елден ерек дарағайлығы көзге ұрынғандай көрініп еді! Өзге жұрт мұндайда тісін ақсита жалаңаштап көрсетіп, аузы-басына маза-тыныштық танытпай қайта-қайта сылпылдатып, тісінің арасынан ысылдатып ауа тартып, тіфа-тіфалап түкіргіштеп бітер еді-ақ. Ал Балуанның бар қимыл-әрекеті өз бойына, болмыс-бітіміне лайық бапты, салмақты. Еріндері мазасыз бұлтыңдаудан-жырпылдаудан әмсе аман. Кең қоныс, күркіреген күндей зор үнді заңғар батыр-әншіге әу баста шақтап молдау пішілген қалыңдау еріндері ажырап ашылмай, шұқуыштың ұшы тіс түбінен алып шыққан етті тіл ұшымен үйіре жинап, деміл-деміл саусақ басымен сыпайы ғана іліп алады-дағы, төрт бүктеп тізесіне салған таза кенеп орамал шетіне қояды... Қайтсе де, ғажап адам-ау бұл!.. Бәрі өзгеше, бәрі өзгеше. Ал бірақ қабағы сол қаһар жиған қалпынан әлі ашылмай-ақ қойды-ау... Түсі жылыған жоқ. Көңіліне қара шауып отырғаны анық. Неге өйтті?! Осы арасы ғана санаға сыймайды!..

	Қаныкей бәйбіше, шіркін, әйел затының асылы екен!

	Айтқызу күтпестен, төсек салу қамына кірісті. Төр алдын жинастырды.

	Құдайберген отауға жатпақшы боп кетіп қалды. Ағасы екеуі сыртта недәуір жүрді. Дабырлап дауыс көтерулері жоқ, бәсең-бәсең сөйлеседі. Сабыр ол екеуінің кейі естіліп, көбі естілмей кететін сөздеріне, аяқ басқан дыбыстарына қадала құлақ тігіп отырды. Ішінен үйге тез кірулерін тілейді. Бірақ та мұндайда қасақана ерегіскендей ағалы-інілі екеуі әжік-күжік бірдемелдерді айтып, үйге кірмей жүріп алды. Орман жаққа барып қайтты. Мал шарбақ маңында біраз айналшықтады. Әйтеуір, төзім таусылуға айналғандай шақта отау үйдің есігі ашылып, сәлден соң қайта жабылды-ау... Уһ, кірді ме үйге, кірмеді ме!..

	Сабырдың жүрегі тыншыздана соқты.

	Қаныкей бәйбіше жүк аяққа керегенің басымен бірдей жинаулы төсекті шетінен бұзып, көрпе-жастықтарды алып қоя бастады.

	Иә сәт!.. Шын құтылса, соның туған сәті, тек осы, осы-ақ!.. Мұны қапы жіберсе, қайтып екі айналуы неғайбылдың ісі. Жатар алдында бой жазып желпініп келу үшін далаға шыққанның күдік аларлығы болмасқа тиіс. Тек, тек, қырсығына бастағанда, біреу-міреу ілесе шықпасын де!..

	Шам жарығы бұл араға еркін жете қоймайтыны қандай оң болды! Әйтпегенде, ойымдағыны ұстап берер ме, қайтер еді.Іштегі аласапыран қобалжушылық дүмпуі сыртқа теуіп тұрғаны шексіз!..

	Сабыр өзін-өзі берік ұстауға, тырс етіп титтей де сыр алдырмауға бар күшін салып баққанымен де, шамасы жетер еместей. Тұтқыннан қашатын кісінің сәтінде сан күйге түсетін мазасыз халіндей жанын жеген азапты ауыр күй кешті. Буын-буыны діріл қағып, иелік бермей барады. Отырған жерінен зордың күшімен, онда да керегеден демей ұстап көтерілді. Балуан жаққа қарамауға тырысты. Қараса-ақ өңіндегі құбылыстан танып қап, сезік алатындай көрді. Елеусіз түр көрсетуге тырыса, есікке қарата қадам басты. Арт жақтан «қайда барасың!» – деген қаһарлы үн саңқ етіп қала ма деген қауіппен іші қатты қылпылдап, зәре-құты ұшып еді, әйтеуір, тырс еткен дыбыс шықпады. Сөйткенмен-дағы, қалың қабақ астынан тұнжырай қараған қыран көздер ту сыртынан қос қанжар болып қадалып тұрғандай, сұмдық бір жағымсыз сезім тұла бойын тітіркендіріп, төбе шашын үрпиткендей әсерден құтыла алмады. Есікке дейінгі әшейінде үш-төрт қадамнан аспайтын жер, қазір шетсіз-шексіз қияметтің қыл көпірінен кем соқпады. Бар болмысы өз-өзінен кішірейіп бүрісіп, ғаламат бір аяу білмес темір шеңгел сығымдап-сығымдап бір тарының қауызына сыйғызғандай. Аяқ ұйып қалғанға болатындай, табаны жерге тиген-тимегенін шала-шарпы, алдыр-бұлдыр сезген халмен кібіртіктей басып, өлдім-талдым дегенде табалдырықтан аттап өтті-ау бір кезде... У-уу-һһ!

	Одан әрі жүруге шамасы жетпей қалды. Құтылдым ба, құтылмадым ба деген сезім оның бойындағы бар күш-қуатын сарқып алып кетіп еді. Өзіне-өзі келіп, дірілдеген буындарын бекітіп алмайынша, таяқ тастам жер ұзай алмасы сөзсіз. Есіктен шыққан бойы төрт-бес қадам барды да, болдырған аттай сүлдері құрып кілт тоқтады. Сол сәтте дәл маңдай тұстан жапа-жалғыз жарық жұлдыз жарқ етіп көзіне түсе кетті!.. Көгалдай мергеннің көкшақпағы!.. Көгалдайдың көкшақпағы!.. Ту-ту қиырда, ой жеткісіз ғарыш қойнауында көгілжім түспен қыпылықтап құбылып ойнап тұр. Елінің қамымен ер жастанып, тоқым төсеніп, жолдассыз, серіксіз жалғыз өзі жүрген Көгалдай мерген өзінің одан-бұдан амандығын, сау-саламаттығын хабарлау үшін түнге қарай тұтатқан көкшақпағының жасыл жалыны тәрізді.

	Сабырдың жүрегі бір түрлі сыздап қоя берді. Тағдырдың кездестірмейтін жерден кездестірген қысастығына нала боп, мұң қысқандай қапаланып кетті...

	«Қайран Көгалдай мерген, көрсең-ау менің жайымды. Сезсең-ау, менің күйімді! Зорлық-зомбылық зұлматына қарсы қару көтеріп, тісті мен тырнақтыдан жәбір-жапа шеккен жұрттың басына жақсылық орнату мұратымен күреске шыққан ерлер сапына қосылған бір пенденің басына қиын-қыстау күн туып, үй-күйінен безінген, қанды көйлек жолдастарынан көз жазып қалып, осынау кең дүниеден сая таппай сергелдеңмен күн кешкен қысылысты-қиналысты халін білсең-ау сен! Көңіл сарайымнан нақ өзіңдей сипатпен орын алып, атын атауға аузым бармай, Батыр аға деп, қадірлеп қастерлеп атаған адамымның жаудан жаман қысастығы мынау!.. Елінің бақ-талайына туған асыл ерден санайтын едім. Жүрегім ауызбен айтып жеткізгізсіз нұрлы шуақ төгетін еді. Өлшеусіз үлкен үміт жетегінде, қалтқысыз сенгендікпен келіп едім. Сенбесем келер ме едім! Бүйтіп өзгеріп алғанын қайдан біліппін! Кім ойлаған?!»

	Тамыздың жылдай ұзақ күнінің ақ саңдағы бұл кезде бәсең тартуға айналған еді. Ал қызыл алауы әлі де түгел тарқап үлгермеген батыс аспаны иығында төрт жаңасынан туған ай орағы тұр иіліп. Жіп-жіңішке қылдырықтай. Бояуы әнтек қойылыңқырап, ал қара көк тарта бастаған тап-таза аспан аясында сары алтындай түспен айрықша жарқырап көрінеді. Қас зергер соққан сұлудың алтын сырғасы дерсің!.. Жұлдыздар жаппай жамырауға әлі сәл-сәл ертеректеу. Алагеуім кеш көлеңкесі жер бетіне енді-енді ғана жинастыра бастаған.

	Мал шарбақ айналасында қызылы мен құрбақаны аралас үш-төрт мама сиыр пыс-пыс күйіс қайырып, теңкиіп-теңкиіп жатыр. Торпақ-танасын қосқанда бас-аяғы онға жетер жетпес, ал бірақ одан онша артық кетпес, шарбақ көлеміне қарағанда, қой-ешкі басы да әрі салса отыз-қырықпен қайырылса керек. Келімді-кетімді кісіден төрі құр болмайтын үйге ол деген не, жұқ болар ма, тәйірі. Мүйізі қайқиған, сақалы сапсиған үлкен ақ ешкі бүгін қазанға түсті...

	Бұл босағаға біткен қыл құйрық қарасыны да он шақтының айналасында дөңгеленетін сияқты. Күндіз ағаштың көлеңкесінде бүгелектеп тыпыршып, шолақ құйрығын шолтаңдатып тұрған кілең қара жал торы құлындар үшеу ме әлде төртеу ме еді?.. Қазір орманды жиектей екі ат қана оттап жүр. Өзге жылқыны манағы әзірде Құдайберген апарып жылқыға қосып келген. Мына қалған екеуі, тегі, Балуан Шолақ өз тақымына басқан аттары болуға тиіс... «Балуан Шолақ өзі мінетін аттарына тіл үйретіп қояды, не айтса, соны істетеді; жол жүргенінде белі бос аты баяғы Ақан серінің аттары секілді, арба-шананың соңынан қалмай еріп отырады; өз бетімен ешқайда қаңғып кетіп қалмайды. Жайылуға жіберген жерінен табылады, бөтен-бастақ адамдарды маңайлатпайды да, оларға атпаса ұстатпайды да» деген сөздерді жалпақ ел аңыздай ғып айтатын еді. Соның ақиқат растығына былтыр Көкшетауда Сабырдың көзі анық жеткен-ді... Балуан Шолақты пар ат жегілген солқылдақ арбаға салып ала жөнелгенде, ерттеулі аты бір қадам кейін қалмастан еріп отыратын. Мына екі аттың да аяғында не тұсау, не кісен жоқ. Бос жүр. Соңдарынан қалмай ызыңдап қамалаған, сауырына жонына жабылған ұзын сирақ сары масаларды құйрықпен оңды-солды осқылай шып-шып соға, пысқырынып қойып, буыны қатқан май көдені өткір тіспен пышақтай орып, күрт-күрт шайнағандары ап-анық естіледі.

	Осының бәрін тез-тез байқастап өткен соң Сабыр енді уақыт оздырмауды ойлады. Біреу-міреуінің сыртқа шығып қалуы ықтимал... Тезірек таю керек. Бірақ асықпау жөн. Асығу жарамайды. Күдік туғызуы мүмкін.

	Орманға тезірек жеткенше асық боп көңілі алып-ұшып, жүр-жүрлеп алға сүйреп, еркін алып, әкетіп барады. Өзіне салса жүгіріп-ақ кетер еді. Сөйтсе де бөтен ойдан таза кісідей көрінуге тырысып, өзін-өзі күшпен тежеп, жайымен қозғалады. Жайлап басып үйдің желке жағына шықты. Орманға қарай бет алды. Қарсы алдынан қалбалақтай ұшып жарқанат келді. Төбеден төніп-төніп өтті. Мал шарбақ жаққа кетті де, ұзақ алагеуім кеш көлеңкесінде сүңгіп көзден таса болды. Сөйткенше басқа жақтан орағытып, қолақпандай кісіні іліп ала жөнелгісі келгендей, құлдилай төніп-төніп қойды да, тағы кетті... Ойында не бар, бұл құлағы қалқиған сұмпайы мақұлықтың, біреудің кісі өлтіріп қылмысты болғаннан жаман шыбын жаны мұрнының ұшына келіп, қашып құтылудан өзге амал таппай жылыстап бара жатқаны қаперіне де кірмейді-ау!..

	Сабыр орманның селдірлеу шет жағындағы аласа шыршаларды тасалай тоқтады. Содан кейін бұрылып үй жаққа қарады. Түндігі түрулі шаңырақтан өлеусіреп әлсіз шам сәулесі ағараңдайды. Исажар отауындағы әжік-күжік әңгіме әлі басылған жоқ. Бір жақсысы, далаға шыққан, жүрген-тұрған жан көрінбейді... Сәтін бере көр!.. Жүрегінің дүрсілі арта түскен Сабыр енді орманның қалыңға ұласатын тұсына көз тікті. Ашық беттегідей емес, әжептәуір түнеріңкі тартып қалған екен. Сол тұсқа бір жетіп алса, ар жағында құдай жөн берер еді-ақ! Қалың орманға сіңіп кете барады. Ізінше кім қуа шығып іздер дейсің. Іздегенмен де қайдан табады. Қолға бір жуан таяқ сындырып алып, түн жамылып тоқтамай тарта берсе, таң атқанша жер түбіне жетпейме. Қасқыр қамайды деп қорықатын қыс іші болса бір сәрі. Тек, тәңірім адам қасқырының бетін әрі салсын де!..

	Ол бүкіл төңіректі шапшаң көз жүгірте тағы да бір шолып өтті. Екі аттан басқа қараңдаған көлеңке де жоқ... Демін ішіне тарта тұрып тың тыңдады. Ең анық, қаяусыз естілген, атқақтап кеудесіне сыймаған өз жүрегінің дүбір-дүрсілі. Одан соң еш қайғы-мұңы жоқ шілделік шырылдайды тынбай. Екі ат дүрс-дүрс басып, пысқырынады. Шарбақтағы қой-ешкі, қозы-лақ ұйқысырап мекіренеді. Басқадай сыбыс-сыбдыр сезілмейді. Айнала төңірек қоңыр жай кеш рақатына бөгіп, тып-тыныш маужырап қалғып қалғандай.

	Сабыр үй жаққа еркінен тыс тағы бір рет қарап алды да, көңілі орнығып, жылыстай жөнелді. Шөптің сыбдырын, аяқ астында жатқан қу бұтақтардың кешкі тымық ауада мылтық атқандай шарт ете қалатын сатыр-сытырын шығармауға тырысып, аяғын мысықша еппен абайлай басты. Жүрегі алып-ұша, орманның қалыңға айналатын тұсына таяп кеп қалды. Енді қол созым-ақ, содан кейін құтылады. Жалтақтамай батыл басуға әбден болады.

	Кенет тура қарсы алдынан айбарлы дауыс оқыс саңқ етіп еді.

	– Тоқта!.. Қайда барасың!..

	Сабыр жалп етіп ұшып түсе жаздады. Абайсызда тап жанынан нажағай шатыр ете қалса да немесе тап құлағының түбінен мылтық гүрс етсе де тап мынадай шошындырмасы анық! Жүрек қабы қақ айырылып кетпей неғып аман-сау қалды екен?!. Бүкіл денесі сұп-суық, мұздай боп, сұмдық жаман түршігіп кетті. Қалт тоқтап, ес-тұсынан айырыла, қалшиып қаққан қазықтай қатты да қалды!..

	Аспанмен тілдескен зәулім қарағайдың тасасынан шапанын иығына желбегей жамылған Балуан Шолақ шыға келді.

	– Қашып бара жатырсың ғой, а?!

	Күркірей сөйлеген күйі келген бетте әйт-үйтке қарамай Сабырды, ық деуге мұрша берместен, сыңар қолымен құшақтай көтеріп, қолтығына қысып ала-ақ жөнелді.

	– Бұзық, қашқын мұндар!.. Қарашы, мұның ұры мысықша жымып қана қашып бара жатқанын! – Денесі таразы болғанымен де әжептәуір кісіні қаңбақ құрлы көрместен, бүркіт ілген қояндай салақтата көтерген бойда әп-сәтте үйге де кеп жетті. Әкелерінің кешкі орманды жаңғыртқан дауысына елеңдеп, есік алдына шығып, не боп қалғанын байыптай алмай, айран-асыр түрмен состия-состия қарап, үнсіз тұрған екі баласына шамырқанысты үнмен шапшаң әмір етті.

	– Арқан әкеліңдер!.. Мына кәззап немені байлап тастайын!..

	Сабыр осы сәтте жұтқалы ыңғайланған айдаһарды көргенде есінен айырылып қыбыр етіп қозғала да, дауыс шығарып бақыра да алмай, кеудесіне жаны жоққа ұқсатып қалатын қоян тәрізді күйде еді. Бойындағы күш қуатын да, тіл-аузын да бір кереметі мол тылсым күш байлап, буып тастағандай, тыпырлап қарсылық көрсетуге де, ләм деп үн қатуға да шамасы жетпей, пұшайман халге түскен. Құдайбергеннің отау үйге кіруінен де шығуы шапшаң жеткізген, түбіті аралас ешкі жүнінен жұмсақ естілген жіңішке қоңыр арқанмен, Балуан Шолақ өзін арыстанның аузына түскен көпей тоқтыша қақпақыл ойнатып керегеге таңып тастағанында да ләм-мим үн қата, «тұяқ серпе» алмады.

	– Ел бүлдіргіш бұзық сол! – деді бойын жазып тік тұрған Балуан Шолақ көмейінен күңгірлей сөйлеп. – Қарашы-ай, мұны, а! Ақырын ғана жылыстап қашып барады. Сонда қайда құтыламын деді екен!.. Отыр енді осылай. Құдайдың таңы атсын, Қайрақтыға өз қолыммен апарып тастайын сені!..

	Үй жандарынан тырс етіп «бұл қалай?» деп мәніс сұраған ешқайсысы жоқ. Мүсіркеп, пейілі түсіп тамаққа тойғызып, одан соң қадірлі біреудей екі жылғы ту ешкіні сойғызған қайыршының аяқ астынан не жазып қала қойғанын ұғынып жете алмай, бәрі де аң-таң, айран-асыр. Оларға жағдаятты айтып түсіндірейінші-ау дегендей ниет Балуан Шолақта да сезілмейді. Алшаңдай басып барып тап төр алдына нығыздала отырды. Қыбыр етпей бір сәт үнсіз түнеріп қалды. Бейшара, қор болған күймен біржолата жасып, үгіліп қалған Сабырға, ашудан қан толғандай отты көзбен оқтай қадала қарап, құтын одан да жаман қашыра түсіп отырды-отырды да, әлден соң бір кезде күндей күркіреп: жерлей-жерлей сөйлеп кетті.

	– Қайыршының қомытын иығыңа іліп алып, бет-аузыңды басып кеткен түгіңе кір қондырғаныңа, өзіңше қулық ойлап, танытпадым дейсің... Уай, мына маған, Балуан Шолаққа танытпай кете барғандай өнер саған қайдан бітті екен, а!.. Көген түбінен аспайтын сасық қулық сенің неңді алған, ай, а?!. Атпен әкеп ауылға жеткізбестен ай далаға түсіріп жаяу тастап кеткенінен-ақ сенің тегін таз емес екеніңді болжағам мен... Бір аяғың табалдырықтың арғы жағында, бір аяғың бергі жағына өткенінде-ақ танығам сенің кім екеніңді. Мені өзінше танымады деп ойлап, қыпшақпын деп тантырайсың кеп... Ай, сен кәдімгі Сабырсың... Сабыр-ноғайдың бұзығысың. Қанекей, жоқ деші осыған!

	Сабыр сең соққан балықтай мең-зең күйде, есінен адасқандай халде... Өңі ме түсі ме? Есі бүтін бе, жоқ ауысып кетті ме?..

	Жоқ түсі емес, өңі. Ал егер де осының бәрі түсінде болса, қандай қуанар еді!

	Енді қуану қайда?..

	Апырау, бұл қалай болғаны өзі?! Далаға шыққалы орнынан тұрар алдында әдейі Балуан Шолақ жаққа барлай қарап алмады ма! Қаннен-қаперсіз түрмен, мызғымас жартасқа ұқсап тұнжыр қалыппен тісін шұқып отырмады ма. Керек десе, бұған көңіл аударып, көз қиығымен де қарамағаны қайда?!

	Орман шетіне ілінісімен бірден тура тартпай, шыршаның түбінде отырып та, одан соң түрегеп тұрып та айнала төңіректі көзбен үңіле тінтіп шолып шықты. Қараң еткен көлеңке елесі де шалынбады емес пе. Демін ішке тартып тұрып тың тыңдағанда, селт еткен сыбыс, аяқ тиген шөп сыбдыры сезілмеп еді ғой. Сонда бұл Балуан Шолақ қарасынан көзден көлегейлеп көрсетпейтін, тықыр-сыбырын сездірмейтін кереметі болғаны ма?! Жер бетіне жанаспай дыбыссыз ұшатын жын дерсің бе, пері дерсің бе? Бәрінен бұрын, мұның жүрем деген бағыт жобасын қалай ғана болжап білді екен? Тіпті біліп-ақ қойсын-ау, ал жер астынан шыға келгендей, немесе көктен түсе қалғандай тап қарсы алдына қайдан сап етіп, қалай жетті?!

	Тіпті мені атпен әкеп, алыстан түсіріп кеткенін де байқап қойған. Сонша жерден айқын танып көргендей қолында дүрбісі бар ма мұның?!.

	Соның бәрі Сабыр үшін шешілместей жұмбақ, жауап таптырмас сұрақ еді. Балуан Шолақ атына байланысты, адам айтса нанғысыз аңыздай әңгімелерді, көңіл илаңғысыз оқиғаларды, дақпырт сөздерді Сабыр сырттай көп-көп естіп, құлағы бір кісідей-ақ қанғанымен де, өзімен жанасып жақын жүргені былтырғы, аптаның айналасында дерліктей ғана уақыт еді. Ондай айтуға тұрмас аз күн түгілі, өмір бойы бірге жасасып, біте қайнасып келе жатқан адамдардың өздері де, ертегінің қаһарманы демесе, екі аяқты, бір басты пенде баласында теңдесі тумас осы бір ерен ердің бойындағы сан-сан қырлы қасиетіне жете қанықпыз дей алмасы анық-ты!.. Былайша қарағаныңда көңілінде дәнеме жоқтай кейіппен жайбарақат отырғанында, кісінің ішіндегісін қолымен ақтарып қарап алғандай жүйелеп, көкейіндегісін тек бір өзі ғана білмесе, өзге пенде баласы байыптап болмас бір ғаламат сезімталдықпен аңғарылып отырар еді! Сабырға біресе көзінің қиығымен, біресе көзінің астымен елеусіз ғана назар тастап қойып отырып, оның аса қатты қиналысты, қобалжулы ойға тұншыға батқан күйін өңіне тепкен болмашы құбылыстан-ақ, қолының әнтек дірілдеңкіреп кететінінен-ақ аңдып, іштей сезік алып отырып еді. «Әй, сенің түрің жаман екен, дәу де болса, қашпақшы ойың бар-ау!» – деген жорамал жасап қойғанын Сабыр қайдан білсін.

	Ол сондай-ақ, Балуан Шолақтың қырандай қырағы, өзге жұрттың көзі жете бермейтін жерге Балуан Шолақтың көзі емін-еркін жететінін, өзе жұрт көре бермейтін ала көлеңке шақта Балуан Шолақ көре беретінін де білмейтін еді. Өзінің сыңайын жобалап танып алған соң, далаға шыққанында артынан кірпік қақпастан қадала қарап қала беріп, аяқ басқан дыбысына қадала құлақ түріп, орман шетіне ілікті-ау деген межеде өзі отырған орнынан лып етіп көтеріліп, шапанын иығына жөндеп жамыла сап, аяғына кебісін жалма-жан сұға сап сыртқа шыққан бойда, бір қарап жібергеннен-ақ, шыршаның тасасында қараңдаған адам сұлбасын байқап үлгергенін де қайдан білсін! «Жас – жалтаңға, кәрі – қалыңға... қашсаң ашық далаға тартпассың, орманға тартарсың» деп кәміл сенген де, уақыт алдырмай жылдамдата басып, алыстан орағыта алдынан шығып ап, дәл осы арадан өтерсің-ау деген, жуан қарағайды тасалап тұра қалған болатын. Оны да Сабыр қайдан біліп, қайдан сезсін! Қаншама тың тыңдағанында, құлағына еш сыбыс-сыбдыр келмегені Балуан Шолақ қалың жыңғылда келе жатып сыбдыр сездірмейтін, жолбарыстай ептілікпен жұмсақ басып жүре беретін айсыз қараңғы түнде қотанда келе жатып аяғына сиырдың жас жапасын жұқтырмайтын қасиетін де ол біліп пе! Оның көзі айқын жеткені жалғыз-ақ нәрсе – Балуан Шолақ бәрін аңдып-бағып, іштей сезіп-біліп отырған!..

	Сабыр біртіндеп ес жиып, өзіне-өзі келсін дегендей, Балуан Шолақ та жауар бұлттай түнерген қалпы үнсіз.

	Өзгелер де үнсіз. Үйде тірі пенде жоқтай тым-тырыс, еңсені басқан тұнжыр тыныштық.

	Әлден соң Балуан Шолақ:

	– А, кәззап! – деп қалды оқыстан Сабырға. – Қанекей, жан керек болса, шыныңды айт, неге келдің маған?

	Бар болмысымен селк етіп қалған Сабыр салбырап кеткен басын баяулап жоғары көтерді. Шарасыздық түрімен Балуан Шолаққа қарады. Қылыштың жүзіндей сұп-суық сұсына шыдай алмай, көзін қайтадан төмен салды... Иә, неге келдім екен саған?! Неге келдім екен?! Сорыма бастап келдім-дағы! Ана Әлжан мен Сатыбай жақсылық жасап жарылқамағандарымен де, жамандық та жасамап еді. Аман жіберіп еді. Ал сенің істеп отырғаның мынау... Кім ойлаған?!. Кім ойлаған?!.

	Балуанның өңіне ішінен езу тартқандай бір белгісіз із жүгіргендей болды да:

	– Ай, басыңды сонша салбыратпай көтер бері! Жауабын қайыр! – деп қорғасындай ауыр зілмен дігерледі.

	Сабыр амалы жоқ, басын зордың күшімен көтерген болды. Іші алау-жалау от, қатты күйзелістен мұқалған ашаң жүзбен тап төрде өктем әмір етіп отырған алапат адамға қарады да, қайтып қарауға шыдай алмады. Аяйтын адамның түрі емес мынау. Көңіліне анық қара шауып, қастандыққа бекіген адамның түрі... А, мейлі де!.. Шешінген судан тайынбайды, әйтеуір, өлген екем, тәуекел, өлсем... айтып өлейін-ақ! Барар жер, басар тауы қалмай, құтылар үміті ада болғанына көзі айқын жетіп, бәйгеге бас тіккен адамдар әр түрлі күй кешеді... Біреулері үрейі ұшып, ақыл есінен айырылып, тірі өлікке айналады. Енді біреулер ширығып ширап, жігері жалын атып кетеді. Қорқынышты да, өлімді де ұмытып, бойына өзінде жоқ бір өзгеше өжеттік пайда болып, түкті жүрек батырға айналып кетеді. Сабыр кенет осы соңғы айтылғандай бір күй тауып еді. Өзін-өзі ширатып, жүрегін тоқтатып алды да:

	– Сізден рақым-шапағат үміт етіп келген едім! – деп, баяу сөз, бәсең үнмен жауап қайырды.

	– Уай, сен сияқты елден шыққан бұзық, мына менен нендей рақым күтетін еді, а?

	Сабыр сөзін бастамас бұрын әуелі күрсініп алды. Кеудесін тепкілеген жүрегінің тынысын тарылтқан әсерінен дауысы дірілдей, бәсең шыға отырып, Әлжан мен Сатыбайдың алдында айтқан сөздерін бұл жерде тағы қайталап шықты...

	– Уай, «тышқан ініне кіре алмай жүріп, құйрығына қалжуыр байлайды» деп, сен жайыңмен қарап жүре алмай, сонда мені де өзіңмен бірге ала кетпек пиғылда екенсің ғой!.. Апырай, саған не қылса да рауа екен. Қараш-әй, мұның жаман ойын!.. Қой, сені отырғызып болмайды екен. Пәлеңді жұқтырады екенсің. Тезірек құтылайын сенен. Таңның атуына қаратпай, осы қазір Қайрақтыға табан аузында алып жүріп кетейін... Ай, балалар, ана кәззап қарақшыны енді босатыңдар...

	Сабыр құтылмас қақапанға мықтап түскеніне осыдан кейін көзі айқын жетіп, өмірден біржолата түңіліп еді. Қайрақтыға апарды-ақ, тексеріп-тергеп жатпайды, атады да тастайды. Ол анық.

	Тап бүгінде, анықтай айтқанда, кіші бесіннен аз ауғанға дейін Батыр аға деп ардақ тұта атап, Көгалдайдай еңіреген ерге балап, көңілінен соншалық бір, ауызбен айтып жеткізгізсіздей шуақты, нұрлы сезіммен орын алып келген, ықылас-пейілі қалтқысыз құлаған кісісіне енді соншалық жаулық, жеккөрініш, жиіркеніш пайда болып еді Сабырға! Түсі суық жартасқа ұқсап міз бақпай отырған тұп-тұтас тұлға-кейпіне жүрегі қабына қарады. Өзін керегенің көзіне жапсыра тас қып таңып салған арқанды Құдайбергеннің шапшаңдата шешіп-шешіп жіберіп, шумақтап жинап алғанына титтей де мән берместен, өзінше еш қатысы жоқтай қалды.

	– Оң-ң-б-баған-н с-сол-л! – деді Балуан Шолақ ызалы-ашулы үнмен. – Оңбаған ит неме! – деді тағы да. Ит деген сөз аузынан алғаш шықты. – Оңбаған ит болмасаң, сен маған қайыршы кейпімен келер ме едің?! Сабыр Шарипов болып келмес пе еді!.. Оңбаған ит!.. Уай, сен маған не себептен қайыршы кейпімен келесің, а? Неге өзің боп, Сабыр Шарипов боп келмейсің, а?!. Соншалық мен саған кім едім, жауың ба едім жағаласқан?! Оңбаған, қауақ бас сол!.. Уай, өлсең, Балуан Шолақтың алдында адалыңмен, ашық жүзіңмен өлмейсің бе сен!.. Андағы отырған жеріңде не қылайын, сүйегіңді күл қып жіберейін бе осы! Оңбаған, қауақ бас неме! – Балуан Шолақтың өңіндегі кісінің үрейін ұшырғандай суық сұс күрт сынып, қатты реніш танытқан, өкпе артқан райға оқыс ауыса қап еді!

	Сабыр өзге не күтсе де, дәл осы шақта мұны күткен жоқ та!.. Кенет өз бойын бұрау салған қыл арқандай бунап, қалың көк мұздай құрсап, ақылынан ауыстырғандай сәтінде сан күйге салған сұмдық күйдің қайда ғайып боп кеткенін білмей қалып еді!.. Балуан Шолақтың әлгі сөзі оған есін қас қағымда жинатты. Басына қамшыдай жауып, бетіне ыстық шоқтай басылған сөздер бәрін де, бәрін де ұқтырды! Ол бәрін де ұқты!.. Екі байдың екеуінен бірдей меселі қайтып, сағы сынған соң, енді үшінші қайтара сол кепке тағы душар болмау ойымен сақтық жасап, өзін бірден танытқысы келмей тартыншақтағаны ұлы жүрек мәрт батырдың намысына қатты тиіп, аса қатты шамдандырғанын ұқты.

	Күні бойы зәресін ұшырып, қорқытып жүргені, сен өйтсең, мен саған бүйтейін деп, жорта істеп жүрген ісі екенін ұқты!

	Соның бәрін ұққан соң, көкірегін тұмшалап басқан қалың қара бұлттан жалғыз-ақ сәтте айыққандай, сарайы саңқылдап тазарғандай күйге ауысты. Өзінің шамадан тыс сақтық жасаймын деп ағаттық жібергеніне, үлкен ағаттық жіберіп алғанына аса қатты ұялыс тауып, жерге кіріп кете жаздады! Жан дүниесі буырқанып, толқынып не дерін, не істерін білмеген күймен күйзеліп отырды да, әлден соң тілінің түйілгені шешіліп:

	– Батыр аға-ай!.. Батыр аға-ай!.. – деді пәрмене болған қатты қиналыспен екі қайталап.– Садағаңыз кетейін, Батыр аға-ай, бір ағаттық кеткен екен-ау менен!.. Айыпты болған екенмін!.. Кешіріңіз!.. Кешіре көріңіз!.. Сабаңыз мейлі...

	– Кет аулақ, былшылдамай! – Қатты қайырып қағып тастады Балуан Шолақ. – Сөзінің сиқын. Мен сабасам, Ақмешіт тұрмақ, ана табалдырықты да табуың мұң болар!..

	* * *

	Сабыр үш айдан бергі бастан кешкен тауқыметінің ұзын ырғасын әңгімелеп аяқтағанынша, тамыздың сүт пісірім қысқа түні ірге түруге ыңғайлана бастап еді. Әлжан мен Сатыбайға қалай барып, қалай кеткені де айтылды. Сол кезде жарқырап Шолпан жұлдызы да туды. Енді ұйқыға бас қояр алдында Балуан Шолақ:

	– Сабыр шырақ,– деді баяғы жылы, жақсы пейіл үнімен, – әңгімеге көңілім бек қанды.Сөзіңе қарап жатсам, көрген бейнет, тартқан азабың бір басыңа жетерлік екен... Енді Түркістан, Ақмешітке бетің түзеп, белің буыпсың. Бәрекелді, жақсы-ақ, алдыңнан жарылқасын!.. Әйтсе де саған бір ақыл айтсам деймін мен.

	Белден салынған құс төсекке көміле, жүзін Балуан Шолаққа қарап сол қырынан жатқан Сабыр құрақ ұша мақұлдап:

	– Айтыңыз, Батыр аға, айтыңыз! – деп, сөз тыңдауға ыңғайланып, бар ықыласын тіге қалды.

	– Айтсам, Түркістаның да, Ақмешітің де менің көңіліме таңсық жерлер емес... Баяғыда үйсін еліне барғанымда, сонау асқар Алатауға дейін аралап қайтқаным бар. Түркістанның өзіне бармағаныммен-дағы, жай-жағдайының шет жағасы қанық жер. Ал Ақмешітке бардым, көрдім дей алмаймын. Әйткенмен, көзім көрмегенімен де, құлағым естіген. «Сұрай-сұрай Мекеге де барады» дейді ғой, ал қазағымның елі мен жері жай-жағдайына құлақ түрсе, ықылас анай жүреміз ғой... Түркістан да, Ақмешіт те, екеуінің қайсысын айтсаң да, мына тұрған үй арасы да емес, ана белдің асты да емесі анық. Жер шалғай, жол ұзақ. Алдында кесе-көлденең түсіп құлан жортпас, құладын қонбас Бетпақтың шөлі жатыр қаңсып-кеуіп. Қара тасты да балықтан осынау сарша-тамызда одан асу сен түгілі, түгі жылтыраған дилы адамға да оңайлыққа соға қоймасы кәміл!..

	Осы жағдайдың бәрін ойластырып, ақылға сап саралап, көңіл таразысына тартып байқай келсек, маған салсаң, осы үйде қозғалмай біраз күн жата тұр дер едім саған. Алаңсыз тынық. Бойыңа қуат жинап, диланып ал... Осынау шаңырақ астынан бір жаратқам ием өзі болмаса, иншалла, жұмыр басты пендеде менің қолымнан сені ешкім ала алмайтыны хақ... Қанша жатқың келсе, жатам десең, алаңсыз, қамсыз жата бер қалағаныңша. Әбден өзіңе-өзің келіп, есіңді жина. Әне, сонда Ақмешіт асасың ба, Әзірет сұлтан барасың ба, өзің біле берерсің... Саған менің берер ақылым осы еді, Сабыр шырақ!..

	Мол қамқор пейілмен айтылған осынау жанашыр сөзді тырс етіп бөлмей, бастан-аяқ үнсіз тыңдап жатқан Сабырдың жан дүниесі дауыл сапырған теңіз тәрізденіп астан-кестен толқып, тебіреніп кетіп еді. Аяғын құша жығылғысы кеп кетті. Өйте алмады. Дем алысы жиілей, үні дірілдей шығып:

	– Апырай, Батыр аға-ай!.. Апыр-ай, Батыр аға-ай!– деп екі қайталады.– Не десем екен Сізге? Тіпті айтуға аузыма сөз түспейді. Сөз таба алмай қалдым ғой, Батыр аға!.. Көп рақмет!.. Мың да бір алғыс Сізге!.. Көп-көп жасаңыз! Бала-шағаңыздың игілігін көріңіз!.. Басқа не айтайын!..

	Бір сәт үнсіздік орнады. Сабырды бұдан әрі абыржытқысы келмеген Балуан Шолақ үнсіз тосты.

	Ағыл-тегіл ақтарылған алғысты сезім әсерінен бір сәт өзіне иелік бермей кеткен көңілін сабасына сәл-пәл қайтарып ап барып, тілге әрең келген Сабыр:

	– Ықылас-пейіліңізге құдай риза, мен риза, Батыр аға!– деді.– Тек сөзіңізге жә, бәсе дей алмасам керек. Ол үшін айыпқа бұйыра көрмегейсіз!.. Сөзіңіз әбден-ақ орынды! Ал бірақ әзір ас, жайлы төсекке кездескен екем деп жата алмайтын түрім бар... Үйірінен айрылыған саяқ секілді, жолдастарыма ілесе алмай жолда қалдым. Олар анда, мен мында. Не күй-жайда жүргендері маған беймағлұм. Лазоға барып жетті ме, жетпеді ме?.. Аман ба, жаман ба?.. Сол жай жүрегім басым топтандырып, көңіліме аса қатты алаң салады. Сөзіме сенсеңіз, жанымды жегідей жаман жейді!.. Ал өзімнің іссіз, әрекетсіз жанымды сауғалап қашқын болып күн өткізгенім, ішімнен қан өткендей күйге сап, азап береді. Қайтсем-дағы бір әрекет істеуім керек! Осы ұлы күрес жолына әу баста өз өмірімді бағыштап, басымды бәйгеге тікпедім бе? Ендеше, тым болмаса, мүмкіндігі бар Ақмешітке жетсем дегенде ұшарға қанатым жоқ!.. Түркістан ба, Ақмешіт пе, қайсысы десе де, әйтеуір, біреуіне барып жетейін. Сөйтіп, революция ісіне қолымнан келгенінше, шамамның жеткенінше септігімді тигізейін!.. Әлгінде айттым ғой, Сіздің қанатыңыздың астына қорғалып, әзір ас, салулы төсекке келген екем деп, шалжиып жатып алсам, менің кім болғаным, Батыр аға!.. Сондықтан: тағы қайталай айтып, айыпқа бұйырмауыңызды өтінейін, рұқсаты Сізден болсын-дағы, ертеңнен қалмай жүріп кетейін. Тіпті еркелетіп жолға бет түзесем сол ғұрлым көңіліме қуат қоса түсер еді!..

	Сіздің пейіл-ниетіңізге менің қайтарар жауабым осы, Батыр аға!

	Сабырдың бұл сөзін Балуан Шолақ шын пейілмен қоштап, мақұл тапты. Жан тыныштығын, жайлы күй күйттемей, жұрт қамын жей сөйлеген парасатты сөзіне аса қатты риза болып, әлей сүйсініске бөленді.

	– А-аа, сөзің... сөз-ақ, жөн-ақ, Сабыр шырақ!.. Жарайд-жарайд, бетің түзу, бағытың оң, тек, жорытқанда жолың болғай, жолдасың әмсе қыдыр болғай!– Балуан Шолақ бұл берген оң батасы іспетті, қараңғы үйде жатып, оң қолымен бетін сипаған ырымын жасап еді.

	* * *

	Үш айдан бері жамбасы жұмсақ жайлы төсекке алғаш тиіп, бейғам көңілмен қатып ұйықтаған Сабыр күн сәскелікке көтеріле бір-ақ оянған еді. Аз ұйықтаса да, ұйқысы әбден қанып, қуанып қалыпты. Дастарқан басына, дәл төр алдында Балуан Шолақтың оң тізесінен отырған оны, кеше көрген кісі бүгін танып алғысыз. Ғайыптан кереметтің күші тигендей жалғыз-ақ түн асқанда іші-сырты бірдей түлеп, өзгеріп шыға келген. Жай-жағдайынан бейхабар, тосын көрген адам қазір оны сыланып-сипанған қорымпыз сылқым серіге, ие болмаса мыңғыртып мыңды айдаған балқашты байдың сылқылдаған бұла мырзасына жоритыны даусыз. Отырған бір марғасқа, маңғаз... Басында қара бәтеспен тысталған шошақ төбелі қара бұйра бөрік. Үстіне кигені қоңыр кеңірдек барқыттан қынама бел, тұйық жаға етіп тігілген жеңіл жейде-шапан мен шалбар. Аяқтағы биік өкше, жеңіл, қоңыр етіктің сыптығыр қонышы тізеден жоғары. Бар айбыны, соның бәрі де киіс көрген киімдер. Бірақ та қылау түсірмеген күтімді, жаңаға бергісіз бір қаралық – Балуан Шолақтың өз иісі сіңген киімдер. Етік пен бөріктен басқасының иығы мен кеудесінің қолқылданқырап тұрғаны да сол себепті еді!..

	Жатарда тапсырыс солай болды ма, әлде ертемен пәрмен берілді ме, әйтеуір, Қаныкей бәйбіше жер ошаққа от жағып, кешегі ешкі етінің кешеден қалған жартысын қазанға сап, балқытып асып қойған екен. Жарықтық, нән семіз екен. Жоқ тәбеттің өзін шақырып, жарқырап жатыр. Исажар қалпыған сары мойын кездігімен кешегіден де шеберлеп туралағандай... Бабымен балбырап піске балауса, дәмі де тіл суырғандай. Сабыр дәмін ала, сүйсіне отырып, тоя жеді... Майлы сорпасы балдай болар ма, жуан бір аяғын рақаттана тастап алды.

	Дәм қайырылды. Қол жуылғаннан кейін-ақ, Исажар шаруасы бар адамның сыңайымен орнынан тұрып, есіктен екі бүктетіле еңкейіп далаға шығып кетті. Құдайберген де қабағат шаруасынан қалып бара жатқандай асығыстықпен тағат қылмай, аптығып-асығып ағасының соңынан жөнелді.

	Балуан Шолақ пен Сабыр екеу ара сұқбатпен аз кем уақыт өткізді.

	Ас басылды-ау дегендей шақта Қаныкей бәйбіше қымыз сапырып, қызғылт-сары түске қара сырмен жапыра-жапырақ бедер жүргізілген әдемі сырлы тегене аяқтарға шүпілдете-шүпілдете қойды. Осының бәрін ол өзі біліп істей ме, жоқ-ау, Балуан тарапынан бөгде көзге шалынбастық бір ишра белгі бола ма? – сол екі ара қатты таң еткен Сабыр май жоңышқа иісі бұрқыраған сұлу қымызды аяқты шайқай, аузының дәмін ала отырып сыпайы сыңғыта жұтып қойып, іштей Қаныкей бәйбішеге аса мол сүйсініс қарап еді!.. Үй іші мынау, жылы ұядай жып-жинақы таза! Үсті-басының тәрбие-тазалығы анау! Ажар-көрік десе, әлі де қызыға бергісіздей! Асқа қандай бал бармақ, қылып!.. Шіркін, Батыр аға адамын таңдап тапқан-ақ! Анау-мынауды қайтсын, Батыр ағаның лайығы! Бұл қасиеттер жағынан Ғалия қалай болды екен! Екеуін қатар қойса, қайсысының өресі биік шығар еді?.. Әй, апырай, бұл пенде дегеннің күптілігін қойсайшы, көз алдымыздағы көңілім толмайтыннан бетер, қай-қайдағы Ғалияны есіме алатын, Ғалиямен салыстыратын қай жөнім бар десеңші!..

	Көңілі бақшасында бұлбұл сайраған шадымен күйге бөленіп отырған Сабырдың көкейінен шықпай, қытықтай беретін жалғыз-ақ нәрсе – жолға мінетін аттың жайы. Түннен бері қаншама әңгіменің басы қайырылмады, ал бірақ ат тарапты ләм-мим, бір сөз, бір сөз ауыздан шыққан емес. Балуан Шолақ тіпті ол жайды ұмытып, біржолата естен шығарған сияқты... Ат бола ма, болмай ма, кісіні текке алаңдатқанша, неге басын ашып айта салмайды екен? Әлде жаяу жібермекші ме?.. Қой, өйте қоймас. Сонда да не былай деп, не олай деп кісінің көңілін орнықтырып қоймай ма! Әй, шіркін, Батыр аға-ай, мінезің-ай!..

	Бабымен, әңгімемен отырып қымыз да ішілді. Аллаһуәкбар айтылды.

	– Ал, Сабыр шырақ,– деді содан кейін Балуан Шолақ назарын сәл бұра қарап, – досыңды бөгеме – жолынан қалады, дұшпаныңды бөгеме – сырыңды алады... Енді бөгемейін. Жол мұраты – жеткен... Отырмалық. Дастарқанның шетін серпіп қайыра салды да, қатты үнмен «ап!» деп қалды. Сол сәтте тұғыр тастан ытқи көтерілген қарт қырандай лып етіп орнынан тұрып та кетіп еді!

	Ой, ғажап-ай! Ыңғайланып отырған да емес. Малдасын құрып орнықты отырған, ауыр денелі кісі солқылдаған шыбықтай жас болса, сөз басқа. Тым болмаса екі қолымен жер тіреп демесін жасаса да бір сәрі... Еңсесін ілгері сала беріп, қайта серіпкенде қабыландай атыла тұрып кете барды. Бойға сыймастай бұла күштің тегеуіріні, білеу-білеу бұлшық еттердің болаттай серпіні-ау, шіркін!..

	Балуан қуатты шалт қимылының әсерінен сыңар иығынан сыпырыла сусып бара жатқан шапанын шап ете ұстап, қайтадан жөндеп жамылды да, кербез басып есікке беттеді. Барып кебісін кие бастады.

	Сабыр да асыға-үсіге орнынан көтеріліп еді. Қаныкей бәйбішеге асығыс алғыс-рақмет айтып, қол ұстап қоштаса сап, Балуанға ілесе сыртқа бұ да шығып үлгерді-ау, әйтеуір.

	Түндігі жабық боз үйде құйқылжыған көңіл, жаймашуақ жақсы сұқбатпен отырғанда, уақыттың қалай өткені, күннің көзі қай деңгейге көтерілгені болжанбап еді,– талма түске таяп қалған екен. Аспан бүгін де жарқыраған ашық. Зүмреттей көкпеңбек күмбезге ұқсап төбеден төңкеріліп тұр. Әр тұстан үлбіреген ақша бұлттар көзге шалынады. Тымық күнгі көк айдын бетінде желбіреп-желбіреп алыстан көз тартып тұратын аппақ-аппақ әупілдек гүлге ұқсайды.

	Исажардың бағана ет желінгеннен кейін-ақ қабағат шаруасы бар адам секілді, әңгімеге қарамай тұра жөнелгендегі сыры, енді белгілі болып еді. Әкесі мен мейманның сыртқа шығуын күтіп, өз отауының сырт жағында дайын тұрса керек, үйрек бас ер салынған, екі жақ қанжығаға бірдей теңдеп қызыл-қоңыр түсті ұзынша қоржын бөктерілген сұйық жал, сымпыс құйрық ақ танау биік қарагер атты шылбырынан жетелеп шыға берді. Сол қолына тобылғы сапты салт қамшы ұстап, қарына түйе жүн шекпен іліп алған.

	Қарагер аттың артқы аяғының шашасын басқандай боп ілесіп, кешегі көрген бауырлары түгел соңына ере жүрген Құдайберген де көрінді. Баланың өңі қуарып, көзі жасаурап кетіпті. Аулағырақ тоқтап, бесеуі топтала тұрып қалды.

	Сабырдың тұла бойы бір түрлі боп шымырлап кетіп еді!.. Екі беті ду-ду жанып қоя берді... Міне, әңгіме қайда жатыр!..

	Қарагер ат басын көтеріп ап, құлағын қайшылай, тостағандай отты көздерін жалт еткізе Балуан Шолаққа қарап қалды да, қуанғандай оқыранып жіберді.

	Исажар тым тақалмай, құрық бойы жетпей тоқтады. Қарагер ат оған «тоқтама-тоқтама» дегендей, жұп-жұмсақ қара мақпал тұмсығымен арқаға түрткілей бастады. Төрт аяғын түгел қозғап шыдамсызданып кетті...

	Исажар:

	– Тәк-тәк, жануар!.. Қой енді, қой!.. Тек тұр!– деп, еркелете сөйлеп, шылбырды қымтаңқырай ұстады.

	Балуан Шолақ сал күрең аяңымен баяу басып аттың жанына өзі барды. «Жә-жә!.. Болды-болды!» – деп еркелете үн қатып, саусағымен жалын тарақтады. Алқымын қасыды. Жағынан, мойнынан алақанымен, сәбиді еркелетіп құйрықтан қаққандай, қағып-қағып қойды.

	Қарагер ат та анасына еркелеген баладан аумай қап еді. Иесін иіскелеп, кеудесіне маңдайын бір, тұмсығын бір үйкеледі, ернін жыбырлатып бетінен «сүйді». Иегін екі иығына кезек сүйеді.

	– Жануарым,– деді Балуан атына ағыл-тегіл мейірім төгілген әуезді үнмен, адамша сөйлесіп.– Бұдан былай сенің иең мен емеспін. Иең, міне, мына кісі болады... Мені ренжіткен жерің жоқ еді, ендігі жерде мұны да ренжітпейтін болғайсың. Ұқтың ба?.. Жолға тастап қашып, қайтып кеп жүрме. Барар жеріне аман жеткіз. Саған айтар аманатым осы, пырағым!.. Қош бол!

	Қарагер ат иесінің айтқан сөзін түсінгендей қылық көрсетіп еді. Сабырды жатырқағандай мінез танытты. Қос құлағын тік шаншылдыра қадап, тостағандай отты көздерінен от шашқандай қарады. Киік танауы желбеңдеп, осқырынып-осқырынып қойды.

	Балуан Шолақ атын тыншындырмақ үшін жағынан жұмсақ қаға:

	– Қой-қой ондайды, ақылды бол! – деп белінен шыққан баласындай айналып-толғанды.

	Бұл бір, Сабыр өмірі көрмеген тебіреністі көрініс болып еді. Иесі мен атының қоштасуы адамның адаммен қоштасуынан әсте кем болған жоқ. Көлденең қарап тұрып, жүрегі уылжып кетті. Қарагер атты мінбей, жаяу кеткісі де келіп кетті. Балуан Шолаққа: «Батыр аға, мынау атыңыз өзіңізге қалсыншы, мен мінбеймін!» – деп айтуға оқталып-оқталып барып қалды. Бірақ айта алмады. Бетімді қайтарып қатта бірдеме айтып тастар, көңілін қалдырып алармын деп қорықты. Жүрегі лүпілдеп қарагер аттан көз айыра алмай қарап тұрып қалды... Қамыс құлақ, арыстан кеуде, бөкен сан, бота тірсек, есік пен төрдей көшелі де шоқтығы биік ерекше еңселі бір жануар! Нағыз ерлер мінетін тұлпардың өзі! Жылқы баласы емес, сиқырлы сурет. Құс қанат пырақ дегенде, осындай жылқы баласын айтатын шығар-ақ та! Қалай ғана көзі қиып, мінгізіп жібермек болып тұр екен?! Кісіге қимақты қойып, сипататын да жануар емес мынау! Қалай қиды?!. Қалай қиды?!. Кісі құнына татитын, қолға түспес қымбат жануар бұл, қымбат жануар!..

	Қарагер аттың Балуан Шолақ үшін «атам өлсе атамайтын айғырым еді» дегендей аса қымбат, әсіресе жолы қымбат тұлпары екені рас еді де!..

	Он екі ата Атығайдың Бағыс тармағына жататын Әйтімбет аталатын іргелі, иықты ел бар. Мапыраш деген сулы-нулы кең аймаққа тамыр жайған жеті-сегіз ауыл. Өңшең азаматты, әлді ауылдар. Сол Әйтімбет ішінде ақыл-парасатымен, бұра тартуы жоқ әділдігімен, аузына арам алмас адалдығымен, несиен сөз айтпайтын, ал айтқанынан еш қайтпайтын табанды, өжеттігімен қатарынан озған Айдапкел атты бір жігіт бар еді. Бар Әйтімбет баласы бір соның аузына қарады, айтқанынан шықпады, кес-кестеп алдынан көлденең өтпеді. Бір Әйтімбет қана емес, барша Қотыр-Шортан болысына сыйлы, құрметті адам болды.

	Сол Айдапкел ақ сары өңді, сары сақал, шапаты бойлы қария болды. Бірақ та соңынан бала ермеді. Сонда бала тумаған жоқ – тұрмады. Қызылша да, шешек те, әйтеуір, жер бетінде бар ауру-сырқаудың бәрі иектеп, балаларын бірінен соң бірін шетінетіп кетіп жатты. Көзінен қанды жасы сорғалап жүріп алпысқа да таяп қалған шағында Айдапкел тағы бір ұл көрді. Атын Қали қойды. Іле және бір ер бала дүниеге келді. Қалиға ұқсас – Уәли қойды. Желге күнге тигізбей әлпештеп Қалиына бәсіреге тірсегі майысқан, құйрығы шолтиған кер құланды арнады.

	– Бұл әлі көресіңдер, алыс жолға талмайтын емен бел, алдына қара салмайтын ескек жүріс дүлділ болады! – деп еді Айдапкел. Таныған екен. Айтқаны айны қатесіз келді! Кер құлын көздің құртын түсірген сұлу мүшелі, танауының үстінде теңгедей ағы бар қарагер құнанға айналғанда – құнан бәйгенің алдын бермеді; дөнен болды – дөнен бәйгенің алдын бермеді.

	Бесті шыққанында ақтанып, енді үлкен бәйгелерге қосқалы жүрген қарагерге Балуан Шолақ қатты қызығып еді. Қалау қылуға көңілі ауды. Өйтуінің жөні де келетін. Кейін үйсін елінің аузы дуалы ақсақалы болған Ыбырай деген немерелес ағасына Айдапкелмен бірге туған апасы ұзатылған. Демек, құдай қосқан мың жылдық құда. Оның бер жағында, көңіл қалыспаған сыйлас дос-жарлығы және бар.

	Айдапкел аса қатты қиналысқа түсіп еді. Басқа біреу жүз сатып келген болса, маңы түгіл шаңына да жуытпас еді. Ал бірақ Балуан Шолақтың жолы бөлек. Иісі қазақтың асқар тауы, ардағы! Бір базына еткен екен, оны көтермеу кісілікке не сән! Ал қарагерді жетектетіп жіберу тағы қиын іс! Өлгенде көрген баласының маңдайына біткен бәсіресі. Одан қалды елдің бас көтерер игі-жақсылары:

	– Мұндай бір тай маңдайымызға сыймас па, өз елімізге көп боп па! – десіп ауыр-ауыр сөз айтып олар отырды. Сөздерін жерге тастау, ағайынның арылмас ауыр өкпесін арқалау, ала көзіне ұшырау болады.

	Таразының бір басына Балуан Шолақтай халық ардағы түсіп, екінші басына бүкіл Әйтімбет атаң баласы түскен, былай тартса – өгіз өліп, былай тартса – арба сынған қысталаңы мол, қиын жағдайдан Айдапкел жол тауып еді.

	– Уа, Батыр! – деген Балуанға. – Базынаң жөн, қолқаң дұрыс. Алам деп салған қолқаң, қылған базынаң ғой бұл. Өйтпесең сен Балуан Шолақ боп қайтесің! Сағыңды сындырсам, Айдапкел боп мен қайтем!.. Сырты түк, іші боқ, ұры да әкететін, қасқыр да жеп кететін бір тай, қанша маңдайға басқан дүлділ болса да, жалғыз ауыз сөзіңнің садақасы емес пе! Бірақ та, бірақ та, ол бір менің ғана билігімдегі мал емес, бүкіл елімнің иелігіне айналған жануар емес пе! Ендеше, оны қалау қып келген екенсің, мә ала қой деп қолымнан саған қалай жетектетіп қоя бере алам? Жоқ, қайтсең-дағы жетектетіп жібер деп сен қалай айта аласың, Батырым?!.

	Ақыл иесі адам осылай деп еді. Ашып айтпай, астарлап айтып еді. «Өзің өнер асырсаң, атымның сұрау, бодауы жоқ! – деді. – Бірақ, Батырым, мені отбасыма да, ағайынға да жаман атты қыла көрмегейсің! – деді. – Сөзімнің соңғысын ұқсаң осы, ұқпасаң мені және кінәға тақпа!» – деді.

	Айдапкел айтқанында, Балуан Шолақ ұқпасын ба, айқын аңғарды. Қимас құда, сыйлас кісісіне іштей мол ризашылықпен қарап еді. Аңғарлай алмай қалған тек отырған көпшілік болатын. Енді қарагер бесті өз қотанымызда қалады, кетпейді деп қуанысып:

	– Жөн сөз осы!

	– Уа, әділ айтылды. Енді бұдан соң сөз сорған орынсыз! – десіп, қауқылдасып кетісіп еді.

	Бұл– ел жайлауда отырған қырық күн шілденің іші болатын. Қыркүйек айының салқын демі сезілген кезде киіз үйлер жаппай жығылып, көш-керуені қайтқан қаздай тізбек-тізбегімен қыстауларға қарай ағылды. Қарағайдағы ауыл аталатын жиырма-отыз үйлі ауыл да қыстауларына қонды. Әй-жәй боп орнықты-ау дегендей шамада шыбынсыз жазға бергісіз жайма-шуақ бір жақсы күні Балуан Шолақ та келіп қалды. Айдапкел үйінің алдында едәуір кісі жиналып, жаздай аяқ баспаған қалың қазотынға киіз, алаша төсетіп, әңгіме-дүкен құрып отырған. Атын әдейі ауыл сыртына қалдырып кеткен Балуан жаяулап кеп сәлем берді. Тізе бүгіп, амандық-саулық қайырысқаннан кейін әдетті әңгімеге көшкен кезде Балуан орнынан тұрып, «қазір ғана қайта шықпақ» боп қораға кіріп кете барады. Отырғандар қаннен-қаперсіз қала береді. Әне шығады, міне шығады – Балуан Шолақ жоқ. Әрі тосып, бері тосып ақыры шыдамдары таусылған соң: «Әлгі батыр арқан есіп жатыр ма, барып біліп шығыңдаршы», – деп орталарынан жастау біреулерін жұмсап жіберісіпті. Олар үйге кірді – Балуан Шолақты көрген ешкім жоқ. Қораны қарады және көрінбейді. Дауыстап шақырады. Дыбыс бермейді. Ұшты-күйлі жоқ. Бәрі таң-тамаша... Е, бұл қайда кетті?

	Зердесі жүйрік Айдапкел мұның тегін емес екенін, бір кәкірдің болғанын сезе қойып еді. Жұлып алғандай:

	– Қарагер бестіні қараңдаршы, бар ма екен? – деп қалды.

	Сыртқы қабырғасы бітеу түпкір қорада байлаулы тұрған қарагер ат та жоқ, Балуан Шолақ та ұшты-күйлі жоқ!

	Отырған жұрт сонда барып бір-ақ сан соғып еді. Дабырласа шуласып, ұбап-шұбап түкпір қораға жүгірісті. О, ғажап қораның қабырғасы сол қалпында. Шығатын басқа есік жоқ. Қақпа біреу-ақ. Оның алдында анталап қаншама кісі отырды. Біреуінің көзіне түспеген. Тесіктен көтеріп алып шығып кетті деуге, тіпті ат көтерген кісі түгілі ит сыятын тесік болсашы! Апырау, сонда бұл Балуан Шолақ қолақпандай атты тірі пенденің көзіне шалындырмастан қалай алып кете барды? Көтеріп ұшып кететін жын ба, пері ме?! Әлде көз байлағыш сиқыры, кереметі бар ма?!.

	Балуан Шолақ жын да емес, пері де емес еді. Көз байлағыш сиқыры да жоқ-ты. Оның кереметі басқада болатын!..

	Қарагер жүйріктен күдер үзгендей сыңай көрсетіп, күдік шақыртарлық сөз сөйлемей, іс істемей, үн-түнсіз жүре берген Балуан Шолақ осындай бір сәтті күнін күткен-дағы, сап ете қалған еді. Қарагердің жылқыға жіберілмей, үнемі түкпір қорада байлаулы тұратынын анықтап біліп алған. Есік алдында отырған жұртқа күдік алдыртпай қақпадан қораға кірген, сол бетінде тіке түкпір қораға тартқан. Тізесін кеміріп ерігіп, оттығын тарпып тұрған қас жүйрік маңына бөтен кісіні жолатқысы келмей, құлағын жымитып, сес көрсетті. Теуіп жіберетін ыңғаймен бөксесін бұрып ыңғайлана берді. Онысына ыға қоятын Балуан Шолақ па, шап етіп сымпыс құйрығынан ала түсіп, басыңқырап жіберіп еді, бестінің бөксесі шөмейіп қалды. Жылқы баласы өзінен қорыққанды да, қорықпағанды да бірден таниды; әлжуазды да, әлдіні де қалт еткізбей сезеді ғой жануар! Қорқақ пен әлжуазға бас бермей басынып шыға келеді. Ал жүректі мен білектіге тәк тұра қалады. Қарагер бесті де мына адамның тегін емес екенін бірден сезіп қолма-қол мойын ұсынып тұра қалып еді. Балуан Шолақ ақырға қағылған шығыршыққа мықтап байланған қыл шылбырды шешті-дағы, бестіні жалма-жан жығып жіберіп, төрт аяғын буып байлап тастады. Содан кейін екі жағы жеңді білектей-жеңді білектей қарағай сырғауылдардан қаланып, ортасына нығыздап көң толтырылған қораның сыртқы қабырғасын қос қолдай көтерді де, бүгіле еңкейіп өз арқасына қойды. Сөйтіп екі қолын босатып алған соң бестіні қабырғаның астындағы ашықтан сыртқа суырып, сүйреп шығарды. Өзі де сыртқа шығып алып, қораның қабырғасын шып-шырғысын бұзбастан со күйінде жайлап төмен түсіріп, қаз-қалпына келтіріп, орнына қоя қояды. Қарагердің аяғын шешіп жіберіп, орнынан тұрғызды да, жайдақ ырғып мініп, кете барған еді!..

	Осылайша Балуан Шолақтың адам айтса нанғысыздай әлемет күші естіген жанның бәрін тағы да бір қайран қалдырып, ол туралы аңыздай айтылатын бұрынғы көп-көп әңгімеге тағы да бір жаңа әңгіме қосып еді!.. Есік алдында отырған қаншама халық бір де бірі көңіліне күдік алмай, маңдайларына басқан жүйрікті көз алдарында алдырып, ауыздары аңқайып қала бергендері; атамзаман ізі суып та үлгеруге айналған кісіні әне шығады, міне шығады деп, бостан босқа тосқан аңқаулықтары кім-кімді де қыран-топан күлкіге батырып, ел-елге қолма-қол тарап, күліп айта жүретін қызықты әңгімеге айналып кете барып еді!..

	Сол ақ танау қарагер бесті, биыл онға шыққан кемел ат-ты! Балуан оны жас баладан бетер мәпелеп бағып-күтіп, жылқы малының ақыл-санасы, қабілеті жетерлік неше түрлі өнерге үйреткен болатын. Сабырға мінгізе қоярлық, алыс әрі қиын жолға талмайтын басқадай сенімді жылқының реті табылмаған соң қимаса да амалсыздан Исажарға осы қарагер атты жолға жабдықтауға қосып еді!..

	– Сабыр шырақ, – деді Балуан атына қош-қошын айтқандай әлі де сипап еркелете тұрып, – енді аттанасың... Ел шалғай, жол ұзақ... Одан бері де, бір қағынып, қысастығы артқан, қауіп-қатері мол, аласапыран кезеңге душар боп тұрған ел емеспіз бе? Бейғам болмассың. Жаратушы жалғыздың өзі де: «сақтансаң сақтармын» депті, ендеше, сақтықты есіңнен екі елі шығармассың. Әсіресе Қараөткелден әрі асып, Нұра жақ бетке құлағаныңша тым сақ болғайсың. Үлкен жолға жолама, аулақ ұста өзіңді. Жын ойнағын салған жарақты жаумен бетпе-бет кеп қап жүрерсің.

	Сабыр шын пейілмен құп көре басын изеді.

	– Мақұл, Батыр аға, бек мақұл!

	– Мақұл болса, бұдан кейін және бір айтатыным бар... Осы күнде не көп, оңайдан мал іздеп жол торыған ұры-қары көбейіп кетті емес пе. Жаман айтпай, жақсы жоқ, сондайларды алда-жалда жолықтыра қалғандай күн туса, иә немесе, атың мен киіміңе көз қызартқан барымташы-сырымташыларға кезіксең... үстіңдегі киімді Балуан Шолақтан кидім дерсің. Астыңдағы атыңды Балуан Шолақтан міндім дерсің... Түркістан не Ақмешіттің біріне жеткеніңе дейін Балуан Шолақ атының айбары саған қорған боп алып баруға жарар. Ал Түркістан мен Ақмешітіңе бір жетіп алғаныңнан соңғыны өзің көре жатарсың... Аттанарыңда саған айтып қалайын деген сөзім осы еді, шырақ!

	Өзі киместей киімін кигізіп, өзі мінбестей атын мінгізіп тұрып айтқан бар сөзі осы! Басқа біреу болса, тіпті әулие дегеннің өзі де осы ісін мақтаныш еткен, жақсы жауап лебіз дәме еткен осал көңілмен: «Бар қолдан келгені осы-ақ болды» деген сияқты, «осыған риза боп аттан» деген сияқты әр немелер-айтпайынша қалмас еді, қайтсе-дағы аузы қышып айтар еді... Қайран, Батыр-ай!.. Өзің қандай елден ерек тусаң, ісің де сондай өзгеше-ау, ерен-ау!.. Сенің орныңда өзгелер ат болатынын, иә болмайтынын әлдеқашан-ақ жария қып айтып салар еді де, не қуантып, не көңіл суынтып қойған болар еді. Сен дабыра-дабылың жоқ, үн-түнсіз-ақ, өзің біліп тындырдың бәрін! Апырау, ішіңе қалай, қайтып сыйғызып, шыдап келдің екен дәл осы уақытқа дейін?!. Не деген мәрттік, не деген нарлық десеңші!.. Жоқ, сен Көгалдайсың!.. Көгалдайдай еліңе қамқор ерсің! Әттең, бірақ, өзің айтқандай, соңыңа көпті ертіп, қол бастамадың. Біздер кеш кездесіп қалдық. Әйтпегенде, ана Лазолардай үлкен күрескер боларың анық еді-ақ!..

	Ана Әлжан, Сатыбайларға бір кездері азды-көпті жақсылығым тиді. Ал күнім түсіп, кіріптар халмен алдарына барғанымда екеуінің істегені анау... Сенің істеп тұрған мәрттігің мынау! Сонда, тым құрымаса, иненің жасауындай жақсылығым мойныңа парыз, бетіңе салық боп түссе де, бір сәрі дер едім-ау. Қайта, жәрмеңке халқын оп-оңай жинап беріп, маған өзің көп-көп көмек-жәрдем тигізбедің бе! Сенің арқаңда ғой, Совдеп басшыларынан жақсы ат алып, абыройға жеткенім!.. Ай, Батыр аға!.. Батыр аға!.. Осы жақсылығыңды қашан қайтарар екем! Қалай қайтарар екем мен!..

	Сабырдың осынау буырқанысты, тебіреністі тәтті ойын Исажар бөліп жіберді. Әкесінің қас қағысын қалт еткізбей аңдып-бағып тұрған ол, иек қаққандай болмашы бір қимыл байқап қалды да, сол сәтте оның не екенін түсініп, шекпенді кигізуге ыңғайлай берді.

	– Мінекейіңіз!

	Алғыс айта шекпенді киген Сабыр қамшыны бүлдіргісінен білегіне іліп алды. Соны күтіп сәл үнсіз тұрған Балуан Шолақ бөркін маңдайына көтеріңкіреп қойды да:

	– Ал, Сабыр шырақ, – деді жүзін туралай қарап. – Енді сенен сұрайын деген бір сұрағым қалып еді, соны тыңдасаң.

	– Сұраңыз, Батыр аға, сұраңыз! – деп құрақ ұшты Сабыр.

	– Сұрасам, былай енді сұрарым... Осы сен ғой, кеше кешкісін есік алдына шықпадың ба. Шықтың-дағы, осынау бетке қадала көз тігіп қалмадың ба. Былай-былай қозғалмастан, қалтиып недәуір тұрдың. Өзің болсаң, асығыс едің. Асығыс адам өйтіп уақыт ұттырып бөгеле қоймаса керек еді. Сен бөгелдің. Және де осынау маңдай тұстан жүзіңді аудармаған сияқтандың маған. Дәу де болса, сонда тегін тұрмадың-ау сен, бірдеме ойлап тұрдың. Соның мәнісін қанша бас қатырсам да біле алмай, жұмбақ күйге қалмадым ба, шырақ!

	Сабыр қайран болғаны сонша екі қолымен бірден жағасын ұстай алды. Ол Балуан Шолақ өзінің қыбыр еткенін аңдып, байқап отырғанына кәміл ден қойса да, дәл мұны байқап, аңдап алды деп еш ойламаған болатын.

	– Апырай, Батыр аға-ай, соны да байқап па едіңіз?! – деді ішегін тартқандай күймен. – Апырай, Сізден сыр жасыру қиын екен-ау!.. Соны да байқайды деп кім ойлаған?!

	Балуан ештеме демеді. Миық тартқандай бір нышан ғана білдірді.

	Сабыр дәл сол шақта өзінің Көгалдайдың көкшақпағына қамыға қарап тұрғанын айтуды еш оғаш көрмегенімен, Балуан Шолақтың өз басы туралы не ойлағанын айтарын не айтпасын білмей, іштей әрі-сәрі күймен қиналысқа түсіп бөгеліңкірей берді. Тез ойланды да, бұл адамның алдында шынын айтпай бірдеме бүгіп қалуды өзіне кешірілмес күнәға санады. Тәуекел деп шынын айтуға бекінді. Бірақ түйеден түскендей қойып қалуға именіп орағыта жауап қайырды.

	– Апырай, Батыр аға, мұндай қиын-қыстау халде жаны қысылып жүрген адамның ойы қай бір жөнді болады дейсіз. Дәл сол кезде бір пендешілік ой көкірегімді кермектендіріп тұрып еді. Соны Сізге қалай аузым барып айтарымды білмей, қиналып тұрмын. Ағынан жарылып, анығын айтқаным дұрыс болар ма еді, әлде...

	Оның не дегелі келе жатқанын Балуан Шолақ аңғарып та үлгеріп еді, сөзін бөліп жіберді.

	– Уа, Сабыр шырақ, жалтармаладым дегеніңше, жалғандық араластырдым дейсің-дағы.

	Сабыр өз сөзіне өзі қатты қысылып ұяла, қызара тұрып, сол сәтте Балуан Шолаққа деген көңіл мөлдірі айдынының қатты лайланғанына дейін жасырмастан ашып айтып еді. Екі қолын бірдей көкірегіне басып, ағат ойлағаны үшін кешірім сұрады да.

	– А-аа, солай де, Сабыр шырақ?.. Мені Көгалдайға теңедім де?.. Қой, жоқ, оның артығырақ, шырақ... Қайдан Көгалдай болайын мен!.. Өз ойымда халқым үшін істеген ерлігім көп-ақ қой деуші едім. Оным күпірлік екен. Білімсіздің білместігі екен! Шын ерлер сендер екенсіңдер. Соның бәріне, – деп Балуан Шолақ күрсініп алды, – Сабыр шырақ, былтырдан бермен ғана көзім ашылмады ма!.. Сол жолы сендер көкірегіме бір аса зор өкініш салып жібермеңдер ме!.. Иір-шиыр жолыма ой көзімен үңілсем, аз болыпты-ау халқым үшін істеген ерлігім! Тым аз бопты! «Білекті бірді жығар, білімді мыңды жығар» деген дана сөз рас екен, жарықтық бұрынғылар айтып кеткен!.. Білек күшімен көпке топырақ шаша алмайтын көрінесің. Қанша батыр болсаң-дағы бір-ақ оқтық екенің рас екен, құран сөзіндей екен!.. Соның бәрін кеш ұғыппын-ау, Сабыр шырақ, кеш ұғыппын!..

	Бұл жұрт Балуан Шолақты бәрін біледі дейді, Балуан Шолақтың білмегені жер астында дейді. Сөйткен Балуан Шолақтан-дағы білместік өткенін олар қайдан білсін-ау!.. Қайдан білсін! – Тебіреніспен, өзегінде өкіндірген өкініш жатқандай лебізіне де қынжылыс лебі араласа, өңіне де әлдебір Сабырға да, тіпті көзін ашқалы көріп келе жатқан өз баласы Исажарға да еш байыптап болмастық бояулар жүгіре тұрып сөйлеген қас батыр кең кеудеден запыран төгілгендей қатты бір күрсініп еді. Көгалдайдың көкшақпағы туатын тұсқа ойлана қарап сәл ғана тұрып барып сөзін қайта сабақтады. – Осынау фәни жалғаннан Көгалдай бола алмай өтем-дағы мен!.. Тек, халқымды аясына алған осынау көк күмбез аспанында ана Біржан ағам, Ақан ағаларымдай болмаса да, Балуан Шолақ өнеріне де титтей орын тисе-дағы, азды-көпті өмірімнің мұраты қалса болғаны дер едім. Солай Сабыр шырақ!.. Ал енді сөзді көп созбалық, есендесіп қоштасалық!

	Балуан қол ұсынды.

	Сабыр шап етіп қалай алғанын білмей де қап еді!..

	Заңғар батырдың қыран шеңгелінен өзінің етсіз алақан, сүйекті саусақтары арқылы бүкіл денесіне аса қуатты бір күш сарт ұрғандай, бір ыстық ағынды қан лап етіп тасқындай таралғандай, тұла бойы ысынып, шымырлап, шуылдап қоя беріп еді! Ауызбен айтып жеткізгізсіз бір бұла сезім ағыл-тегіл ақтарылып, елжіреп кеткен жүрегі кеудесіне сыймай, атша тулап дүрсілдей соқты...

	Балуан Шолақты құшақтай алғысы, кеудесіне жабыса, бетін басқысы келіп бұлқынды. Бірақ та өйте алмады. Өзін-өзі зордың күшімен тежеді. Балуан Шолақты құшақтайтындай Сабыр соншама кім еді, тәйірі!

	– Батыр аға! – көмейіне бір қатты кесек көлденең тұрып алғандай үні қылғына, жарықшақтана, дірілдей шықты. – Сізге құдай риза, мен риза!.. Сіздің осы ықылас-пейіліңіз, жасап тұрған жақсылығыңыз, мен үшін өмір бойы азық! Өмір бойы қуат. Өмір бойы ұмытылмас, өтелуі қиын борыш!.. Не айтайын Сізге?!. Совет үкіметі айттым ғой, ертең-ақ қайтып оралады. Сонда жыл құсындай асығып мен де жетермін... Оған дейін тілеулес болып тұрыңыз. Қош-аман боп тұрғайсыз!

	– Иншалла, иншалла!.. Топырақтан тысқары болсақ, қашан келсең-дағы, бұл ағаң қарсы алады деп біл! Амандықпен көрісуге нәсіп айласын!

	Осынау туысы бөлек батырмен қоштасудың салмағы да мұншалықты ауыр болар ма! Сабырдың іші-бауыры елжіреп аяғының басына түсе, жүйкесі бордай босап кетіп еді! Жанарына әлдене лық етіп жинала қалды да, жер-дүниені бұлдыратып жіберді. Алақанымен сипай сүртті. Тезірек аттанып кетуге асығып, Исажарға қолын ұсынды.

	– Ал биік нарым, сен де қош боп тұр. Көп-көп рақмет қызметіңе!.. Құдайберген жаным, балалар, сендер де қош-есен болыңдар!

	Еріндері икемге келіңкіремей, сөзі пышырыңқырап, үні жасыңқырап, Сабыр атқа тез қонуға ыңғайланды. «Менің ием сен боламысың! Шынымен-ақ мініп кетпекпісің?!» дегендей, тостағандай көздерін аларта, басын қырындата бұрып, шекесінен қарағыштап, ауыздығын шылдыр-шылдыр, қарш-қарш шайнап тыныштық таппай тұрған қарагер ат ішін тарта осқырынып қойды... Сабыр тізгінді жинаңқырай, екі қолымен ердің екі қасынан ұстағанда, Исажар үзеңгіні тоса беріп еді. Іле қолтығынан демеп те жіберді. Өз денесі өзіне жел қаңбаққа ұқсап кеткендей болған Сабыр ерге қалай қонғанын байқап та үлгере алмай қап еді!.. Заңғардың күшін-ай!

	Тағы да қимастықпен қош-қош айтылды да Сабыр тізгінді сәл босатыңқырап, шу деп тебініңкіреп қалды. Балуан Шолақтың бір өзінен басқа адамның тақымы тимеген күміс ер-тоқымның орнына бүгін алғаш рет өзге бір орта қолдау ер-тоқым салынғанына да, ол ерге отырған бөтен кісіні де ұнатпағандықпен ытырынып, ауыздығын қаршылдата шайнап теңселіп, тым тынышсызданып тұрған қарагер ат лып етіп орнынан қозғалып кетті. Тізгінге еріксіз бағынып, түстікті бетке алып ұтымды аяңымен керте басып жөнеле берді!

	Бұл ақырғы рет қоштасып қалулары болатынын, жұмыр жердің бетінде енді қайтып көрісулері жоқ екенін, дәл осы сәтте Балуан Шолақ та, Сабыр да білмеген еді. Тек бәрін болжағыш сұңғыла жүрек қана әлденені сезгендей ауырлай, сыздаңқырай соқты. Соның әсерінен де Балуан Шолақ сол қала берген бір арадан табан аудармастан, Сабырдың соңынан қарай ұзақ тұрды. Сабырды қимай ма, әлде, ақ танау қарагер атын көзбен ұзатып салғаны ма, әйтеуір, қашан бұлдыраған сағымға сіңіп, көз көрімнен әрман асып кеткендерінше, үй жаққа мойын бұрмастан алысқа қараған қара жал сырттан арыстанға ұқсап маңқиған маңғаз қалпын бұзбай тұра беріп еді!

	Өзі мінбестей атын мінгізіп, өзі киместей киімін кигізіп, жүдеп келе жатқан жанына сарқылмастай мол қуат қосып беріп, бұл дүниенің ең қымбаты да тең келместей жақсылық жасап аттандырған мәрт батырды Сабыр да қиып тастап кете алмай бара жатқандай! Бүкіл жан жүйесі ағыл-тегіл ақтарыла толқып, телегей-теңіз тебіреніп, тамағына кептелген кесек өсе түскендей, тынысын тарылтып әкетіп бара жатты. Көз алды буалдырланып бұлдырап, жер-дүниені қалың сағым жауып алғанға ұқсаған бір хал. Қайта-қайта бұрылып, артына қарайды. Қарайды да, баяғы орнынан тапжылмай тұрған Балуан Шолақты көреді.

	...Қош-қош, есен бол Батыр аға, елден асқан ардагерім!.. Бұл өмірде өле-өлгенше ұмытпан сені!..

	Анау-мынау жылқы баласының бүлкіліне бергісіз сары аяңға салған қарагер ат пен үстіндегі адам бірте-бірте бір тұтасқа айнала берді. Сонау жалғыз жартасқа ұқсап тапжылмай тұрған алып жүрек нар адамды қия алмағанда, енді оны қайтып көрмесін сезгендей, екі көзін кезек-кезек сүртіп қойып бара жатыр!..

	Арқа жеріне Сабыр Шарипов та жыл құсындай асыға алып-ұшып оралғанында, Балуан Шолақ бұл өмірде жоқ еді! Еш адамға айтпастан ересен ерлігімен ғана көтерген бармақ басындай қорғасын оқтың улы зардабы бойына мысқылдап жайыла берген-дағы, ақыры, қайран асыл ер 1919 жылдың ақпан айы ішінде дүние салып еді...

	Артында аңыздай айтылған... Балуан Шолақ атын, барша жарық жұлдыздан түсі бөлек Көгалдайдың көкшақпағындай өзіндік ерекше дара сипатымен қазақ халқы аспанының күмбезінде жарқырап, өлмес өнерін қалдырып еді!

	1984 ж.





БАЛУАН ШОЛАҚ


	(Тарихи тұлға туралы және бір сөз)





СӨЗ БАСЫ




	Бір адамның бойына даруы тіпті санаға да сыймастан, сегіз қырлы емес, сексен қырлы өнер қонған, және де жомарт құдірет соншалықты аямастан үйіп-үйіп телегей-теңіз мол дарытқан, егіз– екі ұқсасы кем осынау заңғар тұлғаның артына аңыздай қалдырған атын жүрек лүпілінсіз ауызға алудың өзі мүмкін еместей!.. Әйгілі сазгер-композитор, айтулы ақын, жел көрік әнші, түкті жүрек батыр, теңдессіз балуан, құралайды көзге атқан мерген, ат үсті ойындарының асқан шебері, ақ сұңқар сипатты сері! Бұған кеудесіне балтаның дүмімен немесе жарты пұттық гірдің тасымен ұрғызғанда дақ та түспейтін болат сүйек; білегінің бұлшық етін тісі қанжардай жігіттерге тістеткенде із де қалмайтын көк құрыш; қалшылдаған қаңтардың қан жалаған аязында бәстесіп, басына тымақ кимей Шортан қаласынан Қотыр қаласына дейін жалаңбас барғанында тек салт қамшының сабымен екі құлағын кезек-кезек қағып-қағып қойып тарта берген ғажап берік жаратылысын қосайық. Бұл аз десек өзге елдің көзі жетуі неғайбыл жердегіні көре беретін қыран жанарлылығын; іңір қараңғылығында да кешкі ала кеугім шақтағыдай көретін ғажап қасиетін; сырттағы «тышқанның тықырын» сезіп отыратын әлемет сезімталдығын, басқа да санап тауысқысыз қасиеттерін және үстемелеп қоссақ-шы?

	Қай-қай халықтың да бақталайына туған мақтаныш, мерейі болуға лайық осындай ғажайып жанның өмірінен бүгінгі өсер ұрпақ үшін көңілге көлегейлі жайлар тым көп-ау әсілі. Айталық, Балуан Шолақтың ата-тегі мен туып-өскен жері, сондай-ақ оның өмірден өтуі қара орман халқымызға оншалықты аян емесі анық. Соның салдарынан көп жағдайда ақиқат ауылынан алшақ кете сөйлейтін кезіміз жиі ұшырасады. Дерек-дәлеліміз жетпей, ай тақырдан тас қараңғыда гүл іздеп қармалғандай, дәйексіз долбарға, «кім біліп жатыр» деген тәуекелмен көз жұмбайға басып кеп жібереміз. Ал дәйексіз долбар мен бос болжамға бой ұрған жерде жаңсақ басу, жаңылыс кетушілік қашан да болмай тұрмайды. Сөз уәжіне бірер мысал келтірейін. Академик Ахмет Жұбанов өзінің «Замана бұлбұлдары» атты кітабында («Жазушы» баспасы, 1975 жыл) былай деп жазады... «Хан тауын мекен еткен Ұлы жүздің Дулаттан тараған Сәмбет деген руы болады. Сол Сәмбет ішінде Баймырза деген кісіден Балуан Шолақ туады».

	«Баймырза Шолақтыі жас кезінде Көкшетауға көшіп барады» (134-бет).

	Қазақ Совет Энциклопедиясының екінші кітабында Балуан Шолаққа қатысты берілген дерекке де (140-бет) өзек болған және де бұл күндері әркімдердің аузынан шығатын осы бір сөзді Ахмет Жұбанов кімнен естіді? Оған кім және қалайша айтты? Ол арасы бізге беймағлұм. Ал бірақ соның өзі шындықтан ауылы тым-тым алыстау, жансақ айтылған сөзге жататыны өз көңілімізге кәміл.

	Сол сияқты, Сәбең ағамыздың – Сәбит Мұқановтың «Балуан Шолақ» повесінде де ұлы жазушының ұшқыр қиялы қисынсыздан қиыстырған, сөйтіп мән-жайға қанықтығы кем былайғы жұртты жаңылыстырып, жадынан орныға орын алған да біраз кінәраттар баршылық. Одан қалды, ел арасынан ауыз екі айтылатын әңгімесінде де астын-үстін кетіп жататын артық-ауыстық пен жаңсақтық та бір кіреге жүк болғандай. Бұлай дегендей, Сәбеңдей, Ахаңдай ардагер ағаларымызға кінә артқандай күпірліктен, бір құдай өзі сақтасын. Балуан Шолақ сынды асыл ер қай жерде туса-дағы, қай ру, қай атадан шықса-дағы барша қазақ халқына ортақ, қалай дәріптеп-дәрежелесек те сыя беретін аяулы перзент! Десек те, тарихи атты тылсымның өз заңдылығы бар емес пе? Қай-қай дарағайымыз жайында да нақты дәйекті дерек, адалына көшіп, ағынан жарыла, әділ айтылған пікір аса қымбат. Әр қилы долбар мен жорамалға, бағасы кем жаңсақ сөзге желеу етілген бәзбір астардың ақиқатын ашып көрсетіп, шындығына көптің көзін жеткізуге талпынсақ, оның еш сөгерлігі де, сөкеттігі де болмаса керек. Егер де осы сөзге «иә, бәсе» десек, күпірлікке жатпасын, Балуан Шолақ атына бала жасымнан құлағым қанығып та, сол бір қызыл нардың аруағына тәңірдей табынып та өскен жанның бірімін дегім келер еді менің. Соның арқасында Балуан Шолақ өмірінен азды-көпті мағлұматым барға ұқсайды. Естіген-білгендерімді әр кездері ауыз-екі әңгімелерде айтып та, әредік-әредікте жазып та жүрген сияқтымын. Амал қанша, неліктен екені байыбыма бармайды, – әйтеуір кей-кей ағайындардың жөн сөзге қонақ бергісі жоқ-ақ. Бүйректен сирақ шығарып, бұра тартуға, көрінеу-көзге ақиқатқа қиянат жасауға зейіл тұрады. Өкінішті-ақ! Біле білсек, Балуан Шолақтай ардагерімізді әрі тарт, бері тартқа сала берудің, оның тіпті бейне-бедерін бұзып жеткізіндей дәм-татуы жоқ жеңіл-желпі сөздерге жол алдырудың ендігі жерде еш жөні жоқ, тіпті Балуанның аруағына обал деп білемін. Соны ойлап, бұрындары айтқан һәм жазған қадау-қадау дүниелерімді, жаңадан деректер қосып, бәрінің басын топтап, қалың жұртшылық назарына ұсынуды жөн көрген едім.





І.ҮЙСІН... ҮЙСІН АУЫЛЫ




	Менің анам Рақыш(шын аты Рәбиға) кішірек қыр мұрынды, аясы кең көкшіл көзді, жұқалтаң ақсары реңді кісі болатын. Анамның кескін-келбетінің бұлайша келуі тегін емес-ті. Қазіргі күнде исі қазақ туралы сөз етсек-ақ, баяғы аққұба, бидай өңділер қайда, тіпті бозғылтымның өзін де қимайтын, қарттарымызды қорлап, кемсітіп «қара шал», «қара кемпір» дейтін; жастарымыздың сын-сипатын «қара жігіт», «қара қыз» деп сүмірейтетін; ал балаларымызды тіптен құдай көрсетпесін, албастының тастап кеткенінен де жаман аяқ-қол, бас-сирақтан жұрдай қып, қара топырақтан домдағаннан бетер «қара домалақ» деп түсіне кірсе шошып оянатындай жексұрын суретте сөйлемесек аузымыз қисайып қалатыннан, ернімізге күйдіргі шығып, тілімізге сыздауық қаптайтыннан жаман ауруға ұшырадық емес пе. Сөйтсе-дағы, менің нағашы жұртымды, анық қыңыр-қияс біреу болмаса, қара торы деудің өзі обалға жатар еді. Шетінен көкшіл көз, қылаң түс болып келеді. Бала кезімде талай тосын адамдардың бұл қалай деген мәнісін сұрағаны есімде. Сонда анам марқұм әрдайым:

	– Біз Үйсінбіз ғой, – деп жауап беретін еді.

	Ондайда, әдетте, талай сөздің басы шалынып, талай сауал көлденең тартылмай қалмайтын... Үйсіндер бұл жаққа қайдан келді? Қалай келді? Қашан келді?.. Бала кезімде мән бере қоймағаныммен де, есейе келе осы сауалдар менің-дағы көңілімді қытықтайтын, білмекке қызықтыратын-ды. Әр нәрсенің өз сәті бар емес пе, сол сауалдардың жауабына қанығуымның да күндердің күнінде кезі келген болатын...

	1959-жылғы тамыз айының 6-сы күні анам дүние салды. Нағашы атам Ғаббас Ыбырай баласы (алпысыншы жылдардың орта шеніне таман, сексеннің үшеуінен аса өмірден өтті) жалғыз қызының орнын күзетін біздің үйде біраз күн жатты. Жайшылықта дүниауи сөзге сараң нағашы атам, саулық қойдың жасындай-ақ жасы қалғанын жүрегі сезгендігінен, сөйтіп айтып кетейін дегендігінен бе екен, әйтеуір осы жолы менің көнілімде көптен жүрген сауалдарды армансыз ағытуыма еш қарсылық жасамаған-ды. Нағашы атамның сондағы ұзақ-ұзақ әңгімесін елеп-екшеп алғанда негізгі арқауы былайша тартылып еді...

	***

	...Ағайын арасы қатты бүлінді. Есентай атты құтпан адамға қараған әулеттің бір тәуір бозбаласы албырт жастықтың арынымен алды-артын абайламады да, соқтықпас жердің оң жақта отырған қымбат қалыңдығына соқтықты. Ақ бата бұзған тентек атанды. Ауыл-аймағын ауыр айыпқа қалдырды. Басына сырық, малына құрық үйірілтті.

	Қалқаман сынды асыл ерге, Мамыр қызға арналған ақ махаббаты үшін кесілген жаза, билер тіліне бұл жолы да тиек те, тиянақ та болып еді. Есентай әулетінің маңдайына басқан жалғыз жүйрігіне мінген «жазықты жігіт» шаршы топ алдынан көлденеңдей ұшыртты. Сай-сүйектен өткен зарлы тілектер, сары садақты шірене тартқан түкті қабақ мергеннің қолын ашып «мүлт» кетті ме, әйтеуір, оқ жыландай ысқырынған сай жебе ат сауырын сипай зу етіп кете барды.

	Дау аяғы осымен тыным табуы тиіс еді. Бірақ та қалыңдықты берер жақ та, алар жер де, бұл билікке бітуана етпеді. Қорланып, өкпесі қабынып өрекпи тулап, тентекті жер бетінде тірі жүргізбеске бекінген сыңай айқын танытты. Ағайынның ішке қан қатты кек қуынып, жаулық ниет баққаны, Есентай елінің білектісі, қорғаны

	– Тулақ батырды намысқа қатты күйдіріп, шамырқандырып жіберген-ді. Бүйте берсе қан төгілмей қалмасын анық болжаған бірбеткей батыр, бір-ақ күнде ауылға желі жинатып, үй жықтырды. Туған жерден тік көтеріліп, ірге сөкті. Ту-ту Арқаға ауды. Есентай төрт баласы: Ақжігіт, Байжігіт, Ізбасты мен тоғыз жасар Қазанғапты түгел қосып жіберіп, өзі бәйбішесі екеуі ғана елде қала берді.

	Тулақ батыр (айтқандайын, бұл Ақан серіге қатысты айтылатын Тулақ емес) со көшкеннен үдере көшіп Шу өзенін жағалай жүрді. Түркістан мен Қызылжар арасын жалғастырып жатқан Абылайдың қара жолына түсті. Құлан жортпас, құладын ұшпас Бетпақтың шөлін көктей өтті. Ұлытау жеріне тұяқ іліктірді. Еру болды. Осы араға тоқтап қалуды ойлап еді. Кір жуып, кіндік кескен жер, өскен елге өкпе түс. Араға жылдар түсер. Ағайын ашуы да тарқар. Арыздық та ұмытылар. Әне, сол кезде кейін қайтып оралуға ұрымтал. Бірақ та жазмыш шіркінге дауа не, әуелдегі дәм-тұздың бұйрығы солай болған да – кереге керіп, ес жинап, Ұлытаудың май көдесіне мал тойындырып үлгертпеді. Соңынан қиқулап қуғын жетті. Ара ағайынның арашасымен бас амандап, мал сақтап қалысты. Анадағы анадай болсын, тап мына қысастық Тулақ батырды қатты түңілдірді, ерткен елін қайта көтерді. Тағы да Абылайдың қара жолына түсіп, Көкшетау асты. Құт-береке қонған Қорғалжын жерін басып, Есіл мен Нұра өзендерінен асып, Көкшетау жерінің шетіне ат тұяғы тиді. Аз ғана ауыл осы арада екіге жарылды. Бір тобы со бетпен заулап жүріп отырып, сонау Қызылжар аузындағы қалың Бабасан (Атығайдың бір атасы) ортасына барып орнықты. Ал Тулақ батыр бастаған топ, ішінде Есентайдың төрт баласы да бар, тәуекелге сиынып тоқтап қалы еді.

	Шеккі көріп, алыстан арын-ашып жеткен қатулы қабақ ағайынға айналадағы қалың Керей, Атығай мен Қарауыл үшеуі орталарынан ойып қоңыс берді...

	Шексіз-шетсіз көсіліп жатқан ну қарағайлы Бұланды орманының саясы мен панасы мол бір әдемі қолатты қойнауын қапталдай кең арналы өзен ағып жатыр.Қайрақты өзеніне құяды. Кемері көк тастан өрілген. Сол себептен де Тасты өзек атанған. Ал қарабан орман ішінен кәусар сулы бұлақтар сылдыр қағып шығады.

	– Бұл қыстауың! – деді.

	Ерке Есілге құятын үлкен бір күре тамыр – Қайрақты өзені. Қос қапталы сулы-нулы, шалқыған айқай жазық дала.Осы айналадағы Атығай, Қарауыл, Керей ауылдарының хан жайлауы. Сол жасыл кең жазықтың, сонау бір жаугершілік заманда бір қанды оқиғаға куә болғаны үшін Қанды қарағай деген үрейлілеу атқа қалған шоқ қарағайлы тұсын белгі етіп:

	– Бұл жаз жайлауың! – деді.

	Ал алақанның аясына сыйғандай ғана аз үйлі ауылды артта қалған жалпақ елдің атымен айбарландырып:

	– Үйсін! – деп;

	– Үйсін ауылы! – деп атады.

	Жаңа қоңыс алыстан келген ағайынға құт қойын боп шығып еді. Айналадағы елмен араласып-құраласып қыз алды, қыз берді. Жанына – жан, малына – мал қосылды. Жапырақ жайып гүлденіп, тамырды кеңге тарата берді. Сөйте-сөйте ұйым-бірлігі берік, іргелі елге де айналды. Ауыл-ауыл құрап қонып, өз арасында қыз алысып, қыз берісетін күнге де жетті. Осыған орайластыра біржолата айта кеткенім жөн деп білем,– өз бөлтірігін төзі талаған қанды ауыздан жаман шолақ белсенділер 1931-жылы Үйсін ауылдарын жылы ұядай жұмақтан күшпен, зорлықпен көшіріп, жиырма шақырымдай жердегі саясыз-панасыз иен далаға қондырып, «Еркіндік» деген атпен колхоз ұйымдастырғанда, 141 түтінге толған ғой!

	Ол жағдай әлі алда, ал Тулақ батыр бастаған көш сонау кездері Тасты өзекке тоқтап, уһ деп иықтан жүк түсіргенде тоғыз жастағы қаршадай бала – Қазанғап та елімен бірге есейеді, ер жетеді емес пе? Үйленеді. Біреуді қойып, екі бірдей әйел алады. Ақсары керей қызынан алты ұл, атығай қызынан төрт ұл, барлығы аймауыттай-аймауыттай 10 ұл сүйеді: Құлтан, Кәнте, Медет, Қуат, Есенаман, Жарықшақ, Байсалбай, Көбен, Метей, Зақар. Бұл оның балалары 25 отау тігеді. Олардың бәрін бас-басына таратып талдап жатпаймын, сөзіміздің жүйесіне тікелей қатысы бар Жарықшақ пен Медетті ғана бөліп аламын. Сонымен, Медеттен – Бақтыбай, Татыбай, Түктібай, Құтпай төртеуі туады. Бақтыбайдан Ыбырай қажы жалғыз да, Ыбырай қажыдан Ғаббас яғни менің нағашы атам жалғыз. Бұл кісіден өліп-өліп өлім сарқытындай қалған жалғыз менің анам Рақыш еді, ол кісінің де ертерек о дүниелік болғаны жоғарыда айтылса керек. Енді Жарықшаққа келсек, одан Шымыр, Шәбеке, Байжан, Баймырза төртеуі. Осы төрт арыстың ішіндегі ең момыны бойы сырықтай Баймырза еді. «Керейден ұл туса – ағашқа күн туады» деген бар емес пе, сол нағашы жұртқа тартып ағаштан түін түйген, қайысқа «жан бітірген», қысқасы қолы алтын, мал тапқыш осы баласына бұл кезде жақсы дәулетімен де, кісілігімен де елге танылған Жарықшақ жақсы жар тауып беруді ойлайды. Сөйтіп Қарауылдың Қараша есімді қызын, қырық жетіні қырқа матап беріп, айттырып әпереді. Балуан Шолақ ана жерде туыпты, мына жерде туыпты деген алыпқашпа сөздің ұшығына жету үшін әдейі айтпақпын, Абылайдың сенімді серіктерінің бірі болған ақын, шешен, қарауылдың қамқоры атанған би, қол бастаған батыр Қанайымыз осы. Қанайдан – Бақы, Итқара, Сұлтангелді туады. Бақыдан – Қожагелді, Жаубасар, Малыбай, Өтеміс, Жауғашты, Есенбай; Қожагелдіден – Қайдауыл, Қасат, Мырзатай, Қайырлы; Қасаттан – Жетпіс, одан – Қалампыр, Жақып, Жәнібек. Қазақта «қатын алма, қайын ал» деген бір ұлағатты сөз бар ғой. Жарықшақтың «менің атам кімнен кем?»дейтін талай әлді-ауқатты, дүмді жерлердің қолын жеткізбей қор қылған Қалампырды баласына Қарауылдың ортасынан ойып әперуінің бір сыры осында болса, енді бір сыры Қалампырдың өзқ басына байланысты еді. Қалампыр ақыл-парасатымен, ақындығымен, жойқын балуандығымен, жомарттығымен аты шыққан ерекше бойжеткен болатын. Ол әсіресе немере ағасы Қасым балуанның тәрбиесін көп кқреді. Қасым он бес-жиырма жігіт жабылса да, бәрін де бір араға үйіп қойып өзі үстіне шығып отырып: «Тағы қайсың бар?» деп күліп отыратын ғажап балуан, қолындағы барын ағайыннан аямай, ауырмаса қоң етін ойып беретін ерекше мәрт, соның салдарынан қоңторғай өмір кешкен, бірақ та соған мою дегенді білмей:



	Кедейлік, тәңір екенсің мені жеңсең,

	Қожадай қол берейін аштан өлсем.

	Жұрт алған жалғыз тайды мен алар ем,

	Сыпыртып Ақтабанмен бір күн желсем, –



	деген ер көңіл, жайсаң жан болған ғой. Сондай үлгі-өнеге алған Қалампыр өнерімен, жайдары, жарқын мінезімен ойын-тойдың гүлі болады. Сол үшін елі еркелетіп оны Тойжан деп те атаған емес пе! Сол қадір-қасиетімен қайын жұрты – Үйсін ауылының үлкен-кішісіне бірдей сыйлы болып, абысынды аузына қаратқан Қалампыр оннан астам құрсақ көтерген екен. Содан қатарға қосылғаны тек Төлеубай, одан жеті жас кіші Нұрмағамбет яғни Балуан Шолақ және Тәуекел үшеуі. Шөкеннің:



	Нағашым жалпақ Қанай депе айтады,

	Болады Ұлы жүздік арғы затым, –



	дейтіні содан. Осындағы «жалпақ» деген сөзді баз біреулер, мән-жайды жете білмегендіктен, әлде ру, әлде ата деп ойлап, бас әріппен бадырайтып жазып жүрді. Сөз зергері Шөкең «қалың Қарауыл» дегенді қайталамас үшін «қалың Қанай» демей, «жалпақ Қанай» деген ғой. «Жалпақ ел», «жалпақ жұрт» деген көптің ұғымын береді емес пе.

	Және де, басын ашып айта кететін бір жәй, Үйсін ауылы қазір ғана Ақмола облысына қарайды. Ал кезінде Көкшетау оязының Қотыр-Шортан болысына қараған. Бұл бізідің елдің де болысы. Сондықтан да Шөкең өзін ешқашан Қараөткелге телімеген, Көкшетау жерінің түлегімін деген.



	Сұрасаң Қотыр-Шортан бізідің болыс,

	Алты күн Ақа түрмені қылдым қоныс, –



	деп келетін өлең сөзі де бар емес пе? Көкшетау елінің «Біржан сал, Ақан сері, Балуан Шолақ, үкілі Ыбырай», – деп бірінен-бірін айырмай сөйлетіні сол себептен!

	Мінекей, бала кезімде көп естіген, «Үйсіндер бұл жаққа қалай келген?» – деген сауалдың есейген шағымда аян болған анық-қанығы осындай. Айтқандайын, ұмытып барады екем-ау, мен білгенде, Көкшетау елінде Ұлы жүздің Сіргелі, Шанышқылы, жалайыр, Дулат руларына жататын ауылдар баршылық. Солардың қай-қайсысы да қздерін «үйсінбіз» демейді, «дулатпыз», «шанышқылымыз», «сіргеліміз», «жалайырмыз» дейді. Соған қарап мен қатты дағдарамын: егер шынымен-ақ Дулатқа жатады екен, онда да, нағашы атам да, бүкіл ңағашы жұртым да соны не себептен жасырып, «үйсінбіз» деуге тиіс?! Одан қалды Сәмбет деген атаны ауызға да алмайды, ондай атаны білмейді де. Онысы несі?! Осы күмәнді ашуға һәм Есентай әулетінен тараған ұрпақтың арғы ата қонысын анықтауға, бәлкім, ата тегінің шежіресі көмектесер? Ендеше шежіреге жүгінгеніміз жөн болар?

	Ңағашы атам өз аталарының шежіресін шерткенде, Бәйдібектен бастайтын да, өзінің арғы тегін Кенжесарыдан бермен тарататын. Сонда: Бәйдібектен Кенжесары дейік (ол екі арада кімдер барын бір құдай өзі білетін), Кенжесарыдан Домбауыл; Домбауылдан Қырықсары; Қырықсарыдан Жақып пен Жүсіп; Жүсіптен Болат пен Жүнбас; Жүнбастан Адағұл, Жиенбай, Тоқымбет, Жаңабай Жаула, Танабай алтауы; Жиенбайдан Құрымбай мен Таңбай; Таңбайдан Құлбаба мен Қыдыралы;Қыдыралыдан Өтес, Жанбоды, Өте үшеуі; Өтеден Есентай мен Болат; Есентайдан Ақжігіт, Байжігіт, Ізбасты және Қазанғап төртеуі екені жоғарыда айтылды. Бұл жерде мен кімнен кім, иә, кімдер тарағанын бұған дейін білмей келгендер болса, бұдан былай біле жүрсін деген ниетпен әдейі тармақ тармағымен толық келтіріп отырмын. Әгәркім тармақтан таратпай тек Балуан Шолақтың аталары шежіресін бір ғана ізбен жүйе тартсақ, онда былай түзілер еді: Бәйдібек – Кенжесары

	– Домбауыл – Қырықсары – Жүсіп – Жүнбас – Жиенбай – Таңбай – Қыдыралы – Өте

	– Есентай – Қазанғап – Жарықшақ – Баймырза – Балуан Шолақ. Осының қай жерінде Сәмбет бар?

	Міне, қажет болса, Балуан Шолақтың ата тегінің шежіресі осылай тараылады. Іздейікші, Сәмбет табыла ма? Рас, Бәйдібектен Кенжесарыға дейінгі екі аралықта көңілге күдікті жерлері болуы әбден мүмкін. Олай дейтінім, бұл шежіреге қарағанда, Бәйдібектен Балуан Шолаққа дейін, ең әрі есептегенде 450-500 жыл ғана жатар еді. Ал Бәйдібек қайда, біреу қайда? Оның есесіне, Кенжесарыдан берменгі көк жиекке көзімен еркін жетеді. Бұлайша, көңілі күдіктен қылаусыз адамның нық сенімімен сөйлеуіме мынандай дәйек бар...

	Үйсін ауылында жеті қажы өткен көрінеді. Соынң бірі – менің ұлы нағашым Ыбырай қажы. Ол кісіні елі әулие тұтыпты. Ауыл-аймағының сөзін ұстағаналтын қазығы, айтқаны ем болатын дуалы ауызы, былайғы елге де қадірі артық парасат иесі, араб, парсы, түрік тілдеріне жетік, аса білімдар ғұлама да болған дейді. Оқумен қара суды теріс ағызады; құрғақшылықта нөсер жауын жауғызады; үй -жай, қора-қопсыны түгелқұшағына алған өртті ортасынан кесіп өтіп иә немесе ақ жейде-дамбалмен тұрып салауат айтып сөндіреді, – қойшы не керек, адам айтса нанғысыздай кереметтер таңады. Жазы-қысы кие тіні ақ киім. Көлікке аяқ артуды білмейді, үнемі жаяу жүреді. Қыс па, жаз ба, көктем бе, күз бе – бәрі бір қисап, зираттан зират аралап, аруақтарға дұға бағыштап жүргені. Және жападан-жалғыз. Қолында тек асатаяғы ғана.

	...Бірде қалың зират ішінде, елге қадірлі боп өткен бір адамның аруағына арнап құран оқып отырады. Зиратты тап іргелей қара жол асады. Сол жолмен келе жатқан салт атты адам сонадайдан көзге түседі. Соңында белден сап сүйреткен бос арба. Қажы тани кетеді, – өзінің бір құрдасы, қоян жүрек қорқақтың да қорқағы болса керек. Ол кездің құрдастарының әзіл-қалжың, ойын-оспақтары жөні мүлдем бөлек қой, және де қажы жарықтық қулықшыл, күлдіргі кісі. Ойына ттабан аузында бір қулық сап ете қалады да, «мұны бір қызық қылайын» деп миығынан күліп бұға қалады. Көз қиығын сап бақылап отыр. Ана байғұстың қарадай зәре-құтынан айрылып келе жатқаны бесенеден беп-белгілі. Астындағы атын жай аяңға сап, зират жаққа жалтақ-жалтақ қарағыштайды. Жанамалап өте берді. Әйтеуір аман өттім-ау деп, уһ деген адамның көңілі жайланған кейпіне түседі. Келе жатқан ауылы жаққа мойын бұрып қарай берген сәтінде қажы жарықтық орнынан лып көтеріледі де, жүгіріп кеп арбаның артынан мініп, ұзынынан сұлап жата қалад. Әлбетте, үн қатпайды.

	Ештеме сезбей қалған құрдасы сәлден кейін зират жаққа тағы бір қарамақ боп арт жаққа мойын бұрады... О, сұмдық, арбада ақ кебінге оранған «аруақ» жатыр. Үрейі ұшып кетеді. Атын қамшымен бауырлап осып кеп жіберіп тарта жөнеледі. Жалпы, қорыққан адамда әсіресе қоян жүрек қорқақтарда мұндай сәтте ақыл-ес қалушы ма еді, әйтпесе, арбаның екі жетегін байластырып, ердің алдыңғы қасына сала салған жіпті тақымынан сыпыра салса бітті ғой. Жоқ, ол өйтпейді, артына жалтақ-жалтақ қарағыштап, аттың шыбын жанын ышқындыра төпелей түседі. Құйындатқан бойымен өз ауылынан өтіп кетеді. Колоколовка деген орыс селосының қотанын қақ жарып өте шығады. Арбадағы «аруақ» сонда да қалар емес. Қан сорпасы шыққан ат бір кезде әбден болдырады. Аяғын баса алмай тәлтіректеп теңселіп тұрып қалады. Есінен мүлдем айрылған ана байғұс аттан секіріп түсіп жаяу қаша жөнелмесін бе. Ішек-сілесі қата күліп жатқан қажы сонда барып басын көтереді. Құрадсының атын атап:

	– Әй, қайда барасың?.. Сонша не болды саған? Тоқта... тоқта, – деп айғайға басады.

	Құрдасы тоқтап, алақтап артына қарайды. Қажыны танып, тілі сөзге зорға келіп:

	– Қажы... Әулие, Сіз бе едіңіз?.. Түу-уу! – деп буынын баса алмай құлай кетеді. Сондай әулие һәм ғұлама кісі ата-тегі шежіресін, Тулақ батыр бастаған Үйсін аулының Арқаға қандай себеппен, және де, қай кездері келгенін жетік білсе, сол естіген-білгендерінің бәрін қағаз бетіне түсіріп те, жалғыз баласының құлағына құйып та кетсе (айтқандарын, ұлы ңағашым Меккеге алты рет барып келіп, жетінші барғанында дәм-тұзы таусылып, топырақ Байтолладан бұйырған ғой), араб, парсы, түрік тілдеріндегі бір құшақ кітаппен қоса жазғандарын табыстап қалдырып кетсе, оған шүбә-күдік келтірудің жөні бола қояр ма екен? Өкініштісі, баға жетпес сол қазына біздің қолымызға тиген жоқ. Оның да себебін сөйлейін...

	Әкесі Ыбырай қажы сияқты, ңағашы атам Ғаббасты да ел әулие атайын. Десе, дегендей еді де! Рас, әкесі сияқты кереметтер көрссеткен жоқ. Көрсететіндей уақыт па еді ол. Көзбен көрмесе иланбастай жалғыз ғана кереметін айтайын... Бір жаққа жол жүргенде көлікпен, машинамен шыққан екен делік. Жолда бес-он минөттей кідіріп қалуға тура келсе, ол кісіде күтіп отыру әсте болмайтын. «Ал өздерің келе берерсіңдер» дейді де, жаяу жөнеледі. Былай қарап, былай қарағаныңша көзден ғайып болады. Атыңды төпелеп айдап, не машинамен ұшыртсаң-дағы қуып жетемін деп ойлама, келсең алдыңда отырады. Сөзім жалаң болмас үшін бір ғана мысал... Менің Зейнеш атты туған қарындасым қазір Шортан қаласында тұрады. Сол Зейнеш жұбайы Әден екеуі бала-шағасын алып, алпысыншы жылдардың юас кезінде нағашы атама сәлем бергелі, сыбаға апарғалы Үйсінге (біздің жақта ауылды осылай атай береді) барады. Нағашы атам не бала жоқ, не бәйбіше жоқ, жалғыз өзі тұрады. О, жиендер келіп қалды десіп нағашы жұрт қуанысып, мәре-сәре боп қалады. Бірінен соң бірі шәйға, дәмге шақырады. Кешкісін Бекболат есімді нағащымыздың үйі дәм қамдайды. Ңағашы атам бірге болады. Қонуға енді нағашы атам үйіне бару керек. Бәрі дабырласып сыртқа шығады. Әден мәшінесі бірден от алмай, бірер минут тұрып қалмасын ба. Нағашы атам өздерің келе берерсіңдерін айтып, жүре берсін. Әден:

	«Ой, ата, мына тас қараңғыда бір жерде сүрініп құлап қап жүрерсіз!» – деп безектесін. Бекболат пен бәйбішесі күліп: «Сендер барғанша о кісі үйінде отырады», – дейді. Әден ол сөзге иланбайды. Ауылдың екінші шетінде, кемі бір шақырым жер.

	«Қап, онысы несі?.. Қаншама жер жаяулап...» – деп, өкіне сөйлеген Әден машинасы айтқанындай-ақ, тезбе-тез от алады да, нағашы атамды қуып жетпек оймен асыға тартады. Жарығын жарқырата жағып, жол бойын көзбен тінтіп қарап келеді. Нағашы атам ұшты-күйлі жоқ. «Апырай, әлгі кісі қайда кетті?!» – деп таң-тамаша. Әне-міне дегенше нағашы атам үйіне келіп те жетеді. Терезеден шам жарығы жарқырап тұр. Үйге кірсе, нағашы атам төрде отыр.

	Құдайдан да, иманнан да бездірген заманның баласы емес пе, Әден арақ та ішіп, шылым да тартатын, қысқасы, қазағым дәп айтқандай, сайтан тқуып жүрген кезі болатын, мына кереметті көргенде зәресі ұшып кетсін.

	– Ойбай, мен мына үйге қонбаймын, аруақ соғады! – деп, жеті түн ішінде сексен-тоқсан шақырым жердегі Шортанқаласына таып отырған ғой. Бұрындары құдайдың құдіретіне де, әулие-әмбиелердің кереметіне де сенбейтін Әдекең, осыдан былай «алла сақтасын, айта көрмеңіз!» – дейтін күйге көшіп еді.

	Біздер нағашы атамның өзінен «бұл қалай?» деп сыр тартуға киесінен қорқатынбыз да, әкем марқұмға «қайын атаңыздың не кереметі бар?» – деп талай-талай қыңқылдағанбыз. Сонда әкем күліп: «О кісінің желмаясы бар»,– дейтін де қоятын. Әлбетте, мұндай жауап бізді қайдан қанағаттандарсын. Ақыры Әбдінің Есімі деген кісінің сөзі көңілімізді көншітіп, тоқтатып еді. Атығайдың бағыс тармағынан тарайтын Әйтімбет ішінде Жарқын деген атаға жататын Есім ақсақал менің нағашы атама туған нағашы боп келетін. Көпей есімді апаларын Ыбырай қажы алғанда, одан нағашы атам туады... Сол Есім ақсақал бір жолы «сырыңызды айтыңызшы» деп, жат та жабыспай ма?! Сонда нағашы атам: «Өй, Есім қарағым-ай, мен жаяу жүреді дейсің бе? Екі жағымнан екеуі қолтықтап көтеріп әкетеді емес пе!» – деген көрінеді. Сөйткен әулие қарт әкесінен қалған мол мұра, асыл қазынаны «таза жүрмейсіңдер» деп ешкімнің қолына ұстатпайтын еді. Өзі ғана оқитын. Өмірден өтерінде соның бәрін үлке-е-ен қоржынға сықай толтырып, аузын өз қолымен шымши тігіп, өзімен бірге көмуге өсите еткен ғой. Артында қалғандар сол өсиетті орындаған.

	Елі әулие тұтқан нағашы аталарым сөзіне күмән-күдік келтіруді күнәға санасам-дағы, әсіресе, шежіреде жаңсақтық, жаңылыс кетпеді ме деген сақтық оймен әлі де анықтай, тиянақтай түсуді ешқашан жадымнан шығармаған едім. Әркімдермен кездескенде қағыстырып, сұрастыра жүрген болатынмын. Сонда Ақмола қаласында тұратын Рәшит Қосдәулетов ақсақалмен хат арқылы хабарласуым мен үшін аса қуанышты олжа болған еді. Есентайдың төрт арысының бірі Байжігіттің ұрпағы, «Еркіндік» колхозын (қазір Ақмола облысының Макин ауданындағы «Капитоновка» совхозының бригадасы) көп жылдар басқарған, бұл күнде зейнеткер Рәшит ақсақал аталарының шежіресін жетік білетін қазына қарт екен. Қолымда бар шежірені салыстырып қарадым. Арада еш айырмашылық жоқ. Демек, нағашы жұртымның ата тегі шежіресінде жаңылыс кетпеген шығармын дегенге көңілім нық сенімді. Қайталап айтайын, осы шежіреге қарап, Балуан Шолақтың ата тегінің әу бастағы ата қоңысы нақ қай жер екенін анықтап алу онша қиындыққа түспес деген ойдамын. Әйтпесе, «анау айтты, мынау айтты екен» деп, ақиқат ауылынан алыс кетушілер, бүйректен сирақ шығарып, Балуан Шолақ ана жерде туыпты, мына жерде туыпты деушілер тым көбейіп барады. Соған жауап ретінде Үйсін ауылы Көкшетау жеріне қандай себеппен, қалай келгенін бүге-шігесіне дейін ашып айттық. Және де, Балуан Шолақтың кіндік қаны тамған топырақ Буланды орманының жанаттай бір пұшпағы Тасты өзек екені де айтылды. Осынау ақиқатқа тоқтамай, бүйректен сирақ шығару – көрінер көзге қиястық, қыңырлық қана деп бағалаймыз!





2. АЛҒАШҚЫ БЕЛДЕСУ




	Сонымен Балуан Шолақтың ата тегінің шежіресімен таныстық, осы шежіреге қарап сол ата тегінің ата қонысын тап басып тауып алуымыз да мүмкін. Және де,ауылының Көкшетауға қандай себеппен келгеніне де қанықтық. Енді Балуан Шолақ өмірінің кейбір деректеріне көңіл қанықтырғанымыз теріс емес шығар. Бұл ретте, ең әуелі Балуан Шолақтың алғаш рет алқалы топ алдында қалай, қай жерде шығып, балуан деген аты қалай танылған тарихын білу, түсінігі бар жанға ден қоймастық, қызғылықсызға жата қоймас деп ойлаймын. Оның өзі сайып келгенде, Балуан Шолақтың өмірін жете тану үшін аса қажет. Өйткені дәл осы ретте күні бүгінге дейін қалмай келе жатқан, асылында қалыптасып қалған үлкен бір жаңсақтық, жұртты жаңылыстырушылық бар. Қазір Балуан Шолақ алғаш рет алқалы топ алдына қай жерде және қашан шығып балуан атанған деген сауал сала қалсаң, кім-кімнің де: «Сағынайдың асында» деп дауап берер сөзсіз. (Сәбең Балуан Шолақты алғашқы нұсқасында осылай деген де, кейін Сағынайды Тоқсанбайға өзгерткен.) Басқаны былай қояйықшы, тіпті Балуан Шолақтың өз ұрпақтары да осыны айтып жүр. «Білмеген у да ішеді» деген осы енді. Асылында шындық қалай еді!? Қисын не дейді? Соны жүйелеп, анығына көз жеткізіп көрелік.

	Балуан Шолақ қой, 1864-тышқан жылында туды. Бұл ақиқатқа ешкімнің айтар дауы, қылар таласы жоқ шығар? Қазағымның ең ақырға тұлпары – Құлагерді мерт етуімен тарихқа енген Сағынайдың асы 1876-жылы берілді. Бұл ақиқат шындыққа да ешкімнің айтар дауы, қылар таласы жоқ шығар? Ендеше, есепке жүгініп қарайық, Ерейменде сол ас берілген жылы Шөкең неше жаста болғаны?.. Айтайық, он екі жаста! Енді өзіміз ми жүгіртіп ойлайықшы, он екі жасар бала Түйе балуанмен қалай күреспекші? Оны күреске кім шығармақшы?Соншама жұрттың бәрі есі жоқ, жынды ма? Ешқандай күмән-күдіксіз нық сеніммен айтайын, – бала Шолақ, ең алдымен, ол асқа барған да жоқ. Барғанымен күреске өзі де шықпас еді, шығамын десе де өзгелер шығармас еді. Осынау жайды жарықтық Сәбең өзі де білген шығар-ау, бірақ та оқиғаны қызғылықты ету һәм Балуан Шолақ атын осындай бір ұлы жиында шығару ойымен он екі жасар Шөкеңе тағы да алты жас жамап, ое сегізге жеткізген де, Түйе балуанның қабырғасын қақырата соққызған. Ұлы жазушының ұшқыр қиялынан туған осынау «кілтипанды» былайғы жұрт қайдан біліп жатыр. Нақтылы болған оқиға, шындық жайға балаған да, солай қабылдаған. Ілкім ілгеріректе айтып өттім ғой, басқаны былай қойғанда, Балуан Шолақтың бүгінгі немере, шөберелерінің өздері: «атамыз Сағынайдың асында қыпшақтың Түйе балуанын жығыпты. Сонда паң Нұрмағанбет сенің атың Балуан Шолақ болсын депті» деп соғады. Республикалық теледидардан Балуан Шолаққа қатысты хабар берілді, сонда сұқбаттасып тұрған жігіт: «Балуан Шолақ күреске керей жағынан шығады (?!). Нағашым керей дейді. (?!) Түйе балуанды жығады. Паң Нұрмағанбет Балуан Шолақты шақырады. Кімсің? – дегенде, Үйсін ішінде дулатпын, сонда сәмбетпін дейді. (Баяғы, «әләуләйдің» әсері.) Паң Нұрмағанбет сенің атың да Нұрмағанбет екен, жаман иттің атын Бөрібасар қояды деген... Ендігі жерде Шолақ болсын. Оны азсынған Балуан Шолақ болсын дейді», – деп, Сәбең мен Ахаң ағаларымыздың сорабымен тартып, соғы-ые-еп тұр.

	Балуан Шолақтың нағашы жұрты кім екені жоғарыда шежіресімен таратылып берілді. Сондай-ақ Сағынайдың асына бармаған. Түйе балуанмен күреспеген небары он екі жастағы бала екені де айтылады. Ал сонда нақтылы болған тарихи оқиға қай жерде һәм қай кезде өткен еді? Енді осы сауалдың жауабын қуалап көрелік.

	...Қоян жылының (1879) жарқыраған жайсаң жазы. Үйсін ауылынан көп адам Шортан базарына (қазір Шучье) баруға қам жасап жатты. Базарға Баймырза да бармақшы еді. Сатып пұл қылсам деген бір арба тері-терсек, жүн-жұрқа тұр тіреліп. Бірақ та жолда шығатындай жайы жоқ. Аяқ астынан ауырып қалғаны. Жасы жиырма бір-жиырма екілерге келіп қалған Төлеубайды жіберер еді, ол үйде емес. Амалсыздың күнінен, ат-арбаға ие қып Нұрмағанбетті жіберуге тура келді. Он бестен он алтыға қараған, бар мүсіні құрыштан құйғандай бітімі тым бөлекбаланың бойы өз құралыптастарының бірталайынан аласа. Сырт киімі болмағандықтан әкесінің түйе жүн шекпенін кигізгенде, етегі шұбалаңдап аяғының басына түсті. Мұқаш, Сейітқожа дейтін, жөн-жоба білетін ағайындарына айтып, қасына қосты. Қалампырдың сандығының түбінде жатқан бір сом ақшаны Мұқаштың қолына ұстатып, мына заттарды сатып пұл қылғаннан кейін бәрін қосып не алып, не қоятынын тапсырды.

	Үйсін ауылы Шортан қаласына елу-алпыс шақырымдай жер. Базаршылар жолда Балықты деген айдын шалқар көлдің тап іргесінде жатқан Суалма аталатын көк шалғынды, мөлдір сулы көлшімектің жағасында тоқтап, көлік тынықтырып түнеп шықты да, ертеңінде қан базар қыза бастаған кезде қалаға келіп жетті.

	Жасыл қарағай жамылған Шортан тауының бөктеріне ірге тепкен шағын қаланы Нұрмағанбеттің алғаш көруі. Кілең сау қарағайдан қиып салынған әсем үйлер көз арбағандай. Дуылдаған базар қызығы тіптен айтып жеткізгісіз. Ана бір жерде жиналған халық тым қалың, үйме-жүйме... Күрес болып жатыр. Қорған жақтың бір бай патшасы басқадай сауда-саттығына қоса тағы бір пайда көзін тапқан. Түкті білек бір дәуді ерте келіпті. Бәспен күрестіреді. Шарт – жықсаң бір сом аласың, жығылсаң бересің. Алып жатқандар жоқ, ал беріп жатқандар қисапсыз...

	Мұны көргенде Шолақ бала өз-өзінен арқасы қозып, арбада тыныш отыра алмай кетіп еді. Бір мезет мүлдем шыдамы жоғалып өзін-өзі ұмытты. Арбадан секіріп түсті. Шекпенінің екі етегі далақтап аяғына оралып, ентелей басып ана дәудің тура қарсы алдына жетіп-ақ барғаны емес пе. Әй-шәй жоқ: «Мен де күресемін!»десін.

	Қотыр-Шортан болысының қазағы мен орысынан, небір дәусінген дәмелі-дәмелі жігіттерді жер қаптырып, мәртебеленіп, масайрап тұрған ана балуан заты дұрыс біреу ме, қалай, маңына жуытпады. «Баламен күреспеймін. Жігіттер келсін!».

	Бірақ тауы оп-оңай шағылып, беті қайтып қала қоятын Шолақ бала емес-ті... Осы баласы бойына біткенде Қалампыр қасқыр етіне жерік болған-ды. Содан да, Нұрмағамбеттің қаршадайынан-ақ қасқырдай қайтпас қайсарлығы, өлтіресмін десең де қаймықпайтын өлермен өжеттігі, ештемеден қорықпайтын, тіпті қорқудың екенін білмейтін түкті жүректілігі кім-кімді де қайран қалдыратын.

	– Мына, бала ма, мына бала тегін емес, түбінде не шықса да, осыдан шағыр! – десетін.

	Сол сөзді расқа шығаратындай, Нұрмағанбеттің ес білгеннен-ақ мінез-қылығы жойдасыз болды. Ата-анасына салған әлегі он баланың ісіне тұрарлықтай. Алыс-жұлыс десе жанып кетеді. Үстіндегі киімнен сау-тамтық қалдырмай, бөксеріп сап келіп тұрғаны. Сонысы үшін анасынан талай-талай реніш еститін. Тіпті болмаған соң жас тушаның жүні қырқылған терісін мамықтай қып илеп, жазда желетке-шалбар, қыста тоқты терісі тон-шалбар ғана кигізетін амалға көшкен. Соның бәрінен жаман, Нұрмағанбет күрескен баланы аямай лақтырады. Әбден еселері кетіп, итыза қысқан балалар бірі қалмастан жабылып та кетеді. Қайда-а-а... Бәрін бір жерге үйіп сап, өзі үстіне шығып отырғаны.

	– Міне, мен өскенде осындай батыр боламын! – дейді масаттанып.

	Мұндай күрестерде балалардың талайының-ақ мұрны бұзылып, аузы қанайды. Ол бір пәле. Солқылдап жылаған баласын иә әкесі, иә шешесі әйтпесе басқа біреу қолынан жетелеп, Баймырзаның үйіне келіп тұрғаны. Еш шәй деспеген ағайынмен, абысынмен араздастыруға айналған баласына Баймырза да, Қалампыр да ренжиді. Сөйлейді. Бірақ та тыныш болады деген не!.. Ана шыдамының да шегі бар. Әбден ыза қысқан Қалампыр бір жолы өзін-өзі ұстай алмай қап еді.

	– Сен-ақ жексұрын қып біттің-ау жұртқа... Күресті қоясың ба енді, жоқ па? – деп, жон-арқаны ала шапалақпен тартып кеп жіберді.

	Нұрмағанбет ұшып түсті. Жұлын-тұтасы қозғалтпай, неше күн бойы жатып қалды. Шапалақ тиген жер талаурап қарайып кеткен екен. Шөкеңнің анасынан жеген алғашқы да ақырғы шапалағы еді бұл. Бірақ та өмірінде ұмытылмасқа айналып есінде қалған.

	– Бұл өмір-ғұмырымда анамның қолындай ауыр қол көргем жоқ! – деп, өле-өлгенше айта жүрген Шөкең, содан былай өзі құралыптыны былай қойып, ересек балалармен де күресті сап тыйған-ды. Жасөспірім бозбалалармен күреске көшкен. Бірін де шақ келтірмей қирата жығып жүретін. Ал бірер жылдан бермен Үйсін ауылы түгілі маңайдағы керей, атығай, қарауыл ауылдарынан, белгілі-белгілі балуан жігіттер болмаса, ұстасуға жарайтын басқадай бозбалалар табылмай қойғанын базаршы серіктері, әлбетте, білмейді емес. Әйтсе де, бұғанасы қатпаған баланы мынадай алпауытпен көре тұрып күрестіруге көзсіздік керек шығар. Әсіресе Мұқаштың жаны шығып кете жаздайды. Қалампыр жеңгесі шай-қантқа деп берген бір сом ініне су құйылуынан қатты қорқады ол.

	– Ойбай-ау, жынды қойдың миын жегенбісің өзің? Барған соң әкең маған не дейді?.. Мені кісі деп сеніп тапсырды ғой сені! – деп, безектесін.

	Бір жағынан Сейітқожа да:

	– Ана кәпір... кәпірлігін қып, бір жеріңді мертіктіріп тастаса не істейсің?... – деп шыж-быж.

	Осының бәрін көріп, қазақ тіліне түсінбесе де, мән-жайды ұғып тұрған балуан мына баланың бой бермес қайсарлығына ызасы кеп кетіп еді. Бетін қайтарыптастайын деген оймен: «Кәні, келсең, келші!» – деп қойқандай басып ілгері аттады. Шолақ баланың іздегені осы. Көзі жайнап ұмтыла берді... Бар болғыр шекпен-ай... Шұбалаңдаған етегі аяғына оратылып, ә деуге де келместен сүрініп жығылды да қалды. Бәстің аты – бәс, Мұқаш қалтадағы бір сомды табан астында суырды да берді. Ішінен қан кеткеннен жаман қынжылып ойбайлап, «есалаң ессіз баланың» аузы-басынан түк қалдырмастан жер-жебіріне жетті кеп-кеп...

	Бұл түні Шолақ бала ұйқы көрген жоқ. Көзі ілініп кетсе-ақ, бір арқар мүйізқұлжадай жетіп келіп, домалатып сүзеді кеп, сүзеді кеп. Адамша сөйлеп: «сен менің сағымдысындырдың. Жығылып қалдың. Ертең қайта күрес. Күреспесең, сүзіп өлтіремін!» – дейді. Осы арада біржолата айта кетейін, Балуан Шолақ: «Менің пірім Аққошқарым!» дейді екен. Күреске түсерде немесе кеудесіне балтаның дүмімен иә жарты пұттық гірдің тасымен ұрғызарда алдымен: «Иә, Аққошқарым!.. Пірім!» деп, піріне сиынып алып, сонан соң барып ұрғызған ғой... Сол Аққошқар түнімен маза бермей, бала қатты қиналып, аузынан ақ көбік бұрқырата тісін қайрап, дөңбекшіп шығады. Мұқаштар «мына бала ауырып қалмаса жарар еді!» деп зәрелері кетеді. Шолақ бала болса екі көзі қызарып қанталап, жауына шабатын жас жолбарыстай алабұртып, таңертеңгі шәйін де дұрыстап іше алмайды. Әкелген ол-пұлын ертелете базарға апарып сатып пұл етіп бітірісімен-ақ, өзге дәнемеге мойын бұрмастан: «Мен кешегі итпен қайта күресуге барамын!» – деп ешкімге бой бермей кешегі күрес орнына жөнеледі. Мұқаштар «мына баланы шалық шалған шығар!» – деп ойбайлап-байбайлап тоқтатпақ боп әптер-тәптері шығып бітсін. Шолақ бала біріне де қарамастан соның алдында ғана тағы біреуді жығып, мерейі үстем боп, «тағы қайсың бар?» -деп екі білегін айқастыра асқақтап тұрған ана балуанның алдына кимелей жетіп барды: «Мен бар!» Анау мұны салған жерден тани кетті.

	– Жоқ, сен кеше жығылжансың. Енді күреседі екем деп дәмеленбе.

	– Кеше қапы кеттім. Ер болсаң қайта кел!

	Екеуі егесер сыңаймен едәуір тұрып қалды. Балуан баланың сөзін құлағына ілгісі келмейді. Шолақ бәйгеге қосатын шу жүйректей алабұрта теңселіп, соншалық бір өжет қайсарлықпенқадалып тұрып алсын. Ана түкті білек мұның бетін бәс мөлшерімен қайтарғысы келді ме, әлде сөйтіп жазалауды ойлады ма, кім білсін:

	– Ендеше, бәске бір сом емес, сегіз сом тігеміз. Осыған тұрасың ба? – деді.

	– Тұрдым!

	Сегіз сом сегіз тоқтының, әйтпесе бес құнан қойдың құнынан да артық.

	Мұқаштардыңесі шығып кетіп еді.

	– Баймырзаның мына баласы жынданған шығар өзі!

	– Осы оңбағанды ертіп неміз бар еді!

	– Ойбай ғана құдай-ау, елге не деп беремыз?! Бір балаға ие бола алмадық деп барамыз ба?!

	– Қой, деген соң, қой енді! Әке-шешеңе не бетімізді айтамыз?! – десіп, әлемтапырақ безектеп, іштерінен қан өткеннен бетер шыж-быж күйге түсіп күйінді.

	Оларға қарайтын Шолақ жоқ. Кеше масқараға қалдырған қырсықты шектенді үстінен жұлқи сыпырып, Мұқаштың алдына лақтырып тастай салды да, ортаға үмтылды. Сарт етіп ұстаса кеткен бойда таудай пәлені жамбасқа ап, сілтеп кеп жіберді. Түкті кеуде дәу кескен дөңбектей гүрс ете қалды. Қара жер солқылдағандай боп кетті.

	Қызыққа анталаған қалың жұрт гу ете түссін. Екі-үш күннен бері балуанға әбден еселері кетіп, іштері тұз жалағандай боп жүрген Бурабайдың, Қотыр мен Шортанның, басқа да ат жетер жерден келген ауылдар мен станицалардың қазақтарын былай қойып, орыстардың өзі айғайлап, бас киімдерін аспанға атсын кеп! Алабұртып алған Шолақ балада оларға қарау деген қайда, екі аяқты аспанға көтере, екі қолымен төбесінен тік тұра қап ортадағы ашық жерді айнала жүгіре берді, жүгіре берді...

	Әрі намысы қайтқанға, әрі баланың екі қолымен аяқты адамдай жүгірген мына өнеріне риза боп тасып кеткен Шортан орыстарының бірі Мұқаштың алдында жатқан шекпен үстіне елу тиындық сөлкебайды лақтырып тастағаны-ақ емес пе? Сол-ақ екен, күмісі мен қағазы аралас ақша жан-жақтан қарша жауып кетіп еді...

	Алабұртқан көңілі сабасына түсіп, ентігін басқан Шолақ кешегі бір сом мен бәстен ұтқан сегіз сомды: «Ағама шапан, апама көйлек, камзол апарамын», – деп бөлек санап шығарды. Өзінің үстіне бір киер киімге жетерліктейін және былай алды. Ауылдан келген базаршы серіктерін, басы Мұқаш пен Сейітқожа қып бір-бір сомнан олжа байлап, қарық қып қуантып оларды тастады. Қалған жылқы құны ақшаны базарға келген қайыршы, кемтар-ғаріптерге үлестіріп беріп, батасын алды.

	Жер-жерден базаршылап келген қарақұрым халық Шолақ баланың еңгезердей орыс балуанын тымақша атқан ерлігі мен осынау мәрттігін ел-елге таратып, айтылар әңгімеге айналдырып жайып әкетіп еді. Содан былай ол Балуан Шолақ атанып кете барған-ды!

	Мінекей, анығы осындай! Балуан Шолақ деген атқа, тағы да қайталап айтайын, паң Нұрмағанбеттің ешқандай қатысы да, алты аласы, бес бересісі де жоқ!





3. СЕКСЕН ӨГІЗ ЖАЛАСЫ




	Балуан Шолақ патшалық Ресей отаршылығына өз халқадарынша қатты қарсылық білдіріп, момын қазақ жұртына озбыр өктемдікпен қиянат-зәбірді көп жасаған келімсек қара шекпендермен, өте-мөте, атаман-қулақтармен аяусыз алысып өткені баршаға аян. Елінің кеткен кегі мен жіберген есесін талай-талай мықтап-мықтап қайтарғанын да білеміз. Ондай оқиғалар туралы естіген әңгімелеріміз аз емес. Ал Шөкеңнің ең алғашқы ішке қан қатты кегі қандай жағдайға байланысты туып еді? Сөзді сол әлхамнан бастайық...

	Жәннатай жерде, қой үстіне бозторғай жұмыртқалаған тоқшылықпен мамыражай күй кешкен Үйсін ауылы жалғыз-ақ күн ішінде жау тигеннен жаман күйге түсіп еді. Қылышын жалақтатып, мылтығын тарсылдатып елдің үрейін ұшырып келген отаршылар бейбіт ауылға қойға шапқан қасқырдай ұрынды. Үлкендерді, еркек-әйел, шал-шауқан демей қамшының астына алып, үйді-үйінен қуалап шығарып, дүние-мүліктерін қирата лақтырып, қора-қопсы, үй-жайға от қойып, лапылдаған өрт құшағына орай бастады. Өйткендері, теріскейде Қотыр, Шортан, Бурабай станицаларын орнатып алған отаршылар енді Көкшетау мен Қараөткелдің тең орталығына мықты бір бекініс салуды көздеген-ді. Сонда ең қолайлыға осы Үйсін ауылының қонысы таңдап алынған. Қазақтарға хайуан есебінде қарап, оларға қандай қиянат істесе-дағы еркі білген жаулар сол жауыздық мақсаттарын іске асыруды осылай бастаған-ды. Улап-шулаған жұрттың зар даусы сай-сүйегін сырқыратып, мына адам кейпіндегі хайуандарға қылар қайраны жоқтықтан Баймырза қатты күйіне қыстығып жылап жіберіп еді. Әкесінің көз жасын көрген кішкентай Нұрмағанбет екі көзі қанталай от боп жайнап алабұртып кетті. Тұра жүгіріп, Баймырза өзі тақтай тілемін деп есік алдына әкеліп тастаған қос құшақ жеткісіз жуан дөңбектің үстіне қас қабыландай ырғып шығып тұра қап:

	– Әке! – деп өрттей жайнап-жанып айғайлап жіберді. – Жыламаңызшы, әке!.. Менің бойым, міне, мынандай болсыншы... Сонда бұл жауыздардан кегімізді қайтарамын!.. Қайтармай қоймаймын, әке! Жыламаңызшы!..

	Ерінің босандық жасап көз жасын көрсеткеніне жаны күйіп кеткен Қалампыр да:

	– Тоқтатшы!.. Бала құрлы жоқпысың? – деп ұрсып алып, содан кейін баласына сүйсініспен мейірім төге: – Е, Құлыным, ер жетсең, қайтарарсың кегімізді сен!.. Қайтарарсың! – деп емірене бауырына қысып сүйіп еді.

	Орыс отаршылдығы, басқыншылардың халқымызға жасаған жауыздығы туралы ауыз ашсаң бас кеткен қызыл империяның қылышынан қан тамған кезінде бұл оқиғаны тап басып айта да алмай, айтпайынша қоя да алмай іштен тынған ел, ақыры тұспалдап болса да емеуірін жасаудың амалын қайтсе де тапқан емес пе? Баймырзаны Атығайдың бір болысының қиянат-зорлығына күйіндіріп жылатқан ғой.

	Бәрібір, болыс та пташаның қол шоқпары... Кішкентай Нұрмағанбет әлгі сөзді сонда айтқан болып шыққан ғой. Қалай десе де, Шөкеңнің кек қайтарғаны анық. Солардың ішіндегі ең ірісінің бірі – сексен өгіз. Бұл әңгімені бастамас бұрын, алдымен Шөкеңнің ерен ерлігін, кек алған, өш қайтарғанда шектен шығып кетпейтін әділдігін сипаттайтындай бірер әңгімені келтіріп өтейік.

	Шөкең бірде Қотыр станицасын баса жүріп, біздің Жарқайын ауылы жаққа келе жатады. Уақыт қыстың іші. Шана жеккен. Қар қалың.Алдынан ұбақ-шұбақ үлкен керуен қарсы жолығады. Қотырдың кілең баскесер қсзсқ-орыстары. Әр шанада бір-бірден. Шөкең оларды өткізіп жіберу үшін жолдан бұрылып тоқтап күтіп тұрады. Басында түлкі тымақ, үстінде күпі. Қотырдың қазақ-орыстары өте-мөте қағынған, қазақты көрсе құтырып кетеді. Қорлайды, мазақ қылады. Жолдан бұрылып тоқтап тұрған жалғыз қазақтың кім екенін қайдан білсін, өздері жиырма шақты кісі болған соң қорықсын ба, алдыңғы шанадағы орыс Шөкеңді жоннан ала қамшымен тартып өтеді. Оны көрген басқалары қалыссын ба, екіншісі де, одан кейінгілері де бір-бір тартып өтіп жатыр, өтіп жатыр. Өздері мәз, қарқылдап күлісіп барады. Ең соңғысы да тартып өте береді. Сол кезде Шөкең атты орнынан асыға қозғап жолға шығады да, қаңтарып қоя сап, жүгіре жетіп соңғы шанадағы қазақты тымақша жұлып ап астына тбасады. Мына қылықты көрген орыстар шаналарынан түсе-түсе жүгірмей ме? Шөкең олардың келгенін келгендей, қолы тиген жерден алып астына бүктеп баса береді де, басабереді. Жиырмасын да түгел бірінің үстіне бірін үйіп тауыспай ма? Астыңғы жағындағылар ойбайлап-байбайлап бақырып, шалбарларына жіберіп, кейбіреулері талып та қалады. Шөкең отырып оң қолын көрсетіп:

	– Эй, ты видишь это? – дейді (Шөкең орыс тілін жақсы білген).

	Шөкең екенін сонда барып бір-ақ білген бұзақылар, орысшасы мен қазақшасын араластыра кешірімсұрап, жалынып-жалбарынбасын ба? Шөкең есе қайтарды. Одан артығының керегі жоқ. Тұрып барып шанасына отырып жүре береді. Талып қалғандарының есін кіргізе алмай әлек болған бұзақылар Қотырға келген соң:

	«Ойбай, жоқ жерде өліп қала жаздадық... Шолақ екенін білмей...» – деп, жұртқа өздері жайып жібереді.

	***

	Бір жылы жазда, дәл шөп шабатын кезде Шөкең ел қыдырып кетіп қалады. Соны білген Қайрақтының орыстары Үйсін ауылының шабындығын жалғыз-ақ күн ішінде сырып шауып алып кетеді. Шөкең ауылға қайтып оралғанында үлкен кісілер, замандастары бәрі жабылып басын ара талағандай қып: «Қаңғыбаснеме сол, әне, сенің жоғыңды білген соң кресиәндер келіп жерімізді шауып әкетті!» – деп, ұрысқаны ұрсып, боқтағаны боқтап, әбден сыбағасын бермесін бе? Шөкең «қап, бәлем!» дейді.

	Келесі жылдың жазында тағы да дәл шөпке шалғы салар шақ жеткенде Шөкең «тағы да ел қыдырып кетіп қалады». Ол хабардан құлақтанған Қайрақтының қара шекпендері, былтырғыдан дәндеп, Үйсін жеріне бұл жолы алпыс кісі 60 көк арбамен келіп, шабындықтың ең шұрайлы шетінен тиеді. Қазақтар тағы да былтырғыдай «қорқып» жоламайды.Дандайсыған келімсектер асып-саспай тайтаңдап емін-еркін жүріп, пар өгіз жегілген қалдайлы 60 арбаға көк балаусаны тау-төбе қып тиеп ап, кейін қайтады. Абылайдың қара жолына алдыңғы арбаның түсе бергені сол, ағаш арасынан Ақбозбен көлденеңдеп Шөкең шыға келеді.Жолға кесе көлденең тұра қалып аттан секіріп түседі. Тоқтай қалған екі өгізді доғарып бос қоя береді де, өзі арбаның астына кіреді. Баяғының «бричка» аталатын қалдайлы көк арбасының сарғыншағын өзіміз де көзімізбен көрдік, – бір тонна шөп еркін сиятын еді. Ал кеппеген көк балауса одан да ауыр. Шөкең арбаның белдігін жон арқасына сала сәл көтеріңкірей шайқап-шайқап жіберіп үстінде отырған орысқа: «Эй, слезай!» -деп әмір етеді. Ол зәре-құты қалмай жерге домалай түседі. Шөкең арбаны төрт дөңгелегін жерге тигізбей көтеріп, аударып кеп тастайды. Кейінгі арбалылар түгел іркіліп тоқтаған. Шөкең екінші арбаға қарай жақындап келе бергенде, шөп үстіндегі кісі бұйрық күтпейді, өзі-ақ жерге допша домалайды. Басқалары да сөйтеді. Өз қылықтары өздеріне белгілі, Қайрақты қайдасың деп ал қаш бәрі, бірін-бірі басып оза далбалақтап.

	Осы кезде, ағаш арасында жасырынып тұрған Төлеубай, Тәуекел бар, топ жігіт шыға-шыға келеді. Елу тоғыз арбаны шөбімен бұрып ауылға алып келеді. Үй басы бір-бір арбадан түсіріп үйіп алады. Сөйтеді де, айыр, шалғы, тырнауыштарын арбаға түгел санап салып, не бір өгіз, не бір арба қалдырмастан тұяғынан түгел жолға салады да, Қайрақтыға жақындатып айдап әкеліп, қоя береді.

	***

	Шөкеңнің мұндай әділ, ерлік істері толып жатыр.солардың ішінде 80 өгіз оқиғасы ерекше жеке-дара тұрғаны анық. Осынау үлкен пәле-жаладан Балуан Шолақ қалай аман-сау құтылды? Бұл жағы қалың көпшілікке беймәлім екені белгілі. Асылында, оның аса қызық тарихы бар. Ендігі әңгімеміз сол жайға арналады.

	Момын елге тісі мен тырнағын бірдей батырған отаршыл озбырлардан өз да болса өш қайтару үшін Шөкең бір ерлік жасап жіберуге бекінбей ме... Анау-мынау да емес, кіл атаман-қулақтардың сексен өгізін бір түннің ішінде айдап алу, оларды Атбасар саудагерлеріне тік көтере өткізіп жіберу – тек Балуан Шолақтың ғана қолынан келген ірі қимыл екенін мал иелері айтпаса да, сезеді, біледі, әрине. Көптің аузына қақпақ та жоқ, берден бірге тараған сыпсың сөз де олардың болжамдарын бекітіп береді. Әсіресе Қараөткел аузындағы Байдалы деген атаға қарағандар осы жағдайды пайдаланып, Балуан Шолақтың «басын мүжуге» жанталасып, қанды ізін сорғалатқан айғақтарды бас бұрғызбастай төбеден төндірген емес пе? Өйтетіні Ғалияның бұрынғы күйеуі Біржан ос ыәулеттің жігіті. Ал бірақ өгіз иелері өздіктерінен Балуан Шолақтан теңдік ала алмасы айдан аян. Сондықтан оларға өкімет күшіне арқа сүйегеннен басқа шара жоқ. Сөйтіп Көкшетау уездік сотына арызданады.

	Патшаның жергілікті өкілдеріне арқа сүйер өңшең атаман мен қулақтардың қолақпандай 80 өзгізінің жауабы жеңіл соқпасы Шөкеңе бесенеден белгілі. Ұлық шақыртқан екен деп жетіп барсын ба? Біраз уақыт ел ішінде сырдақтап жүреді. Ал қашып-пысып қанша жүре алар, өкімет құрығы ұзын, түптің түбінде құтқармай бір тұтары шексіз. Оны білмейтін Шөкең емес қой, тек не қылса да таза құтылып тынуды ойластырады. Тығырықтан шығар жолды ақыры табады да. Нағашы жұрты – жалпақ қанайдың игі жақсыларына келеді.

	– Уа, нағашылар, мен дуанға барам, жауаптан арашалап алмаймысыңдар? – дейді.

	Балуан Шолақтай жиенді жауапкер қып кіріптарлыққа қор қылу исі қанайға өліммен тең намыс. Ел адамдары жиылып, ақыл қосады... Сексен өгіщ қолды болатын тұста Қараөткел маңында Балуан Шолақтың керек десе исі де жоқ, нағашы жұртында сауық-сайран салып жүрген, ал нақ 80 егіз жоғалған күні түнде Ордабайдың Шыңжаны деген кісінің үйінде қонақ боп, елдің үлкендерімен сұхбат құрып, көңілдерін көтеріп «отырғанына» сөз тізгіні бекем түйіледі. Тіпті Балуанның «шырқаған» өлеңі, «шерткен» күйі, сол мәжілісте «сөйленген» сөзге дейін ескеріліп, бәтуаласады. Осының бәріне куәгерлікке ел ішінде аузы уәлі, дуандағы ұлықтарға да белгілі кісі Бапан шешен Жанабай баласы, Балғожа Құдайберген баласы, Боқан Сартай баласы, Шыңжан Ордабай баласы орысша тіл білетіні әрі бетің бар, жүзің бар демейтін тік мінезі үшін «орыс Балғожа» атанған Балғожа, Боқан және Шыңжан төртеуі іріктеледі. Төртеуі де көлеміне көз тойғандай өңшең кең құрсақ, атан түйедей ірі адамдар. Көкшетауға төртеуі пар-пар ат жегілген жеңіл арбамен әдейі төрт бөлек барады...

	Хош, сонымен, куәға белгілікті-белгілікті ел ағалары келген соң, дуан соты да олармен санаспайынша отыра алсын ба, Алаша, текемет төсетіп, құрметпен оырғызады... Балуан Шолақ өгіз жаласынан мұз қара көк танып, өзіне шаң жуытпайды. Оның сөзін куәлер шындыққа шығарады. Әйткенмен де, ырым-жырымға сенетін жандарға ант жұтып жалған сөйлеу – қиынның қиыны. Бапан шешен өзінше қулық жасап жеңінің ішіне жіңішке біз жасырып ала келген. Өзге үш серігі куәлік бергенде: «бәрі рас, тақсыр», «иә, бірге болдық», «білеміз, тақсыр» деген сөздермен, бар күнәні өз мойындарына алғанда, бұл әр жауабы сайын: «иә, біз біледі» деп, астындағы текеметті нұқыған боп, жең ішінде жасырулы бізді кигізге бір пісіп қойып, ант жұтқанның «жазығын бізге аударып» отырады (Сондағы «біз біледі» қолма-қол елге тарап, мәтелге айналып кете барған ғой. Біреу-міреу тура жауаптан жалтарса, «біз біледі» дейтінін бала кезімізден еститінбіз. Сол айланың пайдасын өзіміз де талай көргенбіз)... Жауапкер мен куәгерлер сөзі бір жерден шығып, ілік таба алмаған соң, сот Балуан Шолақты ақтап жібереді. Бұл үкімге өгіз иелері, әлбетте риза емес. Олар одан әрі қуынады, Ақмола губерниялық сотына жүгінеді.

	Жазған құлда шаршау бар ма, Балуан Шолаққа енді Ақмолаға баруға тура келіп еді. Баяғы төрт куәсіне қолқа салады. Олар сөзге келместен келісе кетеді. Шөкең оларды ертіп бірден Қараөткел көшесіне кіріп бармай, Күйгенжар қонысында отырған Құтпан ақсақалға сәлем бере түседі. Өзінің Иманжүсібі де мұндай өткелектің талайын көріп жүрген емсе пе, Құтпан ақсақал тай сойғызып күтіп алады. Иманжүсіп үйде жоқ екен, Ерейментау жақта сейілдеп жүрсе керек. Ертеңінде Құтпан ақсақал Шөкеңе ақ тілеулі батасын беріп, өзі далаға шығып аттандырып салады.

	Сот шіркеуде өтпекші... Қисапсыз қалың нөпір жиын көз тұндырғандай. Халық шіркеу алдында қақ жарылып тұр. Бір жағында өгіз иелері мен солардың тілеулестері, Балуан Шолақты көруге келген былайғы жұрт та, екінші жақта Байдалы атаға тқарағандар мен соларды шашпауын көтере келгендер. Ордатан жол ашылған. Балуан Шолақтар ат-арбаны аулаққа қалдырып, өздері жаяулап келе жатыр. Осылай жақындай бергендерінде қалың жиын араның тұясындай гуілдеп, толқып, теңселіп жүре берді. Топ ішінен әлдекім саңқ етіп, сөйлеп кетті.

	– Уа, болмас!.. Болмас! Көкшетаудың төрт құты келген екен! Уа, тұлғаларыңа болайын сендердің!.. Бойларына қараңдаршы – атан түйедей, бастарына қараңдаршы – бие көнектей. Бұлар теңдік бермес. Балуан Шолақтың ісі оңғарылады екен!.. – деді тас түлектей саңқылдай.

	Жақсы лепес– жарым ырыс, тосын шыққан мына сөзді Шөкеңнің іші тым жақсы көріп қалады, әрине. Әлгі кісіге жылы шырай көрсетіп, сәлемдескелі қасына жақын бармаққа ыңғай танытып еді. Сол сәтте қатар келе жатқан Бапан жұлып алғандай:

	– Жақындама!– деп қалады Шөкеңе. – Куәлармен тілдесті дейді. Шөкең тоқтап қалады.

	Енді бір әредікте сот жұмысын бастайды. Алдымен Балуан Шолақтан жауап алынады. Шәкең Көкшетау ұлығына берген жауабын қылшығын да қисайтпастан, қайталап шығады. Талмау жерден тосын қойылған ұрымтал сауалдарға да ізін шалдырмай жауап қайырады. Содан кейін куәлар ішке шақырылады. Бапан тұрып Балғожаға:

	– Орысша білесіз ғой, алдымен Сіз кірсеңіз қайтеді? – дейді.

	– Жоқ, Сіз кіріңіз, – деп жауап қайырып еді Балғожа. – Сіздің аузыңыз дуалы ғой, қапияда сөз тауып кетесіз... Мен Сізге ілесе кірейін, зәуде қажетім боп қалса, кім біледі. Тілмаш қиыс тартып, Сіздің сөзіңізді ұлыққа дұрыс жеткізбестей сыңайы танылса, өзім көлденеңінен килігіп қағып алып кетермін.

	Бұл ақылды Бапан да құп көреді. Бойы үш кезге жуық, екі иығына екі кісі мінгендей, басы көнектей, құлағы тебінгідей бір дәу ішке бас сұғып, табалдырықтан аттай бергеннен-ақ төрде шіреніп-шіреніп отырған өңшең сары ала түйме ұлықтар естері шыға біріне бірі қарап қалысып еді. Бір аяғы сылтымалы Бапан олардың сезім күйлерін қайтсін, салмақпен баяу басып жақындай берді. Мына дәу қазақтың түр-тұлғасы ұлықтарды еріксіз арбап, құрмет сезімін туғызғандай, біреуі жалма-жан ұшып тұрып, орындық қойды. Бапан өз қадір-қасиетінің салмағын білетін парасат иесінің сабырлы маңғаздығымен жүзін жоғары ұстай, торындыққа жайласып отырды. Содан кейін төрде отырған, өзгелерінен дәрежесі биік екені айтпай-ақ танылып тұрған тәкаппар ұлыққа тіктеле жанар қадп, бірден:

	– Тақсыр, жөн жауабын беріңізші, ақ патшаның заңы әділ дейсіз бе, жоқ, әділ емес дейсіз бе? – деп, төбесінен жай түскендей тосын сауал салды.

	Еш күтппеген мынандай пәлелі тұтқиыл сауал сот төрағасын қалай есінен таңғандай етпесін. Сасқалақтап аузындағы сөзінен жаңылып:

	– Әділ!.. Әділ!.. Ұлы мәртебелі патша ағзамның заңы, әрине, әділ! – деді апалақтап.

	Бапан оған ес жиғызбады. Тағы да бір қиын сауалмен тақымдап, жаналқымға алды.

	– Хош, дұрыс айтасыз, тақсыр... Ал айтыңызшы, ақ патшаның сол әділ заңы екеу ме, жоқ, біреу ме?

	– Біреу... біреу!.. Ұлы мәртебелі патша ағзамның заңы біреу... Біреу-ақ! – деп, маңдайынан бұрқ ете түскен суық терді қолорамалын ала сап сүрткілеп, қолға түскен жапалақтай-алақтап қалды сот төрағасы.

	– Хош, дұрыс айтасыз, тақсыр... Ал ақ патшаның заңы әділ екен. Өзі екеу емес, біреу екен, ендеше не себептен біз жауапқа екі тартылмақпыз? Көкшетау оязы сотында бір ант беріп едік қой, – деп, сұстана қадалды Бапан.

	Осыдан кейін мына дәуді жауапқа алып байқа! Балуан Шолақты жазалы қыл, мықты болсаң!

	Сонымен, айтып айтпай не керек, Шөкең тағы да ақталып, өкімет құрығынан оп-оңай құтылып шыға келіп еді. Кемерінен аса қатты тасыған қуаныш үстінде ол бір үлкен ағаттық жіберіп, айыпқа қала жаздағаны ғой.

	– Ал, нағашылар, – деді ол лепіре сөйлеп, – сіздерге құлай риза, мен риза!..

	Енді елге қайта беріңіздер. Мен Ғалияға барам.

	Серіктері «қой, бірге келмедік пе, елге де бірге қайтқанымыз абзал» деп, әрі айтып, бері айтып көріп еді. Ғалияны қатты сағынған Шөкең өз дегенінен қайтар болмады. Серіктері дағдарды. Балғожа, Боқан, Шыңжан үшеуі де не дерін білмей аңтарылып тұрып қалды. Бапан Шөкеңе қадала қарап:

	– Әй, жиен, – деді еріксіз құлақ қойғызар ұнмен. – Осы сен бізбен бірге елге қайтпаймын, Ғалияға барам деп шын айтып тұрмысың?

	– Шыным, ңағашы.

	«Қой, олай болмас, шынын емес шығар» деп Бапан да үш қайырады, расы, шыны екенін айтып Шөкең де үш қайтарады. Өстіп арылып алған Бапан кенет:

	– Әй, жиен! – деді саңқ ете. – Осы аен не айтып тұрсың? Сонда біз, мына төртеуміз, елге не деп барамыз? Балуан Шолақ өкімет құрығынан құтылып, басы ақталған соң бізді бір Ғалияның «қойнына» айырбастап, Қараөткелде қалып қойды демекпіз бе?! Тап осыдан кейін бар ғой, әй, Балуан Шолақ, сені жауға бермейміз деп, ұлықтың құрығынан қыл мойныңды шалдырмай құтқарып, арашалап алуға келген, тап мына тұрған Шыңжаңның атасының аузын...

	Саған бола ит арқасы қиянға кеп жүрген, мына Боқанның атасының аузын!.. Саған бола келген, мына Балғожаның атасының аузың!..

	Сонау Көкшетауда тыныш жатпай ақсақ аяғын сүйретіп келген, мына Бапанның атасының аузын...

	Жердің үстімен келген бізді, жердің астымен қайтармақшы боп тұрған, әй, Балуан Шолақ, тап мына, сенің атаңның аузын ғана...

	Мынандай сұмдық сөз Шөкеңнің етінен өтіп, сүйегіне қайтып жетпесін, қатты ұялыс тапты. Кіріп кетерге жердің тесігін таппай:

	– Ойпырмай, Нағашы-ай, өлтірдіңіз-ау! Кешіріңізші! Менен бір ғапылдық кете жаздапты! Аяғыңызға жығылайын! – деп, кінәсін шынымен мойындап, кешірім өтінді.

	Елі құрмет еткен Бапан сияқты үлкенді бұлайша қабақ шытқызып алу кім-кімге де жеңіл тимекші темес. Балуан Шолақ айыбын жуып-шаю үшін, және де, айырықшалап құрмет көрсеткендігінің белгісі ретінде Бапанның арбасына мінеді. Жолшыбайын әңгіме айтып, көңілін аулайды. Сөйтіп отырып кеудесін кернеген қуаныш әсерінен бір кезде өзі де аңдамастан қатты шіреніп қалмасын ба? Шөкеңнің күшіне тал қорап түгілі темір шыдаушы ма еді, қорап қақырап сөгіліп те кетеді, аяғы Бапанның өзі жәй да жарымжан аяғына тиіп кетіп, қан қақсатады.

	– Ойбай-ай, жаман аяғымды біржолата құрттың-ау! – деп, Бапан ойбайласын да қалсын.

	Бір емес, өстіп екі дүркін ұят арқалаған Шөкең тағы да кешірім сұрайды.

	«Айыбыма кешіктермей бір жеңіл арба апарып беремің!» – дейді.

	Сөз жұтуы жоқ мәрт батыр, артынша көп ұзатпай шыт жаңа, тал қорапты жеңіл көк арба апарып берген де ғой!

	Балуан Шолақтың сексен өгіз жаласынан құтылу мәнісі, мінекей. Осындай!





4. ҚАЖЫМҰҚАНМЕН ҚАЛЖЫҢ




	Балуан Шолақ өмірінен аңыздай айтылатын, қызығы аса мол көп-көп әңгіменің бірі, оның Қажымұқанмен кездесуі дер едік. Тек бір ғана айыбы сол, ауыздан ауызға таралған сөздің азын-аулақ өзгертпесінен, жамап-жасқауынан бұл әңгіменің де аман-сау құтыла алмағандығы десек керек. Халқымыздың ардагер екі алып перзентін біреулер Рысбек деген бекетшінің үйінде «кездестіреді». Қажымұқанға тіпті Рысбектің қызын да қосып қояды. Бір айтылуда, Балуан Шолақ Қажымұқанды қамшының сабымен қанаңғы түрткілейді. Басқа бір айтылуда, одан да сорақысын шығарады – бөксеге тепкілетеді. Және де, ғажабы сонда, айтушылардың қай-қайсы да, соның бәрін Қажекең жарықтықтың өз аузынан естіген болып шығады.

	Шортан қаласында туып-өскен, татар, мордва, шуаш, орыс тілдеріне судай жорға, қала-далаға көп жүрген Нұрғожа баласы Садуақас атты қария (1979 жылдың шілдесінде, кәміл 98 жасында көз жұмды) сондай әңгімені естігенде қатты ызасы кеп, бұлан-таланы шығатын еді.

	– Тү-уу, алда ғана құдай-ай!.. Бұл жұрт бірдеме соқпаса, іші кебеді-ау, түге... Балуан Шолақ пен Қажымұқан балуанның қайда кездескенін, біз, мына көзімізбен көрдік қой! – дер еді. Сөйтіп екі алыптың қайда. Қалай кездесіп, қалай қойғанын былайынша әңгімелер еді.

	...Қараөткелдің дәл іргесінде, Есіл өзенінің жағасында тұратын атақты Мұнайтпас балуан дүние салады. Бұл кезде Қажымұқан шет жұрттарды аралап, күресіп жүрсе керек, суық хабар алған соң суыт елге оралады. Қаладағы жаңалықты даладағы елдің бұрын білетін әдеті «патшаның балуаны Қажымұқан Қызылжар – Көкшетаулатып келе жатыр екен» деген дақпырт естіген елді елеңдетіп, айтылар әңгімеге айналып кете барады. «Патша балуанының» тым болмаса түстеніп аттанғанының өзін зор абырой-дәреже көрген байлар, барлар жағы бұл жерде де көзге түсіп, ауызға ілігіп қалуға тырысып жанын салады. Бәсеке жарыс та қиқу сап шыға келеді. Қажымұқанды бақталас, іш араздарына жолатпас үшін бірінен бірі қақпақылдап іліп әкетіп, шала бүлінбей ме?

	Желдей жүйткіген осынау хабар Балуан Шолаққа да жетеді ғой. Шөкең бұған дейін Қажекеңмен жүздесіп, көріспегенімен-дағы, жер жарған атақ-даңқына сырттай қанық. Бір көруге соншалықты-ақ ынтық. «Маған қалай да келеді, сәлем береді» деген оймен қам жасап, қатты күтінеді. Өйтуге қисын мол. Өзге... өзге, тап Балуан Шолақты Қажымұқанбілмейді емес, білер-ақ та. Бұл, бір... Одан қалды, сонау Қызылжардан бермен саулап, Көкшетау мен Шортанды баса Қараөткелді жалғастыратын күре жол Тастыөзек қонысының Басқарағай қыстауында отырған Балуан Шолақ ауылын іргелей асады. Демек, Қажымұқан былай да, былай да Шөкең ауылының үстін баспайынша өтуіне жоба жоқ.

	Әттең, бірақ Шөкеңнің қонақасыға ту бие байлап, қызмет ететін жігіт-желең сайлап күтінгені зая кеткен соң қайтерсің!Шортан қаласының жатағы, ағайынға қадірлі Нұрғожаның Шәймердені деген кісінің үйіне қоналқыға жеткен Қажымұқанды атығай тбайы Әлжан мен керей болысы Сатыбай ертеңінде алады да жөнеледі. Бірінен бірі асырған қонақасыға бөктіріп, сый-сияпат көрсетеді де, аузымен құс тістеген сәйгүліктер жегілген күймемен Қараөткелге жеткізіп салады.

	Балуан Шолақтың қытығына тиген бір іс болып еді мынау. Әлжан да, Сатыбай да Шөкеңе деген іш қыжылмен жүрген жуандар. Шөкеңді мұқату ниетімен әдейі істеген істері екені айқын. Әйтсе де парасаты мол батыр әліптің артын бағады. Қажымұқанға кінә артудан аулақ оймен: «Әке қазасы қиын-ды. Қайғырып келе жатқан адам емес пе, оны-мұныны жөнді зейіндейтіндей халі жете қойды дейсің бе... Кейін қарай оралар жолында қалай да соғады. Маған соқпай кетпейді», – деген үмітпен көңілін алдарқатады.

	Бірақ үміті тағы да далаға кетеді. Қажымұқан жолдың бұрыстығына қарамай әуелі Сатыбай, одан соң Әлжанды басып, Шортан қаласына құлайды. Қолма-қол хабар алып, бәрінен құлағдар отырған Балуан Шолақты бұл жағдай қатты шамырқандырып жіберіп еді. Батыр түн ішінде атқа қонады. Басқарағайдан Шортан елу-алпыс шақырым шамасы. Суыт жүріп отырып, таңға нығыз бір ұйқы қалды-ау дегендей мезгілде қаланың шетіне де ілігеді.

	Қажымұқан келген соң, Шаймерден үйіне тағы да жұрт мол жиналған-ды. Дуылдасып түннің бір уағын аударып барып, тарқағаны тарқап, тарқамағаны бастасып-аяқтасып жата кеткен еді. Шырт ұйқыдан бәрі шошып оянды... Сыртқы үлкен дарбазаны әлдебіреу жау қуып келе жатқаннан жаман дүрсілдетіп қағып-қағып жіберді. Қиратып жіберердей...

	Он жасқа жуық үлкендігі бар Шөкеңді атымен атамай, «Батыр» деп қана сөйлейтін Шаймерден бірден-ақ «аһ, Батыр кеп қапты ғой», – деп төсектен ата тұрып, өзгелерді де апыр-топыр тұрғызған. Иығына жеңіл шапан жамыла, жалаң аяғының басына кебісін іле сап сыртқа жөнелді. Қақпаның қатарындағы кісі кіріп-шығатын кішкене есікті тезбе-тез асыға ашып:

	– Апырай, Батыр, жеті түн ішінде елдің зәресін ұшырып, бұл не суыт жүріс? – деп қалжындай қарсы алып, сәлемдеседі.

	Ширығып келген Шәкең сәлемнен басқа сөзге айналмай:

	– Әлгі Қажымұқан деген көргенсіз осында ма? – деп сұрайды да, осында қонып жатқанын естіген соң. – Ендеше мені қазір соның жатқан жеріне бастап апар. Есіңе тұт, менің де кім екенім туралы тіс жармайсың, оның атын да ауызға алмайсың! Ұқтың ба? – дейді екпіндей сөйлейтін ердің мінезімен.

	...Қажымұқан, қадірлі қонақтарға арналған оңаша түкпір бөлменің тақ төрінде, белден салынған құс төсекте дөңбектей дөңкиіп жалғыз жатқан-ды. Көп бөлмелі осынау еңселі үлкен үйді еденіне дейін солқылдатқан ғаламат дүрсіл ә деп шыққаннан-ақ, ұйқысы шайдай ашылып оянып кеткен еді. Кең дәлізде топырлай басқан көп аяқ дыбысы дәл өзі жатқан бөлменің алдына келіп бөгеліп, есік енді ашыла бергенінде жүзін теріс қаратып, бір қырынан жата қойған...

	Сөйткенше есік те ашылды. Бөлме ішіне жарқырап шам жарығы түсті.

	Шөкең босағадан аттап өтіп тоқтай қап, үй иесін Шаһмардан деп атайтын дағдысымен күңгірлеңкірей:

	– Уаһ, Шаһмардан, немесе, үйіңде қонақ бар ма еді? Тап төрінде күмпиіп жатқан кім бұл? – дейді, кім жатқанын жорта білмегенсіп.

	Әлгі әзірдегі қатаң ескерту бар, үй иесі ашып айтпай:

	– Осында, бір жолаушы мейман еді, – деп, сылқ еткізе салады сөзді.

	– Еһ, сонда бір үйді бір өзі алып, үлде мен бүлдеге бөленіп жатқандай, соншалықты не қылған құдайдың еркесі мейман бұл?.. Жүзі күйгендей іргеге теріс қарап жатқаны несі?.. Әһ?!.

	Қажымұқанның жүзін теріс қаратып жата беруіне енді болмай қалып еді. Ол жорта, ұйқыдан жаңа оянып кеткенсіп, қара аюдай ыңырана, талыс қимылмен ырғала қозғалып, бір алып күш аунап түскендей қопарыла құлай шалқасынан жатты. Көзін сығырайта ашып қарады... «Бұ кім өзі сонша екіленіп? Босағаға сүйеніп біреу тұр, – адам емес, сурет бір. Баста сусар бөрік, үсте ақ жібек шапан, – оның омырауы ашық, аяқта өкшесі сынық сүйем, күміспен күптелген көк сауырлы, кісі құны дерліктей тым сәнді кебіс...

	– Аһ, Шаһмардан! – дейді Шөкең, өзіне таңырқаған әлпетпен көз алмай қалған Қажекеңе қадала қарап тұрып. – Малдың қарны жуан, басы үлкен соғым, адамның қарны жуан, басы үлкені боғым деуші еді, сенің мына қонағыңның қарны кебежедей, басы қара бақырдай бірдеме екен, сірә, нағыз боғымның өзі болар білем, әһ?

	Үй иесі не дейсін, ләм-лим демейді.

	Қажекең де үнсіз. Өзіне шүйіліп, сөзбен піспектеп тұрған осынау кескін-кейпі өзгеше бөлек жаннаң жаратылысы да осылдан емесін іші сезіп-ақ жатыр, ал бірақ кім екенін біле алмай жатыр. «Осы Балуан Шолақ болар-ау» деген ой оған қайдан келсін. Кім де болса, өзіне ойсаң денесін көрсетіп, жүрегін шайлықтырып тастамақ оймен жамылған көрпесін жайымен төменірек ысырып, бұлшық еті білеу-білеу балуан білегін, есіктей кең кеудесін жалаңаштады.

	Оны көрген Шөкең жүрегі шайлығу деген не, қайта келемежді күшейте қарқ-қарқ күлсін кеп.

	– Ойбай-ау, мына жаманның түріне қараңдар, әй!... Осының өзі балуансымақ бірдеме болмағай... Әй, сенің өзі, үйіндің үлкен-ақ көрінеді, балуан емеспісің?... Менімен күресемісің? – деп, Қажекеңнің шамына тие түспесін бе?»

	Ерді намыс өлтірмей ме, Қажекең бұдан әріге шыдай алмай кетеді. « Күрессем, күресем!» деп, шамырқанған қимылмен көрпені серпе лақтырып тастап, сілкіне атып тұрады.

	Шөкең сол, босағаға сүйеніп тұрған күйі, бойы өзінен едәуір биік, ер тұлғаны үй иесіне бір қарап қойып:

	– Айтпадым ба, осы жаманың тегін емес деп... Сүйегінде бірдеме бар сияқты мынаның, – деп күліп, – Шаһмардан, қане, бізге екі қыл шылбыр жеткіздірт тез. Арбиған мәстекі неменің өнерін көрейік, – дейді.

	... Сөз оыс араға жеткенше, Шаймерден атаның бәйбішесі – сексеннен аса өмірден озған Сәлиман шешей әңгімеге араласар еді.

	– Ойпырмай, құдай-ай, зәре-құтымыз қалмады-ау енді!.. Жанымыз жаман шықты. Жаным-ау, екі дәу ұстасса не шыдайды! Үйден үй қалама, дүниеден дүние қала ма?!. Шаңырағың ортаңа түспей ме... Қирамай ма бәрі... Бірақ та ол уақты еркектің бетіне келу бар ма. Қой дей алмайсың. Қойдыр деп те айта алмайсың. Үрейіміз ұшып тұрдық, қалтырап-дірілдеп, – деп, іштей қалай шыжалақ қаққандарын айтып, рақаттанып тұрып күлер еді.

	Жеңгесінің сөзін Садуақас атай іле жалғап жандандыра:

	– Ту-уу, не деп отыр, әйел түгілі біздің өзімізге ләм-мим бар ма. Ағайдың бетіне келіп сөз айтушы ма едік!.. Содан жаман болғанымыз жоқ, құдайға шұкір! – деп, қазіргінің адамдары турасында көңілде жүрген татын да айта өтіп, болған оқиғаны баяндап кетер еді. – Зәре деген бәрімізде де жоқ!.. Сөйтсе де Батырға базына жүре ме, ағай мені шылбырға жұмсады. Ат қораға ұшып бардым, ұшып қайттым. Екі шылбырдың бірін Батыр «ал, ұста» деп Қажымұқанға лақтырдым. Бірін шапан сыртынан өзі беліне байлай бастады...

	Садуақас атайдың сондағы қызықты көз алдынан өткізе отырып, қызына айтқан ұзақ әңгемісін өз сөзімізбен ықшамдай келтірсек, Қажекеңнің көзі Шөкеңнің аяғындағы кебісіне түсіп кетеді. Сәнді кебісті аяп:

	– Аға, аяғыңыздағы кебісіңізді өкшесі тым биік екен, осал шығар, омырылып кетер, шешсеңіз қайтеді? – дейді.

	– Кет, ит, сөйлемей! – деп Шөкең қатты қайырып тастайды. – Сенімен ұстасуға жарамаған кебісті мен кисем-ау!..

	Бір емес, екі емес, әбден басынып бітіп, енді тіпті иттігіне жеткеніне Қажекеңнің ызасы қозып кетеді ғой. «Бәлем, сені ме!» – деген іштей кіжініспен ширыға жақындап келе бергенінде, беліндегі шылбырға Шөкеңнің қолы сарт етіп бұрын тиіп қалады. Сол сәтте Қажекең ышқына дауыстап та жібереді.

	– Ойбай, аға, Сіз Балуан Шолақ емессіз бе?! – деп қалады.

	– Енді кім деп едің? – дейді Шөкең зекіре.

	Қажекең еденді омырып жібергендей дүрс еткізе, жалп етіп отыра кетеді.

	Жалма-жан екі қолын көкірегіне баса қойып:

	– Ойбай, аға, мен жығылдым!.. Мен жығылдым!.. Менен бір ағаттық кетті!..

	Кешіріңіз, жеңілді! – дейді басын иіп.

	Сол, сол-ақ, екен, Балуан Шолақ оған ал кеп ұрыс. Ал кеп ұрыс. Ал кеп жерден алып, жерден сал!..

	– Оңбаған ит неме сол!.. Сен ит болмасаң мені басымнан аттап кетер ме ең!.. Содан кейін Мұңайтпас ағам орнына сен итті өзім алып бармас па ем. Көркейіп бармас па ең сен... Жоқ, сен өйтпейсің, сені кісі деп, келеді деп күтіп, тосып отырған маған жоламайсың. Ана Әлжан барасың... Сатыбай асасың. Сасық байлардың итаяғын жалайсың... Кері ораларында соғар деп күттім. Бұл жолғың тағы мынау. Орыс боп кеткен ит неме!..

	Қажымұқанда ләм-мим жоқ. Не десін, айтты айтпады, кінә өзінен. Не десін, айтты айтпады, кінә өзінен. Соны осы арада ғана түсінді. Қолынан бар келгені, асыл ағаның аяғына жығылып кешірім сұрау ғана...

	– Қанеки, тұр-дағы, тез киін жанын барда! – деп әмір етеді оған Шөкең, айтатынын айтып-айтып, көңілдегі кірін арылтқандай кезде – Қазір жүреміз.

	Оның ойындағысын Қажекең қапелімде қайдан болжасын.

	– Қайда барамыз, аға?

	– Біздің үйге барамыз... Балуан Шолақтікіне барасың.

	Қажекең өзге не жаза күтсе де, дәл мұны күтпеген, жолдастарына тезірек жетуге асығулы еді. Балуан Шолақтікіне кейін қайтады екен, сөз жоқ, жолынан бөгеледі... Шіркін, нар дамдардың жөні қашан да бөлек қой, – жықса-дағы нарша жығады, жығылса-дағы нарша жығылады, айып өзіңде, ағаның ырқына бас изей бергеннен басқаамалы жоқ... Екі балуан таң-ау, таң-ау деген шақта Шаймерден үйінен аттанып кете барсын.

	...Балуан Шолақ қадірлі қонағын айырықша күтеді. Екеуі армансыз әңгіме-сұхбат құрады. Екі-үш күн сый-сыяпатқа мелдектеген Қажымұқан, бір бүйірінен жолдастары да кетпей, рұқсат сұрайды. Сөйтсе, Шөкеңнің ойы ойсаң екен.

	– Жоқ, рұқсатым болмайды.Енід екеуміз Ғалияға барамыз. Саған Ғалияны көрсетем,– демесін тбе.

	Мына сөзге Қажымұқан шошып кетеді. Іштей аса қатты қынжылады-ақ. Бірақ та Балуан Шолақтай ағаны бір ренжітті; со да жетер, екі қайтара ренжітуге жол жоқ!.. Екеуі көрген жанды таң қып, енді Қараөткел тартсын. Шөкең:

	– Екеуміз Қараөткелге «Ғалияны» шырқап кіреміз, – деп, жолшыбай інісіне «Ғалияны» үйретеді.

	Тастыөзектен Қараөткел Балуан Шолақ аттарына шалқар кіндік жер. Кештете жетеді. Қала шетіне іліге-ақ Шөкең «Ғалиясына» бассын. Қажекең күндей күркіреп қосылсын. Көрген жан таң!.. Сау қарағайдан қиылған, қора-қопсысы жинақы, қақпа мен терезе қақпақтары оюлы-өрнекті үйдің алдына кеп ат маңдайы тіреледі. Кішірек келген қағылез әйел сыртқа жүгіре шығып, Шөкеңнің атын ұстайды. Қолтығынан демеп түсіріп алады. Балуан Шолақ оған оншалық пейіл көрсетпей, амандық-саулықты иек қағысымен ғана қайырады. Сонысына қарап Қажымұқандағы әйелге пәлендей ықылас аудара қоймайды.

	Екі алып үйге кіріп, тап ортада аспалы шам жарқыраған, сәнді жиналған төр бөлменің төріне жайласып отырады. Қажымұқанның есіл-дерті – Ғалия. Бір көргенше асық. Екі көзі есікте. Бірақ Ғалия жоқ. Артық сөзі, не меймандарға алып-ұшқан ерекше ілтипат-ықыласы сезілмейді. Оған Шөкең көңілі де селсоқтай. Соған қарап әйелді осы үйдің қызметшісіне жорып қойған Қажекең ақыры шыдам-тағаты әбден сарқылып:

	– Аға, Ғалияны маған енді қашан көрсетесіз?.. Күні бойы бір келмей қайда жүр Ғалия? Үйде жоқ па екен? – дейді.

	Шөкең оған бір түрлі таңырқағандай кейіппен бұрыла қарап:

	– Сен не деп отырсың өзің?.. Бағанадан бермен Ғалияны көрмей, кімді көріп отырмын деп едің? – қайырады жауапты.

	Ол сөзге Қажымұқан тіпті де сенбейді. Шөкеңнің ойын-қалжыңының тағы біріне жориды.

	– Ой, аға, ойынды қойыңызшы. Жұрттың төзі Ғалияны қашан көргенше асық боп отырса, – деп қомпылдап қалады.

	– Әй, ойының не сенің? Ғалия осы дедім ғой мен саған. Тап мына әйелді Ғалия дегенге Қажекең көңілі өлсе де сенгісі жоқ. Қалай сенер?! Шөкең үйіндегі Қаныкей жеңгесі оған аса қатты ұнап еді (Осыған орайлас әдейілеп айта кетейін, Ахмет Жұбанов «Замана бұлбұлдары» кітабында Шөкеңнің бәйбішесін Ғайникен деп атайды ғой, онысы қате. Шөкең бәйбішесінің аты Қаныкей.Е.М.). Орта бойлы, аялы қой көзді, ақсары нұр жүзді адам. Ақыл-парасаты, үлгі-тәрбиесі қандай зиат! Сондай аяулы алғанына Шөкең бір де бір ән арнамапты. Ал Ғалияға нешеме ән арнаған, және қандай әндер! Одан қалды, жолшыбайындағы екі сөзінің бірі– Ғалия-ды. Бәрінен бұрын, Қажымұқанды жолынан қалдырып осында әкелгенде, Ғалияны көрсету үшін ғана әкелді емес пе? Осының бәрі Қажымұқанға Ғалияны қиялдағыдай жаннан асқан сұлу, перизатқа санатқан. Көз алдына елестеткен. Ал мына әйел... Жо-жоө, бір көруге сыртынан ынтық қылған Ғалия деуге әсте ауыз бармастай.Қаныкей бәйбішеден асып тұрған, құдай-ау, түгі де жоқ-ау, түгі жоқ. Қайта көп төмен десе, обал да, күнә да емес... Қара торы реңді, жүзі жұқалтаң, – тағы емес, ыстық тары шашырағандай шешектен қалған ұсақ-ұсақ сирек із бар. Рас, қара көздері аялы, тартымды. Ал енді кірпіктері... тура ғажап – салалы һәм қайқиған, – қайқы қылыш сияқты. «Сылаңдап сексен сұлу тұрсадағы, алмаймын Ғалияның кірпігіне» десе, дегендей. Дене мүсіні де андағайлап аңсап аударып тұрған жоқ, – аласа, кіп-кішкентай; Жұдырықтай ғана. Сыртынан қараған адам он алты-он жетілердегі талдырмаш бойлы қызға жорып қалар еді. Ал енді бел,,, Қос уысқа сыйып кетері анық. Жел соқса солқылдайтын қыпша белдің бұдан нәзігі болмас-ақ та. Ар көз тартарлығы осы белі мен кірпігі. Тіпті Балуан Шолақтай асқан ардагерді мұндай әйел затына соншалықты күйіп-жанып құлай сүйген ынтықтықпен асық болды деуге еш сыймастай... Іштей осылайша айран-асыр Қажымұқан:

	– Со-сонда-аа... Ғалия... шын осы ма? – дейді, «осы» деуге көңілі әсте сенбегендей кейіппен.

	– Иә, Ғалия – осы. Осы дедім ғой саған мен, – деп, күмән қалдырмас әлпетпен нық жауап қайырады Балуан Шолақ.

	Енді де сенбесіне жол қалмаған Қажымұқан бір сұмдық өкінішін сыртқа лақ еткізгендей санын бір соғып:

	– Ой, аға, қойыңызшы тіпті, Сіз де... Ғалия деп!.. Мұндай да Ғалия бола ма екен?! – деп, көңілі аса қатты торығып кеткен түрмен жантая кетпесін бе?

	Оның Ғалияға неліктен көңілі толмай, қомсынып отырғанын түсінбейтін Балуан Шолақ па, бек жақсы түсінгенде қандай. Бүкіл еңсесімен Қажымұқанға шалт бұрыла қарап:

	– Әй, сен шіркін, не деп отырсың өзің? Сен оған мына менің көзіммен қарасаңшы, менің көзіммен!.. Шіркіннің қылығы тәтті ғой, қылығы тәтті! – деп екі қайталайды.

	***

	Етек-жеңін жинақтай жеткізгенімізге күнәліміз демесек, өз жанымыздан ештеме қоспаған да, ештеме тастамаған да әңгіме осы, мінекей.

	Ал енді баз біреулердің Балуан Шолақ пен Қажымұқанды бекетші Рысбектікінде кездестірулеріне келсек, бұл жерде мынандай мәніс бар ма дейміз... Әуелде Қажымұқан жалғыз өзі әрі өткен, бері өткен жолы, одан соң Балуан Шолақ екеуі бір жүрген жолда да бекетке аялдап, ат шалдырып, аяқ жазып аттануларының және де Қараөткел мен ауылының арасын жалғайтын қара жолдың шаңын басып үлгертпейтін жөні бар ма? Әлбетте, кейде баз бір сөздің ана жерде айтылды, мына жерде айтылдыға көше беретіні; анау айтты, мынау айттыға айнала, әркімдерге теліне беретіні кім-кімге де белгілі жай. Ендеше Балуан Шолақ пен Қажымұқан сынды ғажайып тұлғаларды «біздің үйде болды» деуден кет әрі пенде табыла қойса игі еді. Сондай пендешілік осалдықпен, Шөкең мен Қажекеңнің кездесу орны, жүздесу сәті сәл-пәл өзгеріңкіреп, Рысбек бекетшінің босағасынан барып бір-ақ шықса, оның пәлендей таң көрінерлігі бола да қоймаса керек. Рысбектің қызын Қажыкеңе қосып қоюымыздың өзі де осы толғамның оншалықты теріс кете қоймасын дәйектемес пе екен?..

	Бұл арада және бір мәніс – үлкен мәніс бар... Шаймерден атты кісі үй тұрмысын түзу ұстағаны, жүйрік мініп, жорға жетелегені, ит жүгіртіп, құс салғаны үшін «кіші кәмпескеде» үй-күйі, дүние-мүлкі тәркіленіп, үптелген; өзі жер аударылған; одан қайтып келген соң, төрт-бес тіл білген, қисса-дастандар, билердің, шешендердің сөздерін, аталар шежірелерін, соның ішінде хандар шежіресін, әсіресе Абылай әулетінің шежіресін ықтияттап жинаған көзі өарақтылығы өзіне сор болып, кәміл алпыс жеті жасында «халық жауы» қатарында кеткен адам. Содан ол кісінің аты араласатын әңгімелерді соңғы жылдарға дейін айтуға қорқып, үн қата алмай қор,алап келген жай бар-тын. Балуан шолақ пен Қажымұқан кездесулерінің әр саққа жүгіріп кетуінің ең басты себебі, шынтуайтқа келгенде, осында жатса керек!..

	Ал Балуан Шолақ пен Қажымұқан екеуі Ғалиянікінде үш-төрт күн қонақтап, Қараөткелді думандатқан соң, шортан қаласына қайтып оралған ғой. Шөкең Шаймерденге: «Уа, Шаһмардан, алғанын албасты да алған жеріне қайтып әкеп қояды, мына қоңағыңды сау-саламат қайтып әкелдім. Өз қолыңа табыс етейін», – дегенін; екі алып бүкіл «Қотыр – Шортан болысын қызыққа кенелтіп», Қажымұқан Ресейге жүрерінде Шаймерден оның иығына қасқыр ішік жапқанын жұрт ұзақ жырдай етіп, мол мақтанышпен айтатын еді...





БӘТЕН ҚЫЗДЫҢ АҢЫЗЫ




	Балуан Шолақтың бәйбішесі Қаныкей ана он сегіз құрсақ көтерген екен, содан қатарға қосылғаны ұлдан Исажар мен Құдайберген де, қыздан Бәтен (азан шақырып қойған аты Бәтима) ғана.

	Бәтен бүкіл ауыл-аймағының еркесіне айналып, бұла өседі. Онысы Балуан Шолақтың қызы иә немесе «ішінде алты ағаның жалғызымын» деген Қыз Жібек секілді, Баймырзаның үш баласының алты ұлы ортасындағы жалғызы болғандығынан емес, өз басының қадір-қасиетінен еді. Қыз баланы елге сүйкімді көрсететін бар мінез-қылық бойынан иабылатыны өз алдына, сонымен бірге қыз-бозбаланың өлеңмен әзіл-қалжың қағысында есе жібермеген ақын да, жойдасыз балуан да, басына тымақ киіп, қолына құрық алған Мамыр қыз сияқты жылқыға да шыққан. Қандай тағы боп кеткен шу асауды бұғалық тастап бүлк еткізбей ұстап, шыңғыртып құлағынан басып жүгендеп, қойдан жуас қып үйреткен шабандоз да.

	Өзі Балуан Шолақтың қызы, өзі тәрбиелі, өнегелі һәм осындай ерен өнер қонған Бәтенге ынтық жігіт аз болушы ма еді!? Сол сияқты, Балуан Шолақтай алты алашқа мағлұм ардагермен құда-жекжат болу, Бәтендей қызды өз босағасына аттату кім-кімге де аса зор абырой, үлкен мәртебе... Аста-төк ауыр дәулетіне кепкендер де, ата-баба аруағын сілет еткендер де, шен-шекпеніне сенгендер де бәсекелесіп, бәйгеге ат қосып әлектенеді, әлбетте. «Жүгірген ала ма, бұйырған ала ма» деген бар, солардың бәрінен де атығай ішінде Майлыбалта атасының доғалақ тармағына жажатын Ахмет атты жақсы кісінің асығы алшысынан түсіп, абыройы асады. Сонда Шөкеңнің пейілін аударған Ахметтің балқашты байлығы емес (ол дөңгелек қана шаруасы бар адам), оның кісілігі мен жақсы аты ауызға ілігіп қалған баласы болатын.

	Бірақ та тағдыр ісіне дауа не, күйеу бала Шөкең босағасын аттап үлгермейді, ғұмыры тым келте қиылып кете барады. Баяғы қолы жетпей қор боп қалғандар, енді құдай өзі бергендей, ит үмітке қайтадан жармасады ғой. Ал Ахмет жеткіншегінен айрылып жер таянып қалғанымен-дағы, Балуан Шолақтай қымбат құдасынан оп-оңай қол үзсін бе?! «Құдай қосқан құдамды жатқа қиярым жоқ. Қолым құр емес, Бекенім бар. Екі торының өзгешелігі жоқ, ағасы өлсе, інісі ержетті», – деп отырып алады. Рас, Бекен деген баласы пәлендей тәуір жігіт санатына қосыла қоймаса керек. Бәтенге еш тең емес. Сөйтсе де Балуан Шолақ, қаншалықты асып туған арыстан дегенмен-дағы, Ахметтің кісілігін сыйлап, «ата жолынан» оза алмайды, «ақ батаны» бұза алмайды. Бәтен әкесіне өкпелеп:



	Үш жүзге атың шыққан тәтем едің,

	Базарда пұлың қымбат сәтен едің.

	Жылатып мені қалай қиып бердің?

	Ортаңда, ерке елік, Бәтен едім! –



	деп мұң шағатыны сол себептен ғой.

	Мұны Бәтен, әлбетте, ұзатылып, бара жатқанында жылап айтқан. Ұзатпас бұрын оны әлі отаулап-жасаулау керек. Өйтпейді екен, Балуан Шолақ атына мің. Бәтеннің бетіне де шіркеу. Дос бар, дұшпан бар, біреу болмаса біреу «тұттай жалаңаш келді» деуі әбден кәдік. Шөкеңді осы жағы қиналысқа салады. Жан дегенде жалғыз қызын ырғап-жырғап жөнелтейін десе, дәулеті көтермейді. Дүние қуынбаған, қолда барымен жоқ-жітік ағайынға, кедей-кемтарға қарайласып отырған мәрт батыр... Рас,әу десіп ауқымдасып, ұжымдаса көтеріп әкетуге ағайын-туған, дос-жаран әрқашан әзір. Әттең, ол сүйекке таңба, Балуан Шолақ жылу жинады деген ат жамалары сөзсіз... Шөкең ойланады. Ойлана келе жүйрік ақылы жол табады да... Нағашысы Жәнібек (анасы Қалампырдың туған інісі) әкесі Жетпістің қара шаңырағына ие боп отыр. Исі қанай ішіндегі (Абылайдың оң қолының бірі болған батыр, шешен, би.Е.М.) шарасы кең шабылғандардың бірі. Алақаны онша ашыққа жата қоймаса керек. Балуан Шолақ жиен назарын салып бір барғанында базынасын көтере салмай, бетін қайтарғаны бар.Содан бері Шөкеңнің ол нағашысына деген көңілде жүрген дығы үлкен-ді. Соның қарымен қайтарудың қисыны дәл осы тұста туғандай. Сол пікірмен Бәтенді қасына кісі қоысп әдейі Жәнібекке жіберуге қам жасайды. Аттандырар алдында әкелік сөзін айтып:

	– Нағашың,әй, сараңдау болушы еді. Сөйтсе де, аруақ атап сен барған соң, шыдай алмас, намысқа шабар... Сен, қашан отауыңды сыйлап, жасау-жабдығыңды түгендегенінше үндемей, сый-сияпатын көріп жата берерсің... Бәрі мұңсыз болды, әзір деген соң, нағашың ғой, хош-есен бол деп үн-түнсіз жөнелтіп жібермес. Бұрынғының рәсімімен сөз бастар, енді не қалауың бар деп сұрар. Сонда сен ризашылығыңды білдірерсің. Алғысыңды айтарсың да, бас көлігіңе Күркіреуік күрең айғырын сұрарсың. Бермейм десе, сөзіңді екі қайталамассың. Берем десе, тастамассың, – деп жөнелтіп салады.

	Балуан Шолақтай жиеннен туған Бәтендей жиеншар аруақ атап келген соң, оңай салмақ боп па? Намысқа тырыспаса тірідей өлім екенін Жәнібек неге білмесін-ау. Жиен қызды құрақ ұшып қарсы алады. Екі сөзге келместен қам-қарекетке қызу кіріседі.

	Жұмыртқадай ақ отауды да, оған лайық жасау-жиһазды да ине-жібіне дейін түгендейді. Соған елден бұрын өз көңілі тойып:

	– Ал, жаным, енді ризамысың? Жетпеген тағы нең қалды? Ойыңда қандай қалауың бар, айт, – дейді ғой.

	Бәтен:

	– Ризамын, нағашы, бәрі де жетті. Енді тек бас көлігіме Күркіреуік күрең айғырыңызды берсеңіз. Басқа қалауым жоқ! – дейді.

	Жәнібек қапелімде не айтарын білмей, үні бітіп, сілейіп отырып қалады. Өйтпегенде-ші... Күрең айғыр ата малының басы іспетті еді. Сонау Қанай бабасы Қабанбай, Бөгенбай, Наурызбай, Баян, Сары батырлармен тізе қоса жоңғарға қарсы аттанған қиын-қыстау жорықтарда мінген күрең тұлпарының үзілмей келе жатқан тұқымы. Жал-құйрығы төгілген, өркешсіз нардай арғымақ, және де, жылқыға бөтен-бастақ жан баласын жолатпайтын, алдынан ұрыға мал алдырмайтын, ит-құсқа арық тайдың да таңын тарттырмайтын бір қасиетті жануар. Жылқысының қыдыры, құты. Сөйткен, атасы өлсе атамайтын айғырын сұрап отырған Бәтен емес, сұратып Балуан Шолақ екенін Жәнібектің іші айқын-ақ сезеді. «Ала ғой» деуге аузы бармайды. «Бермеймін» деу тағы қиын. Бәтен, анау-мынау емес, Балуан Шолақтың қызы. Жиен назары тағы бар. Қайтсе де Жәнібекті аса қатты қинаған бір ауыр сын болды бұл. Ойланып отырып-отырып, ақыры өзінше бір қисын тапқандай болады.

	– Айналайын, жиенжан, – дейді ол, – қалағаның күрең айғырым екен. Қанша қасиеттегенмен де, ол ұрыға да қиятын, ит-құсқа да бұйыртатын бір тай ғой, сенің жалғыз ауыз сөзіңнің садағасы емес пе?! Мені қинап отырғаны, жылқышыларым ішінде оның мойнына құрық сап ұстап, басына жүген кигізіп жетелейтін адам жоқ еді, – деп қынжылған түр көрсетеді.

	– Олай болса, нағашы, өзім көрейін, қолыма бұғалық беріңіз. Жылқышыларыңыз күрең айғырды қақпайлап алдымнан өткізсін. Ұстай алмасам, Сізден кінә болмас, – дейді Бәтен. «Күрең айғырды жиен қыздың өзі ұстамақшы» деген хабар ауылға ілезде таралады. Қызыққа ауылдың тайлы-таяғына дейін жиналады. Жылқышылар: «Хайт!.. Хайттап! Қайырмалаған қалың жылқы шұрқырай, қара жерді солқылдатар дүбірмен жосылады.

	Бәтен бұғалықты оң қолына ыңғайлай ұстап ұрымтал тұр. Күрең айғыр жылқының адамдар жиналып тұрған жағын ала, біреу-міреу ілгері озып жанамалай қалды-ақ шайнап, тапап тастарман сыңаймен көзі шатынай қарап, осқырына ойқастай басып көлденеңдей береді.

	Бәтен бұғалықты сілтеп қалады. Түбіті аралас ешкі жүнінен есілген жіңішке арқан күрең айғырдың қыл сағағына сарт етіп әпжыланша орала түседі.

	Күрең айғыр аспанға қарғи атқып кетеді. Ала жөнелмек...

	Бәтен бұғалықты жұлки тартып қалады...

	Күрең айғыр сол аспанға атқыған бойда тұяғы жерге тиместен ауада шыр айнала төрт аяғы көктен келе шалқасынан түседі...

	Тамашаға қарап тұрған жұрт шу ете қалады. Бәтен ақ көйлегінің етегі желбіреп жеделдетіңкірей басып жетеді де, айғырға ес жиғызбай қос құлақтан алып басын жерге нығырлай бір нұқып жібереді... Жылқы түлігі есті ғой жануар, өзінен қорыққан мен әлжуазды бірден таниды, ондай адамға ырық бермейді, ал білекті мен жүректіге тәк тұра қалады... Әшейінде кісі жейтіндей, жан адам маңайлап жолай алмайтын күрең айғыр қорыққанынан дір-дір етіп, Бәтеннің жүгендеуіне де, орнынан тұрғызып жетелеп апарып қамыт-сайман кигізіп арбаға жегуіне де қойдай жуастықпен тырп етпестен көне берген ғой.

	***

	Оң жақтағы өмірі өнерпаз ортада, қызық-думанмен өткен Бәтен Доғалақ ауылына бір көңілді леп, жақсы дәстүр ала келген еді. Ақ отауы қыз-келіншек, бала-шағадан әсте арылмайды. Жасы үлкендер көсеген көгерсін деп батасын аямай, жастар жағы жаны түлеп жүреді. Ал еріккен жастарға дауа бар ма, Бәтеннің күшін көрмек үшін не бір қиын сынға салып бағады...

	Ауыл қотанында жуан қарағай дөңбек жатады екен. Соны тақтай тілетін жерге жеткізу керек. Төрт-бес жігіт арбаға көтеріп сала алмай мықшыңдап, азаптанып жатады. Сол араға ауылдың ақсақал-қарасақалдары бар біраз үлкендері жиналып, жігіттердің қимылына қарап, сөзбен демеп те, «ой, жаман, шірік шіркін-ай!» деп күліп те тұрады.

	Бұл кезде Бәтеннің отауында әдеттегідей жас келіншек, қыз-қырқын, бала-шаға отыр екен.Жігіттердің дабырласқан дауыстары естілген соң, балалар жағы сыртқа шығып қызыққа қарайды. Қыз-келіншектер ербиіп көзге түсуге именіп есіктен, жабықтан сығалайды. Бәтен жігіттердің әлі жетпеске азаптанғандарына күліп:

	– Ергежейлінің елуі жиылып бір тоқтыны жыға алмапты, ана өңшең қуыс қурайларды қарашы, төртеу-бесеуі жабылып бір жансыз ағашқа қауметтері жетпей жатыр, – дейді.

	Бұл сөзді балалардың бірі жүгіріп барып ана жігіттерге жеткізе қойсын. Жігіттер намыстанып қалады, үлкен кісілер қарқылдасып күлісіп: – Қап, мына келін бәріңді бірдей қор етті-ау... Бірің барып өзін шақыра қойыңдар, көрейік, – деп, жігіттерді жанып, айдап салады. Бәтеннің балуандығын бір көруге олар да осыншалықты құмар боп жүрген емес пе?!

	Сүйтпепсің деп тиісе келген жігітке, үлкенді сыйлаған инабат-әдептің имандай кезінің келіндері-ай, шірікн, Бәтен:

	– Аталарым тұр ғой, – дейді.

	Ол кездегі қарттарымыз да қыз бен келін көзінше бір ауыз әбес сөз сөйлемейтін, ошаң еткен оғаш қылық көрсетпейтін қасиет иелері, жігіт Бәтеннің сөзін айтып келісімен-ақ, үлкен кісілер бірі қалмастан емпелеңдеп жөнеліседі. Жақын үйлерге кіріп-кіріп кетіп, есік-терезеден сығалап тұра-тұра қалысады.

	Аталары көрінбей кеткен соң, Бәтен де үйден шығады. «Ал, Балуан Шолақтың батыр қызы, көрейін күшіңді», – деп қалжыңмен тиісе қарсы алған жігіттерді кейін серпілтеді де,әуелі дөңбектің бір басын көтеріп арбаға қояды, содан кейін екінші басын бұйым құрлы көрместен ырғытып тастай береді!..

	***

	Жоқ жерде намыс жіберіп, күлкі үстіне күлкі жамап алған жігіттер тиіспей жайына қарап жүре берсін бе? Қайткен күнде де есе қайтаруды, Бәтенді күлкіге қалдыруды ойластырады. Сөйтіп дымдары құрып ізденіп жүргендерінде, көктен тілегендерін жерден бергендей, бір қисын өз-өзінен келе қалмай ма... Жас келін, иығында иін ағаш, суға барады. Жалғыз. Көл ауылдан едәуір жер...

	Оның басқан ізін аңдып-баққан жігіттер: «Бәріміз жабыла кетсек, шамамыз неғып келмес екен, суға лақтырайық», – десіп өрекпиді. Тағы да: «Қой, ойбай, ол бізге дес бермейді. Өзімізді қойдай тоғытады. Масқарамыз шығады», – деп баспайды. Сөйтіп ереулесіп, жөн таба алмай тұрғандарында, анаңдай жерде оқшау жатқан қоңыр қасқа бұқа біреуінің көзіне түсе кетсін.Жігіттер қуаныштары қойынға тсыймай: «Ойбай, құдай берді!» деп жерден жеті қоян тапқаннан бетер лепіреді. Қолдарына сойыл, құрық ала сап, тып-тыныш күйіс қайырып жатқан бұқаны орнынан еріксіз тұрғызады да, көл жаққа қарай айдап қоя береді. Бәтен ойында ештеме жоқ, саспай суын алып көлден бермен шыға береді. Тап жолында көлденеңдеп, басын шайқап, жер тарпып бұқа тұр. Бұқаға бір қарайды, «бәлем, қазір далбалақтап қалай-қалай қашар екенсің» деп, күні бұрын айыздары әбден қанып күліскен жігіттерге бір қарайды. Солардың істеп тұрған қиястықтары екенін бірден сезеді. Сыр бермейді, сол келе жатқан бетімен кідірместен ілгері жүре береді.

	Бәтеңді бұқа да көреді. Соқтығарға қара таппай теңселіп тұрған заңғар, қатты-қатты пысылдап мүйіз төсей айбат шегіп қарсы жүреді.

	Ойын... ойын, ал бірақ бұқаның жайы өздеріне белгілі, жігіттер енді сасайын дейді. Жарыса айғайды салады кеп... «Қайда барасың, қаш кейін. Жарады анау... Өлтіреді... Көлге қаш, көлге! Суға түсіп кет!» – деп у-шу болсын да қалсын.

	Бәтен сасапайды да, қашпайды да. Бұқаға қарсы жүріп кепаса жақындамай тоқтайды. Иін ағаш пен екі шелекті жерге қояды. Иығына желбегей жамылған жұқа жібек шапанын кейін серпіп тастай салады. Сөйтеді де тапжылмастан оңтайлана күтіп тұра қалады.

	Бұқа осылай таяп келеді де тұра ұмтылады...

	Бәтен екі мүйізден шап етіп ала түседі де, бар күшімен оқыс бұрап кеп жібереді.

	Таудай бесті бұқа оқ тиген қояндай дүрс ете құлайды. Сөйтсе, ауыз омыртқасы үзіліп кеткен екен...

	***

	Еріккен желбас жігіттердің кесірінен екі ортада Доғалақ ауылы таңдап қойған жалғыз бұқадан айырылады. Үлкендер жігіттердің екі аяғын бір етікке тығып:

	– Сондай да ойын бола ма екен?.. кісі өлімі бола жаздаған жоқ па? – деп те.

	– Жарайды, келін мың болғыр, қайрат асырды. Жазатайым жарып тастаса, елге не бетімізбен қарар едік?.. Балуан Шолақ іргеңді түріп қойып шауып алса, кім қой дер еді? – деп те.

	– Жалғыз бұқаны өлтірттіңдер, енді бұқа табыңдар! – деп те ұрсып, сөгеді. Өстіп, өздері де ойламастан Бәтеннің батыр-балуан атын одан сайын асырып, ал өз бастары күлкіге күлкі жаматқан жігіттер, не қылған күнде бәтенді бір мұңайтпайынша желігі басылар болмаған ғой. Енді олардың құты Бекенге түседі. Бекеннің жәйі өздеріне белгілі... «Әйелің сені әлі де менсінбейді... Анамен көңілдес, мынамен көңілдес» деген сияқты жаламен шағыстыруды шығарады. Өзін Бәтеннің менсінбегені, Шөкеңдей әкені сыйлағандықтан ғана келгені бар, өзі ар жағы тайыз шіркіннің ой-өрісі айдап салма қулықтың түбіне қайдан ойласын-ау. Келіншегін кім көрінгеннен қызғанып қызыл көзденіп, бүлініп бітпесін де. Бәтен оған қой дейді. Бекен қояр болмайды.Сұңғыла Ахмет ақсақал бұл келеңсіздікті сезбеуші ме еді, сезгенде, білгенде қандай. Баласына ақыл айтады.

	«Келінімді қаралап, құр босқа бүлінбе, мұныңды қой!» – дейді.

	Әке ақылына да тоқтайтын Бекен бе... Ахмет баласына ыза боп:

	– Бұл қылығыңды қоймас болсаң, айтпадың деме, сазайыңды түптің түбінде мықтап бір тартарсың, содан кейін ақылың кірер, – дейді.

	Осындай күймен күндер өте береді. Қыс түседі. Ахмет үйіне бір жақтан қонақтар кеп қалады... Таңертең Бәтен мен Бекен екеуі мал жайлауға қораға шығады. Қонақтың біреуі жастау, көркемдеу екен, содан келіншегін түні бойы қызғанып шыққан Бекен баяғы әніне тағы баспай ма. Ызың-ызың, мыжың-мыжың... Бәтен «қойсаңшы» дейді. Бір айтады, екі айтады. Бекен қояды деген ен, қайта өрши түссін. «Әйтеуір еркек болған соң» дегендей, еркексініп қожаңдап, тіл де тигізіп қалады емес пе.

	Бір кезде шәй дайын болады. Дастарқан жасалады. Келін мен бала шәйға шақырылады. Бәтен ащы тіл жанына тиіп әбден шыдатпай жіберген Бекенді, «жақсы сөз миыңа кірмесе, тұр осылай!» деп, қолтығына қысып алып, қораның тап ортасындағы жуан ашаға көтеріп байлап тастайды-дағы, өзі үйге еніп кете барады. Сыр беріп, түс алдырмай тезбе-тез қолын жуып, шәй құюға отыра қалады.

	Әлі келеді... Бекен жоқ, Әлі келеді... Бекен жоқ. Үйдегілер «ойбай-ау, ол қайда жүр?» деп іздей бастайды. Бәтен ләм-мимсіз жүзін жоғары көтермей шәйін құя береді.

	Сөйткенше көрші үйлердің бірінің баласы ит қуған танадай тапыраңдай кіріп кеп:

	– Ойбай, қараңда, Бекен ағатайымыз көзі бақырайып, ашада асылып байлаулы тұр, – демесін бе.

	Бекеннің кешігу себебін үй тола жан сонда бір-ақ біледі. Ду етіп қыран-топан күлкіге көміледі.

	Ахмет ақсақал сыр десте келінің жауап қатпай күмілжіп, басын тұқырайтып ешкімнің бетіне қарамағанынан-ақ бір кәкірді іші сезген ғой. Өзгелермен қосыла көзінен жас аққанша күліп, «Ойбай-ау, о несі?.. Ойбай-ау, о несі?» – деп жаны шығып шыжалақтап, бірақ та Бәтенге тап басып ештеме айта алмаған кемпіріне «несіне шыжалақтайсың?.. Балаңның өзінен көр», – деп тыйып тастайды. Бәтенге қарап:

	– Айналайын, балам, көп жаса!.. Жетесіз немені тәубесіне келтірген екенсің, құдай тілеуіңді берсін! – дейді риза пейілмен. Баласына сырттай сөйлеп – Әй, оңбайтын зердесіз шіркін-ай, босқа бүлінбе деген тілді тыңдамап едің. Түбі бір осылай масқара сатып алатыныңды өзім де болжап едім. Со керек, өл де маған! – дейді. Жұртпен бірге күлуге ұялып төмен қарап булығып зорға отырған Бәтенге. – Айналайын, балам, ол жетесіз шіркінді енді өзің барып босатып әкеле ғой. Осыдан соң өзі де ақыл кіріп, можантопай болар, – дейді.

	Айтқанындай-ақ, Бәтен сол сәттен бастап күйеуінің жөнсіз қызғанышы, мыжың-мыжың сөзінен құтылған екен.

	***

	Бәтен ақ білегін түрініп, аш белін буынып топқа да талай түскен. Соның бір де бірінде не сүрінген, не жығылған емес. Ақырғы рет топ алдында шыққаны – 1936-жылы. Еңбекшілдер ауданы бойынша Қазақстанның 15 жылдық тойы өткізіледі. Ұланғайыр той тамашасы бір кезде балуан күресіне ұласады. Сонда бас балуан күресіне бір жақтан Бәтен шығып, алқалы топтың ортасында отырады. Қарсы жақтың балуаны одан қорқып көрінбей бұғып қалады. Бәтен бас бәйгені күрессіз жеңіп алады. Сонда ол дәл қырық сегіз жаста екен. Осыдан кейін күресті тоқтатқан ғой.

	Сол алапат күшін Бәтен елі үшін де аямай жұмсағанын қазір Шортан ауданына қарайтын Мәдениет ауылының көз көрген кәрі-жасы аңыздай қып айтып отырар еді. Әсіресе ер-азамат түгел сыпырылып ел қорғауға аттанған кешегі Ұлы Отан соғысы жылдарында үш-төрт атпал азамат атқаратын жұмысты апырып-жапырып бір өзі атқарып жүрген дейді. Ол «Үлгі» аталатын бригаданың аспазы болады. Ол шақта жетісіп жатқан қайбір молшылық бар. Колхоз диірменге уақтылы кісі жібере алмай, бір уыс ұн табылмай тақыр-таза қалатын қиямет көп. Ондайда Бәтен «ұн тауып беріңдер!» – деп басшылардың жанын жағасынан алуы жоқ. Тек үгетін бидай жеткізіп берсе болғаны.Қос басында тасы от орнындай үлкен қол диірмен бар. Екі жігіт қолдасып айналдырмаса, бір кісінің шамасы келмейді. Ал Бәтен оны бұйым құрлы көрсін бе, сыңар қолымен зырылдатып ұршықтай ұшыртады, екінші қолында түйенің көзіндей тостаған, сонымен қаптағы бидайдан көсіп алып салады да отырады, салады да отырады. Аппақ ұн от диірменнен түскендей бұрқ-бұрқ... бұрқ-бұрқ... Қап толы бидай бие сауымы уақытта аппақ ұнға айналып шыға береді. Тіпті кей-кейде басқа бригадаларға да осылардан ұн алады екен. Бәтен сол еңбегін де міндет етпейді, адам қолы жетпей жатқан жұмыстарға қолғабыс етіп, тындырып тастайды...

	***

	Балуан Шолақтың батыр қызы атанған сол аяулы Бәтен алпыс екі жасқа қараған шағында – 1950-жылы дүниеден өтеді. Асыл болат сүйегі Бурабайдың ықтасын бетіндегі Айғабақ ауылының қорымына қойылған. Өкініштісі сол, «Әкеге тартып, ұл тумайды...» демекші, өзіне тартып туған ұрпақ жоқ. Тек, Көкшетау еліндегі, жоғарыда азын-аулақ әңгіме еткеніміздей, аңызға айналған аты қалған! Біздің мақсатымыз, асылдың сынығындай сол абзал жанның атын ел ұмытпаса дегендік еді!..

	1996ж.





ҚАРА ЖОЛДЫҢ БОЙЫНДА




	Мініс көрген, ел аузында «бобик» деген жанама атты көбірек жүретін, бес орындық ГАЗ-69 машинасы қос қапталы егінге тірелген кең қара жолмен зымыратып келе жатыр.

	Шілденің күні бұлтсыз ашық аспан шаңырағының ұшар биігіне шырқап шығып алған. Қатты қыздырып жағылған пеш қабырғасынан лыпылдаған қызулы лептей бет шарпыған аңызақ, машинаның темірін былай қойып, ақшыл тартқан тең кенебінің өзін қол тигізбестей ып-ыстық қып жіберген. Мақсұт өзі отырған жақтағы есіктің алмалы-салмалы әйнегін ажыратып алып, арт жаққа тастаған еді. Машина жүрісінің екпінімен тұрған салқын желдің сол ашықтан аңқылдай соққаны ғана Жолкен екеуіне жан сақтатып келе жатқан.

	Мақсұт көргенде бұл өңір шалқыған сайын дала болатын. Қурайы қалбаңдап, былай-былай өткен жүргіншіге оң сапар тілеп ізет білдіргендей бас шұлғыған, май көдесі жабағыдай тұтасып, аппақ күміс селеуі самал тербеп үкідей желбіреп баяу толқыған; ақ, қызыл, жасыл, сары... алуан түс гүлдері жер бедерін сан-сан қанық бояулармен құлпыртқан; көбелегі көлбеңдеп, бозторғайы бірінен бірі биіктеп шырқап мың құбылта, жүрек қылын тербей жырын төккен; қанатын қиғаштай қалықтаған қара құс, құладын, кезқұйрықтар, тышқан аулаған жыбыр қанат күйкентайлар ана жерде де, мына жерде де көзге түсер еді! Кей-кей тұста, бөлек жайылған жылқы үйірі сияқтанған үйір-үйір күрең тобылғы, бозқараған тұратын. Айхай, шіркін, жидегін айтсайшы, жидегін! Жаңадан гүл ашқан кезінде дала төсін аппақ қып жіберетін де, ал піскен кезінде жосадай қып-қызыл, көздің жауын алып жататын еді-ау. Қайсысын алып жеріңді білмей, екі көзің алақтап кетер еді. Баданадай бірін алып аузыңа салсаң да ұртың толып, уылжыған дәмі жаныңды айтып жеткізгісіз рақатқа бөлер еді. Жидектің қызығына түсіп өзге дүниені ұмытып жүргеніңде, көде-көденің түбіне бұғып-бұғып отырып ап, жас баланың тәтті тіліндей былдырақтаған дауыспен бытпылдық-бытпылдық деп, біресе жекелей, біресе жан-жақтан жабыла үн қосқан бөденелердің біреуі тап аяғың астынан оқыс пыр-р-р ете жөнелгенінде, еріксіз селк етіп те қалар едің. Жалғыз өзің ғана болсаң, жалғыз күлетінсің, ал жаныңда басқа кісілер болса, бәрің қосыла күлкіге қарқ болар едіңдер.

	Сол қалы кілемдей сәнді даланың өңі қазір мүлдем басқа. Өзгерген. Уақыт талабы мен халық қамы, ел ырзығы үшін өзгерген!.. Өзгеше сәнге бөленген!.. Жолдың екі қапталы ырғалған, жатқан түйе жасырынғандай қалың егін. Шетінен келіп кірген қара жол екінші шетіне шыға алар еместей. Тіптен-шегі жоқ па дерсің. Көк жойқын теңіз тәрізденіп көкжиекпен астасып кеткен. Алдағы анау бір аласа белден әрман асатын тұсын сағым шалып, тымық күнгі аппақ күміс айдынға ұқсатып тұр!..

	Өзі көрген даланың өткен суреті мен қазіргі келбетін кезек көз алдынан өткізген Мақсұт үнсіз келеді. Жаратылысында ділмарлығы кем оның бір қызық мінезі – жол үстінде келе жатқанында, сөзге деген құлқы мүлдем кеміп, сөзуар адамдардың ішін пыстырар еді. Ал Қызылжардан шыққалы сөзден мүлдем тыйылып, тым-тырыс тынумен келеді. Қаракөк матамен қапталған, серіппесі жұмсауға айналған отырғыштың арқасына шалқая нығыздалып отырған да, әлдебір ауыр ойға шомғандай кейіппен үнсіз қалған.

	⃰⃰⃰⃰⃰⃰⃰⃰⃰ ⃰⃰⃰ ⃰⃰⃰

	Қара жолдың жиегіне шыға тоқтап, аттанар жақ артқы екі дөңгелегінің екеуін бірдей екі жерге сұлатып сап қойып, жамбасын домкратқа сүйеген қою жасыл түсті ЗИС жүк машинасы тұрды. Дөңгелектер бекітілетін бұрандалары сойдиған-сойдиған ауыр ұршықтың бірдемелерін зілдей кілтпен мықшыңдап бұрап, ара-арасында ұрғылап-ұрғылап қойып, айдалада жападан-жалғыз өзі бейнетке түсіп, ақ тер, көк тер боп жатқан шофер бұларды алыстан көрсе керек. Жалтақтап қарап қойып жұмысын істей берді де, жақындаған кезде орнынан тұрды. Әуелі қол көтерді. Содан кейін, шолақ жең қызыл ала көйлегі мен тізесі жамаулы, жұққан май дағынан мөрі көрінбейтін сұр шалбарына жабысқан топырақты қолымен қағып-қағып жіберіп, біраз жеңілтті. Жол үстінде машина тоқтатқандардың, көбіне-көп, тізгін ұстаған шоферге емес, билік ұстаған бастыққа өтініш ететін әдетімен, қатарласа тоқтаған машинаның қамшылар жағынан келді. Бет әлпеті жасы отыздарды орталағандай шаманы меңзейтін қоңырқай өңді, денелі жігіт. Май мен топырақ баттасқан қолдарын ұсынуға қымсынып, сәлем берді. Отқа қызғандай күреңіткен жүзінен сорғалаған терді сом білегімен сипай сүртіп өтті. Бет-аузы айғыз-айғыз.

	Оның текке тоқтатпағанын іші сезген Мақсұт бірден жылы ұшырай:

	– Ия, шоңқиған бұл тұрысқа жол болсын? – деді, машинасына иек қаға нұсқай.

	– Бар болғырдың жоқ жерде қырсығып қалғаны. Дөңгелектерді бекітетін ұршығы істен шығыпты, – деп, кейістік білдіре жауап қайырды жігіт.

	– Көп болды ма тұрғалы?

	– Сағаттан асып кетті ғой.

	– Ойбой, едәуір боп қапты ғой... Енді не істемексіз?

	– Не істеймін, жөндеймін-дағы.

	– Жөндегенге көнсе жарайды, әйтпесе өзіңізді ала кетейік. Қателеспесем, бағытымыз бірге ұқсайды, мынауыңыз тұмсығын желге тосып, мөңіреп қалған екен, – деп, Мақсұт әзілдей күлді.

	– Жоқ, рақмет, алла риза болсын! – деді жігіт те қосыла күліп. – Енді көп болса бір сағат, жарым сағатта төрт аяғын түгел бастырармын-ақ та... Менің сіздерді тоқтатқаным басқа жағдай еді. Әйтеуір, мені де ала кетпек болдыңыздар ғой, менің орныма, айыбы болмаса, басқа біреуді алсаңыздар қайтеді?

	– Е, алайық, сөз бар ма оған.

	– Ендеше, осы алдарыңызда жас балалы әйел кетіп барады. Мына белден, – мойнын бұра қарап, көк егін жамылған алдағы аласа белді қол ұшымен нұсқады. – Әлгі әзірде ғана әрі асты. Құлынды бие ұзап кете алмайды емес пе, балалы әйел де сол. Онша ұзай қоймауға тиіс. Зыр етіп қазір-ақ қуып жетіп барасыздар. Тәңір тілеулеріңізді берсін, сол әйелді ала кетіп, ауылға жеткізіп салсаңыздар дер едім?!

	Мақсұт қулана езу тартты.

	– Құрдас ныспыңыз кім?

	– Жайлаубай болады.

	– Жәке, ана-мына деп жақауратқанша, одан-дағы, өзім атым жүрмей жолда жатырмын, жарым мен балам тастап кетті қарамай демейсіз бе? – деп әзілдей күлді Мақсұт.

	Сөзге араласпайтын дағдысымен үнсіз отырған Жолкен де, Жайлаубай да әдемі әзілге қосыла күлісті. Сүйткенше болмай Жайлаубай өңінен күлкі жоғала қалды да салмақ тарта:

	– Жоқ, ол әйелім емес, – деп, әлдебір аяушылық сезім жүрегінің басын шалғандай кейіппен жеңіл күрсіңкіреп алып, – ол бір, маңдайы тайқиған бақытсыз жан! – деді.

	Мына сөз, мына күрсіністен кейін, Мақсұт әлгі әзілі орынсыз болды ма деген оймен ыңғайсызданып, қысылыңқырап қалды.

	– Ә, солай ма еді?.. «Білмеген у ішеді» деген осы. Мен өз әйеліңіз екен деп әзілдеп жатсам... Олай болса, ғафу өтінем... Мақұл, ала кетеміз.

	Жайлаубай жанын қинаңқырап тұрған бір үлкен іс өз-өзінен сәті келе қап, тынымы табылғандай, жүзі жадырап сала беріп еді.

	– Ой, оңды болды-ау мынау. Жөні келген шаруа болды. Байғұс сорлыны аяп, алаңдап бітіп едім... Мына жүгермектің жоқ жерде кежегесі кері тартып, төбеге ұрғандай тоқтап қалғаны да. Онша-мұнша жүріп, бүйтіп жол үстінде қалғанды кім білген... Байғұс әйел тыпыршып әрі тосты, бері тосты... Құдайдың күні де қастасқандай шыжғырып бара жатқанын көрмейсің бе. – Кенезесі кеуіп тұрса керек, кеберсіген ернін тіл ұшымен жалап қойды. – Сонан соң қайтсын, сорлы, ақыры шыдай алмады да, ақырыңдап жүре берейін деп кетті. Машинаны көлеңкелеп отыра тұр деп осыншалықты-ақ айтып едім, көнбеді. Өзі де бір құдайдың қыңыр қырсығы емес пе!.. Сор маңдай бейбақ, аңқасы кеуіп азаптанып барады-ау! Бәрінен бұрын, ана қолындағы көтерген кішкентайына қиын болғанын айтсайшы!..

	Оның шын жанашырлық жақсы пейілмен алаңдап тұрғанын көрген соң, тыныштандыруға тырысып:

	– Жарайды, олай болса, енді қам жеме, алаң болмаңыз, – деді Мақсұт. – Шөлдесе, шөлін қандырамыз. Бізде жолға ала шыққан ыстық шай да, салқын су да бар, жылып кете қоймаған шығар... Қарны ашса, жүрек жалғатар да бірдеме табармыз. Бір сөзбен айтқанда, ол әйелді бізге сеніп тапсырыңыз-дағы, өзіңіз мына жалқау атыңызды бабына келтіре беріңіз. Мақұл ғой? – деп, сөз аяғын көңілді леппен қайырды.

	– Мақұл болғанда қандай! – Жайлаубай шын қуанған түрмен шапшаң сөйледі. Содан кейін бірдеме айтқысы келгендей күле қарап, түкірігі таңдайына жабыса түкірініп алды. – Өздеріңіз мүлдем, бұл алашта жоқ бай адам екенсіздер? Суларыңыздан, ұят болмаса, маған да бір жұтқызбас па екенсіздер? Аңқам кеуіп әкетіп барады.

	Жолкен аузы бұрандалы құтыдан қырлы қалың стақанға толтыра құйып берген салқын суды, Жайлаубай басына бір-ақ көтерді. Маңдайынан бұрқ ете қалған салқын терді білегінің сыртымен көсілте сүртті.

	– Түу-ууһ, жаным жаңа қалды ғой! – деді шынымен. Көп рақмет! Ұл-қыздарыңыздың игілігін көріңіздер!.. Бала-шаға тағы бар шығар?

	– Табылып қалуға тиіс, – деп күліп қойды Мақсұт.

	– Ендеше игілігін көріңіздер!.. Қайталап айтқанымның артықтығы болмас... Ал енді ана байғұсқа тезірек жетіңіздерші! Қаталап барады-ау, таңдайын жібіткізіңіздерші!

	– Ол үшін енді қам жемеңіз. Бәрін-бәрін айтқаныңыздай орындауға уәде етелік. Ауылыңызға аман-сау жеткізіп, тура есігінің алдына түсіруге кепілдеме де берейік. Ол жағына сене бергейсіз. – Мұны айтқанда енді аздан соң кімді жолықтырарын, қандай жағдайға тап боларын Мақсұт қайдан білсін-ау!..

	– Ой, көп рақмет!.. Көп рақмет!.. Көсегеңіз көгерсін!.. Жорытқанда жолыңыз болсын, жолдасыңыз қыдыр болсын!.. – деп, шын пейілді алғыс рақметін жаудырған Жайлаубай, қинап тұрған жайдың оңай жолы ғайыптан табылғандай көңілі көншіп, жаны жадырап сала берді де, қош-қошын айтып қала берді.

	Жарылқаушыларды жеткізгендей болған «бобик» тағы да зымырап жөнеп кетті. Арғы жақтағыны көзден көлегейлей, көлденеңдей жатқан аласа белге ә дегенше-ақ жүйткіп шыға келіп еді. Бірақ та, екінші ұшы көкжиекке жете бұлдырап барып жоғалатын қара жол бойында бала көтерген әйел тұрмақ, әрі қарай кетіп бара жатқан жанды қара көзге шалынбайды. Бір шақырымдай жерде қарсы келе жатқан құлынды бие жеккен арбалы, ту-ту әріде қою қара шаңды қалың өрт түтініндей будақ-будағымен аспанға атқытқан жүк машинасы көрінеді.

	Көңілі жадыраңқы кезіндегі әдетімен рульге екі білегін бірдей сала, қол ұшымен жоғарғы жағынан ұстап отырған Жолкен:

	– Ешкім көрінбейді ғой, аға, – деді де, іле – әлгінің айтқан әйелі қайда, баласы қайда? – деп және қосты.

	Мақсұт өзі де ешкімді көре алмай таңырқаңқырап отыр еді.

	– Білмедім, Жөкем, білмедім, – деп жауап қайырып, – ана келе жатқан арбалылардан сұрайық, солардың көзіне түсуі мүмкін, – деді.

	Көк бидайықты көпірге салған арбаның алдыңғы жағында делбе ұстап отырған мыжғыланған сұр қалпақты, мақта-матадан тігілген арзан қол ескілеу костюм киген, қияқ мұрт, сақалы шоштиған қартаң кісі торы қасқа құлыны жетекке байланған жуан жирен биенің басын тартты.

	– Тр-рр.

	Мақсұт машинадан түспей отырып сәлем берді.

	– Ассалаумағаләйкөм, ақсақал!

	– Уағаләйкөмүссәләм, балам! – деп, ана кісі оң қолымен сақалын уыстай сипады. – Уа, сәлем берген, бір ата көрген жақсы бала екенсіңдер, қарақтарым!.. Осы күнгінің жастары көбі сәлем бермейді ғой. Ескілік көреді. Оның нұр жаусын деген жақсы мағыналы сөз екенін білмейді... Көп жасаңдар, қарақтарым!

	Кәрі кісілер де бала сияқты. Бір ауыз салқын сөзге көңілі қайтып, мұқала қалса, бір ауыз жылы сөзге шын пейілімен жаны жадырап, қуанып қала береді. Қауқалақтап, қуанып қалған ақсақалын, кейінгі жақта, орталарына мұрнынан сорасы аққан кетік тіс сары баланы ала отырған, осы ып-ыстық күнде ақ шәлі сап, қара сәтен шапан киген бәйбішесі де қостай сөйлеп:

	– Е, жастардың да бәрі бірдей көргенсіз деймісің?.. Бұл балалардай тәрбиелілері де бар шығар, – деп, ризалық айтып қалды.

	– Ия, қарақтарым, қай бала боласыңдар? – деп, қария енді жөн сұрауға көшті.

	– Қаланыкі едік, ақсақал, – деп, Мақсұт сыпайы ғана, келте қайырды жауапты.

	– Жолдарың болсын, барыс қай жақ? – деп түбірлей түсті қария.

	– Әлей болсын, ақсақал!.. Мына Есіл бойын аралап қайтпақшы едік, – деген Мақсұт ана кісі тағы да сұрақ қоздатпай тұрғанында алдын орай, – Ақсақал, жолшыбай келе жатқандарыңызда, жас бала көтерген әйел көздеріңізге шалынған жоқ па? – деп сұрады.

	– Бала көтерген әйел деймісің?.. – Жоқ, шырағым, бала көтерген әйел де, жай әйел де, басқаны да, ешкімді де көрмедік қой.

	Бұл жауап Мақсұтты да, Жолкенді де таңдандырып тастап еді.

	– Е, бұл қайда кетті сонда? – деді.

	Сол екі ортада кейін келе жатқан жүк машинасы да таяп қап еді.

	– Ананы тоқтатайын ба? – деп, Жолкен сұраулы кескінмен Мақсұтқа қарады.

	– Жоқ, қайтесің тоқтатып, қажет емес, – деді оған Мақсұт. – Бір көрсе, осы кісілер көруге тиіс еді, көрмепті. – Дағдара ойланып, – Тамаша екен! – деді өзімен өзі сөйлескендей. – Қайда кете қалғаны? Құс болып ұшып кетпесе, балалы әйел онша ұзай қоймаса керек еді, ә?!.

	Пенде шіркіннің көңілі жақсылықтан гөрі жамандықты тез ойлап қалатын кезі көп-ақ қой! Бұл екеуінің сөз әлпеттерін баға қалған шоштиған сары сақалды қарт та табан аузында көңіліне бір күдік алып үлгеріп еді.

	– Қарақтарым, айтып отырғандарың, ол қандай әйел еді, осы ми қайнап тұрған ыстықта жаяулап бала көтеріп, алыс жолға шығып жүрген? – деп, кірпігін қақпай қадала қарады.

	Оған мән-жайды қайдан түсіндіріп жатсын.

	– Жай әшейін біреу ғой, – дей салды Мақсұт. Қарияның көңіліне келген күдікті растай түсуге осының өзі-ақ жеткілікті болып еді... Осындай қақырық түтеткен уақытта, есінен адасқан біреу болмаса, сау әйел баласын көтеріп ит өлген алыс жолға шығар ма?!. Жанжалдасып, жәбір көрген, шыдамаған адамның ісі бұл! Мыналардың Есіл барамыз, ел аралаймыз дегені, қып-қызыл өтірік. Қашып кеткен әйелін қуа шыққандағысы.

	– Әй, шырақтарым-ай! – деді қария қатты кейістікпен сөйлеп. – Қит етсе ұрсысып, төбелесіп, қырылысасыңдар да жатасыңдар, біздің елдегі Байкеш пен Ерғали құсап. Ұят та жоқ, аят та жоқ!.. Осыларың жөн бе, құдайдың мына күйіп тұрған тамұғында балалы байғұсты үйден бездіріп?!. Құдайдан да, адамнан да қорықпайсыңдар да, ұялмайсыңдар да!.. – Ашу қысып қып-қызыл боп кеткені сонша, бар кінә-жазық өз биесінен болғандай-ақ, «шүу-шүу» деп делбесін қатулана қағып, жанында жатқан ұзын қамшымен жонынан тартып жіберді. Қаннен-қаперсіз солығың басып тұрған жирен бие ышқынып ала-ақ кеп жөнелді.

	Соңынан жіптіктей екі қатар шаң соза жөнелген арбаның салдыры мен жирен биенің тұяғының дүрсілінен асыра даңғырлай сөйлеген кемпірі де шалын қуаттай:

	– Шіркін-ау десеңші, түр-түсіне қарасаң, тәп-тәуір-ақ адам... Ісін қараш, – дегені анық естіліп еді.

	Шалы даусын одан да асыра айғайлай:

	– Бәрі әлгі жынды судың кесір-қырсығы да!.. Көрмейсің бе, екеуі де, моншадан шыққаннан жаман қызара бөртіп апты! – деп және бірдемелерді айтып бара жатты.

	Мақсұт пен Жолкен қосыла күлді.

	– Солай, Жөкем, – деді Мақсұт. – Көрдің бе қызықты, екі ортада екеуміз ішпей-жемей оңбаған болдық та шықтық. Енді жолшыбай екеуінің әңгімесі біз боламыз, оған сене бергейсің. Жүрген жерлерінде «осылай да осылай» деп айта да жүреді. Ал енді әлгі әйелімізді қайдан таптық?

	Сөйткенше келе жатқан жүк машинасы тап жандарынан шаңдатып, бұрқыратып өте шықты.

	– Қап, мына оңбаған паразиттің қылығын-ай! – деп онымен ұрсысқан Жолкен, қалың шаңнан қашып құтылу үшін моторға тезбе-тез от алдырды-дағы, тұрған орыннан шұғыл қозғай жөнелді.

	Шаң астынан шығып алғаннан соң, әйелдің қайда жоғалып кете қалғанына миы жетпей дағдарумен отырған Мақсұт:

	– Жөкем, біз енді былай қылайық... Сен соншалықты асықпа, жүрісіңді баяулат... Ол әйел қайда кетті дейсің, ешқайда да ұзап кете қоймағаны анық. Ыстықтан қорғалап бір араға тоқтаған болуға тиіс. Жол жиегінде, егін арасында отыруы, әйтпесе тіпті жатуы да мүмкін. Оны ана кісілер байқамауы ықтимал ма? Ықтимал. Біз-дағы сөйтіп жүрмес үшін жайлап қана жолдың екі жағын екеуміз көзбен жіті-жіті сүзе отыралық. Жөн бе, осынымыз.

	– Жөн, аға.

	Бірақ та балалы әйелдің бойы түгілі төбесі де көрінбей, жарты шақырымдай жүрген кезде, жолдың қамшылар жағында, екі жүз – үш жүз қадамдай жерде, айналасын аласа-аласа селдір қайыңдар мен тал, шілік қоршаған сулы томар аяқ астынан шыға келгендей жарқ ете қалды. Қара бас қалың шалғын ортасында үй орнындай ашық айдын күн сәулесіне шағылып жарқырап жатыр. Томардың жел жақ шетінде, оқшауырақ үлкен бір топ биік қара тал Мақсұттың көзіне оттай басылып, жүрегі лүпілдей соғып жөнеліп еді!

	– Ана томарға қарай бұрылшы! – деді Жолкенге. Қайың бастарында екі-үш жерде қарғаның ұясы қараяды. Талдардың ұйыса өскен шытырман тұстарында, түрікменнің бөркіне ұқсап, сауысқан ұялары көзге түседі. Қазір құстардың нағыз көк қанат балапан ұшыратын мезгілі. Жолдан бұрылған машина ойға қарай құлай бергеннен-ақ, өзгелерінен гөрі сәл биіктеу қайың басында отырған қарауылшы ала қарға жаман дауыспен баж-баж ете қалды. Сол-ақ мұң, қарғасы қарқылдап, сауысқандары шықылықтап, азан-қазан басталды да кетті. Оларға бір жағынан, айдары біздей шошайған, ақ бауыр, қара жон қызғыш құстар, айғайға аттан қосып шыға келсін. Өздері мекен етіп ұя салған, ұрпақ өргізген жер-суын қорып, оқ бойы жерге жан баласын маңайлатуға жоқ осынау қызғаншақ құстар ала бөтен өжет. Сонадайдан қиқулай қарсы ұмтылып еді, оңды-солды шүйіліп-шүйіліп өтіп, өз аттарын өздері жағы сембей атап: «қызз-ғышш!.. Қызз-ғыышш!» – деп қиқулап, әйдәйт у-шуды үдетті дейсің кеп.



	Адам түгіл, құстың қымбат баласы,

	Сол бала үшін жанған отқа шарпылар! –



	деген екі жол өлең Мақсұттың ойына орала кетіп еді. Кімнің шығарған өлеңі? Білсе бұйырмасын. Басқа сөздері де есіңде жоқ. Жадында сақталып қалғаны осы екі жолы ғана. Оның өзі де бауыр еті балаға деген ұлы махаббатты тамаша дөп сипаттағанына бола ұмытпай жүрсе керек!.. Құс баласы туралы ойлап отырып, өзінің Думаны мен Дулатын көз алдына елестетіп те өтті. Жүрегі бір түрлі жылып жүре беріп, өз-өзінен жымиып, бетіне күлкі ізі жүгірді...

	Кенет Жолкен жұлып алғандай:

	– Әнекей, әлгі әйел! – деп қалды.

	Жалт қараған Мақсұт томардың желке тұсынан шыққан. Қолында көтерген баласы бар сұңғақ бойлы, басына ақ орамал тартқан ақ көйлекті әйелдің жолға қарай беттеп бара жатқаның бір-ақ көрді.

	– Сигнал беріп тоқтатайын, – деді Жолкен шыдамсыздана.

	«Сол, – деп ойлады Мақсұт. – Томарға бұрылған екен ғой. Өзі де беті-қолын жуып-шайынып салқындап, баласын да жуындырып-шайындырып салқындатып алған ғой. Дұрыс болған онысы...»

	– Жоқ, тоқтатпайық, көп бөгелмейміз, қазір-ақ қуып жетеміз. Бара берсін.

	Әйел жолға төтелей тартпай, сәл қиыстай барып түсетін ыңғаймен жайлап басып кете берді.

	-Қалай жүрейін? – деп жалтақтады, жарықбастау жермен абайлап жүріп келе жатқан Жолкен.

	Мақсұттың әуелгі ойы томардың жел жағындағы топ талға тіке түсе қалу еді. Енді ол ойынан қолма-қол қайтты. Төтелей жүрсе, ана әйелмен көлдеңдетіп түйісіп қалулары айдан анық. Өйтуді ыңғайсыз санады да, қолымен нұсқай:

	– Былай таман, ық бауырды орағыта айналшы, – деді.

	Көктемгі егіс кезінде бригада қосы тұрғаны қазылған жер ошақ, төгілген жанар-жағар майдан, шөбі аппақ боп қуарып қалған, трактор іздері шимай салғанынан-ақ бесенеден белгілі болып жатқан көделі боздан өтіп, қара бас тартқан қалың, боз шалғынға түскен машина соңынан екі қатар терең із қалдыра жүріп келе жатыр.

	Қолымен үнсіз нұсқай отырып, машина маңдайын топ талға тура бағаттап, жақындата әкелген Мақсұт:

	– Енді осы араға тоқта, – деді.

	Қалт тоқтай қалған машинадан Мақсұт саспай, жайлап түсіп, әлдебір салмақтылау сезім күйімен топ талға қарай қадам басты. Таяна келгенінде талдың ығындағы балауса астау тәріздене шұқырайып, жапырылып қалғанын көрді-дағы, таңырқай қарап тұра қалды... Әлдебір жан иесі осы әлгі әзірде ғана дамылдап жатқан сияқты. Кей-кей шөптер, кеудесіне жан біткендей, қимылдап бас көтеріп көз алдыда түзеліп жатқандары бар... Әлгі әйел нақ осы тұстан шыққан емес пе еді? Жатқан сол болмағай?.. Әрине, сол, басқа кім дейсің. Сонда, қалай, әдейілеп келіп жатқаны ма, жоқ, әшейін кездейсоқтың ісі ме?! Не ғажап, нендей сыр?!.

	Бұл араға неліктен тоқтағандарынан қаперсіз Жолкен, моторды сөндіре сап жерге түскен соң, томарлы жердің қорыс иісі аңқыған ауасын кеудесін кере жұтып, ыстықтан дел-сал тартқан денесінің құрыс-тырысын тарқата керіліп-созылып алды. Соңдарынан қалмай еріп кеп, енді жақын-жақын ағаштардың басына қонып ап жақ жаппай қарқылдаған, шықылықтаған сауысқан-қарғаларды кішт-кішттеп қолын сермеп, оған қорықпағансын өп-өтірік жерден бірдеме ала сап лақтырғандай қимыл жасап үркітіп аулаққа қуып тастады. Ыстықтан қорғалып қалың шалғын арасына тығылған сары масаларды ду-ду көтере жүріп барып, тал тасасына тоқтады. Әттең, күннің қанат күйдірген ыстығы, әйтпегенде тып-тыныш салқын саяда отырған жерлерінен мазалап көтерген қалың маса оған бүйтіп жайланып, рақаттанып тұрғанды көрсетер еді-ақ. Қазір қайран жоқ... «Қап, мынаның қылығы-ай!» деген наразылықты әлсіз ызылмен ғана білдіріп қайтадан шалғын арасына қонып, сіңіп-сіңіп жоғалып кете барады... Тал тасасынан көрініске шыққан Жолкен со бетімен қолын жуып алуды ойлап су шетіне жете бергені-ақ сол, тап алдынан үлкен қоңыр үйрек оқыс шошына көтерілді де, қанатын көз ілеспестей шапшаңдықпен сатырлата қағып аспанға тіп-тік атыла жөнелді. Қаннен-қаперсіз жігіттің жаман шошығаны соншалық, ұшып түсе жаздады.

	Үйрек қанатының сатырлаған дыбысына шапшың жалт ете қараған Мақсұт, Жолкеннің қапелімде қатты сасып кейін секіргенін көріп қарқылдап күліп жіберіп еді. Кейде болмашыдан туған күлкінің бірталайға дейін басылмайтыны да бола береді. Мақсұт та күлкісін біразға дейін баса алмай рақаттана күліп алған соң, Жолкенге дауыстап:

	– Тып-тыныш отырған үйректі өлердей үркіттің-ау өзің, – деді.

	– Оның отырғанын кім біліпті, – Жолкен өзі де күлкісін тыя алатын еместей.

	– Апырай, бұл адам деген, шошиын десе, жоқтан өзгеге шоши береді екен-ау! – деп Мақсұт тағы күлді. – Зәрең қалмады-ау өзі.

	– Қайдан білейін, дәл аяғымның астынан дүр ете қалады деп ойлаппын ба!

	– Балапаны бар бірдеме шығар.

	– Балапаны да бар болсын, өзі де бар болсын, оның! Екеуі екі жерде тұрып, тағы қосыла күлісті.

	Өзінің соншалықты қатты шошығанына өзі күлкісін тыя алмай селкілдеген Жолкен шалғын арасын қолмен ашып, бетінде ұп-ұсақ, ұп-ұсақ шіркейлер быжынап ойнақ салған сарғыш жылы сумен қолын жуды, бетін шайды.

	Мақсұт оны қасына шақырып алып:

	– Жөкем, сен айтшы, кәне, мынау араға не жатқан деп ойлар едің, мал ма, адам ба? – деп сынай қарады. Жолкен ойлана қарап, сәл тұрып барып:

	– Кісі жатқанға ұқсайды ғой, аға? – деп әрі сұрақ, әрі жауап қайырды.

	– Ім-мм, солай де?.. Ендеше, мен де адамға жорып тұр едім. Ойымның үстінен түстің.

	Жолкен кенет бір нәрсенің сырын ашқандай түрмен Мақсұтқа бұрыла, шапшаң сөйлеп:

	– Аға-ау, мен сізге бірдеме айтайын, әлгі әйел бар ғой тап осы тұстан, тіпті барма, осы арадан шыққанға ұқсап еді маған. Өзі сол емес пен екен жатқан? – деді.

	– Мына сөзің де теріс емес, Жөкем... Ал дәл осы арада, – Мақсұт қолымен нұсқай тұрып, жеңіл күрсініс араластыра сөйледі. – Бір жолы мен де жатып едім.

	Жолкен оның бетіне иланар-иланбасын білмегендей, қатты таңырқаныспен қарап қалды.

	– Солл-аай ма еді, аға?

	– Солай, Жөкем, – Мақсұт терең күрсінді. – Елу екінші жылдың қысында, қатты боранда адастық та, әйтеуір, ажалымыз кейін болған соң, ес кетті, жан шықты деген шақта ғайыптан мына топ талға кездестік-тағы, ығына тоқтаған қалың күртікті кеулеп қазып, соған кіріп әупіріммен аман қалғанбыз!..

	Қазір осына айтып тұрғанында Мақсұттың көз алдына, дәл қаз-қалпында елестеп, ұлыған-азынаған ақ мылтық боран үні құлағына келіп тұрған сол оқиға былайша еді!...

	* * *

	Мақсұт мойнына қалың жылы бөкебайын дұрыстап орап, пальтосының түймесін тегіс салып, малақайының бауын байлап, қымтана киініп үйден шыққанында, мында Зүбәйра айнала жиегі иректелген ақ гүл бедерленіп түсірілген сопақша шар айна алдында отырып, таранып-сылануға кіріскені сол еді...

	Есігі бөлек, кішірек жалғыз терезесі теріскейге қараған, әдемілеп қалаған биік пеші дәлізден жағылатын осы аядай бөлмені оған, жазда оқу тамамдап келіп, қаладағы орта мектептердің біріне химия, физика пәндерінен ұстаздыққа орналасқанынан кейін, ауылдан ата-анасы әдейілеп ат айдап келген де, арғы түптен қосылатын ағайын кісіге туыстық салмағын салып, жүз сатып, ат-түйедей қалау қып, әке-жүкемен, айына жүз елу сомға жалдап әзер алып берген болатын. Соның өзін тегіннен бетер қуанып, базардан ақ басты солқылдақ сары кереует, тоқымнан аз-ақ үлкен, төрткіл биік стол, арқасыз екі жадағай орындық сатып әперген. Ал құс төсек, көрпе-жастық, төрге төсейтін шағын алаша, екібастан, үйден әкелінген.

	Апта сайын хат жазысып, айына бір телефонға шақырып сөйлесіп тұрса да, екеуі екі жақта жүріп өткізген тоғыз ай тоғыз жылдан ұзақ көрініп, әбден сағындырып, ынтықтырған Зүбәйрасы, енді қасына келген соң, қуаныштан кең дүниені құшағына қысқандай шадыман шаттыққа бөленген Мақсұт та аянып қалмай, барын ортаға салып еді-ақ. Екеуінің келер жылдың жазына уәде еткен тойына ақ тілеумен арнап, былтырдан бері там-тұмдап кассаға сала жүрген қаражатынан, болса да ешқайда кетпейді, ертең екеуміздікі деп, биік қоңыр этажерка, шашағы төгілген сәнді абажур, шар айна, есік-терезенің шілтері, ыдыс-аяқ сияқты керек-жараққа недәуір пұл ұстаған. Сөйтіп, үй иелері бұған дейін балаларға беріп, күтімсіздеу ұсталып келген жұпыны қораш бөлме, сәнге кіріп шыға келген-ді. Бар айыбы – Мақсұттың тұрған пәтеріне бірқыдыру жер. Ертелі-кеш қатынай беру қиындау.

	Сол екі ара қазір, көше-көшенің ық бетін паналай, әлден-ақ қызыл асықты көміп, кей тұстарда үйіріле үйіліп тізеге де жақындап қалған еспе қармен малтыға жүрген Мақсұтқа, екі еседен де алыстап кеткендей тіптен жеткізбей қойып еді. Өлдім-талдым деп бір кезде жетті де-ау, әйтеуір. Биік қақпаның қатарынан кісі кіріп-шығуға арналған есіктен жылы қораға кіріп, үсті-басының қарын қағып-сілкуге кіріскенінде, қорапты жеңіл шанаға жегілген күйінде алдына салынған көк шөпті күрт-күрт шайнап тұрған астау жон, жуан сіңір қара атты көрді. Малмен көзін ашып өскен ауыл баласы бірден таныды... Жүрісті, мықты жануар екен!..

	Зүбәйра бүгіндікке, адамның күнделікті тірлігінде онша жиі кездесе бермейтіндей, көңіл бақшасында бұлбұл сайрағандай бір ғажап күймен жүрегі алып-ұшып лүпіл қағып, кең дүниеге сыймай қойған еді. Қиял қанатына мініп жеті қат көкте самғап ұшып, жұлдыз аралап сайран салғандай бір тәтті, қымбат сезіммен жүрді... Мектеп оқу ісінің меңгерушісі – сампылдаған, май мұрын сары әйел Бағила Кәменовамен оңашалап сыбырласып, бас изей келісіп, соңғы екі сағатты басқа күндердің бірінде өтейтін етіп қалдыртып, көңілі көлдария болған да, мектептен шыға жүгіріп үйге келген. Көкірегін керней толған ағыл-тегіл қуаныштан жүрегіне ас та батпай, Алтын апайы дайындап қойған шайдан бірер шыны аяғын апыл-ғұпыл іше салған да, өз бөлмесіне ұшып келіп, асыға-аптыға жолға қамдана бастап еді. Тасып-төгілген көңілді күймен ыңылдап өлеңдете жүріп жұмыс киімдерін шешініп тастап, шар айнаны стол үстіне қойды да, алдына отырды. Тіп-тік жалаңаш иығы мен толық піскен қос анары төңкеріле томпиған аппақ аққу төсін бұрқырай жауып кеткен қара-қоңыр қолаң шашын дәл маңдай тұсынан бастап уысына толтыра жинай ұстады да, оңға қарай саумалай тығыз орап, «көзге көрінбес» түйреуіштермен бекіте отырып, желкесіне шейін атжалдандыра көтеріп жинап қойды. Қолымен былай-былай басып, қозғап-қозғап байқады. Жоқ, берік, арық түйенің өркеші құсап бір жағына қисайып құлайтын да емес, босап, тарқатылып кететін де емес!.. Жарайды-ыее!.. Жұтқыншағы болар-болмас бүлкіл қаққан аппақ сұңғақты мойны бар сымбатымен көрініп, сәнді жиналған шаш сондай үйлесіп тұр!.. Осы қалпымда Мақсұтым көрсе ғой!.. Қол ұшымен екі жағын, мойынын, аппақ кеудесін аялай сипап өтті. Әуелі оңға, одан соң солға кезек қырындай бұрылып, көз қиығымен қарады. Тамаша!.. Теріс қарап тұрды да, қолына төрт бұрышты алақандай айнаны алып, шар айнадағы суретін соған туралай түсіріп көрді. Шашы арт жағынан да, жалғыз талы шашау шықпастан әдемі түйілген... Мақсұт келгенше, киінбестен отырайын ба осылай!..

	Шаш пен сын-сымбатына көңілі толған соң, енді, тырысып-қырысып қалмауы үшін кереует үстіне ұзындай жайып салған көйлегін қолына алды. Шие түс жүн матадан етегін қатарлап, белін қынап, жағасын жалпақ үшкілдендіре, етегін кеңдеу келтіре тігілген ұзын жең сәнді көйлек зипа бойына соншалық жарасыммен қонып, раушан жүзіне қызыл шырай жүгіртіп, нұрын арттырып жіберіп еді! Көрген көздің құртын түсіре омырауын керіңкірей көтерген кеудесінен үстін ала қадалған, қызыл тасты ауыр түйреуіш те сәнге сән қосып, орнын тауып тұра қалды.

	Бұл шаруаны да тындырған соң Зүбәйра бұрыш-бұрышы ақ темірден қапталған шағын қоңыр чемоданның аузын шалқайта ашып, орындыққа қойды. Мақсұт екеуі жаңа түсетін жас жеңгеге арнап алып қойған сыйлықтар этажерка үстінде тұр еді, соларды салуға кірісті. Басқа тартатын қанық бояулы гүлдері әдемі орамалды қолына ала бергені сол, сықыр етіп есік ашылды. Шапшаң мойын бұра қарағанында, кіріп келе жатқан Мақсұтты көрді. Қуанғанынан жанары жалт қарап күліп жіберді.

	– Ой, келіп қалдың ба?!—деді, тасып-төгілген қуанышпен күле сөйлеп. Сүйгеніне жан дүниесі нұрлана, күлімдей қарап Мақсұт:

	– Келіп қалдым,– деді, сәл бас изеп қойып.

	Көмейінен сыңғырлап күміс төгілгендей көңілді күлкімен Зүбәйра:

	– Қалай тез?.. Мен әлі мына сыйлықтарды да салып үлгерген жоқпын... Қайынға баруға асыққан жігіт деп, міне, осыны айт! – деп және күлді. Тіптен күлкісін тыя алар еместей!

	Мақсұт өңі салмақ тарта қалып еді.

	– Қайынға баруға асыққаным шәксіз-ау, ал бірақ барып жетуіміз қалай болар екен?

	Зүбәйраның жүзін нұр жайнатқан күлкі сол сәтте ғайып болды. Тана кездері күдік көлеңкесі тола кең ашылып, кірпік қақпай калды.

	– Неге олай дейсің?

	– Өзің тыңдап көрші,– Мақсұт иегімен терезені нұсқады, сырттағы күшейе түскен боран дыбысына көңіл аудартқысы кеп.

	Зүбәйра жалт етіп терезеге қарады. Бағанадан бері қаперіне де алмапты-ау. Боран дыбысы уілдеп-гуілдеп қатая түскен екен. Соны жаңа аңдап, құлақ сап аз-кем тұрып барып:

	– Боран күшейіп кетті ме?—деп сұрады, күшейгеніне өз көзі жетпей тұрғандай-ақ, шошыныңқырағандай үнмен бәсең ғана.

	– Күшейгенде де, атама, тіпті сұмдық!.. Осы екі араға әрең жеткендей болмадым ба.

	Жауынды-шашынды көктемнің күні де бір, ерке сұлу қыздың көңіл күйі де бір.

	Екеуінің де қас пен көздің арасында нілдей бұзылып, өзгере қалуы аяқ астынан.

	– Сонда, қалай, бара алмаймыз дейсің бе?

	Зүбәйраның тана көздері мөлтеңдей қалды. Зәуда, көңіліне теріс сөздің шеті қылтиды дегенше, ыстық жасты ыршытты дей бер... Ал оның өңі бұлайша күрт өзгеріп шыға келуінің жөні жоқ та емес-ті. Бес қыздың ортасында жалғыз өскен қаны бір, құрсақтас бауыры Аңсаған бүгін көрші ауылдан қалыңдық әкелмекші.

	Әкесі Наурызбай мен шешесі Күләнда жас шамасы елулерге иек артып, екеуі өлі, үшеуі тірі – бес қыздан кейін бір көбегенді аңсап, зар боп жүрген кездерінде туған соң атын Аңсаған қойған, одан кейін анасы тағы екі құрсақ көтеріп, екеуі де «қырық жеті» болуы себепті. «бес қызым арпам болғанда, бұл бидайым!» деп, жандарын үзіп, бетіне құс қанатының лебін де тигізбей аялап өсірген Аңсаған мен Зүбәйраның арасында екі-ақ жас айырма бар. Өзге төрт қыз түр-түс жағынан әр басқа да, бұл екеуі егіз қозыдай ұқсас. Анаға тартқан қара қасты, тана көз, ат жақты, ақ құба өңді. Зүбәйра қыз балаға жарасымды зипа бойлы келсе, Аңсаған ер жігітке лайық жауырынды, иықты келген көркем жігіт. Екеуі тек мінез жағынан екі басқа. Аңсаған созымды, иілгіш те, Зүбәйрада тентектік жағы жетерлік. Сөйткенмен-дағы екеуі бір-бірін жақсы көреді. Туыстық сезімдері ала бөтен. Жанға айтпайтын сырларын бір-біріне ғана ашады. Мақсұт турасындағы сырды Зүбәйра алғаш Аңсағанға ғана ашқан. Өзі өткен жазда төртінші курстан кейін үйіне келіп жатқанында, Мақсұт институтын тамамдап, осы Қызылжарға қызметке орналасты да, бұл ағасын әдейілеп ертіп апарып екеуін таныстырды. Мақсұт пен Аңсаған бір-біріне а дегеннен-ақ үйіріле түсіп, тез табысып, достасып алып еді. Содан бермен Аңсаған қалаға жолы түсті-ақ екен, Мақсұтқа қалай да соға кетеді. Қейде Мақсұттың қасына қонып та қалады. Бір жақсысы, Мақсұт тұрған үй иелері Қапар ақсақал мен Жамал шешей кең пейіл, мол дастарқан, мың болғыр адамдар. Мақсұтты өз баласындай көріп қандай күтіп сыйласа, Аңсағанды да жатырқамайды. Төргі бөлме екеуіне еркін тиеді де, әйдәй дерсің, күні бойы әңгіме-дүкен құрасың ба, шахмат, дойбы ойнайсың ба, мейлің білсін!

	Аңсаған қонаққа шақырып Мақсұтты үйіне де алып барған. Болашақ күйеу бала деп күні бұрын дабырламай, ата-ана, жақын жекжаттарына жаңадан танысқан досы, бір жылғы туған төл ретінде таныстырған... Бойы ортадан жоғары, аумағы кең, ақыл тұнғандай қоңыр көздері кісіге сабырмен, салмақпен карайтын, кескін-келбеті тартымды, биязы жігітті бәрі де қатты ұнатып калған.

	– Жүзінен иман нұры төгілген бір, бозым екен-ай!

	– Жігіттің марқасқасы ғой мынау!—десіп еді. Олар ұзамай, басқаша да сөйлей бастап еді. «Сыбырлағанды құдай естімей ме» демекші, қанша бүркемелеп, жасырып ұстайын-ақ дегенмен-дағы, көңілі жүйрік көптен құпия құтылған ба, сыр сақталған ба! Зүбәйраның Алматыда бір жігітпен сөзі барын еміс-еміс құлақтары шалғаны бар ағайын, бұл достықтың қай достыққа саятын аңғарын тез-ақ аңғарлап еді. Әсіресе ата-ана, бірге туған апа-сіңілі іші айқын сезген-ді. Өзара күбірлесіп-күңкілдесіп, бәрінің иінін келтіріп, өз қолдарында тұрғаннан бетер құтты орнына қыздарын қондырып:

	– Қызымыз жігіттің сұлтанын тапқан екен!– десіп, Зүбәйраға риза болысып, Мақсұтты өздеріне меншіктеп, басын «ноқталап» та қойып еді!

	Ал Мақсұт пен Аңсаған болса, бірі болашақ қайын аға, бірі болашақ күйеу баладан да, екеуінің достығын аса қадірлеп, кымбат бағалайтын. Түйдей құрдас болулары себебінен, қымсынбай ойнап-күліп, әзілдесіп-қалжыңдасып отыратын. Екеу ара бір иіні келген оңаша көңілді әңгіме үстінде Аңсаған күле сөз бастап:

	– Әй, күйеу бала! – деген еді. – Менің осынау жарық дүниеге өзіннен жарты жылға жуық бұрын келгенімді білемісің сен?.. Білсең сол... Иткөйлекті мен сенен бұрын киіп, бұрын тоздырғанмын. Ол, мен саған ағамын да, сен маған інісің деген сөз. Осыны жадыңа тұт та, ұмытпа. Қазақ баласында, қай әдеп көрген жақсы іні ағаның алдына шығатын еді? Ендеше, сен-дағы, менің алдыма ұмтыламын деме. Жоныңнан таспа тілем әйтпесе, есіңде болсын. Білдің бе?.. Сабыр ет, бір жарты жылға маған жол бер. Әуелі менің отауымның керегесін керіп алайық. Содан кейінгі жол сенікі. Ана тентегім екеуіннің тойынды бұл Қызылжар, Қөкшетау көлемін қойып, мына жағы Қорған, Түменді қосқанда, құлақ естіп, көз көрмегендей дүрілдетіп тұрып өткіземіз... Кәне, құдайшылығыңды айтшы, жөн бе осы сөзім, жөн емес пе?..

	Ойынды-шынды сөйленген жүйелі сөзге Мақсұт не десін. Шын ықыласпен уыздай ұйып, құп көріп еді. Алдағы күндегі қайын ағалығынан да, қазіргі жарасты көңілі қымбат досының ақ тілеу қадамын шын жүректен қуаныш етіп, тойына ақшадай ту биенің құнын қосты. Бұл мәрттікке, анда Наурызбай мен Күләндадан бастап бар ағайын бек қатты риза болысып, өсіп қалып еді. Әсіресе Наурызбай ақсақал масаттанып, төбесі көкке жетіп, Мақсұт атына сырттай мол ризашылық алғыс сезім арнаған. Тойды Мақсұт пен Зүбайрасыз өткізбес үшін құда жағымен бүгінгі сенбіге қаратып уағдаласқан. Аңсаған колхоз бригадирі өзі мініп жүрген желіскер, мықты қара аты мен сырлы қасықтай жеп-жеңіл қорапты шанасын ерте күнде сұрап қойғандағы, бүгін таңертең жақсылап жегіп, қалаға келетін біреуден беріп жіберіпті. Жолда тоңып қалмасын деп, шанаға қарағайдай-қарағайдай екі қара тұлып, көл-көсір қалың көрпе және салыпты.

	Ал ауыл болса, жер аяғы жырақта дейтіндей емес-ті. Күннің ашық, жолдың даңғылында, аяғы жеңіл, белі берік ат бұлаң құйрықтан таймай лыпытып отырса, сағат жарым-екі сағат шамасында дөңгелете апарып түсіре береді. Андағылар да соны есептеп, Мақсұт пен Зүбәйра келін түскендегі ырду-дырду қызықтың бел ортасында жүрсін деген ниетпен, кеше аттанған құда-күйеулерге бүгін сам жамырай оралуды тапсырып қалып еді. Бүйтіп, күн райы әлем-тапырық бұзыла қалатынын қайдан болжапты. Кешеден берілі кейде қыламықтап, кейде торғай басторғай бас қапалақтап үздік-создық жауған ұлпа қарды таңертең теріскейінен оянған ыңғайсыз жел бастап ақ жыландай ирелеңдетіп біраз қуып-қуып алды да, түске тырмыса қанатын қатайта түсті. Жаяу борасын бұрқасынға айналды. Аспан жүзін қара бұлт бүркемелеп алды. Енді биенің бір сауымындай мезгілде күннің көзі мүлдем көрінбей, бұлт астында қалды.

	Жерден көтеріліп, аспаннан жауа бораған мұндай күнде жолға шығуға жүрек жұтқан болу керек-ақ. Ал егер бораннан қорқып, үйде қалса, онда тағы да үлкен шатақ. Мұнда Зүбәйра екеуі тыныштықпен жандары терезе таппайтыны былай тұрыпты ғой! Ауылдағылар мүлдем апалаң-топалаңға түсетіндері анық. Олар сақтықты ойлап жолға шықпай қалды демейді, қалай да шықты, жазатайым адасып, қатерге тап болды деп жориды. Босқа үрей боп, естері шығып бітеді. Дүрбелеңге түседі. Ойын-ойын болмай, той-той болмай былай қалады да, қарадай уайым шегіп, жылап-сықтап ұйқы-күлкіден айырылады.

	Осының барлығын... барлығын түбірлей ойластырып, таразыға тартқан Мақсұт табан астында жауап қата қоймай, үнсіз отырып қап еді. Оның үнсіздігі Зүбәйраның жанын шоққа салғандай сая таптырмай жіберген. Ақыры шыдамы жетпей:

	– Неге үндемей қалдың сен?.. Немене, шынымен бармаймыз демекпісің?—деді жылармандай түрмен.

	Әйел затына ортақ осалдықтың бірталайы Зүбәйра басында да бар-тұғын... Ойын-тойды бір жағынан өзі де басқарып жүргені қандай, шіркін! Көптің көзіне түсуді кім жек көреді. Әйтпесе сұлу қыздың орны мүлдем бөлек емес пе? Бәрі «Зүбәйра... Зүбәйра!» деп хан көтеріп, мұның бір ауыз жылы сөзіне, көз қиығымен бір қарап жымиған әсем күлкісіне ынтазар болып тұрғаны, қандай мақтаныш, қандай мерей!..

	Бұған қоса екі бірдей үлкен-үлкен жоспар және барды. Бұлар барып түседі. Жұрттың бәрі уласып-шуласып қарсы алады. Солардың барлығы демегенмен бірталайының көз алдында бұл жас жеңгеге арнаған сыйлықтарын жарқыратып жайып салады. Ойхой, ондайды көрмеген ауыл адамдары естері бір шығып қалмас па еді! Өліп-өшіп көріп, жер-көкке сыйғызбай мақтасып дуылдаса, абырой емес пе! Бұл мақтаныш емес пе!

	Тойға жиналған қаншама халық Мақсұтты да көреді. Өзге қыздардың қол жетпес көктегі арманындай жігітке мұның қолы жеткеніне дос сүйсінеді, дұшпан күйінеді. Қай-қайсысы да екеуіне қарауға көздері тоймай, әсіресе жастар жағының аузынан суы құрып, естері шығып бітеді. Қыз-келіншектердің көбінің-ақ ішіне қызғаныш түсеріне дау жоқ.

	Арманындай болып жүрген осы жарқын үмітті ойы орындалмай қалса, не болғаны?! Сұмдық қой, сұмдық! Өкініші өмір бойы кетер ме? Жо-жоқ, кетпейді!.. Кетпейді!..

	Сүйгенінің бұл іш пікірін Мақсұт та сезбейді емес-ті. Сезгенде де, тым айқын сезетін! Сондықтан да тәуекелге бекінбесіне болмап еді. Бір жағынан әлгінде үйге кірерінде қорада көрген күпшек сан қара атқа деген үміт-сенімі де көңіліне үлкен тиянақ бола берді... Жарықтық қолқасы аман болса, әріге салғанда екі жарым-үш сағат деңгейінде жеткізбей ме! Тоңа да қоймаспыз, жылы тұлып бар. Жылы, қалың көрпе және бар. Жылы оранып-қымтанып аламыз, түк те етпейді!

	Осы ойға берік табан тіреп, тәуекелге бекінген Мақсұт кенет серпінді, көңілді кейіппен даусын көтеріңкірей, тездете сөйледі.

	– Ал, Зүбәтай, кәнекей, тездетіп жиналып жібер... Бөгелмей жүріп кетейік.

	Қабағы қатыңқырай, көзі жасауранқырап тұрған Зүбәйра, сол-ақ екен, бұлт астынан шыға келген күндей жүзі жарқ етіп жайнап қоя беріп, күліп жіберді. Қуанғаннан табан аузында еркелігі де ұстай калып, лып етіп кеп Мақсұттың мойнына секіре асылды. Сүйіп-сүйіп алды.

	– Жаным сол!..– Жан жүрегі елжірей еміреніп, қадала тағы сүйді. – Жаным менің!..– Тағы сүйді. – Акылыңнан айналдым сенің!..

	– Ойбой... ойбой!.. Үдетіп жібердің ғой тіпті, – деп күлді Мақсұт, жүрегі қатты лүпілдей соғып. – Қой-қой, жетер. Кейінге де қалдырсаңшы. Әйтпесе бәрін сарқып аларсың да, кейінге ештеме калмас.

	– Осы, сен, сондай сөзінді койшы, жаным!– Шын көңіліне ала айтты Зүбәйра.– Қит етсе-ақ, сөйдейтінің бар екен!..

	– Жарайды, қойдым-қойдым, бағындым. Ендігәрі айтпауға ант етейін.

	Ағатайдың баласы, тек кейістігіңді көрсетпеші!

	– Қайдан білейін...Менің саған деген махаббатым мәңгі-бақи сарқылмайды да, таусылмайды да, білдің бе? Жүз жыл өмір сүрсек, жоқ, мың жыл өмір сүрсек те, осы қалпынан айнымайды да, айрылмайды да! Оны бір деп біліп кой!

	– Білдім-білдім, апатай, білдім. Ендігәрі мұндай сөз аузымнан шықса, желкемнің шұңқырын көрмейін! Табақтағы суға кетіп өлейін!.. Кешір тек!.. Ал енді көңілін көншіді ме?

	– Көншіді. Сол үшін тағы да, мә!– Мойнынан қатты қысып құшақтап тұрып, қадала, қатты сүйді. – Жаным сол, менің!.. Жаным!

	Мақсұт сүйгенін екі жағынан алақанымен аялай ұстап, жүзін сәл жоғары көтере, көзіне көзін қадай қарады.

	– Айналдым сенен Зүбәтайым!.. Айналдым! Рақмет,көп рақмет! Ал енді уақыт өткізіп тұрмайық. Көз байланбақ жетіп баралық.

	Бұл сөзден кейін Зүбәйра табаны еденге тимей, ұшып жүріп қимылдап еді.

	Мақсұт киіміне жабысқан қарды канша қағып-сіліккенімен де, түгел арылта алмаған. Қалған жұқанасы, әсіресе қара көк драп пальтосының жағасы мен кұлақшынының қаракөл бұйрасы арасына сіңіп алған қар жылы үйде еріп, мөлдір-мөлдір моншақтар түзе бастаған. Жағасының суын саусақ ұшымен есік жаққа қағып-қағып жіберді. Малақайын қолына алып, табалдырыққа ақырын ғана сілкіңкіреп, содан кейін апарып кереует үстіне қойды. Пальтосының түймелерін түгел ағытып, шалбарының қалтасынан қол орамалын алып, бет-аузының суын сүртті. Қою қара-қоңыр шашын тарап-тарап жіберіп, екі самайын алақанымен жеңіл ғана басып-басып қойды. Апы кіріп, күпі шыққан Зүбәйраға қарап қалжыңдай күле тұрып:

	– Мен келмесем ғой, бүгін дайын болмайсың, ә?.. Әй, малмаяғым-ай менің, – деді.

	Қимылының анық шабан болғанын өзі-дағы мойындаған Зүбәйра қызарақтай қосыла күліп, осындай көңіл күйі жақсы шағындағы ерке-наз қылығымен:

	– Дайын болуға үлгерттің бе өзің... Қайынға асығып өкпеңді қолыңа ала ұшып жетіп келдің, – деп ақысын жібермей наздана күліп қарады да,– шашымды жөнге келтіріп, көйлегімді кигенім осы өзіңнің алдыңда ғана, – деді адалына көшіп.

	– Бұдан гөрі сәл ертерек келгенімде, жалаңаш отырған үстіңнен шығады екем ғой, ендеше.

	– Қойшы, қайдағыны айтпай!..

	Зүбәйра жас жеңгеге арналған сыйлықтарды тез-тез салып, киінуді де тездетті. Аяғына аппақ жұқа пимасын, үстіне жаға-жеңіне көк қаракөл салған қынама бел бір қаралық дейтіндей, сәнді қара көк бастон пальтосын киді. Басына ақ түбіт шәлі салып, бір ұшын омырауына үшкілдендіре, айнала жиегінің, нәзік кесте шеккендей әдемілеп шығарған өрнектерін көрсете түсіріп қойғанында, раушан жүзі одан сайын аппақ манардай бола түсіп еді. Тағы да өз көркіне деген мақтаныш сезімі көкірегін керней қап, тана көздері нұрлана жарқылдады.

	* * *

	Қорапты шанадағы көк балауса шөпті жұмсақ, жайлы етіп жазып, оның үстінен қалың көрпені төсеп, бір-бір қара тұлыпты малына киіп, аяқты керпемен орап-қымтап орнықты отырған Мақсұт пен Зүбәйраны күйі келісті, мықты, «сұлу жүйрік» қара ат борт-борт желе жортып қаладан лезде алып шыққан еді. Жыпырлаған көп үйлерінің ықтыны мол қала ішіндегі боран, дала боранының жанында иман жүзді, айналайын екен. Қала ішінде үй-үйдің арасы алдыр-бұлдыр десе-дағы, әйтеуір, көзге шалынып тұрушы еді. Ал далада ат құлағы көрінбес, алай-түлей әлем-тапырық бір хал. Аш бөрідей азынап ұлып, жаны қысылғандай ішін тартып-тартып ышқына, ысқырына ұйытқып соққанында бет қаратып, көз аштырарлық еместей. Аспан қайсы, жер қайсы – айырып болғысыз сұрапылдың өзі.

	Қаланың бұл беті көп жерге дейін орман-тоғайдан жалаңаш, ашық дала. Қызылжар төңірегінің шұбары әртініректе. Кездессе, көлемі тым шағын шоқ қызылдар ғана кездеседі. Сондықтан, жолында еш бөгеуіл көрмей, иен далада еркін екілене соққан желдің ырқымен жын ойнақ салған қар құйыны тап тобылғы не жалғыз түп қурай кездессе, соның ығын паналап ақ жыланша созылып сұлай-сұлай кетеді. Жазда шалғы жүзі тимей, тік қалпында қалып қойған жол жиегінің қалың қурайы, боз жусаны немесе ербиген ермені кездесті-ақ үйіле тоқтап жатыр. Кей тұста күпсек қар шананың алқымын қауып-қауып қалады.

	Мақсұт тұлыбының жағасын саңлауландыра ашып, жол жобасын көріп отырмақ еді, ұп-ұсақ бытырадай беті осқылаған, тиген жерін тесіп жібере жаздаған қар қиыршықтары көз аштырмады. Осыдан-ақ боранның бет алысы Мақсұттың жүрегін шайлықтырып тастап еді. Жол табанын көре алмаса, жер шамасын бағдарлай алмаса, адасып кету қиын да емес. «Аман-сауымызда ат басын кейін бұрсақ па?» деген күпті ой лып ете түсті. Бірақ оған Зүбәйра қалай қарайды? Көне ме?

	Зүбәйраның өзіне келсек, қаперіне ештеме алар емес, мына сұрапылдың да, ана қара аттың пыр-пыр етіп күшіне тигендігін сездіріп келе жатқанының да, мына аяқтарын бір көрпемен орап, жаныңда жабыса түсіп отырған жігітінің іштей қауіп ойлап, көңілі қобалжыңқырап мазасызданғанының да оған еш қатысы жоқтай. Есіл-дерті ауылға, үйіне тез жету ғана. Жақсы көретін жалғыз бауырының қуаныш-қызығына көңілі алып-ұшып жетелеп, лүпіл қағады. Үйіне жетіп, ат басын қақпаға тірей тоқтайтындарын; қуанышты туыстары уласып-шуласып тысқа жүгіре-жүгіре шығатындарын; қақпаны қолма қол шалқайта ашып жіберіп, ат-шананы сол бойынша дереу жылы қораға кіргізетінін; ата-анасы да үйде байыз тауып отыра алмай қораға шығып, айналып-толғанып: «Құлындарым-ау, келіп қалдыңдар ма? Қалай жеттіңдер? Тоңған жоқпысыңдар, құрмалдығың болайын, құлындарым!» – деп еміреніп, үздігетіндерін көз алдына тізіп әкеледі. Соған өз көңілі көтеріле, бойына шаттық қосыла түседі де, өзге дүниенің бәрін ұмыттырады. Бір ауық, ойын-тойдың абыр-сабырын, Мақсұт екеуінің күллі жанның ықылас-ынтасын аудартып, айрықша құрметке бөленіп жарқырап-жайнап отырғандарын жанды суретімен көргендей әсерге де бөленеді. Ондайда, тіпті өзінің мына дүлей боранда жол үстінде келе жатқанын де есінен шығарып жібереді!

	Жол барған сайын қиындай беріп еді. Бара-бара аман-сау жете алатындарына Мақсұттың күдік-күмәні еселеп артып, көңілін қатты кілкітіп, содан тарқамай қойды да. Қейін қайту туралы ой үстем шыға, бел ала берді. Ақыры осы ойға берік бекінді де, Зүбәйраға ақыл салуды жөн көрді. Үн-түнсіз келе жатқан Зүбәйраны тәтті ұйқыдан оятып жібергендей, жан дүниесін баурап алған қиялды ойын бөліп жіберетінін білген жоқ. Оған қарата сәл ыңғайлана икемделді де, сөзін ұйтқытып көмейіне қайта тыққан жынды жел мен тиген жеріне біздей қадалған қиыршықтан тұлыбының жеңімен бетін қалқалай қорғап, өкіріп-ұлыған бораннан дауысын асыра айғайлады.

	– Зүбәтай!

	Тұлыбының жағасы көтерулі, аузы-басы тұмшаланған Зүбәйраның даусы жер түбінен шыққандай, тұншыға естілді.

	– Ә-әуу.

	– Мына боранның ыңғайын байқаймысың?

	– Не дейсің?

	Мақсұт әлгі сөзін тағы қайталады.

	– Оны неге айттың?

	– Жаман ғой мүлдем.

	– Болса қайтеді?

	Қызық-ай өзі, бала ма? Болса қайтеді дегені несі?..

	– Адасып кетсек қайтеміз?

	– Қойшы сен де, қайдағы жоқты соқпай!..

	Зүбәйраның сөз ыңғайы беп-белгілі болды. Шытыныңқырап қалды. Енді қайталаудың мәні шамалы. Жалғыз өзі ғана болса, онда не істеймін деп ойланбастан-ақ, мына жынды боранмен ерегісіп бәсекеге түспей ат басын кері бұрар еді. Қазір үйту қайда-аа! Өзінен қайран шамалы екеніне көзі анық жетіп, енді бар сенімі қара атта қалды. Жарықтық, жылқы малы есті келеді ғой. Жер танығыштығы ғажап-ау, ғажап! Не бір сұрапыл борандарда, айсыз тас қараңғы түндерде бағыт-бағдардан өлсе жаңылмайды-ау, жаңылмайды! Қар астында көміліп қалған жолды табанымен таниды. Алмағайып жолды жоғалтып алғанының өзінде де, егер басып тартып шаужайламай, қатты қысып айдамай еркіне қоя берсе, үйренген жеріне өзі алып бара береді. Тіпті болмаған күннің өзінде, әйтеуір, бір қараға жеткізері анық, жарықтықтың! Бұл түліктің сол таң қалдырарлық қасиетін бала жасынан жақсы білетін Мақсұт, қара аттың қолқасы аман, тұяғы бүтін болуын, мойнына бұршақ салғандай тіледі. Оған іштей тілдесіп, жалынып-жалбарыныш етті... Жануарым, Зүбәш екеуміздің тағдырымыз бір өзіңде ғана қалып тұрғанын біл, сен! Өзіңе, шын тапсырдым! Зүбәш не біледі, отыр, міне, қаннен-қаперсіз. Ал мен ішімнен қан өткеннен жаман күйде келем!.. Соны түсін, сен, пырағым!.. Мен сені қысталап айдамаймын да. Шаужайлап, қақпайламаймын да... Жоқ.. жоқ! Ал сен жолдан жаңыла көрмегейсің, айналайын! Болдырып қала көрмегейсің, болат тұяқ пырағым!.. Жолдан жаңылып адастық, өйтпейді екен, сен болдырып далада қалдық дегенше, бізді өлді дей бер!.. Қамбар ата қолдасын сені, күш берсін!..

	Қос тағдырдың өзіне шын тапсырылғанын, жануар қара ат ұға да, біле де қоймаса керек. Сөйткенмен-дағы, өз міндетін жете түсінетін сияқты. Әзірше жолдан жаңылған жоқ. Жал-кұйрығын ұйқы-тұйқысын шығара жұлмалап, маңдайына біздей қадалған үскірікке қас-қайып қарсы қарай алмай басын біресе алқымына тығып, біресе он жағына қырындата бұра ұстап жүріп келеді. Кірпігіне тоқтап, томардай боп қатқан қарлы мұз көзін кіреукелей бастаған кезде жүріп келе жатып жетек ұшына үйкелеп-үйкелеп жіберіп арылтып-арылтып алып отырады. А дегендегі жіті жүрісі жоқ. Қарсы соққан, екпіні кісі жыққандай жел мен жол табанын сипап жіберген еспе қар, екеуі екі жақтаған соң, қарқынын қайтарыңқырап тастап еді. Бара-бара желісті былай қойып, бүлкілдеп қалды. Шынымен сыр алдыруға айналғаны ма, есті жануар күшін сақтайын дегені ме, сар аяңға ауысты. Шана табаны, тымық көл бетінде баяу сырғыған қайықтай, жұмсақ қарды сызып қана келеді.

	Мақсұт пен Зүбәйра қанша уақыт тіл қатыспай, әр-қайсы өз ойымен отырды? – ол арасы белгісіз. Біреуі ауыр оймен алысып келе жатса, екіншісі қызық көріністі кілең көңілді, тәтті ойға түсіп алған, шет-шегіне шыға алар еместей, бірінен соң біріне ауысады. Соған беріліп, көбелек қуған жас балаша мәз болғанымен де, сеңсең жарасын барынша жоғары көтеріп алғандықтан, дүниені тас қараңғылық басқандай, еш нәрсені көре алмаған Зүбәйраның бір кездері басы айналыңқырап, бір жағымсыз сезім пайда болғандай, жүрегі лоблыңқырағандай әсер етіп еді. Ақыры шыдай алмады да, тым құрымаса жарық сәуле көре отырмақ оймен тұлыбының жағасын саңлаулап аша бергені-ақ сол, сыртқа шығарған демі қайтадан, сұп-суық желмен бірге көмекейіне ұйтқып тығылып, бетін қар қиыршықтары осып-осып жіберді. Жағадан саңлау ашқан қолын жалма-жан тарта қойды. Тек осыдан кейін ғана оның қиян кезіп, қиырдан қиыр шалып жүйткіген ойы, тұғырына қайтқан құстай, өзіне қайтып оралып еді... Үйден шыққанымызға қанша уақыт өтті екен? Ауылға қашан жетеміз?.. Неге сонша ілбіп келе жатырмыз? Мақсұт атты неге жылдамырақ айдамайды?.. Өзі үн қатпай қалды, маған ренжіп келе ме?.. Не ойлап келе жатыр екен?

	– Мақсұт, – деді ол ақыры шыдай алмай, жер түбінен шыққандай тұншығыңқы дауыспен.

	– Ә-әәуу.

	– Неге ақырын келеміз? – Жол ауыррр. – Атты неге айдамайсың? – Болдырып қалады.

	Осыдан былай сөз бастайтын тек Зүбәйра ғана. Сөзі және ылғиына сұрақтан құралады. Мақсұттыкі тек жауап қана. Оның өзінде де, кейде шынын айтады, кейде жалтара сөйлейді. Зүбәйраның көңілін алаңдатпас үшін неғұрлым жақсы, үміт отын лаулатар жауап қайырады.

	– Қай жерге келдіі-еек?

	– Жақындап қалдыы-ққ.

	– Қай уақыт болды-ее? – Білмейе-емм.

	– Күн батты маа?

	– Жоқ, батқан жоқ. Әлі ерте.

	– Ауылға күн батпай барамыз баа?

	– Барамы-еез.

	– Айдасаңшы атты, тезірек жетейі-іеек.

	– Қысып айдауға болмайды-ее. Жолдан шығып кетеді-іее.

	Мақсұт ойында тағы да жол, боран, қара ат. Зүбәйра ойында – ауылдағы үй іші, той, той, той!..

	– Мақсұұтт.

	– Әуу.

	– Аңсағандар келді ме екенн?

	– Қайдан білееейін... Әлі келе қоймаған шығарр.

	– Айдасаңшы былайй.

	– Әйт, шу, ей!..

	Жол қисапсыз ауырлап кетті. Күйлі емен бел, жуан сіңір қуаттылығы арқасында ғана тоқтамастан қасарыса басқан қара аттың пыр-пыр танау қаққаны ұйтқыған боран дыбысына араласа тынбай естіледі. Қаладан шыққандағы қара ат енді ғайыптың күшімен ақ атқа айналып кеткендей. Өне бойын жуып, шашасынан іркілген ыстық терге қонған қар қолма-қол соқталанып еріп, қабыршақ мұз боп қатып, оған жабысқан қар аппақ!

	Мақсұт әуелгі кезде: «Жануарым, болдырмай, тұрып қалмай, ел орынға отыра жеткізсең де көп рақмет!» деген ойда еді. Пырылдаған дыбысы күшейе түскен соң, қуатының кеми бастағанын сезіп, әр түрлі қауіп ойлағандықпен, «ел жата жеткізсеңдағы, құлмын саған пырағым!» деген солқылдақ тілекке ауысты. Келін келіп түскен сәттегі ырду-дырдудың ішінде болудан үмітін біржолата үзіп, соған мойын ұсынып қойғалы қашан!

	Ал ұшарға қанат таппай, көңілі алып-ұшып лепілдеп келе жатқан Зүбәйраға салса, «ел жата» деген сөз бүйіріне шаншудай қадалары, ондай сөзді естігісі де келмесі қақ. Бір арада тас табандап тұрып алғандай мимырт жүріске онсыз да шыдам-тағаты таусылып, қайтерін білмей келе жатыр. Әлсін-әлі қара атқа әмір ете:

	«Әйт, шу, әй!» – деп айғайлап қояды да.

	Енді бір ауық уақыт өткенде, ол осы күйге де жарылардай шекке жетіп еді. Асыққан адамның басына аптық ойдың келе қалуына қаншама уақыт қажет? Зүбәйраның бойын кенет бір асаулық буып жіберіп еді. Артының неге соқтырарын ақылмен пырақтап жатпады, күтпеген жерден бір оқыс қимылға басып жіберді. Жалма-жан сипалап қамшыны қолына ала сап:

	– Әйт, шу, әй, арам қатқыр!—деп, бар даусымен шырқата айғайлай, сілтей кеп қалды.

	Қырсығына жолықтырайын дегенде, қай-қайдағының да рет-қисыны өз-өзінен келе беретіні бар емес пе!.. Айдалаға атылған оқтың ажалдыны табатыны сияқты, әйтеуір, нобаймен сілтенген қамшы ұшы, хайуанға тән бар ынта-ықыласы жолдан жаңылмауға ғана жұмылып, өңге дүниені есінен шығарып, жол табанынан тұяқ тайдырмай, байқастай басып келе жатқан қара аттың нақ жұқа шабын табар деп кім ойлар! Шын етіп тигенінде, удай ашытып, оттай қари тіліп жібереді!...

	Және бұл қырсықты қой-ау, тегі, күні бойы ақ ирегі шананың алқымын қауып, тұтқырланып кейін тартып келе жатқан ауыр жол, дәл осы тұста қары жұқа тепсеңге кез келер ме! Шана да, бәрі де, зілмауырдай жүктен бірақ сәтте арылып жеңілейіп кеткендей қара аттың аршындай ырғып шапқаны аяқ астынан Зүбәйраның делебесін қоздырып, желпіндіріп жіберді.

	Ол:

	– Әйт, шу, әй!– деп қиқулай, қамшыны және бір сілтеді.

	Оны бүйтеді деген ой Мақсұтқа қайдан келсін. Абайсыз отырған кісі, ат жұла жөнелгенде шалқасынан түсе жаздап қалған. Қолынан делбе шығып кеткен. Құтырына соққан жел бос делбені жерге жеткізбей іле кағып әкетті де, ауада ұзын қара жыланша ойнатып жөнелді.

	Осының барлығы қас-қағымда болып еді. Қапелімде қатты сасып, абдырап қалған Мақсұт жан даусы шыға айғайлап жіберді.

	– Ұрма!..Ұрма!.. – Жанталаса түзеліп, Зүбәйраның қолынан қамшыны жұлып ап, ай далаға атып ұрды. Атты тоқтатпақшы боп «тр-трлап», желмен ойнап ирелеңдеген делбеге бар еңсесімен ұмтылды. Қайдан!.. Қалың киім ебін алып қор қып, ит әуреге түсті. Бір кезде делбе қолына ілігіп, аттың басын тартып тоқтатқанда, жолдан әлдеқайда аулаққа шығып кеткен еді! Соны бірден-ақ сезіп, Мақсұттың жүрегі су-уу етіп аузына тығылды! Зүбәйраға өзі өз боп ренжігені осы шығар.

	– Мұның не сенің?! – деді ашынысты айғаймен.

	Зүбәйра болса, өз қылығының ақыры қайда соқтырарынан әлі де хабарсыз еді, паруайсыздың ісімен қарсы дау айтты.

	– Ендеше, өзің неге айдамайсың?..

	– Қап-қап! – деді Мақсұт қатты қынжыла. – Қырсыққа ұшырамасақ игі еді!

	Оның не үшін осыншалықты қынжылып, қиналып отырғаны әлі де зердесіне бара қоймаған Зүбәйра әдетті мінезіне бағып тыз ете қалды.

	– Сонша қайғырып не боп қала қойды? – деді ашумен.

	– Жолдан шығып кеткен жоқпыз ба!

	– Шығып кетсек, түс қайта. Со да сөз боп па?!. О несі бірдеме қирап-бүлініп қалғандай-ақ!

	– Зүбәтай!– деді.– Сен менің де айтқанымды жақсылап тыңда... Біз жолдан шығып кеттік. Шанамен жүріп іздеп, таба алмаймыз. Қайта, мүлдем адасып кетеміз... Ұқтың ба?.. Ұқсаң, сол... Жолды мен әуелі жаяу түсіп іздеймін. Сен атқа ие боп отыра тұр. Жарай ма?.. Атқа енді тиюші болма. Жарай ма?

	Өз ісінің қандай тауқыметке қалдырғанын енді-енді шым-шымдап түсіне бастаған Зүбәйра еңсесі күрт түсе қап еді.

	Мақсұт тұлыбы сүйретіліп шанадан түсті.

	– Мә, делбеге ие бол. Атты қозғама, жарай ма?..Мына ұлыған боранда жалғыз өзінің шанада қалатыны миына жеткен кезде, Зүбәйра кенет қорқып кетіп еді.

	– Сен көп кешікпе... Қорқам мен, – деді үні әрең естіле. Мақсұт жігер бере сөйледі.

	– Сен қорықпа. Мен қазір-ақ оралам. Жол қайда кетті дейсің. Қазір-ақ табылады... Делбеден айырылып қала көрме... Атқа тиіспе, жарай ма?

	– Жарайды, – Зүбәйраның даусы өлімсіреп шықты.

	Мақсұт алдымен қай жақтан келіп тоқтап тұрғандарын анықтап алуды ойлап, шананың арт жағына шықты. Еңкейіп жерге үңілді. Ат пен шана ізі көрініп жатса, соны қуалай жүрмекші. Атты жетелеп алса да, дұрыс. Ол ойы болмады. Ізді әлгінің екі ортасында, сыпырғышпен сыпырғандай сипап, жым-жылас қып үлгерген екен!.. Шіркін-ай, желдің бағытын анықтап алса! Қас қылғандай, үйіре-ұйтқып соғып тұр. Жолдан қанша ұзап кетті екен? Жүз қадам... екі жүз қадам?.. Қалай қарап жүріп іздеген дұрыс?.. Сірә, ат пен шананың осы тұрғаны жоба болады да. Егер, қырсығына шын бастап, бір жағына қисая орап кетпей тура жүрген болса, жолға тік жетуге тиіс.

	Бір уыс ұсақ-ұсақ бытырадай бірақ тиіп, тиген жерін тесіп жіберердей қадалған қар қиыршықтарынан бетін тұлып жеңімен қалқалай, жерге үңіле енкейіп,желге қарсы жүрді. Аяқ асты тепсең жерге ұқсайды. Қауданы қалың. Не шабылмай қалған, не ерте шабылған. Көде бойымен бірдей тоқтаған қар қызыл асықты көмеді. Әлі жұмсақ, сіреуленіп қата қоймаған. Етегі жер сызған мол тұлып, жерге үңіле еңкейіп жүрген соң мүлдем ұзарып кеткен. Шұбалаңдап аяққа оралып жүргізбейді. Тұсаулы аттан жаман адымын аштырмай, сүріндіре береді... Жоқ, мұны апарып шешіп шанаға қалдырып, жеңілденіп барып іздемесе болмайды екен!..

	Мақсұт тоқтап, бұрылып артына қарап еді, ат-шана қарасыны көрінбейді. Іші қылт ете қалды... Адасып кету қиын емес-ау өзі. Кейін қайтты. Әлгі жүріп өткен ізінің өзі зорға көрінеді.

	Жалғыз қалғанға ойға кеп, елегізіп отырған Зүбәйра жолды тауып келді деп ойлап қап қуанып кетті.

	– Қалай тез таптың жолды? – деді аптыға.

	– Жолды тапқам жоқ. Бірақ енді табамын. Тұлыбымды қалдырмасам, жүргізер емес.

	Осыны айтты да Мақсұт тегеурінді күшпен жұлқылап тартқылаған алапат желмен арпалыса тұрып тұлыбын шешті. «Бос тастасам қақшып ала жөнелер» деген оймен, ықшамдап бүктеп, қораптың алдыңғы, ат айдаушы отыратын көлденең тақтайы астына, сыйлықтар чемоданмен қатар сұғындыра тықты.

	– Зүбәтай! – деді содан кейін, желге қырындай, бетіне үңіле тақалып.– Сен жиі-жиі айғайлап, дыбыс беріп отырғайсың, жарай ма?.. – Мен де сөйтем. «Бір-бірімізден көз жазып қап жүрмейік» дегенді айтқысы келіп оқталып барып қалды. Текке қорқытқысы келмеді. – Шанадан түсуші болма. Жарай ма? Отыр осылай. Әйтпесе жазатайым аттан айырылып қап жүрерсің. Атқа тиісуші болма... Делбені ұста да отыр. Жарай ма?..

	– Жарайды, – мына ұлыған боранда жалғыз қалатыны Зүбәйраның еңсесін басып тастап еді.Жүрегі дүрсілдеп қорқып, көңілі қобалжып кетті. – Сен көп кешікпе, мен қорқам, – деді, мүлдем пәс дауыспен, жылап жіберердей.

	Мақсұттың оны аяп кеткені сондай, жүрегі уылжып қоя берді. Бір минутқа да қасынан кетпес еді-ау, әттең, бірақ жолды қалай табады? Көңілін демеп, қайратқа шақырып қою үшін иығынан құшақтады.

	– Зүбәтай, сен бекерге қорықпа. Жол табылады. Қайда кетті дейсің... Ауыл да, енді көп алыс болмауға тиіс. Жолды тапсам-ақ, қазір жетіп барамыз. Қорықпа!..

	Мынандай үрейді алған алапат боранда жапа-жалғыз қалу Зүбәйраға қайдан оңай соқсын. Мақсұттың талып жеткен айғайы бірде алыстап, бірде жақындап, қайтсе де естіліп тұрғанында кәдімгідей ес еді. Көңіліне медеу еді. Бір кезде оның даусы естілмей кетті де, көңіліне ұрланып қорқыныш кіре бастады. Елегізіп, елеңдеп; тұлыбының жағасын сәл қайырыңқырай тың тыңдады. Ішін тартып-тартып, ышқына-ышқына ысқырынған, азынап ұлып, уілдеп өкірген боран ғана бұл далада дәл қазір дауыс асырып тұрған. Басқа дыбыс білінбейді... Айғай салды.

	– Ә-әә-ейй!

	– У-уу-уа-аа-аа-а!.. – деп жауап қайырды боран. Сәл отырып, тағы айғайлады.

	– Мақсұ-ұұтт!

	Жауап жоқ. Жүрегі суылдап аузына тығыла қалды.....

	Қайда кетті?.. Тағы айғайлады... Тағы...Неге үн қатпай қойды!.. Өзі адасып кеткен жоқ па екен?

	Қорқыныш адам көкірегіне бір кірмесін де, бір кірді екен, оны қайтып қуып шыға қою оңай жұмыс емес. Зүбәйраны үрей билей бастады. «Мақсұт адасып кетсе, мен қайтем?!.» Міне, осы ой оның санасын билеп, еңсеріп әкетті. Үрейін алды. Ал үрей шіркіннің көзі қашан да үлкен, көлеңкесі сұсты... Төңіректі аш қасқырлар торып жүргендей. Мына азынаған-ұлыған дыбыс солардың айналаны түгел қоршай, өңеш керіп қосылып, арқа шымырлата, тұла бойды мұздата ұлығаны сияқты. Мына бұрқырап көз аштырмай тұрған боран солардың жер тырналап қопарып, лақтырған қары сияқты!.. Қорыққанға қашан да қос көрінеді Қара аттың ыңғайы да бір жақтан қорқыныш қарасынын көбейте түскендей. Қыбырсыз-қимылсыз едәуір тұрып қолған соң, сүйегі майкемік жануар есін жинап, тәп-тәуір тынығып қап еді.Жүріп келе жатқанында бұлауға салғандай тер жуған түгіне соқталана жабысқан қар енді шашасына дейін мұз сауыт кигенге ұқсатқан. Қатты қызып буы бұрқыраған етін суытып, тоңдырып, дірдек қаққыза бастаған-ды. Содан да ол жүруді тілеп ширығып, екі көзін жетек ұшына кезек-кезек үйкелеп, кірпігін тұтқан мұзды аршып, қозғалақтай берген.

	Тілсіз хайуанның неліктен бүйтіп жетекті сартылдатып, әбзел-сайманын сықырлатып тынышсызданып тұрғанын Зүбәйра қайдан ұғыпты. Қамалап жақындаған қасқырлардан үріккеніне жорыды. Өстіп өзіне өзі жоқ пәле сатып алды. Зәре-құттан айрылды. Тіпті айғайлаудың өзіне де қорықты. Айғайға қасқырлар өршеленіп кетеді дегенді бір естігені бар еді. Есіне түспейтін жерде, сол келіп түссін... Мақсұт болса, өзі де жоқ, дыбысы да жоқ. Ол адасып кетті! Әйтпесе осы күнге дейін не өзі бір келмес пе еді, не дыбыс бермес пе еді!.. Қорқынышты жаман ойлар әбден қамалап алған Зүбәйра үнсіз жылап отырды... Енді не істейді? Осылай отыра бере ме? Мақсұт қайда жүр екен?.. Бүйтіп дәрменсіз отырғанында ту сыртынан бір көкжал қасқыр атылып кеп бас салса қайтпек?

	Бәрінен жаманы осы ойы болып еді! Зәресі мүлдем ұшып кетті...Не істейді? Өлгені ғой! Қайда барып жан сақтайды?.. Тек аттың алдына барып, алқымына тығыла тұрса ғана, шыбын жаны аман қалатындай көрді ол... Мақсұттың қозғалмай, шанадан түспей отыруды қайта-қайта айтып, жалыныш еткендей тапсырғаны ойынан шығып кете барды. Жау жетіп қалғаннан жаман асып-сасып, шанадан түсуге әрекеттенді. Астына төсеп, аяғын шымқап орап тастаған көрпені жан ұшыра жұлмалап ашып, асқалақ-сасқалақ шанадан түсе берем дегенінде, тұлыбының етегіне оралып жерге торс етіп құлап түсті. «Аh!» деген ащы даусы қалай шығып кеткенін өзі де аңдап үлгермеді. Дүлей жел бос көрпені көтеріп ала жөнеліп, албастының қанатынша жалп еткізіп аттың сауырына бір-ақ соқты.

	Тоңып ширығып, теңселіп тұрған қара атты кенет шыққан ащы дауыс, тұлыбы қаудыр-қаудыр далбалаңдай құлаған адам, бөксесіне жалп етіп соққан көрпе – бәрі тұтаса қосылып, қатты үркітіп еді. Оқыс осқырып қалды да, жалт беріп тұра жөнелді. Қараңғы түндегі дүлей боранның өңешіне жұтылып кеткендей, зым-зия кете барды!.

	Қара аттың оқыс осқырынғанымен жетек темірдің сарт еткені ұласа шығып құлағына бір-ақ шалынып қалды Зүбәйраның. Көкжал кеп бас салудан зәресі ұша сасқалақтап, жан таласа он сүрініп, он ұмтылған ол бір кезде басын жерден көтергенінде ат та, шана да ізім-қайым жоғалғанын көрді. Көрді де, сұмдыққа ұшырағанын сезіп, жүрегі ұшып кетті. Жан дауысымен шыңғыра айғайлап жіберді.

	– А-аа-айй!..

	– У-ууу!– деді боран, үлкен кісілердің жас баланы қорқытқанындай зәре ұшыра.

	Зүбәйра тұлыбының шалғайы аяғына басыла апыр-тыпыр тыпырлап жан дәрмен түрегелді.

	– Ма-аақсұ-ұұтт!

	– Ө-ө-ө-ө!– деп мазақ қылғандай өкірді ессіз боран.

	Не Мақсұт жоқ, не тым құрымағанда ес тұтып отыратын ат-шана жоқ, айнала үрей қамалап, ақылынан адастырған Зүбәйра кенет еңіреп жылап жіберіп еді. Желге жонын тоса солбырайып тұрған бойы булығып, ботадай боздады.

	– Мақсұт-ау, өлдім ғой мен... Қайдасың?.. Мақсұт бұл кезде әлі жан ұшыра жүгіріп еді...

	Жолды қайтсем де табуым керек. Табуға тиіспін. Өйтпейінше, далада қаламыз!.. Зүбәйра қайтып отыр екен? Қорықпаса жарар еді! Тек атқа тимесе екен! Қозғамаса екен бір орыннан. Қозғалып кетті-ақ, қайтып табуым неғайбыл. Бір орында тұрса екен!.. Тұрса екен!.

	Боран болса, онда кеткен өші бардай басқа-көзге сабалайды. Алып соққысы, ұшырып түсіргісі келгендей, екпіндеп-екпіндеп соғады. Аяғын алға бастырмай, кеудеден қасарыса кері итереді. Тұншықтырып өлтірердей аузынан шыққан демін көмейіне қайта қуып тығып, құмықтырады. Сол қысастықпен алыса-арпалыса, олай-былай жүгіре-жүгіре Мақсұттың өкпесі күйіп бітті. Жан терге түсті. Бағытынан жаңылып, біртін-біртін ат-шанадан алыстай беріп еді, алыстай беріп еді. Сөйтіп жүргенінде Зүбәйраның дауыс естілмей кеткенін де қапелімде аңғара қоймаған. Есіне кенет түсіп, сол сәтте тоқтай қалды. Тың тыңдады. Ұлыған, өкірген боран үні ғана. Адам дауысы жоқ. Жүрегі суу етіп қалды. Желге қарсы да, ыққа қарай да, оң мен солына қарата да айғайды салды кеп. Үсті-үстіне, үсті-үстіне айғайлайды. Жауап жоқ. Жоқ!.. Жоқ!..

	...Ойпырм-ай, не болды бұл?.. Әттеген-ай, қара басып, есімнен неғып шығарып жібердім?!. Бір-бірімізден көз жазып қалмасақ игі еді!. Осы ойдан ол жаны шыға шырқырап, екі өкпесін қолына алып тағы ұшты. Адасқан, ақыл-ойын қауіп билеген кісінің бағыт-бағдардан айырылып, басы айналып қалатын әдетімен аласұрып жүгіре берді, жүгіре берді.

	Айғайлай-айғайлай дауысы қарлығып, тамағы ауырған Мақсұт жүруге шамасы келмей өкпесі күйе, жүрегі аузынан шығардай тулап екі иінінен әрең дем ала тұрып, тағы да жел жаққа құлағын тосты. Өкіріген боран дыбысына аралас сыңсығандай бір дыбысқа құлағын тосты. Тұла бойы бір түрлі болып кетті. Желден құлағына қолымен қалқалай тұрып, дем алмай қатып қалды. Сыңсаған үн тағы естілді. Жылаған адам дауысы.

	– Зүбәтай!

	Тұра ұмтылды. Сөйткенше тап қарсы алдынан ақ түтек ішінен қараң етіп сұлбасы шыға келді.

	– Зүбәтай!

	Иә, Зүбәтай еді. Әу деуге шамасы келместен, қатты еңіреп жіберді де құлай берді. Мақсұт құшақтай алды. Оны аттан айырылды деген тіпті ойында жоқ. Даусымды естіген соң келгені деп ойлады. Жаны қалмай жұбатуға кірісті.

	– Айналайын сенен!.. Қоя ғой енді, қоя ғой!.. Мені адасып кетті деп қорықтың ба?.. Адасқам жоқ. Қой енді, қоя ғой!..

	Қолындағы биялайын шешіп, алақанымен жас жуған бет-аузын сүртті.

	– Ал енді қой. Атқа барайық, әйтпесе бұлай тұрып тоңып қаламыз! – деп өбектеді.

	Сонда барып Зүбәйра тілге келіп еді.

	– А-аа-аттан-а-айырылдыыымм, – деді ықылық ата солқылдай жылап.

	Мақсұттың тұла бойы мұздап қоя берді. Жүрегі кеудесінен суырылып кетермен бола:

	– Қалай айырылдың?! – деп қалды, шошып кеткендей шапшаң. Зүбәйра жауап орнына тағы да еңіреп жіберді.

	Мақсұт сілейіп, үні шықпай тұрып қалды. Табан астында есеңгіреп, есі шығып кеткендей... Зүбәйраны жұбатуды да бір сәт ұмытты. Ауыр соққы тигендей басы мәңгіріп, мең-зең бір күйге түсті... Аттан айырылдық! Аттан айырылдық!.. Осыдан басқа сөз білмейтіндей, тек осы екі-ақ сөз басынан шықпай қайталай берді, қайталай берді.

	Ол сәлден соң ғана өзіне өзі келе бастап еді... Неғып айырылып жүр? Қалай?.. Шанадан түсті ме екен? Жоқ, түспеуге тиіс. Түскен жоқ. Түспе дегем. Түспеді... Ат өзі қозғалып, желге ықтап бұрылған болар. Шұғыл бұрылды да, шана ауып қалды. Әрине, солай. Әйтпесе Зүбәш шанадан өздігінен түспейді. Неге түссін!.. Ат!.. Сол аттан болды, не десе де. Қайда кетті екен? Ауылға бірақ тартты ма, әлде бір жерге барып тоқтап тұр ма? Бірдемеге тіреліп тоқтауы да мүмкін. Бірақ та қайдан табарсың?!.

	Зүбәйрасын кінәлі деуге жоқ. Оны ақтап, «түспейді» деген бір сөзді Мақсұт ойша сан сақталады. Ойпырм-ай, қалай тура кездестік! Абырой болғанда, басқа жаққа шығып кетпеппін. Бір-бірімізден көз жазып қалғанымызда қайтер ек?!. Өз ойы өзінің зәресін ұшырды.– Ал енді не қылмақ керек?.. Үскірік мынау соғып тұрған.

	Қайда паналамақпыз? Қай жерге келіп тұрғанымызды да білмейміз. Мүмкін жақын мыңда не ауыл, не жан сақтайтындай басқа бірдеме бар шығар, кім біліпті. Бар сенетініміз – екеу ара жалғыз тұлып. Жарайды, оны бір жерге шешіп тастап кетпегеніне тәубе! Ол болмағанда күніміз мүлдем қараң екен... Ал не істейміз? Тұлыпқа оранып осы арадан тапжылмастан отырамыз ба?

	Оның аласұрған ойына осындай борандарда адасқан адамдардың қар астында түнеп шыққандары; қар астының жылы болатыны туралы естіген әңгімелері оралды. Тәуекел етіп, екеуі тұлыпты жамылып жатуға ойы ойыса беріп еді. Бірақ та әлгі екі ортада, Зүбәйраны ықтай тұрғанының өзінде, үскіріктің мұздай тілі пальтосынан тесіп өтіп, жүгіріп жүрген кезінде қызып терлеген денесін тітіркенте мұздатып әкетіп бара жатты. Қашан қар қалың басып жылынғанша, ұшып өлмей ме бұл қалыпта?.. Не істесек екен?.. Не амал бар?!. Жан қысылғандағы аласұрған ой, екеуі жан сақтап қалатындай ең төте, бірден-бір дұрыс жолына бағыт тауып еді... Қимылдап жүру керек. Басқа амал-айла жоқ. Шама жеткенше қыбылай бер, қыбылай бер... Өйтпейді екен оп-оңай қатып қалады. Оңына бастайын десе, бәлкім, ықтасын жер кездесіп қалар да. Ал сонда қалай қарай жүреді?.. Әрине ыққа қарай. Жүруге де жеңіл, ызғырық та арқадан ұрады.

	Өксігін баса алмай тұрған Зүбәйра кенет:

	– Мақсұт-ау, өлеміз ғой енді,– деді. Өлмей тірі қалатындай жолын іздеп бас қатырмағанмен-дағы, өлімнен қорқып тұрғаны анық еді.

	Бұған дейін өз ойын түйіп те алған Мақсұттың жаны шығып кете жаздады. Жалма-жан көңілін алдарқатып жұбатуға кірісті. Арасында жақсы өтірік қыстырып та жіберді.

	– Зүбәтай!.. Зүбәтай, сен жылағанды қой-дағы, менің айтқанымды тыңдашы, жаным!.. Біз өлмейміз. Ондай жаман сөзді аузыңа алма. Ойлама да. Мен әлгінде жолды тауып келгем. Былай, ық жақта қалыпты. Ауыл да алыс емес сияқты. Бір сағат, жарым сағат жүрсек жетіп қалармыз. Кәне, текке уақыт алдырмай, жүрейік. Кейде өтіріктің де осылай кәдеге асып кететін жері бар. Зүбәйра шынымен иланып, көңілі жұбана қалды. Өксіп жылағанын пышақ кескендей тоқтата қойды...

	* * *

	Ұйтқыған қар құйыны иесіне еркелеген күшіктей алды-арттан орап, ойнақ салады. Аяққа зілдей ауырлықпен оратылып, жүргізбейді. Тұлыптың етегін жалпылдатып-далпылдатып біресе аяққа оралтып жүргізбей сүріндіріп, енді бірде желкендей кере сүйрелейді. Соның әсерінен, Зүбәйра біресе сүрініп, біресе дедектеп жүгіріп ала жөнелердей, әлек-әуреге түсіп, зықысы шығып бітті. Егер Мақсұт ұстап келе жатпаса, аяғы жерге тиместей...

	Екеуі көрінген көде түбіне сүрініп, кібіртік-кібіртік етіп келе жатыр. Бағыт-бағдар, екі бастан белгісіз. Қай-араға жетіп жығыларлары да, қай жерде қаларлары да, ғайыптың қолындағы құдіреттей. Ойын-той, ат-шана, бұл ғаламда бардың бәрі де ойдан шыққан. Бар арман-тілек – қос жас ғұмырды қайтсе аман сақтап қалуда ғана!..

	Әбден зықысы шыққан Зүбәйра бір кезде иығындағы тұлыпты шешіп тастағысы келді. Бар сенгендері жалғыз тұлып екенін, оны тастап кету – өздерін өздері өлімге байлап бергенмен тең екенін зерделеп ойлап жатпады. Мақсұт тұлыпты өзі алып киіп, бір өңірімен Зүбәйраны қалқалап қорғай алып жүрді. Олар қанша уақыт жүрді? Қанша жер жүрді?... Белгісіз. Сан сүрінді. Сан жығылды. Сан тұрды. Соның бәрі екеуін де қалжыратып бітіп еді. Әсіресе Зүбәйра діңкесі құрып, аяғын зорға-зорға басады. Бір жолы тіпті оңбай жығылды. Сүймелдеп, сүйрелегендей халмен әкеле жатқан Мақсұтқа да әл бермей, мұрттай ұшты. Тағы да жалма-жан көтеріп тұрғызуға әрекет ете бастаған Мақсұтқа:

	– Аздап... дем алайықшы! – деді, алқынғаннан тынысы тарыла зорға шыққан үнмен.

	Өзі де қалжырап, ентігіп шаққа тұрғанымен Мақсұт:

	– Болмайды, жаным, – деді, үзіп-үзіп сөйлеп. – Қатып қаламыз. Ептеп жүре берейік... Жолға жетейік... Кәне, тұра ғой. Әуу-пп.

	– Қозғамашы... Шамам жоқ... тимеші.

	Олай айтып, былай айтып қаншама жалынып-жалбарынған Мақсұт жай сөзбен көндіре алмасына көзі жетті де, бір жағы ызасы кеп, бір жағы басқа қылар амалы қалмай, кенет қатты-қатты жұлқып-жұлқып жіберіп еді.

	– Тұр былай, кеуденде жаның жоқ кісі сияқтанбай! – деп қатуланып, ақырып та жіберді. Онысы Зүбәйраға кәдімгідей әсер етіп еді.

	Әйтсе де адам қажып-болдырмасын де, бір қажып-болдырса, аз-кем тынығып, жан шақырып алмаса, бәрі-бір ұзаққа бара алмасы айдан аян. Зүбәйраның екі қара саны талып, үзіліп, аяғы көтеруге келмей, мүлдем сүйретіліп, қыбырлап қалды. Шөгіп отыра қалуы, сүрініп барып мұрттай ұшуы жиілей берді, жиілей берді. Мақсұттың жұбатуының да, қайратқа шақыруының да, ұрсуының да еш әсері қалмайтын шақ та жетіп еді...

	Екеуі бірін-бірі ала-мала тағы да омақаса жығылды. Күпсек қарға кездессе керек, қалың шаңға құлағандай, жығылған жердің қарын бұрқ еткізе көміліп кетті. Іле бас көтеруге, бұл жолы Зүбәйраны былай қойып, Мақсұттың өзі-дағы әл-дәрмен таппады... Адам бойындағы қажыр-қайрат та шексіз емес. Шамадан тым асып кеткенінде, қайраңға шығып қалған балыққа ұқсап дәрменсіздікке ұшырайды. Бар қимыл әрекеті, шамасынан келместей затты да тырмысып-тырбанып сүйрелей беретін құмырсқаның қайсарлығына ғана ұқсағандай, Зүбәйраны қайтсем аман-сау сақтап қалам деген жалғыз-ақ ойға түйілген Мақсұттың күш-қуаты әбден сарқылып біткен-ді. Өкпесі күйіп, дем алуы қиындай түсті. Жүрегі кеудесіне сыймай атқақтап аузына тығылып, шеке тамыры солқылдағанда, жарылып кетер ме дерсің. Басына ауыр соққы тигендей екі құлағы тұна шыңылдап, керек десе, боран дыбысын да естіртпестей бір азапты сұмдық хал!..

	Аспаннан ақтарыла-ақтарыла төккілеген қар, алған жердің қары да таусылады демекші, бар қоры сарқылайын деді ме, жоқ болмаса, келеге түскен бурадай сақылдап-сақылдап қуатынан айырылайын дегені ме, әйтеуір, жел бәсеңдеуге бет бұрғандай нышан танытып еді. Түк көрсетпей бұрқыраған боран алақаншыққа ауыса бастағандай. Оның есесінде енді үскірігі күшейе түскен. Қар соқта киімдер әлгінің екі ортасында саудырып қатуға айналды. Мақсұт қияметтің күшін жұмсап басын жерден көтерді. Теңселе түсіп тізерлеп отырды. Аузын жаба алмай қатты алқына, әрең сөйлеп:

	– Зүбәйтай!.. Зүбәтай, тұрайық, жаным! – деді.Зүбайра тіл қатпады. Кеудесінде жаны бар, тірі екенін қыбыр етпестен солықтап жатқаны ғана білдіргендей.

	– Зүбәтай деймін... Жаным, басыңды көтер.

	– Қозғамашы.

	– Зүбәтай жаным, қатып қаламыз... Басың көтер... Кәне, әупп.

	– Қозғамашы... Шамам жоқ... Өзің жүре бер.

	– Не дейді! – Шошынған ащы даусы шығып кетті. Мақсұттың.

	– Енді ... шамам жоқ.... Осы арада өлем мен....

	Мақсұттың иманы ұшты. Кей-кейде қатты шошынған адамның бойына ғайыптан күш қосылып кететіні де бар. Қалжырағанын да, бірін де ұмытып ұша тұрды. Қимылсыз, өлімге мойын ұсынған шарасыздың ісімен өмірінен түңіліп жатқан Зүбәйраны тағы да жұлмалап көтере бастады. Ақыра-ақыра сөйледі.

	– Кәне, тұр жылдам! Көтер басыңды! Зүбәйра қыстығып жылап жіберді.

	– Шамам жоқ дедім ғой!.. Қалдыршы... Бәрібір өлдік біз!..

	– Доғар сөзз-ддіі!.. Естисің бе, доғғарр! – Бар күшін сала көтерді. – Бас аяғыңды тік!.. Қатып өлеміз!.. Ұғасың ба, қатып өлемізз! – Ызалана жұлқып-жұлқып жіберді. Бірақ та өздігінен талпынып ұмтылмай, жаны жоқтай былқ-сылқ етіп жатып алған қызды орнынан көтеріп, аяғынан тік бастыруға қуаты жетпей, жігері құм боп қалды. Босқа әуреленіп, күшін сарықпай, бір сәтке әрекеттен тыйылып, тыныстап тұрды… Енді қайтты, жаным-ау?! Шынымен-ақ өлді деген осы ма екен?!. Жоқ, өлмейміз! Өлімге құрық салдыра қоймаспыз!.. Бір амал қарастыру керек. Осы жердің қары қалыңдау сияқты, тобылғы тобына кездеспесек қайтсын?.. Тек, қалың тобылғы бола көргей-ақ та!..

	Ол алаң-жұлаң айналасына қарады. Кенет, тура қарсы алдан бірдеме қараң етіп көзіне шалынып қалды. Тұла бойы ду етті... Ат емес пе?!. Жалма-жан көзін қолымен сүртіп жіберіп, қадала қарады тағы. Қараңдады. Қимылдап қозғалатынға ұқсайды... Ат екен ғой! Айналайын қара ат екен ғой, осы араға кеп тоқтаған! Зүбәйраны сол жатқан күйі қалдырып, тұра ұмтылады.Тізеден күпсек қарға килікті. Малтыға жан ұшыра жүгіріп жетті. Жоқ, ат емес екен. Жылқышы қосының орнындай шоқтала өскен бір топ тал. Желдің екпінімен басы жерге тиердей жапырыла шайқалып безек қаққаны, қимылдап, қозғалғанына ұқсап көрінеді екен. Ық жағы қалың күртік… Мақсұт маздата от жағылған жылы үй кездестірсе де, тап мынандай қуана қоюы екі талай-ақ та! Не істейтінін ойланған жоқ, сананың сонау терең түкпіріндегі түйсікпен сезінді! Кейін жүгірді.

	– Зүбәтай!

	Зүбәйра әлгі екі ортада суық өтіп жаурай бастап еді.

	– Тоңып барам, – деді қалтырап – дірілдеп.

	– Өлмейміз біз!..Құтылдық!.. Құтылдық! Тұр бері жылдам!

	Зүбәйра ауылға келген екенбіз деп ойлап қалды ма, немесе ат-шана табылды деді ме, әйтеуір, қуанышты бірдеме барын болжап:

	– О не?.. Не? – деді де, жылап жіберді.Қуанғаннан есі қалмай жұбатып, уата жүріп Зүбәйраны сүйрелеп топ талдың жанына жеткізген Мақсұт үстіндегі тұлыпты шешіп оған кигізді де, орай-қымтап отырғызып қойды.

	– Отыр осылай. Қозғалма. Қазір бойың жылынады… Мен қазір… қазір! – деп апы кіріп, күпі шыға, одан арғысын түсіндіріп уақыт оздырып жатпастан қалың қарды омбылап барды-дағы, талдың ығына кісі белуардан тоқтаған күртікті тепкілеп, қоянға қамба қазатындай шұқырлап оюға қызу кірісіп кетті. Екі аяқ, екі қолды бірдей жұмсап, жанкештілікпен қимылдайды. Апан қазған аюша бұрқыратып жатыр, бұрқыратып жатыр!.. Өкпесі күйіп алқыланып, жан терге түскеніне қарамай, шұңқырды тереңдете берді, тереңдете берді!.. Қамбаға айналып тереңдеген сайын, не күрек, не басқадай қуыс құрал жоқ, жұмыс та қиындап, сыртқа ысырған қар ішке қайта құйылып, оған қоса боран да, шынымен-ақ құтылып кетпекшімісіңдер деп қастасып қалғандай, бұрқылдатып қарын құйып, бейнетке бейнет қосып-ақ жатыр!.. Мақсұт оттай жалындап алған, аласұра барын салып бағулы... Ес кетті, жан шықты деген бір кезде қалың шөптесінге де жетті-ау, әйтеуір. Белаурдан келетін қамба пайда болып еді. Сонда да тоқтамады. Енді дереу талдың іргесіне қарай сіреу қарды қуыстап үңги бастады. Қанша уақыт өткізгені белгісіз, бір кезде екі кісі еңбектеп кіріп, қисайып жатуына жарарлықтай, солтүстіктің ақ аюының қар асты апаныңдай, кең кеуек жасалып еді.

	Бұл кезде Мақсұттың өзінің де діңкесі әбден құрып, сілесі қатып біткен. Қамбадан әрең-мәрең көтеріліп шығып, үнсіз егілумен отырған Зүбәйраны сүйрелеп әкелді. Демі құри алқына жүріп жұбатып, үстінің қарын қағып сәл-пәл жеңілтіп барып, мықшаңдап сүйрелеп тас қараңғы үңгірге кіргізді. Қолымен сипалай қармалап жүріп тұлыптың етегін астына төсеп, аяғын қымтай орай, мүмкіндігінше ыңғайлы отырғызды да, қатарынан қысыла-қымтырыла өзі де орын алды. Күшінің жеткен жері осы ғана болған еді. Тіл қатып сөйлесуге де, қыбыр етіп қозғалуға да халі келмей, құр сүлдері отырып қалды. Басын қар қабырғаға сүйеп, көзін жұмды. Көз алдынан қызылды-жасылды неше алуан түсті от сақиналар жыбырлап кетіп жатыр, кетіп жатыр.

	Ашық далада пана таппай жөңкілген қар құйыны талдың ығына үйіріле ұйтқып тоқтап, жоғарыдан бұрқылдай құйылып, қамбаны дем арада-ақ толтырып үлгеріп еді. Қуыстың аузы бітелді. Сыртта боран, бейне саябыр тартқандай, өкірген дыбысы бәсең естілуге ауысты.

	Зүбәйраның ағыл-тегіл жылап отырғанын сезіп, біліп отырған Мақсұт көпке дейін «қой» деп жұбату айтуға шама таппады. Бүкіл денесі салдырап түсіп әкетіп барады. Тіпті еңсесін көтере алар хал-дәрмені жоқ. Әйтсе де ақыры шыдай алмады. Ес жиыңқырап, там-тұм жан шақырғандай кезде:

	– Зүбәтай! – деді. Неліктен екені өзіне де белгісіз, дауыс көтере сөйлеуге қорыққандай, үні мүлдем басыңқы, күбірге таңдық еді.

	– Ә-әуу.

	– Сонша жылап, не болды саған?.. Баламысың?

	Жылағанда Зүбәйра, осы қырсықтық бәрі өзінен екенін түсініп, соған өкінгендіктен, күйінгендіктен жылаған емес-ті. Қорыққанынан жылап отырған. Мұндай қияметті бұрын көрмеген, бұла өскен бойжеткен емес пе, қиындыққа қайысып, жігері жасып, жаны жабығып, неше түрлі қорқынышты, үрейлі ойлар қамалап, зәре-құтын ұшыра түсулі еді... Қатып өлеміз... Тұншығып қаламыз... Иісімізді сезіп аш қасқыр төбеден тесіп түседі... Және де, солардың бәрін көз алдына елестете ойлағанында, кеудедегі шыбыны шығып кете жаздайды да...





Ал Мақсұттың басынан шықпай, миын тескен ой: ат пен шана ғана еді... Қалай айырылып қалды екен?.. Сөйтсе-дағы, Зүбәйрадан қалай болды деп сұрауға тәуекелі жетпейді... Жаным-ай, өзі онсыз да күйзеліп, қиналып отыр-ау! Жығылған үстіне жұдырық жұмсағандай болып қайтем. Кетер ат кетті... Қалай кеткенін білгенімнен келер пайда не? Кейін, жата-жастана біле берермін... Апырай, қара ат жануарым, кісіден зият екен-ау! Жолдан жаңылмай-ақ келе жатпады ма! Ауылға қайткен күнде жеткізетіні күмәнсіз еді... Делбесі шананың табанына түсіп, әйтпесе бірдемеге оратылып айдалада тұрып қалмағай-ақ та! Тұрып қалса, ұшып өледі. Үскірік қатайып кетті, қызған еті тез суынады да, денесін мұздатып жібереді. Сонан соң өлмегенде несі қалады!.. Ит-құсқа кез болып, жем болып жүрмесе жарар еді де!.. Дегенмен қалай айырылды аттан? Шанадан өзі түсті ме? Ат бірдемеден үркіп ала жөнеліп, шана аударылып, бұл ауып қалды ма? Қалай болды?.. Қалай болды?

	Аузы мықтап бітелген қуыстың іші екеуінің демімен жылына бастап еді. Әрі-беріден соң Зүбәйраның бойы жылынайын деді. Қорыққанынан, көп жылағанынан, боранмен арпалыса қаншама уақыт қар кешіп жаяу жүргеннен дымы құрып біткен бұла дене тыныс тілеп, салдырап түсіп, маужырата бастады.

	– Ұйқым кеп барады, – деді Зүбәйра ақырын сыбырлап.

	Бұл сөз Мақсұтты қатты қуантты. Өз басын ойлауды ұмытып, жан жүрегімен сүйгенінің үстіне күн шуағындай төгілген ол, құрақ ұшты. Ұйқтап, тыныс алса, өзіне-өзі келіп жақсы боп қалар еді деп ойлады. Сәбиін аялаған анадан бетер өбек қағып:

	– Ендеше, қазір ұйықтайсың... Ұйқтатам...Қазір.., қазір. Кәнекей, шамаң келгенше аздап қозғалып, маған жәрдемдесіп жібер,-деп жан-тәні қалмай іске кірісті. Тар жерде өздігінен қозғалып қимылдауға икемі қашып, қалың киіммен қоржиған Зүбәйраның басы жалаңаш қарға тимеуі үшін тұлыптың жағасын, дес бергенде, мұндай мол, сеңсеңі мұндай қалың болар ма, жоғары тарта жайды.

	– Ал, кәнекей, басыңды былай сүйе... Міне, дұрыс болды. Шекеңе ызғар өтпейді.

	Қолмен қармалап тұлып етегімен аяғын қымтады.

	– Міне, енді тоңбаймыз. Өзің, бойың жылынды ғой.

	– Жылынды.

	– Тіпті жақсы онда. Ал енді ұйқтай ғой, жаным!.. Алаңсыз ұйықта. Еш нәрсе ойыңа алма.

	Бір сәт өз кінәсін түсініп, көңілі қатты жүдеп қалған Зүбәйра, айтқан тілін алмағаны, атқа ие болмағаны үшін өзіне Мақсұт ұрсар, сөйлер деп күткен еді. Ұрсып, сөйлеу қайда, ол тарапты тіпті ләм деп аузынан ыңғайсыз жалғыз сөз де шықпай, қайта жан-тәнімен бәйек болғаны, жүрегін елжіретіп, сезімін телегей-теңіз төгілдіріп, айтып жеткізгісін ризашылықпен тебірентіп жіберіп еді! Жан жүрегі елжіреп, жанарына лық етіп жас кеп қалды. Әлдене түйіртпектеліп көкірегінен көтеріліп тамағына кептелді. Қылғына сыбырлап:

	– Жаным сол! – деді. Жаным менің! – деп тағы қосты.

	Сүйгенінің осы сәттегі көңіл күйін айтпай-ақ, көрдей қараңғы тар қуыста көрмей-ақ, жүрегімен сезіп, білген Мақсұт оны тыныштандыруға тырыса:

	– Жарайды... жарайды, ұйқтай ғой! – деді махаббат жөргегіне қымтай орап, бесігінде тербеткендей әлдилі сезіммен.

	Зүбәйра өйтпейінше ұқтай алмастай бір әсермен:

	– Өзіңе қарап жатайыншы? – деп, ыстық леппен сыбырлады.

	– Жақсы. Қазір!

	Мақсұт айналымға келмейтін тап-тар қуыста қоржиған қалың киімді сүйіктісінің жүзін өзі жаққа бейімдеу үшін бір талай тырбанып әуреленді.

	– Ал енді ұйқтай ғой, жаным!

	– Өзің де маған қарап жатшы!

	Мақсұт жеңін жастық, етегін төсек қып сол жамбасына қырындай жатты.

	Екеуінің бір-біріне жабыса тұмсық түйістіріп, ыстық демдері беттерін шарпи құшақтасып, алғаш рет, және ең ақырғы қатар жатулары болып еді бұл!...

	Бойы қапысыз жылынып, көңілі тыншыған Зүбәйра дем арада ұйықтап кете барды. Оның, нақ бір белден салынған құс төсекке жайғасқаннан бетер еш алаңсыз күймен, жас балаша пыс-пыс еткен тәтті ұйқысы, Мақсұтқа да кереметтей әсер етіп, әлдилей бастады. Қабағы қорғасыннан құйылғандай ауыр тартып, кірпіктері айқаса берді. Жалаң польтоның етегі төтепкіге жарамай, жамбасынан өткен ызғар бүкіл денесін тітіркендіріп, діріл қақтырды. Сөйтсе-дағы, тұлыптың бір етегін астына тартайын демеді. Зүбәйра тоңбасыншы, суық өтіп ауырып қап жүрер, өзім ештеме ете қоймаспын, жылынамын деп ойлады. Жауырынын қиқандатып қозғап-қозғап қойып жатқанында, қалжырағандық жеңгенінен қалай ұйқтап кеткенін сезбей де қалып еді. Енді аздан соң, ішіне мұз толтырып қойғандай тамыр-тамырында ыстық қан орнына сұп-суық су ағындап жүгіргендей, қалшылдап-дірілдеп жатқанын да, сырттағы боранның гуілдей-гуілдей соққан дыбысын да сезетіндей халде емес еді.

	Ал бұл кезде қара ат әлдеқашан ауылға барған. Жұрт ойын-тойдың, байтал түгіл бас қайғының кебін киіп, опыр-топыр болып жатты.

	* * *

	Мақсұт күйіп-жанып, ес-тұсын шала білгендей ауыр халде ауруханаға түскенінде, Зүбәйраның еңірегенде етегі толып еді! Аурухананың есігін босатпай зар-зар жылап:

	– Бәріне мен кінәлімін!.. Менің қырсығым! – деп, аса ауыр күйініштен бордай езіліп күйзеліп, көзінен қанды жас төккенінде, ет жүрегі елжіремеген адам қалмаған шығар. Не себепті кінәлі болатынын да, зәредейін жасырмай түгел айтып та берген. Алда-жалда Мақсұт осы жатқанынан басын көтермей, о дүниелік болып кетсе, көрге бірге түсердей қасіреттеніп, күні-түні жылап, тіпті уату бермей, ас-су ішуден де қалған-ды. Сонда оған риза болмаған жан адам жоқ шығар-ау!

	– Шіркін-ай, сүйгенің болса, осындай-ақ болсын да! – деп, зор сүйсініс білдіріскен.

	Сөйткен Зүбәйра айналасы толық екі ай өтпей жатып-ақ өзгеріп, ел түңілтіп шыға келеді деп кім ойлар? Опасыздық жасап, тіл кесісіп кетеді: қиын-қыстау кезеңде жолдасын жолға тастап кететін жаманның ісімен, безіне қашады; бір кездері соншалық бір мол құштарлықпен жанын үзе сүйген жігітіне арнаған ыстық жүрегін мұз қып суынта салады; екінші біреудің, және де бір кездері жаны жиіркене жек көретін жігітінің құшағында кете барады деуге кімнің көңілі қиған екен!

	Шамасы, бір ай бойы ауруханаға күн құрғатпай келетін, естіген-білгенін әңгімелеп ұзақ-ұзақ отырып кететін Зүбәйра, уақыт оза бара бір тосын мінез шығарып еді. Келуі сирекси бастады. «Жиналыс болады», «қалалық комсомол комитетіне барады», «мектепке тексеру кеп қалады», «педсовет ұзаққа созылады», – әйтеуір, сылтау көп. Шу дегенде бұл өзгеріске Мақсұт мән бере қоймаған. Сүйгеніне қалтқысыз сенген жүрек жамандыққа жори ма? Көкірегі күмән-күдіктен әман да таза, нұрлы болатын. Керек десе, құлағына әр түрлі ыңғайсыз сөздер шалынғанында да, Зүбәйраға деген сенімін еш шетінетпеген. Палатада бірге жатқан жігіттердің күбір-сыбырларын естіп қалған кездерде де, миық тартып қоятын. Бірақ... бірақ, өз көңілі иланғысы келмегенімен-дағы, өзгелер иланбасына қоймап еді. Сонда да болса, иланбас еді, Зүбәйраның бойын аулаққа сала түскені еріксіз иландырды. Шындыққа көзін ашты... Зүбәйраны әркімдер-ақ, анау боп қалды, мынау боп қалды деп сылтау айтқан күндерінде кинотеатрларда көреді; биде көреді. Әманда, бөтен жігітпен көреді. Бәрінің көретіні бір-ақ жігіт – Жәркен.

	Жәркенді былайынша, Мақсұт жап-жақсы білетін... Жағы жұқалтаң, шүңіректеу келген қара көзді, қара қасты, қою кірпікті, көмірдей қара шашын шалқасынан қайырғанда желкесіне жеткізе жіберген, қоңырқай өңді жігіт. Түр-түсіне бойы да үйлес – сыптығыр, сұңғақты. Осы түр-түсі мен сын-сымбатына өнері де әбден лайық. Музыка училищесін тамамдаған. Қолына тисе: домбыра, мандолина, гитар, баян, аккордеондардың қай-қайсысын да сұңқылдатып, былқылдатып жібереді. Әу дерлігі де әжептәуір... Ал енді өзі барып тұрған керім-кербез. Киімнің белін қынай, қатып киінеді. Жағасын кіршік шалмайды, үнемі аппақ. Отырған жерінде айнаға қарағыштап, бет-ауызын сипалап, үсті-басын қылшықтап отырғаны.

	Осының бәрі Жәркенді жастар ортасында, өте-мөте қыздардың алдында өтімді қылмай қойсын ба. Қыздар ол дегенде естерінен айырылып, қырылып қалады. Құдайдың бір барып тұрған еркесі қып жіберген. Ол не айтсын, не мінез-қылық көрсетпесін бәрі сыйымды, бәрі кешірімді. Сол тым мол қолпаштың салдарынан бойына жүре жұққан кінәрат па, әлде сүйгеніне сүтпен сіңген мінезге жата ма, қайсысы десе-дағы өзі білсін, әйтеуір, өзін тым-тым зор тұтып жүргені. Ызақор күйгелектігі және бар. Әсіресе ақ сайтан, жеңілтектігі орасан.

	Сол Жәркен алғаш бір көргеннен-ақ Зүбәйраға ындыны құрып, соңына шырақ алып түскен болатын. Ол кезде Зүбәйра басқаны қайтсын, өз сөзімен айтқанда, Мақсұтына хан ұлын да теңгермейтін еді ғой! Әуелде Зүбәйра басқа бір жігітті ұнатып, онымен уәде қосып жүрген жерінен Мақсұтты көрген соң, көңілін баурап әкетіп, өліп түскен де! Зүбәйраны Мақсұт та шын сүйіп, ұнатқан. Ол жайды, әлбетте, Жәркен біліп жатқан жоқ. Бірақ та Мақсұтпен уәдесі барын білді. Біле тұрып озбырлыққа басты. Қайтсе де өзіне аударып алмақшы пиғылмен бар өнерін салып бақты. Оның қыр соңынан қалмай қойған өлермендігі ызасын келтірген Зүбәйра Мақсұтқа:

	– Осы бір ақ сайтаннан-ақ өлесі болдым. Тіпті бар ғой, адамзаттың баласы емес, айтқан сөз миында дарымай, лағады кеп. Осы пәледен құтқаршы, жаным!.. – деп жыларман бола жалынып, ызамен, – өзін ендігәрі жақ ашпайтындай қып аузынан қанын ағызып тұрып сабап берші! – деп те еді. Бұл сөзді ол шын ниетімен айтқан.

	Мақсұт неге төбелессін, әдейілеп Жәркенге жолыққан-дағы, мән-жайды қызармай-ақ, сұрланбай-ақ, ұғынықты қып айтып берген. Содан былай ол Зүбәйрадан күдерін үзіп, көңілі суыған да, аулақ жүретін болғанымен де Мақсұтқа деген ішінде қан қатты кек сақтап қалып еді. Ал Мақсұт ауруханаға түсіп қалғаннан соң, және де әсіресе жастарға қауіпті саналатын өкпе сырқатына шалдыққанын естігеннен кейін, көктен тілегенін жерден бергеннен бетер қуанған. Зүбәйраға деген, қоламта астында қалған жалғыз ұшқын іспеттенген үміті қайта қоздап тұтанып еді. Ал оның аты аталғанында бір кезде жылан көргендей жиырылатын Зүбәйраның енді оны қалайша сүйе-күйе қалғаны ақылға қонбас еді.

	Зүбәйрамен әуелі студент-жастардың сауық кешінде танысып, кейін көңіл жарастырып табысқаннан былай Мақсұттың жаны өзгеше бір жаңа, жарқын күй тауып еді. Ол жаңа дүние есігін ашқандай, өмірін бұрынғыдан әлдеқайда қызғылықты да, мәнді де, қуанышы шалқып арта түскендей сезінетін. Қиялына ұшқыр қанат бітіп, көңілі әрдайым өзгеше көтеріңкі жүретін. Ертеңгі күн бірігіп шаңырақ көтерген кездерінде, екеуінің өмірі ерлі-зайыпты адамдар өмірінің ең биік мұратындай, басқалар үшін қол жетпес армандай болатынға санап, жарқын үмітке толы жүретін. Екеуі күліп-ойнап отырып, неше алуан жарқын-жарқын жоспарлар құратын-ды.

	Екеуіне қатар құрбылар, дос-жолдастар қатты қызыға қарар еді! Бәз біреулер іш қызғаныштан да сау қалмайтын. Ал, бірақ солардың қай-қайсысы да, бұл екеуінің бір-бірін соншалық бір ынтық құштарлықпен, құлай беріліп сүйетініне кіршіктей де шәк келтірмейтін еді-ау, келтермейтін!

	Мақсұт оқуын тауысқан соң қызметке осы Қызылжарға келуінің себебі – жалғыз ғана Зүбәйра еді. Асылында, әу баста Мақсұттың өз ойы да, ата-ана, туған туыстың ойлары да, басқаша-тұғын. Ол негізі ағайын-туғанды, жанды-жақты ортадан шыққан жігіт. Бір атаға қараған он бес-жиырма шақты түтін түтетіп отырған, ұйым-бірлігі берік ағайын, оның білім іздеп алыс Алматыға аттануының өзін үлкен қуаныш көріп еді. Қадамына гүл бітіп, инженерлік оқуға түскеніне мүлдем масаттанып, мақтаныш етіскен. Жыл айналдырып барып елге жазғы демалысқа келгенінде естері қалмай қауқылдасып, ақ көңілмен ақтарыла аңқылдасып:

	– Ертең басқа жаққа кетіп қап жүрмегейсің. Елге кел. Үлкен ұлық боп бізге пайдаң тимей-ақ қойсын. Сенсіз де күнімізді көріп жатырмыз, отқа қарап отырған мүсәпір емеспіз. Бізге пәлен тұқымнан инженер шығыпты деген атың да жетеді!

	– Кейінгі балаларымыздың өзіңдей өнер қуып, білім іздеуіне, жетіліп, жақсы азамат қатарына қосылуына талаптанып талпынуына үлгі көрсетсең, біз риза! – дескен-ді.

	Ағайын-туғанның бүйтіп жандары қалмай жалпылдауларының сыры былай еді... "Жілік алмақ баланың мінезінен" демекші, бәрінің әспеттеп қадірлеуі, бір жағы, Мақсұттың өзінің жұғымдылығынан болса, қала берді, әкесі Ризабек пен анасы Балкүмістің қадір-қасиетіне саятын. Екеуі де, қазақша айтқанда, құдайға қараған, құдай беретін адамдар. Соның үшін де, ағайын-туыс, құда-жекжат бұл шаңыраққа үйіріліп тұрады. Сол ағайын әлгіндей деп Мақсұтқа үміт арта, тілек қоя сөйлегенде, Ризабек те сұлу мұртын ширатып қойып:

	– Бала, басқа жаққа қайда кетеді дейсіңдер, ешқайда кетпейді. Оқуын бітірсін. Оқуын бітірген соң, келін түсірем, қызық көреміз, – деп, бір жағы көкейдегі ойын білдіріп, бір жағы есте жүрсін қып айтып еді.

	Бірақ та "үйдегі бағаны базардағы нарық бұзады" деп, ойлаған ой бар-дағы, оның орындалуы бар емес пе. Жеме-жемге келгенде таразы басын Зүбәйра басып кетті.

	– Мені шын сүйгенің рас болса, Қызылжарға келесің!.. – деп, иілуге жоқ, шарт сынуға бар қаттылықпен қасарысып қалды.

	Сүйгенінің көңілін қалдырмай өтсем дейтін Мақсұт қиналса да амалсыз көніп еді. Өзінше: "Жарайды, осы тентегімнің дегеніне әзірге жығыла тұрайыншы, кейін жата-жастана көре жатпаймыз ба, бұғалық ап қайда кетер дейсің", – деп, өз көңілін өзі жұбатып та қойған. Ал ата-ана, ағайын-туғанға бұл сырды жасырып, "институт жолдаманы осылай берді" деген жол тапқан, өз сөзінің жалғандығына өзі қызара отырып.

	Жалпы ақыл-парасаты мол кісі десе де, өз көңілінен шықпаған шаруаға терісі тарылып қала қоятын Ризабек ақсақал қабақ салбыратып жібергенде, баласына арашаға Балкүміс түсіп:

	– Соншалық қажып қала қойғаны несі, түге! Жалғыз осы бала ма еді, қарап отырғаның? Шүкіршілік, қолымыз құр емес, ана екі жаманың ертең-ақ оқуларын бітіріп келеді, бірінен соң бірі. Кейістік көрсетіп, баланың тауын шағылдырма! – деп, Алматыда агрономдыққа оқып жүрген ортаншы ұлы мен Қарағандыда жаңадан ашылған дәрігерлік институтқа түскен кенжесін алға тарта сөйлеп, ерінің ренішіне еріксіз тоқтау берген-ді!

	Сонда Ризабек:

	– Сөзің жөн-ақ дейін, бірақ та қызық көретін уақытымыз жеткен жоқ па? Біздей-біздейлер, әні, әлдеқашан келін түсіріп, немере де сүйіп, қызық көріп отыр. Біз солардан кембіз бе? Көздеп жүрген жерім бар еді, – деп, өзі біліп қана көңілінде көптен пісіріп жүрген бір арманды тілегін алға жайған.

	Балкүміс бұл уәжге де жүйелі жауап тауып еді.

	– Құдалық та, қалыңдық та ешқайда қашпас. Бұйрықты біреу тұрған шығар... Сенің көздегенің балаңа ұнай қалатынын қайдан білдің? Өзінің де көздеп жүрген біреуі жоғын қайдан білдің? Қызылжар десе, деп-ақ қойсын, жердің түбі Қап тауы емес... Осынау тұрған жер... Тек қайда жүрсе де, балаң аман жүрсін, абыройлы жүрсін деп тіле! – деген.

	Өстіп, әкесіне қабақ шытқызып, ағайын-туғанның үмітін жіңішкертіп, бір сол деп келген Зүбәйраның ақыры көрсеткен опасы осылай, жеткізген мұраты мынадайға тіреліп еді!..

	* * *

	Ажал айырмаса, тіріде жұбымыз жазылмайды деген Зүбәйраның оқыс қылығы аса қатты қажытып, жанын азапқа сап кетсе де, Мақсұт қасіретін сыртқа шығармай, іштей мүжіле жүріп көтерген де, ендігі жерде өз өмірі үшін күресуге бар ақыл-ойын арнаған. Бойында қажыр-қайрат жиып, алаңсыз емделуге ғана бет бұрды. Рас, «сүйген қызы тастап кетті» деген қаңқулы сөзге қалғаны оңай тие қойсын ба, біртіндеп көндікті. Сол өзінің арқауын босаңсытып, ұнжырғасын түсіріп жібермей, мықты ұстауына, өмірге деген құштарлығына дәрігерлердің білікті емі шипа болып ұштасты да, сырқатының бетін, енді қауіпсіз дейтіндей дәрежеге келтіріп, қайтарып алған шақта, ауруханамен қоштасып шығып, одан әрі демеу алу, демалуды ойлап Бурабай барды. Бурабайдың жұпар иісі аңқыған нағыз уыз көктеміне дәл келді. Демала жүріп, емін жалғастырды. Ауылда ата-анасы ол үшін биесін ерте байлады. Мамыр айының гүл иісі мұрын жарған уыз қымызы, қырық-елу шақырым жерден күн ара жеткізіліп тұрды. Базар сайын сатып алып, пісіріп қойған салқын жас қазыны кертіп жеп те, қымызға қосып тосап қып ішіп те отырған соң, сағатын салып, үш ай тоқсан дегендей шамада дертінен айығып, аппақ борықтай боп шығып еді! Содан кейін, Зүбәйра тұрған қалада ендігі жерде тұра алмайтынын білді де, елдің бәрінің аузына қақпақ қойып бола ма, шайпау тілді біреу сүйген қызы қорсынып тастап кеткен деп, бірде болмаса бірде қор етер деп те сақтанып, қызметін Көкшетау қаласының өзіне ауыстырып алды. «Сабақты ине сәтімен» деп, жылға жуықтай уақыт өткенде, тың игеру науқаны қауырт басталып кетсін. Маман кадрларға деген зәрулік орасан өсіп, әуелі облыстық мекемелердің бірінде бөлім бастығы болып біраз істеген соң, басқарушының орынбасары етіп жоғарылатып жіберген-ді.

	Адам баласының алдынан үнемі қуаныш та шыға бермейді, үнемі қасірет те тосып тұрмақшы емес. Бір қасіреттің бір қуанышпен алмасатын кезі де көп. Ойламаған жерде кездескен сырқат, Зүбәйрадан тартқан қиянат бірталай қасіретке душарластырып өтсе, сол сырқатынан айғып бір қуанышқа бөленіп еді. Оған жалғаса қызмет мерейі көңілін тағы да өсіріп, жанын жадырата түскен. Сол қуаныштар одан әрі арна тартып, жаңадан табылған тілеуқор жақсы достардың дәнекерлігімен Құралай есімді қызбен танысты. Құралай Алматыда дәрігерлік мамандық алып келіп, емханаға терапевт қызметіне орналасқан екен. Ажар-көрік жағынан дәл Зүбәйрамен пара-пар түседі деуге келе қоймағанымен де, бір көрмеге ешкімнен кем де қалып жатқан жоқ. Қара торы, қасы көзі қара, орта бойлы, нағыз пісіп-толған шағындағы бойжеткен. Зүбәйрадан ең бір артық жері, мінезінің биязы, жайлылығы еді. Мақсұттың көңілін құлатқаны оның әсіресе осы қасиеті болды.

	Екеуі көктемде танысты да, жаз ортасында күбі сабаларға сары қымыз толып, тоқты-торым піскен нағыз дер шақта бір отаудың шаңырағы көтерілді. Сұлу екен, сымбатты екен деп көзі жайнап түсе қалмай, қадір біліп сыйласатын жар іздеген Мақсұт жүрегі бұл жолы алданбап еді! Құралай ақыл-парасат, кісілік жағынан айтарлықтай болып кездесті. Сол қасиетімен жаққаны емес пе, ата-енесі келін демеді, балам деді. Ал арада жыл айнала дүниеге Думан атты бүлдіршіндей бөбек келгенінде, одан екі жас кіші Дулат іңгәлағанында, Ризабек пен Балкүмісте мүлдем ес қалмай, Құралайдың басынан құс ұшырмай, жандарын үзе түсіп еді! Сөйтіп Мақсұттың бір кездері тасқа тиген ұстараның жүзіндей майырылып, мұқалып қалған жас жаны, енді күн нұрына шомылғандай жарқырап жайнап, өмірінің қызығы мен қуанышы еселеп артып, мәні мен мағынасы әрлене, нәрлене түскен-ді!

	Осылайша талайына тап келген бақытына дән риза көңілмен жүріп жатқан Мақсұт, сондағы кеткенінен кейін, тек жалғыз Зүбәйраға ғана көңілі қалғанымен қоймай, бүкіл Қызылжар қаласына өкпеліден бетер, ол жаққа қайтып аяқ баспаған бір түрлі зауқы соқпайтын. Өзіне салса, әлі де құштарлығы шамалы-тын. Тың игерген жаңа совхоздардың жақсы құрылыстары жаймен танысып қайту жөнінде жоғарғы жақтан нұсқау түсті де, өзі бармайынша реті келмей қалды. Содан кейін лажы қанша, жасы жиырманың төртеуіндегі, кеспелтек шымыр денелі, балта мұрындау келген, қысқа қырқып жүретін қара шашы қайрат шашқандай тікірейіп тұратын елгезек, ақ қөніл шофері Жолкенге «Жөкем, көлігіңді сайлағайсың... Ертең ертелетіп жолға шығамыз!» – деп тапсырып қойды-дағы, айтқанындай, ертеңінде шығыс аспанын алауға малындыра ұясынан көтерілген күнмен таласа аттанып та кетіп еді.

	Институт тамамдап келіп, өмірден күткен көп-көп ақ тілекпен қызмет бастаған; екі жылға жуық тұрып, қызықты қимас күндер де өткізген қаласы қайткенмен-дағы, Мақсұттың көзіне ыстық тарта көрініп еді. Көңіл түкпірінде тығылып жатқан қай-қайдағыны қозғап жіберді. Тым құрымағанда бір күнге тоқтап, таныс-біліс жігіттермен жүздесіп, хал-жағдай білмекке аңсары соншалықты-ақ ауды. Бірақ та оны біріншіден, жұмыс бабы көтермеді де, екіншіден, не Зүбәйра, не Жәркен біреумен ұшырасып қалудан қашқалақтай соқты. Машина маңдайын былай-былай бұрмастан, бірден тиісті мекеме алдына тіреп, қажетті адамдарына жолықты. Сапарының бағытын белгілеп, қалаға қайтып айналып соғып жүрмей, сол жағынан үйге оралуға қолайлы Есіл өзенін өрлей қоныс тепкен бірқатар шаруашылықтарды таңдап, олардан жүрер жолын сұрап анықтап алды. Содан соң, баяғыда пәтерде тұрған үйіне ат үсті соғып, амандық біліп қана шықты. Жандары қалмай абыр-сабырға түсіп, самаурын ала жүгіріп, қазан көтеруге қам жасап, шылбырға осыншалықты-ақ оралып еді, өлердегі сөзін айтып әрең дегенде рұқсат алып, Жолкен екеуі бір-бір аяқ қымыз ауыз тиіп, сонымен аттанған болатын.

	Шөбі астаушаға ұқсап жеңіл жапырыла шұнқырайған жерге қарап тұрып, өмір бойына ұмытылмас сол оқиғаны бастан-аяқ ойынан да, көз алдынан да тез-тез өткізген Мақсұттың әлгі сөзіне қатты таңданыспен қараған Жолкен:

	– Ә, солай ма еді, аға? – деп қалды, сұрақ пен таңданыс аралас леппен.

	– Иә, солай, Жөкем!.. Солай болатын, – деп жауап қайырды Мақсұт.

	– Ойбай-ау, аға-ау, ендеше, бұл жерге ескерткіш қоюға жарарлықтай екен ғой өзі!

	Ақ көйлек жігіттің шын көңілден аңқыл қаққан сөзіне Мақсұт мырс етіп күлді.

	– Пәлі деген, тіпті асыра соғып жібермедің бе екен, Жөкем? Ескерткіш қоятындай, мен, дем алып отырып кеткен жерін де қастерлеп жататын, халықтың қай бір қымбат ұлы-екем-ау... Ал, бірақ өз басым үшін бұл, ұмытылмастай жер екені анық!

	Мұны айтып тұрғанында ол, Зүбәйра екеуінің бір-біріне тығыла түсіп жатқандарын дәп қазіргідей көріп тұрғандай әсерге бөленіп еді. Сол көрініс, баласын бауырына қысып жатқан ақ көйлекті әйелге айналып кеткендей... Кім екен?... Кім десе де, жұмбақ жағдай!... Осыны ойлаған Мақсұт мойын бұрып, әлгі әйел кеткен жаққа көз салды. Көрінбейді... Кім де болса, қазір анықталады жайы.

	– Ал, Жөкем, осы бөгелгеніміз де жетер, енді жүрелік, – деді де, шұңқырайған жерге ақырға рет бір қарап, машинаға қарай бұрылды.

	* * *

	Қыбырлаған жанды қара емес пе, бала көтерген әйел аяғын жайлап басса да, сол екі ортада бір талай жерге ұзап барып қалған екен. Мақсұттарды әлгінде көрген, соңынан келетіндерін жобалап сезген тәрізді. Қуып жетулерін күткен сыңаймен, жүріп бара жатып бұрыла қарағыштап қояды. Енді-енді жетеді-ау дегендей шамада жолдың оң жиегіне қарай ығыса, қырындай қарап тоқтады.

	Оған әлдебір көңілін кілкіткендей сезіммен қарап отырған Мақсұт:

	– Жүрісіңді баяулат, шаң астында қалдырарсың, – деді Жолкенге.

	Шақырайған күн көзінен жүзін көлегейлей, басындағы сарғыш гүлді орамалын маңдайына түсіре тартқан әйелге жайбарақат көз салған Мақсұт, осылай таялып келгендерінде, кенет жан дүниесі селк еткендей боп еді... Зүбәйра емес пе?! Кірпік қақпай қадала қалды. Маңдайына күн қағарландыра түсіре тартқан орамал астындағы құс қанат қастар, аялы көздер, пістелене біткен әдемі қырлы мұрын, жұқалтаң еріндер... Көрмегелі араға талай жыл түссе-дағы, көңіл айнасында бар бедерімен жарқ ете қалып еді!..

	...Зүбәйра ғой!.. Сол!..

	Шофердің оң жағында отырған қара мұрт кісі Зүбәйраға түсі таныс біреуге ұқсап көрініп еді. Неліктен екені өзіне де белгісіз, жүрегі бір түрлі тынышсызданып соға жөнелді. Сөйткенше машина да жақындап кеп тоқтай беріп еді. Ол оқыс шошынғандай селк етіп қалды. Көтеріп тұрған баласы қолынан түсіп кете жаздады. Жүрегі су ете, баланы кеудесіне басып қыса қойды. Ыстықтап тершіп қызарып тұрған жүзі дем арада қаны қашып қуарып кетті. Есі шыққандай Мақсұтқа бақшия қарап, қатты да қалды.

	Адам ойы найзағайдан да ұшқыр. Жүз жылғыны қас қағымда-ақ зу етіп шолып шыға береді. Зүбәйраны таныған сәтте ол тарапты естіген-білгені Мақсұттың да басына зу етіп оралып, көз алдынан да өтіп үлгерген еді... Елу үшінші жылдың көктемінде кеткеннен, Зүбәйраны қайтып көрмесе де, оның жай-жағдаяты Мақсұт үшін томаға-тұйық емес-ті. Қызылжарда ауруханада палаталас жатқан жігіттердің бірі осыдан біраз жыл бұрын Бурабайдағы санаторийлердің бірінде дем алған екен. Сол Мақсұтты әдейі іздеп Көкшетауға келіп кетті. Зүбәйраның не күйде жүргенін шып-шырғасын шығармай түгел жеткізген... Одан Жайлаубай сап етті көз алдына...

	«Осыншалықты-ақ сенімен кездеспейінші деген едім, қисыны келіп тұрғанға дауа жоқ екен-ау, әсілі. Жолыққан жерімізді қарашы!.. Қара жолдың бойында жолығармыз деп кім ойлаған? Кім ойлар?..»

	Жаудан жаман аяусыздық істеп, жат тартып кеткен адамын жолықтырамын деген үш ұйықтаса ойында болмағандықтан ба, әлде көкірек түкпірінің терең қатпарында бұғып жатқан, өзі де түсініп болмас белгісіз бірдеменің ұшығы барлығынан ба, әйтеуір, бұлдыр сезім күші Мақсұт санасын шарпып өткендей болып еді. Бөгелместен тұра жөнеліп кете бара ма, жоқ, машинаға мінгізіп ала ма?!..Не істейді?!. Көз алдына шоқ тал; талдың ығының шұңқырайып жапырылған шөбі келді. Сол жерде баласын бауырына қысып жатқан әйел келді... Сен бе едің ол?.. Сен екенсің ғой. Қалпың, төркініңе бара жатқанға ұқсайды. Сірә, Аңсаған да жібіген-ау, шамасы. Ит туыстың ет жүрегі шыдай ма? Өкпеге қиса да, өлімге қимайды емес пе!.. Қой, мұным не, кісі көрмегендей, неге отырмын?

	Мақсұт асылы, асықпа-аптықпасы былай да кем жігіт-ті. Қазір қимылы мүлдем баяулап кеткендей еді. Жайлап есік ашты. Түссем бе, түспесем бе дегендей қалыппен жерге түсті. Есікті қолмен итере әкеп, нығыздай баса қайта жапты. Салмақпен басып, өзіне есі ауысқан адамша кірпік қақпастан бақшия қарап қатып қалған Зүбәйраға жақындап, қарсы алдына кеп тоқтады.

	Неліктен өйткеніне өзі де есеп берместен, әуелі оның бетіне қадала қарады. Одан соң сынаған адамша, бастан-аяқ көз жүгіртіп өтті. Басына ақ қалпақ, үстіне жеңсіз ақ көйлек кигізіп қойған сәбиге назарын аударды. Қалың қара кірпікті, мойыл көз, мұрны пістиген, аузы бұлтиған бүп-бүлдіршіндей сәби!.. Мақсұт іштей қызыққаны ма, қалай жүзіне жылы жымиыс жүгірді... Назарын қайтадан Зүбәйраның өзіне аударды. Осылай тұра ма? Бірдеме деп сөз бастау керек қой. Іштегі толқынның әсерінен бірден үні шыға қоймады, тамағын қырынып, кенеп алды. Өзін неғұрлым сабырлы ұстауға, даусын да жарықшақсыз шығаруға тырысып:

	– Амансың ба, Зүбәйра! – деді.

	Оқыс жағдайдың, әсіресе жан жарасын оқыс осып удай ашытатын тұтқиыл оқиғаның кейде адамды ойлау, сөйлеу, қимылдау қабілетінен айырып, бар болмысын сиқырлағандай буып тастайтын ғаламат әсері бола береді. Зүбәйраға, дәл осынау сәтте жақ жазып, тіл қататындай, амандық қайыратындай дәрмен қайдан келсін-ау! Өң жоқ, түс жоқ, тұрған бір тас мүсін, тірі аруақ дерсің!.. Онысын бір кездегі опасыздығы бетіне шіркеу салғандығынан, ойда жоқта жол үстінде жолыққанымыздан деп ұқты Мақсұт. Амандық– саулық жайын сұрасқан былай тұрып, жөнімен сөзге келіп береке де таптырмасына көзі айқын жетті. Бүйтіп тұра беру, аналы-балалы екеуіне жаза тарттырғанмен бірдей екенін түсінді де, «Жарайды, босқа әуре боп қайтем? Сөйлессек жол бойы сөйлесе жатармыз. Өйтпейді екен, оны көрерміз» деген ойға келді. Сондықтан тіке төтесіне бірақ көшуді жөн санады.

	– Біз сіздің ауылды жанап жүреміз... Сені жеткізіп салайық, – деді де, жауабын тоспастан кейін бұрылып барып машинаның артқы есігін ашты. – Кел, отыр.

	Зүбәйра әлі де есін жия алмаған кейіппен, үн де қатпады, жол жиегінің борпылдақ қара топырағы табанын мықтап тұтып қалғандай, қыбыр етіп қозғалмады да.

	Мақсұт ауруханаға түскенде, одан безе қашармын-ау, опасыздық жасармын-ау деген ойдан Зүбәйраның көкірегі қылаусыз таза еді. «Алланың сайтанынан адамның сайтаны күшті» емес пе, араға сайтан кірді, әзәзіл түсті... Солардың айтқандары бойынша, Мақсұттың сырқаты қауіпті екен. Өмір бойы осыдан жазылмайды екен. Көп дегенде екі-үш жылға ғана барады екен де, одан әрі өмір сүруі жоқ екен, өледі екен.

	Осы тақылеттес неше алуан сөздер Зүбәйраның жанын шошынтып жүрген кезде, қала жастарының өнерін сарапқа салған бір үлкен байқау өтпесін бе. Бар пәле осы тұста басталып кетіп еді... Құрбылары Зүбәйраны қояр да қоймастан бір күні байқау өткізіліп жатқан Мәдениет сарайына алып барды (Жәркеннің айтуымен істелген іс екенін Зүбәйра қайдан біліпті). Ойпырай, Жәркен жайнақтап кетті дейсің! Өнерді төкті дейсің! Баянмен, аккордеонмен басқаларды да сүйемелдеді, өзі де қосылып ән салды. Биледі де. Мұндай табаны желді биші болар ма! Айтып-айтпай не керек, залдағы жұрттың есін кетірді. Әсіресе қыз-қырқын есінен шала айырылып, у-шу, ду-ду етісіп айғайлауға өңештерін де аямады, шапалақтауға қолдарын да аяп қалмап еді.

	Осыдан былай Зүбәйра өз бойында нендей өзгеріс пайда болғанын біле алмай айықпас тұман ішінде қалғандай, бір түсініп болмас сезім күшімен жүріп еді. Сөйтсе, араға жүрген әзәзіл істерін істеп тастаған екен-ау!

	Зүбәйраның аяқ астынан нілдей бұзылуы ата-анасы мен апа-сіңлілеріне, өте-мөте Аңсаған үшін төбеден жасын түскеннен әсте кем әсер етпеп еді. Мақсұтты бәрі де жақсы көретін. Ауруханаға түсіп қалғанында шын жанашырлықпен тілеуін тілеген. Қырсықтың қара басы Зүбәйра болғанын оның өз аузынан естіп, Мақсұт өзінен бұрын оны аман сақтап қалу үшін жанын пида еткендей болғанына бәрі бек қатты ризашылық білдіріп, ауыздан тастамай жыр қып айтысып еді. Баршасының ықыласын баураған сондай бозымды енді Зүбәйра басқа біреуге айырбастайды дегенге қалай сенерлерін білмеген-ді. Мақсұтты көңілдері шын қимай өкініш айтысқан. Наурызбай ақсақал:

	– А, балам, асығыстық жасамасаң етті. Артының қайырын бақсаң етті.

	«Асыққан сайтан ісі» деген бар, түптің түбінде өкінішке ұрынарсың, байқа! – деп, бірталай ақыл айтты.

	Күләнда да осыншалықты-ақ Мақсұтты қимай:

	– Сен, қыз, құтырма да, желікпе де! – деп ұрсып. – Мақсұт баланы көзің қиятын бала ма еді?! Қалай қиясың! Обалы ұрады әлі. Қайт мына ақылыңнан, алжасқан қылығыңнан! Бетіңді оңға түзе! – деп, аузы жеткенінше ақыл да айтып, жерлей-жерлей сөйлеп те көрген.

	Аңсаған болса, мүлдем қызыл қырғын жанжал салды.

	Сөйтсе де, ниеті Мақсұттан біржолата айнып, Жәркенге мүлдем ауып қойған Зүбәйра ешбірін де бет қаратпай, жеңген.

	– Мақсұт! Мақсұт деп бәрің, аузыңа түкіріп қойғандай, бастарың айнала қалған екенсіңдер. Сонда мен туралы ойлайсыңдар ма? Менің келешек өмірімді ойлаймысыңдар!.. Ол енді осы ауруынан жазылмайды. Көрге бірақ түседі. Кеудесін күркілдетіп, соны бағып отырғаным ғой, жас ғұмырымды қор етіп! – деп, долданып жылап, тұлан тұтты да. Бір кездері мақтауға сөз таппай тілі байланатын Мақсұтын енді жамандағанда, Мақсұттың сырын білмейтін кісінің көңілін түңілдірмей қоймас еді... Жіпке тізгенде, Мақсұтқа кемшілік, мін деген мұндай көп болар ма!.. Тыңқылдатып домбыра шерткеннен басқа бойында түк өнері жоқ екен. Жәркен сияқты жарқ-жұрқ етіп жұртты үйірілдіріп, күлдіріп отыра білмейді екен. Тоқсанға келген кәрі атамнан жаман екен. Оған салсаң жас болып бір ауыз артық-ауыс сөз сөйлеме; көзге шыққан сүйел сияқтанып жұрт көзіне елден ерек түсуге тырыспа; арды біл, ұятты біл... Айтатыны ылғиына осындай бір дәріс. Меккеге барып келген қажы болар ма. Соның бәрін бұрын бұл неғып байқамай келген десеңші. Ақымақ бопты. Көзі енді ашылыпты...

	Қызының жығылған жағынан қайтып түзелмеске кеткеніне көзі айқын жеткен соң, Наурызбай ақсақалдың соңғы айтқан сөзі:

	– А, балам, жаңылып тұрсың сен, жаңылып тұрсың!.. Бағыңа бастады ма, сорыңа бастады ма, қайдан болжай қояйын. Мақсұт деген бала қолға түспестік бозым еді. Бағасын білмесең, саған не айтамыз?.. «Өзі жығылған өкінбейді» деген, түбінде өкінбессің. Ақыл айтып тоқтатпадыңдар деп бізден көрмессің, – болып еді.

	Әйел жаны нәзік, жүрегі жұмсақ қой қашан да. Өзге елдің алдында мертебе мерей көріп отыратын сұлу қызының өмірі қорлыққа қалмай жақсылықпен өтсінші дегенде көкірегі сырқырап кететін Күләнда ғана ақыры қызының көз жасына шыдай алмай:

	– Қайдан білейін, біздің тілегіміз, сенің бақытың. Бір білгенің бар шығар. Қайдан білейін, өзің біл, – деп, солқылдыққа салынып, көкірегі қарс айырыла күрсініп еді.

	* * *

	Жұбайлық өмірдің алған беттегі қызулы, қызықты кезеңі Зүбәйраны апиыңға еліткендей бір шала мас, шадыманды күйге бөлеп әкетіп еді...

	Жәркеннің әкесі ұзын бойлы, жирен сақал Садырбай деген кісі желілеп бие байлаған, сықырлатып жазы-қысы кіре айдаған жуан тұқымнан шыққан болатын. Ұлы кәмпеске кезінде елден ертерек жылыстап кетіп, Қорған, Түмен, Том жағында біраз жыл бой таса қып паналап жүрген-дағы, отызыншы жылдардың аяқ кезіне таман Қызылжар келіп тұрақтаған-ды. Қаланың Ой қала аталатын бөлігінің Есіл өзені жақ шетінен кең-кең екі бөлме үй сатып алып көшіп-қонғанында, Қапыш деген ерке-шора қара қызы төр алдында шалқасынан түсіп жатып: «Шіркін бір биені жегіп, бір сиырды жетекке байлап алып көшіп жүргенге не жетсін!» – дегені емес пе. Сонда шешесі Ырыскүл: «Кет сайтан неме, қайдағыны айтпай!.. Қаңғыруымыз жетпеп пе еді?» – деп ұрсып тастаған. Ал Садырбай үйді елеусіз шеттен есепсіз ала салған жоқ-ты. Күн көрістің қамын әріден ойлағандықтан алған. Сауда-саттығына қолайлы еді. Сауда-саттық дегенде, майда-шүйдені қойынға тығып ертеден қара кешке базар кезіп тентірейтін, көрінгенге көз сатып, тиын-тебен санап қалтырайтын пақырлардан Садырбайдың жөні мүлдем бөлек шықты. Өз сөзімен айтқанда, ұрлық қылмайды, кісіні алдап-қағып күнәға қалмайды, жуанды жонып жейді. Кәсібі – баяғы өзіне қанық Қорған, Түмен жақтан қосақтап-қосақтап жылқы айдап әкеледі. Ұрлап әкелмейді, адал ақшасына сатып әкеледі. Ол жақта, мұның ризық-несібесіне қарай, жылқы етін жейтіндер, осы жақтан көшіп барып, елге қайтып оралмай, оңай күнкөріс күйттен қалып қойған қазақтар ғана. Өзгелері, жарықтық жылқы етін қадірлеп жатқан жоқ. Аяғы кеткен, арқасын алдырған сияқты жылқыны су тегінге – құнан қойдың құнына бере салады. Және, Садырбай, олардың өңештерін «жібітіп жіберуден» аянбайды да, қағаздарын да құдайдың құлы тұмсық сұға алмастай қып мықтап алады.Ал мұнда келген соң келістіріп орнын тауып жұмсайды. Тиынына үш тиын қайтсе де жамалып жатыр. Тірідей де саудалайды, қасаптап та сатады. Сирақтап, жіліктеп алатындар да жайға бергеннен жаман қуанып, қызыл тұмсық боп жатқандары. Өздері соғым союға шамасы жоқ, базардан қадақтап, килолап күн көретіндер үйіне сыйлы мейман кеп болжаусыз қалғандай жағдайда, әйтпесе қадірлеп қонақ шақыратындай реті келгенінде бәрінің «абыройларын жабатын» осы үй. Жал-жая керек пе, қазы-қарта керек пе, шұжық керек пе, – не қалайсың, бәрі даяр. Және де, жасы керек пе әлде аз-мұз түтінге ысталғаны керек дейсің бе, қалауың білсін. Құдайға шүкір қора-жай қалай көсілсе де оралымға келеді. Ұрының қорасындай бытқыл-бытқыл, бөлек-бөлек, жылқы, сиыр, қой-ешкі бір-бірімен араласпайды. Дәл төбеден аяқтың аумағындай тесік шығарылған ет ыстайтын орын, екі бастан өз алдына. Көк түтіні шөйкеленіп, сыздықтап қана шығып тұрады... Ал сонда, осынша еңбек сіңіреді екем деп, Садырбайдың қолы зәрден қымбат боп улатып жатқаны да шамалы. Базар нарқынан бір сом, жарым сом ғана... Табан аузында төлей қоятын пұлың табылмаса да, қиналтарлығы жоқ. Несиеге қарата бересің. Қашан мүмкіншілігің келеді, сонда өтейсің. Оған дейін сені қысталайтын Садырбай емес.

	Әлбетте, бұл шаруашылықтың бәрін жалғыз Садырбай өзі үлгеріп те, көзін тауып, ыңғайын келтіре де алмасы хақ. Оныкі негізінде, даладан тауып әкелу де, үйде соның бәрін реттеп, жөн-жөніне келтіріп отыру, көбінесе Ырыскүлдің мойнында. Ырыскүлді Садырбай бай – байға құйған заманында, «қатын алма, қайын ал» деген өсиетпен, қырық жетіні қырқа матап беріп тұрып, дүмді, дүбірлі жерден алған болатын. Ырыскүл әке дәулетінің үстіне бір елдің маңдайға ұстаған әнші, домбырашы, қынама бармақ шебер, айтулы сұлу қызы еді. Не керек, алым-шалымы мол Садырбайға «ағама-жеңгем сай» болып жолықты. Дүниеге тұтқырлығы қандай. Есепсіз бір шыны аяқ суы далаға кетпейді. Беретін жерін және біледі. Ондайда жомарт та, ер де. Абысын-ажынды тілімен-ақ алдап, жайын табуға төрт аяғы тең жорға. Шет жайлап, ел жаққа жолай алмай бөдене боп бұғып, құр боп жорғалап жүрген кездерінде Садырбайды сақтаған, көбінесе, Ырыскүлдің осы қасиеттері болғаны анық. Ол жайды Садырбай өзі де «құдайдан да, адамнан да» жасырмай:

	– Қатынның сұлулығы да, өнерлілігі де жақсы екен. Менің аман қалғаным, осы қатынның арқасы! – деп айттып отырар еді.

	Қазір де есек құрты мұрнынан домалап, жағдайлы тұрғандарын ол Ырыскүлдің арқасы деп біледі. Бетінен қақпайды, алдына шықпайды. Несіне бетке қағып, алдына шықсын, Ырыскүл бәрін өзі біліп, жөнін келтіріп отырса.

	Осындай-осындай жолмен баяғы екі бөлмелі үйді бес бөлмеге жеткізіп, «хан сарайындай» қып алған Садырбай шаңырағының таныс-білістері жетерлік-ті. Наурызбай үйіне «екі баланың сөзі бар екен» деп құда түсе барғанда, осы барлық, осы байлық еді көбіне көп, қарсы жақтың тілін буып, көңілін жыққан. Ана жол-жора, мына жол-жора, кәде деген ас та төк төгілген кеп. Аумалы-төкпелі көңіл шіркін-ай:

	– Е, қызымыз жығылатын жерін білген екен ғой! – деп, тағы да Зүбәйра атына мадақ сөз аз айтылмай қалмап еді.

	Ал мұндағы той, шын-ақ, айтса айтқандай жақсы өтіп, Зүбәйраның төбесін көкке жеткізіп тастаған. Ол туыс-туғандарына:

	– Барлығың жабылып мені ұры-бөріге алып еңдер кеп, қалай екен, бәлем!..

	Сендерге айтпап па едім мен! – деп, бір ұтып қалған болатын.

	Бұл Зүбәйра мақтанышының басы ғана еді... Жаңа келген жұрттың ағайын-туған, көңіл жетер жекжат-жұрағаты ата дәстүрімен жас жұбайларды шақырғыштап, және де Зүбәйраға бәрі де көйлек кигізіп жатты. Ал ата-ененің пейіл-ықыласы тіптен бөлек. Өзі сұлу, өзі мұғалім келін түсіріп, дос-дұшпан алдында тағы бір аты озып қалған Садырбай мен Ырыскүл айналып-толғанып жандарын үзіп отырғандары...

	Бәрінен де, жар құшағының ләззатын айтсаңшы!.. Зүбәйра Жәркен тарапынан дәл мұндай асықтық күтпеген-ді. Сөйтсе қателесіпті, жалындап жанып, лаупылдап отырған махаббаты телегей-теңіз бір жан екен-ау. Әйтеуір, әке-шеше алдында, жасы үлкен кісілер алдында аздап әдеп сақтағансиды. Ал замандас құрбылар тіпті аға-жеңгелер көзінше де еш именуді білмейді-ақ. Құшағына қатты қысып қадала сүйе ме-ау, өз қолымен аузына тамақ тыға ма-ау, шайына қант тастап жібере ме-ау, шыны аяқ табағындағы шайдан өзі бір ұрттап, Зүбәйраға бір ұрттата ма-ау, әйтеуір, не керек, істемейтіні де жоқ, ойына келмейтіні де кем.

	Жәркеннің от құшағынан, жұбайлық өмірдің бастауынан тапқан бақыт Зүбәйраны түсіне де кірмеген бір ғажайып бейіш төріне шыққандай әсермен әлдилеп, баурай түсіп еді. Осыдан кеп ол Мақсұттан ерте күнде құтылып алғанына қандай қуанды дейсің! «Қандай ақылдылық істегем мен!» – дейді өзіне өзі сүйсініп. Жәркеніне қарап отырып: «Осының несін ұнатпадым екен?! Мақсұттан қай жері кем? Түр десең – түр бар, сымбат десең – сымбат бар, өнер десең – өнер бар!.. Тұрмыс мынау! Мақсұттың өлімін күтіп жүре берсем, осы бақытқа қолым жетер ме еді?! Қайда-аан жетсін-ау. Әй, шіркін, қыздар-ай, бақытымызды қайдан жолықтырарымызды білмей, құр босқа сандалып, ақымақшылық жасап кететініміз де бар-ау, бар-ау!.. Қарашы, мен бақытымды қайдан таптым! Қандай бақыттымын мен! Бұдан артық маған бұл өмірде не керек енді!» – деп, сондай бір тәтті қиял, өзіне-өзі дән риза ойға көп шомады. Өздері құралыптас жастармен бас қосып, күліп-ойнап отырған оңашада:

	– Тү-уу, кім білген, күйеуге тиген оңды екен ғой өзі. Мұндайын білгенде, әлдеқашан тиіп алатын емес пе едім? – деп жиі айтатын. Ойынға шаптыра, шын көңілімен айтатын. Өзі де көңілі көкке шарықтай күліп, басқаларды да күлдіретін. Онымен де қоймай, – Жәркен-ау, жаным, мұндай тамаша боларын ертерек неге айтпадың сен? Айтқаныңда ғой, бүйтіп босқа уақыт өткізбейтін едік, – деп, кеудесіне сыймаған бақыт сыңғырындай күлкімен сықылықтап мәз-мәйрам болар еді кеп. Бұл сөзінің қазір ғана сыйымды екенін, арада біраз уақыт өткен соң өз басына пәле боп тиетінін мәндеп, ой жіберіп жатуға шамасы қайда!

	Сөзді несиеге қарататын Жәркен бе, ол әлгіндей дегенінде шап етіп шағып:

	– Е, мен айтпадым ба? Айттым. Өзің емес пе, ана Мақсұт деген малғұныңды бұлдап, хан ұлына да айырбастамаймын деп көкіген! – деп басы бір кегжең етіп қалар еді.

	Оның бұл сөзін зіл көрерлік зерде-ес Зүбәйрада атымен жоғалып тұр. Қайта мәз болып ыржалақтап қалады. Қонаққа барған жерде, жиын-тойларда Жәркеннің жарқ-жұрқ етіп кететініне бойы балқып, жан жүрегі елжіреп, көкірегін мақтаныш сезім кернеген күймен, тәтті шараптың буына елтігендей шала мас болып отырғаны. Өйткені ол аса бақытты еді. Бұл дүниеде өзінен өткен бақытты әйел жоқтай көретін еді. Өмірі тек қана осылай өтетінге санайтын еді. Тұрақсыз, алдамшы махаббат түбінде опа бермей, оңдырмай опындырар-ау, осынымның бәрі келте қуаныш, баянсыз бақыт болып шығар-ау деген ой, бұл күндері оның басына қайдан келсін! Қалай келсін! «Әсіре қызыл тез оңар...» Жәркеннің жалындап жануы өмірлікті былай қойып, жарты жылға да толық жетпей, өлдім-талдым деп әзер-мәзер жетерін қайдан болжасын. Жұбайлық өмірдің бал айы өтіп, алғашқы ыстық-суығы басылған соң-ақ, ит тигендей халге көшетініне көзі қалай жетіпті оның?!

	Мақсұттай жігітті жерге қаратып, Зүбәйрадай қызды тартып алу, әлбетте, қай жігіттің де мерейін тасытар, мақтаныш етер іс екені анық қой. Қайтсе де қулығын өткізіп Зүбәйраны өзіне аударып алып, Мақсұттың туын жықтым, намысын қор қып табаныма салдым деп масайрап, масаттанғаннан көңілі жеті қат көкте самғап шырқаған Жәркен, өзінің кісілік дәрежесі Мақсұтқа тең келмесін, төмен жатқанын сезбейтін емес-ті. Ал бірақ одан несі кем? Қалай төмен тұрмақшы?.. Ол арасын түсіне де, біле де алмайды. Өз ойлауынша, еш кемдігі жоқ. Қайта әлдеқайда ілгері тұр. Соның үшін де Зүбәйра бұған бұрылып кеткен жоқ па?.. Өзін-өзі осылай деп жұбатса да, бәрібір көңілі жұбана алмайды. Өз уәжіне өз көңілі сенбейтің сияқты. Бұл түсінбейді, әлдебір түсініп болмастық түйсікпен ғана сезеді. Сезеді де, Мақсұтқа өшіге түседі. Ішін қызғаныштың қара мысығы өткір тырнағымен ауясыз осқылап тырнайды кеп, тырнайды кеп!.. Ендігі жерде алты аласысы, бес бересісі жоқ, айдаладағы адамға қаны қайнап жыны түседі. Мақсұт аты аталса-ақ, албастысы ұстап, бас терісі құрысады да қалады. Қараптан қарап жүріп, келіншегін Мақсұттың өзі түгілі атынан қызғанады. Мындағысы таныс-білістерінен, тіпті ол пәтерде тұрған үйдің жандарынан қызғанады. Алда-жалда біреу-міреумен жолығып қалғанын, бас изеп амандасқанын көрді-ақ, жарылып өле жаздайды.

	Осының бәрінен көңілі әлбетте ада, таза-ды. Жұбайлық өмірдің бал дәурен қызығы кейіндеп қалып, күнделікті тіршілік бір қалыпты сипатқа көше келе пайда бола берген-ді. Сөйтсе, соның бәрі, Жәркен а деп сөз айтқаннан-ақ Зүбәйраның бұған бұлт етіп шыға келмегенінен, мұның жігіт басын қор санап, намысын «жер қылғанынан» екен-ау. Зүбәйраның сол қылығын кешіре алмайды, ұмыта алмайды екен!..

	Бай жерге, жанды-жақты жерге келдім деп, сымбатты, өнерлі жігітке жар болдым, мұратым ғасыл болды, бақытқа кенелдім деп, қуанышқа бөленумен мастанып басы айналған Зүбәйра, алдағы күндерде артқан ақ тілеу-үмітінің арқауы солқ еткенін, көтерген шаңырағының шайқалуға бет бұрғанын, айналып келгенде, әсіре қызыл арзанға алданып, жақсы мен жаманның нарқын айыруға ақылы келте соғып, бағытынан адасқанын, жолынан жаңылғанын енді-енді ғана байыптай бастап еді. Көзін басқан шел енді-енді ғана ыдырауға айналып, ақыл-санасын тұмшалап жапқан қою тұман енді-енді ғана сейіле бастағандай еді. Күйеуінің қисынсыздан қисынсыз бір емес, екі емес ұйытқып көтеріле беретін қызғаншақтық құйыны ақыры қажытпай қойсын ба. Одан қалды, ақ сайтан жеңілтектігі де қасірет қосып, көресіні көрсетті. Арақ-шарапқа сусап, шөлдеп тұратыны да азаптың азабы боп еді. Бас қосыла қалған жерде, мейлі қонақ, мейлі ойын-той болсын, Жәкең аттың басын тежемей сілтейді. Ал аузына бірдеме тиді-ақ ілік жоқ жерден ілік іздеп, кім көрінгенге тиісіп отыратын жаман әдеті де бар екен. Не жыны барын өзі білсін, дастарқан басында бейтаныс біреуді көрді-ақ, сайтаны ұстап кетеді. Оған ішкізу керек. Ішпеген адам да ата жауына айналады. Ондайда Зүбәйра бетінен оты шығып, кірерге тесік таппайды. Күйеуіне ақыл беріп тоқтатпасқа тырысып, жаны шығып бітеді. Аяғына жығыларман халмен жалынып-жалпайып, әкетай-көкетайлап шыр-пыры шығып, маңдайынан ащы тері сорғалайды... Үйге келген соң өкпелеп бұртиып, сөйлеспей қоятын, теріс қарап жатып алатыны да бар. Мөлт-мөлт жылап, көз жасымен қорқытып та көреді.

	Соның бірі де Жәркенге шыбын шаққан құрлы әсері болмай, заяға кете берген соң, ол әлдебір ақылшылардың үйретуімен, ашу шақырып, күйеуін шолжаңдатпай ұстауға да тырысып бақты. Ерлі-зайыпты екеуінің арасын ашқаннан мұрат тапқандай тұшынып, айызы қанатын қасиетсіз біреулердің қасақана теріс сілтеген бағытымен, мұның намысына тисем қояр деген ит үміт, есек дәмеге еріп көріп еді.

	«Мақсұт өйтпейтін еді... Бүйтпейтін еді...» – деп, бір ауық Мақсұтты үлгі ете сөйлейтін дерт те тапты. Сөйтіп өзіне жоқ жерде, үлкен сор сатып алды да. Ондайда Жәркен намысы ояну қайда, қайта ит жыны ұстап, мүлдем есінен адасып шалықтап кетеді.

	– Әй, сен қатын, не қылмайсың деп тантып отырсың, соныңды айтшы маған?.. Ол шірік кеудең тамаша екен, таптырмайды екен, олай болса неге безіндің, ә? Мен сені одан тартып алып па екем? Өзің келген жоқсың ба қылмаңдап! – деп бетіне басты.

	Мақсұтқа тіл тигізіп не десе, о десін, өзінің намысына тигені, Зүбәйраны табанына шөгір қадалғаннан жаман ыршытып еді.

	– Сенің шылбырыңа оралған жерім жоқ менің!.. Сүмелеңдеп қыр соңымнан қалмаған сенсің де!.. Мен Мақсұттан, жаман болғаны үшін безініппін бе?! Сорыма кездескен сырқаты ғана емес пе, сырқаты. Әйтпесе саған маңым түгілі, шаңымды көрсетер ме едім? – деп салды.

	Мына сөз өңменіне оқтай ұрған Жәркен ашудан түтігіп кетіп:

	– Отта, қаншық! – деп ақырып жіберді. Зүбәйра еститін лағынат сөздің біссімілләсінің тығыны, құмырадан аспанға қара түтіндете атылған жын сияқтанып, алғаш осылайша ашылған-ды. Сол сол-ақ екен, естір құлақ күйгендей не сүрейлі сұмдық сөздер кетті дейсің ақтарылып.

	Зүбәйра да, ақысын жіберіп қала қоятын осал жау емес, басынан сөз асырмайды. Екеуінің де ішіне өңкей бір сұр жылан толды. Ешқашан қалғымайды, көзі ашық жатады. Қит етсе-ақ басын тік шаншылта көтеріп ап, ысылдап-ысылдап қоя береді. Оның ақыры жағаласуға жеткізді. Үй оңашаланып екеуіне тиді-ақ екен, ғарасат майдан туы желкілдеп шыға келетіні, ұзамай үйреншікті әдетке айнала берді, айнала берді...

	«Құмырсқаның қыбырлағаны да құдайға аян» демекші, бас асау бала мен тентек келіннің арасындағы қабақ шытыс та көпті көрген ата мен анаға құпиялығы қалсын ба? Және де, Жәркен бара-бара именуді былай жиып қойып алып еді. Шапылдаса, шақылдаса кетуге жер таңдамайтын күйге ұшырады.

	Ата мен ана екеуіне ақыл айтты, басу берді. Жай да айтып көрді, ұрсып та айтып көрді. Бірақ еш сөздері ем болмады. Бала мен келіннің арасы оңбасқа айналып бара жатты.

	Белгілі бір уақыттар өткенде, шаңырақ астының лаңы былайғы жұртқа да жария бола бастады.

	Осы қалада үйлі-баранды боп, жуастау күйеуін де, атасы мен енесін де бүріп ұстап отырған баяғы Қаныш:

	– Екеуінікі... бір төбелес. Бір төбелес. Не қылған таусылмайтын төбелес екенін білмеймін. Еркекпін деп ұл ұялуды білмейді. Қатын екем деп келінде ұялу жоқ. Жаудай жағаласады да жатады. Жағаласады да жатады, күлін суырып! – деп назаланып, жаман аттарын елден бұрын өзі-ақ жайып болды.

	Бұл жағдаят бірді бірге жағалап Зүбәйраның төркін жұртына да жетті ақыры. Іштен шыққан шұбар жыланның күлгеніне шыдаса да, жылағанына шыдайтын қай ата-ана бар! Наурызбай мен Күләнда қалаға шапсын. Екі ата-ана төрт көзі түгел отырып Жәркен мен Зүбәйраны екеуін қосып та, жекелеп те ортаға ала отырып, көп сөйлесті. Ақыл қып айтты да. Ұрсып айтты да. Тілдері жеткенше сөз қалдырған жоқ. Бәрақ та екі бас асау дос бола ма, дос болса түбі қос бола алушы ма еді! Бәраз күн шыршу-шусыз жүреді де, ескі әуендеріне қайта бастайды. Ақыры қажып-шаршаған Садырбай Қаныш қызының ақылымен:

	– Аш құлақтан да – тыныш құлақ. Келін мен баланың қызығын көрем деп, көзім көр болғанынша, тыныштығым қымбат! – деді-дағы, шағын-шағын екі бөлмелі үй сатып әперіп, екеуін оңаша шығарып құтылып тынды.

	Отаудың да от басы береке-бірлікпен қарық бола қалғаны шамалы. Қазіргі жастардың мәдениетке жеткен түрінің жұқпалы бір қасіретті дерті – ыдыс-аяқ атысу модасы, елдің алдымен осы отаудың төрін іздеп таба қойсын. Аяқ-табақтың күл-парша сынығы, тым ұзатып әрі салғанда аптасына бір жиналмай қалмайды.

	«Үш күннен соң көрге де үйренеді» демекші, басы жұмыр пенде баласында басқа түскенге баспақшыл боп көнбістеніп кететін де бір керемет қасиет бар-ау, тегі!.. Керек десе, ұрыс-төбелеске де үйреніп, еті өліп кетеді емес пе. Жәркен мен Зүбәйра сондай дағдыға әбден можым боп алып еді. Таң қаларлық хикметі – екеуі қазір ғана тату отырса, қазір ғана бірін-бірі қайтіп көрмеске ұқсап тілдеп-балағаттап, қол жұмсасып кете барады. Енді қайтып айналғаныңша, дым көрмегендей ыржалақтасып, ауыз жаласып отырғандарын көрер едің! Бұл қасиетсіздікке қайын жұрт та, төркін жұрт та, көрші-көлем, былайғы жұрт та көз үйреншікті, көңіл қанықты болған.

	Тағы да баяғы Қаныш:

	– Ой, бұларда ар-ұят бар дейсің бе?.. Ар-ұят жоқ. Өзіміз жаман байымызға бір ашулансақ, пәлен күн бойы сүтке тиген күшіктей қып жүргіземіз. Қазір төбелеседі, қазір татуласады... Қой деймін бұларды, қой! – деп отырған жерде інісі мен келінін сөз етпесе жүрегіне ас батпайды-ақ.

	Ит тиген өмір бар жақсы үміт, жақсы тілегін көл бетінен көтерілген будай, сұйылтып барып жоқ еткеннен кейін ғана, өзі таңдап алған, тауып алған тағдыр таяғы маңдайын осылайша сарт-сұрт соғып, жанына азап-тозақ тарттырғаннан былай ғана Зүбәйраға ақыл кіріп, осы мен не істедім деген ой ойлауға мәжбүр етіп еді. Жар құшағының қызық-қызуы да, жақсы тұрмыстың масаңсытқан тәтті уы да, енді суынып, кермектеніп, көзін басқан шел сыпырылып ашылғанда барып, қай жарға кеп тірелгенін, қай қара лай, батпаққа белшесінен батқанын айқын, анық көрді. Жәркенмен отасып кете алмасына көзі айқын жетті. Айырылысып кетпекке ойы ойысты. Қызының бейбақыт, қалың сорына жүрегі қырық парша болып, іші қан жылаған ана шіркін аһылай отырып:

	– Құлыным-ау, қалай қайтып келмексің, соны айтшы?.. «Қайта шапқан жау жаман, қайтып келген қыз жаман» демеуші ме еді? Қайтып келген жақсы болса, ол сөз айтылар ма еді, құлыным?! Ел бетіне қалай қараймыз?.. Оны да былай қоя тұршы, Аңсаған сені осы босағадан аттатар ма, сірә!.. Перзент көтер. Ат бедеу болғанды тоқтат. Талай-талай жынды деген жігіттер әке болған соң ақылы кіретін.

	Перзент көтерсең, Жәркеннің де, бақытың ашылса, жыны қайтар. Көзің ашылар! – деп, ақыл айтып, тоқтау берген болатын.

	Бастапқы кездері тілінен бал алысқан жұбайлық өмірін мәңгілікке санап, аяққа тұсау, қолға байлау болады деп баладан безіп жүрген Зүбәйра осыдан былай жатса-тұрса тілегені бір бала болып еді. Қырын алғанның иті қашан да, қырын жүгірмей ме. Бірінші көтергенінде, ұрыс-төбелестің қырсығынан түсік тастады. Екінші көтергенінде аман-есен жаны қалып қуанып еді, әттең дүние, қасіретіне қасірет қосып беріп, сорлатты. Сәбидің кескін-кейпі бір түрлі келісімсіз туды. Көңілді күпті етті. Көз қарасы да, қимыл-қозғалысы да ұнамсыз. Жас балаға тән сүйкімділік, тәттілік жоқ. Жылағанының өзі бір жосын. Аяқ-қолы шидей, мойны былқ-сылқ еткен бірдеме.

	Дәрігерлер баланы тексеріп қарап, ақыл-есі кем туған деген сұмдық айтты. Және де, арақтың зардабынан десті бір ауыздан... Зүбәйра ішкілікке құмар емес. Кесел Жәркеннен екені даусыз еді. Бәрақ та «кінә менен» деп, өз кінәсін өзі білетін адам баласы қайдан табылар? Кездессе, ілуде біреу-ақ кездеседі. Әйтпесе бар кінә-жазықты басқаға аударып шыға бермей ме! Жәркен де ер-тоқымын бауырына алып қатты тулады дейсің кеп!.. Өз қағынан жерінген құланға ұқсап:

	– Бала менікі емес... Менің балам бүйтіп мәңгүрттеніп тумас еді... – деп, бет алды тантырады.

	Жазықсыздан жазықсыз жабылған мына сұмдық қиянат жала, Зүбәйраның онсыз да жәбірленіп, күйік тартып жүрген жанын одан сайын жәбірлеп, күйдіре түсіп еді. Үміт-сенімін артқан сәбиі кем, қор туғаны былай да көзін жастан кетірмей, көкірегі қасірет-шерге лықылдап толып жүрген жжап-жас ана жазған, күйеуінің аяу білмес қара жүрек қатыгездіктен, арсыздың қасиетсіздігімен бүйтіп нақақтан нақақ қаралаған саппас сұмдығы Зүбәйраны отқа салып өртеп, суға батырып тұншықтырып жіберіп еді.

	– Сен не айттың?! Сен не айттың?! – деп аса ауыр жан қиналысымен зорға үні шыға, көз жасы бетін жуа жосыла күйзеліп тұрды. – Оңбағанн!.. Қара жүрек оңбағаннн!.. Аузың қалай барады? Лағынет!.. Лағынет со-оолл!..

	Ата-анасының арасына дәнекер болады, сұрқы қашқан тірліктерін жарастырып, жалғайды деп, жарылқаушыдай зор үмітпен күткен сорлы сәби қайта дерт үстіне дерт жамай келген-дағы, бір жасқа да толмастан жер томпайтып тынған болатын.

	* * *

	Аман ердің аты бір шығар деп, Мақсұттың аман-сау жер бетінде бар екені, үйлі-баранды болғаны, қызмет жағдайы, күндердің күнінде Зүбәйраға да жетпей қалған жоқ-ты. Бұл жағдай оның өзегін өртеген өкінішін өз қылығына деген опыныс күйігін тіптен еселеп арттырып, жанын жегіден жаман жей түскен ол әзәзіл албастыдай азғырып, басын айналдырып аздырып алған Жәркенге бұл дүниеде бар ең ауыр, ең ащы қарғыстың бәрін жаудыра, лағынет айтып еді!

	Дәл сол күні қағына қалған ауа райын қарғады!

	Басқа күн жетпегендей, дәл сол күні «қатын әкеле қалған» Аңсағанды қарғады!.. Бәрі соның қырсығы!.. Қатынды бір жұма не ілгері, не кейін әкелсе құдай алмас еді ғой!..

	Қарғыстан өлсе үрікпейтін жерде үркіп, далаға тастап кете барған, қасқыр ғана жегір, қара ат әлдеқашан қасқыр жеп өлген болар еді. Бірақ арам қатқыр жамандат, әлі тірі жүр...

	Қарғамайтыны тек жалғыз өзі ғана. Бәрі кінәлі, тек бұл емес. Өзі кінәлі дегенді атай көрме, жо-жоқ!..

	Пенде шіркін, қызық та ғой... Зүбәйра бір ауық Мақсұтты көруді армандайды. Барып, кешірім сұрағысы, аяғына жығылғысы келеді де. Керек десе, оны Құралайдан қызғанатынды да тауып алсын!.. «Ол қатыны менен қай бір артық дейсің, тәйірі. Мақсұт мені шексіз сүйетін емес пе еді. Барсам, қайта бұрылмас па екен?!.»

	Бұл ойына, кейбір татымсыз кітаптардан оқығаны мен кинолардан көргендері мұрындық болады... Жақсы қыз жақсы жігіттің қадірін білмей, жаман жігітке кететін емес пе еді? Қателескеніне көзі жеткеннен кейін, жаман жігітпен айырылысып, жақсы жігітке барғанында, ол құшақ жая жығылмайтын ба еді? Әйтпесе ар-ұятты білмеген сұлу, керемет қыз аяғы ауыр болып масқараға ұшыраған шақта бір жақсы жігіт өз-өзінен кездесе кетіп, «адамгершілік» көрсетіп, бақытқа бөлейтіні қайда?.. Мақсұт шын жақсы жігіт. Ол-дағы «адамгершілік» көрсетуге тиіс қой.

	Осындай-осындай ит үмітті көңіліне аужал ете жүріп, Зүбәйра тағы бір құрсақ көтерген болатын. Дүниеге қыз бала келді. Тұңғышынан аузы күйіп, зәрезап болған байғұс, бұл да жарымжан болмағай деп зәре-құттан айырылса, әйтеуір, көз жасын көрген екен. Сәби ақыл-есі дұрыс, аяқ-қолы бүтін туыпты. Қандай адам болып өсерін, келешек көрсете жатар, ал әзірше жұтып қойғандай сүйкімді-ақ. Бұл жолы Жәркен де жерініп-үрікпеді. Осқырынбай, ытырынбай қызын жақсы көрді.

	Өңі қашқан өмірге едәуір шырай кіргізе келгенімен де, ата-анасына өткеннің бәрін ұмыттырып, татулықты қайта табуларына шикі өкпе сәбидің дәнекерлігі бұйырмаған бақыт екен. Кеше кешкі шай үстінде ыдыс-аяқ атысып, орындықтарды тарс-тұрс құлата, үйдің төбесін ортаға опырып түсіргендей бір жойқын төбелестің бола қалғаны емес пе... Жұмыстан шала бурыл күймен кештетіп оралған Жәркен, кеудесін сайтан қысып, мақтансып келіп... Түменбай досы бар, тағы бірсыпыра жолдастары бар, сыра ішкелі қалалық баққа бара қалмай ма. Кенет ай мен күндей бір сұлу қыз сылаңдап бұлардың дәл қасынан өте шықсын. Жәркен сыра-мыраны тастай беріп, көзі жайнап, соңынан қуып кетпей ме. Сөйтсе, өзін білетін ұнатып жүрген қыз екен-дағы. Нағыздың өзі. Қолтыққа кіріп өле түседі. Бұйырса, қазір шайын ішіп алады да, Жәкең дұрыстап киініп, сол сұлумен сұқбатқа жөнеледі.

	Бұл оның жартысынан көбі өтірік, жартысынан азы ғана шындыққа саятын, ойын сөзі еді. Шындығы – сыра ішуге барғандары; бір сымбатты қызды көріп, қасындағы желбастардың қызды-қыздысымен оған әбес қалжың айтамын деп, сыбағасын алып қалғаны ғана. Өзгесі түп-түгел өз жанынан шығарып соққан өтірігі. Соның өзі-ақ от тұтануына қаптал жетіп еді. Өйтетін себебі жоқ та емес-ті. Зүбәйра аузы-мұрнынан шығып, үйде қамалып отырған кезде, Жәркен біраз жігітшілік жасаған. Жігіттің тәуір қасиетін танымай, жылтыраған бетіне қызығатын, аз-мұз өнерін көрсе өліп түсетін ары арзан қыздардың бірталайын тападай тал-түсте-ақ құшқаны бар. Намыс пен ызадан талай күндерді, талай түндерді жылаумен өткізген, одан қалды шәлкем мінезді Зүбәйра қазіргі сөздің анық-қанығына жетейінші деп ойламаған. Іштегі кірпігі жұмылмайтын сұр жыландар атқып-атқып тұра келді. Аузы қалыптанған: «Ах, сволочь!.. Подлецті» айта, табағындағы ыстық шайды күйеуінің бетіне шашып кеп жіберсін. Сол-ақ екен, көзің жамандық көрмесін, зарқом соғысы басталсын да кетсін... Зүбәйра: «Пісіріп өлтірейін, сволочь», – деп, сақылдап қайнаған су толы шәугімді ала ұмтылғанда, жалмауызға да жан керек, Жәркен шыбын-шіркейі шыға: «Кет, әй, кет!.. Өлтіресің!» – деп үйден ата кеп жөнелген.

	Шырқырап жылаған сәбиін бауырына қысып ап, ашудан қалшыл қаққан Зүбәйраның көмбеге жеткен жері осы болып еді. Аяқ-қолын кісендеп қойса-дағы, бұл көрлақат, адыра қалғыр шаңырақта енді бір күн де тұрмасқа ант ішіп еді. Төркіні «ой, келгенің оңды болды» деп айқара құшақ аша қоймас-ақ та! Әсіресе Аңсаған!.. Мақсұтты жанындай жақсы көрген ол қарындасын Жәркенге осыншалықты-ақ қимай, Мақсұтқа қиянат жасатпауға тырысып баққанымен ақыры, айтқан ақылына көндіре алмаған соң, біржолата қара жер болған көңілмен, қара тасқа айналған жүрекпен назаланып, нала болып:

	– Жарайды, бар, бара бер сол ақ сайтан, жел өкпеңе!.. Бірақ, бірақ екеуміздің кетіскен жеріміз осы! Мен тірі тұрғанымда, бұл үйдің табалдырығынан саған аттатқызбаспын-ақ та! Қаны бір құрсақтас бауырларым ішінде бір сені ала бөтен көретін едім. Енді мен үшін бір шіріген жұмыртқасың сен! – деп, енді қайтып бетін көрместік, өлсе жылап бармастық ауыр-ауыр сөздер айтқан. Ал кейіннен Зүбәйра Жәркеннен опық жеп барғанында:

	– Е, шоқ-шоқ, құдай-ау! – деп жауынан жаман табалап, мұқатқан болатын. – Екі көзің ағып алдыңа түскір, сораңды ағызып қай бетіңмен келіп отырсың?! Өз басыңа өзің тілеп алғаның. Қымбат беріп, құнсызды сатып алғаның. Тарт азар-азасын. Мақсұттай абзал азаматқа қылған қиянат, обал, опасыздық із-тұзсыз кетер деп пе ең? Зауалың бұл! Тарт, көр соқыр, көзің аққыр! – деп, қаңтардың аязындай қалшылдағанында, бетіне жан қарай алмап еді.

	Зүбәйраны бүгінге шейін Жәркенге қырық үзік, шірік арқанмен ілдәлдалап қосып келуінің бірден-бір себебі де осыдан-тұғын! Енді мейлі, қалай жер қылса, олай жер қылсын, жебедей жерге қақсын. Шыдайды да. Жүз жерден қара тас боп қатып қалса да, туысы бір ит емес пе, қайда кетер дейсің. Жібір жүрегі...

	Осы ойға Зүбәйра белін бекем буып, нық бекінген. Түннің бір уағында келіп:

	«Мен ойнап айтсам, оның не сенің?» – деп ыржалақ қаққан Жәркен таңертең қызметіне кетісімен, бұл-дағы жиналып-терілуге асығыс кірісіп еді. Киім-кешек, жеңіл-желпі ол-пұлдарды абажадай қара чемоданға сықап салды. Бөлек бір-екі буманы және түйіп, іле жөнелуге дайын етіп оны қойды. Жалғыз ғана тілегі – Жәркен сайтандай сап етіп келіп қалмаса екен!.. Баласын тез-тез киіндіріп алды да, көтеріп үйден шықты. Ойы төркініне ілесе кететін көлік іздеу. Елден келгендердің көбіне-көп ат басын тіреп аялдайтын жері – базар. Сонда тартты. Дес бергенде қою жасыл түсті ЗИС маркалы жүк машинасы көзіне оттай басылып еді...

	* * *

	Заулап келе жатқан машина кенет қиқалаңдап, арт жақта әлденесі, майланбаған қазақ арба сияқты шиқылдап-қиқылдап қалған соң Жайлаубай жол жиегіне тоқтап еді. Түсе қап қарап келді де, қабағы шытына:

	– Мына қырсықты көрдің бе?.. Кем дегенде екі-үш сағаттай тұратын шығармыз? – деді өкіне бас шайқай тұрып.

	– Не боп қалды?

	– Дөңгелек... Сен шық бермен, көлеңкеде отыра тұрмасаң болмайды. Кабинада отырып жанып кетерсің.

	Айнала көз жетер жердің бәрі де жайқалған егін болғанымен, өзіне бала жасынан таныс жер шамасы Зүбәйраның есіне өткен күннің көп-көп жағдайын түсіріп, онсыз да ит талағандай көңілін одан сайын құлазытып, көкірекке қайың безіндей боп қатқан шер-шеменін қозғап, жүрегін сыздатып-сырқыратып зар қақсатып, жанын жабықтырып жіберіп еді. Күсталанып қыстығып, тағат тауып отыра алмасын айқын ұқты. Жайлаубайдың жаны ашып безектеп, ынта-шынтысы шыға бәйек болғанына қарамады. Жүрегі әлденені сезгендей, дегбірі қашып, байыздауға мұрша-мүмкіншілік бермеді. Жүр-жүрлеп алға сүйрей берді, сүйрей берді. Жайлаубайға:

	– Ақырын-ақырын жүре берейін. Қасыңда отырғанда не бітірем. Не көмегім тиеді?.. Машина жөндеген соң қуып жетерсің. Әйтпесе кейіннен қуып жеткен машина, көлік болса, біреуіне мініп кетермін! – деп, көз жасын төгіп-төгіп жіберді де, жүріп кетті.

	Оның дегбірін алып, Жайлаубайдың жанында көлеңкелеп отырғызбаған сулы шұңқыр томар-тұғын! Көз алдында Мақсұт екеуі қар астын кеуектеп қазып жатқан шоқ тал жанды суреттей тұрып алған... Маңайды мекендеген құстарды у-шу қып дүрліктіре келіп, жылап отырып беті-қолын шайды. Алақанымен толтыра-толтыра су көсіп ап, маңдайына басты. Сең ұрған балықтай мең-зең мәңгірген басын сәл-сәл сергіткендей, әйтеуір. Сәбиінің бет-аузын жуды. Содан кейін шоқ талдың түбіне буын-буыны дірілдей шаққа басып жетті де, тұнып тұрған бой балаусаны жапырып құлай кетті. Баласын бауырына қысып жатып, ал кеп солқылда... Ал кеп солқылда!.. Еңіреп, Мақсұтты іздеп, мұң шағып айтынып, ал кеп ағыл-тегіл жыла! Ал кеп ағыл-тегіл жыла!..

	Жылап-жылап әбден ішін босатқандай кезде бірталайға дейін тыпыр етпей жатып еді. Ызылдаған, қанаты дырылдаған инеліктер маза бермеді. Бір жағынан ыстықтап шөлдеген сәбиі мазалап қыңқылдап емшек сұрады. Көкірегі қарс айырыла, аузынан жалын атып аһ ұрып күрсінді де, басын көтерді. Балаға емшек беріп, таңдайын жібіткендей кезде, арт жақтан машина дүрілін естіді. Жайлаубай қалай тез жөндеп үлгеріп қалды деген оймен жалт қарап, томарға қарай құлап келе жатқан бөтен бобикті көрді. «Жолға шығайын, кім де болса, ала кетер» деген оймен орнынан тез тұра сап, жолға қарай беттеп жүріп кете барған еді.

	Сонда ол бұл келе жатқан Мақсұт болар-ау, ол-дағы, баяғы екеуі жатқан жерді есіне алып, соны көргелі келе жатыр-ау, онымен осынау қара жол бойында жолығармын-ау деген ой Зүбәйраға қайдан кепті?!. Сонау бір кезде сырқаттанып қалды деп кемсініп, қорсынып, уәдесін жұтып, басына қасірет орнатып кете барған кісісі енді енді көктен түскендей келіп тұрған соң, Зүбәйраның есі шықпайынша, кімнің есі шықсын! Ол қалшиып қатып қалмай, кім қалшиып қатып қалсын! Оның тілі байланбай, кімнің тілі байлансын! Оның түсі қашпай, кімнің түсі қашсын!.. Бір көрсем-аумдеп арман еткен Мақсұты, мінекей, қарсы алдында тұр. Жасы отыздан асқандығынан ба, әлде жақсы қызметтің, от басының жарасым-жақсылығынан шуақты көңілдің қосқаны ма, бәлкім, басқа да себептер бар шығар, қайсысы десе де, әйтеуір, сәл-сәл торалыпты-ау өзі. Аздап ет жамағанда, ажарланып, өңі кіріп, келісімі артып кететін бір адамдар болады. Мақсұт әсілі сондайлардың топырағынан жаралса керек. Ауруханада жатқан кездегісін былай қойып, тіпті одан бұрынғы сау күндегісінен нұрлана, тартымы арта түскен. Әр-әр кезеңнің өз ұстанар сәні бар заңдылығымен, мұрт қоюды ұят көретін, уақыт тынысына лайықсызға санайтын ана бір кездері өзгеден оқшауланбай, сақал-мұртын мұнтаздай қырынып жүретіні есте. Енді мұрт жіберген. Кәдімгі қазағымның сұлу қара мұрты! Жалғыз талын да шашау шығармастан, әдемілеп басыпты. Келбетіне жақсы үйлесіммен жарасып тұр!.. Қандай тамаша!..

	Аман ердің аты бір шығар деген осы!.. Аман жүргені қандай қуаныш!.. Бірақ та қуанышпен қапталдасып, бір жағынан қорқыныш та қысып барады. Қорқатыны – өз кінәсін өзі біледі. Ал кінәлі адам, кей-кейде күдікшіл, күмәншіл келеді де. Көкірегін күдік пен күмән қатар қысып, қабындырып та барады... Мен мұның жайын естіп, біліп жатқанымда, бұл менің жағдайымды естімей, білмей жатты дейсің бе?!. Естігенде, білгенде қандай!.. Өйтпеуі мүмкін емес. Табасы қанып, шоқ-шоқ айтып жүрген болар-ау!.. Үйіме қашып бара жатқанымды да біліп алды ғой, біліп алды. Жолда Жайлаубай тоқтатпады, дәттетіп бәрін ақтарып салмады деймісің?.. Машинаға отыр деген түрі жаман, жолшыбай көзімді шұқымақшы ғой ниеті. Әрине, солай. Әйтпесе бұрылып та қарамай бірақ тартпай ма?!.

	Мақсұтты босқа жазғырып, күнәсін көтеріп тұрғанын ол қайдан біліпті. Оның Жәркенді екі дүниеде көрмеске бел байлап, өзіне-өзі ант етіп кетіп бара жатқаның Мақсұт сезсе де бір сәрі екен-ау. Қалыпты төркіншілеп бара жатқанына балаған. Зүбәйраның кеудесін қандай ой құсталандырып, қысып бара жатқанынан да хабары шамалы. Ұялғанынан жерге кіргендей болып, қайтерін білмей тұрғанына жорыды да, сөзбен қолтығынан демеп, жетелеп жіберу ойымен қайта айналып қасына келді.

	– Иә, қашанғы тұрамыз осылай, бір-бірімізге состия қарап? – деп, жылы жымия сөйледі. – Айттым емес пе, біз сіздің ауылды баса жүреміз... Ал Жайлаубай машинасын биыл жөнге келтіре қоятындай түрі жоқ. Сондықтан сені ала кетеміз.

	Теріс ойдың адамды оңға бастағанын кім көріпті. Қайта ақылынан шатастыра, бағытынан жаңылыстыра түспей ме... «Сөзінің түрін! – деп ойлады Зүбәйра. – Маған жаман қатты жаның ашып тұрғаны. Ішіңнен қандай қуанып тұрғаныңды білмейтін шығармын».

	Кенет Зүбәйра сұрланып сала беріп еді. Көзіне ашу оты тұтана шамырқанып шыға кеп:

	– Қажеті жоқ машинаңыздың! – деп, түйеден түскендей бірақ шорт кесті.

	Мақсұт дәл мұншалық қасаң сөз күтпеген-ді. Жөпелдемеден не дерін білмей кідіріп қалды. Өзінен қорыққандай түрмен көзінің астымен қарап қойып, шешесінің бауырына тығыла түскен сәбиге аударды назарын... Қасы, көз бен кірпігі – әкесінікі. Мұрын, ауыз, өңінің ақтығы – шешесі. Ер жеткенде сұлу болғалы тұр екенсің. Жан сұлулығы жағынан қалай болар екенсің?

	Сәби саусақтары бұртиған топ-толық қолының алақанымен анасының көкірегін сипалап ұрғылай, қыңқылдап қойды. Бірдеме сұрай ма, қалай...

	Мақсұтқа не істеу керек екенін, сәбидің осы қыңқылы айтып жіберіп еді...

	Шөлдеп тұр-ау, балапан-ай!..

	– Ондай сөзді қойсаңшы сен. Одан да, жүр, отыр кел. Тұрасың ба, мына шыжғырған күн астында?

	Зүбәйраның танауы қусырыла түсті.

	– Айттым ғой сізге, мінбеймін деп. Сол сөз жетпеді ме?.. Маған бола жолыңыздан қалмаңыз. Жол, әнекей, жүре беріңіз?

	Сонау бір жұп жазбай жүретін аяулы шақта Зүбәйра осындай мінез көрсете қалғанында айтатын дағдылы сөз қазір аузына қалай түсіп кеткенін, Мақсұт өзі де аңдамай қап еді.

	– Түу-уу, Зүбәш-ай, сенің осындайың-ай, жоқ жерден тулай қалатын!.. Айналайын ағатайдың баласы-ау, қойсайшы тентектікті. Көрсейші, мына сәбиіңнің азаптанып тұрғанын.

	– Менің де, баламның да қамын ойлап, жүрегіңіз босқа ауырмай-ақ қойсын! Өзіңіз кімсіз? Кісіге желімдей жабысып қалдыңыз... Мен сізді танымаймын да. Білмеймін де! Аулақ жүріңіз!

	Зүбәйраның қарадай тұлданып, өп-өтірік танымағансып тұрғанын Мақсұт тағы да теріске жорымап еді. Ұялған тек тұрмыстың кебімен, бетінде шымылдық-шіркеуі болған соң, әйтеуір, айта салғанына балады. Аз кідірістеп ойланып алды-дағы, кім-кімді де сендіргендей салмақты сабырмен сөйледі.

	– Зүбәйра, сен сөз тыңдашы!.. Егер шамаң жетсе, бір сәтке ғана есіңе салып көрші, мен саған әр кез ақ ниетпен қарасам, адал сөйлеуден ешқашан ауытқымасам, жаза баспасам... дейтін едім, солай ма?.. Жарайды, жауап қайырмай-ақ қой. Мейлің білсін. Қайтсең-дағы, жауап қайыр деп қысталамаймын сені. Ал, бірақ та сөзге құлақ сап, қонақ берші сен... Мына қара жол үстінде ойда жоқта кездесіп қалған екенбіз, мен адалыммен айтайын, сен-дағы адалыңмен қабылдауға тырысып көргейсің... Өткен-өтті, кеткен-кетті... Жолымыз екі айырылды. Тағдырымыз табыспағаны да. Оның бәрін қопарып қоздату, дәл менің азамат басыма лайықсыз ұсақтыққа жатар еді. Саған бір ауыз, тіпті мынандай, – деп бас бармағымен саусағының ұшын басып, қолын жоғары көтере көрсетті. – Мынандай бірдеме дер болсам, ту бетіңе де.

	Ризамын. – Сөзін үзіп әнтек бөгеліп барып, ойына бірдеме түскендей қайта сөйледі.

	– Егерки, алда-жалда, ауыл қотанына менімен бірге кіруді құп көрмесең, онда біз ауылға жетпей, бергі шеттен түсірейік, өзіміз басқа жолмен орағытып өтіп кетейік... Енді сенесің бе, сөзіме?

	Мақсұт ағасы мына кішкентай сәбиін нақ біреу тартып алады деп қорыққандай кейіппен кеудесіне қыса көтеріп тұрған келіншектің жанына жақындап кеп тоқтағанынан-ақ, Жолкенді бір түрлі таң қалдырып еді. Ол жол жиегінде тұрған екеуіне кезек қарап, тырс етіп тіс жармастан, қыбыр етіп қозғалмастан, бар ынта-ықыласымен бағып, бақылап отырып қалған-ды. Дәл осы араға келіп тоқтағанға дейін өзіне бәймағлұм күйде келген бір үлкен құпияның беті оған шым-шымдап ашыла бергендей еді...

	– Сөзді қой да, қанекей, кел, отыр мына машинаға! Өйтпейді екенсің, көтеріп мінгізем... О несі кекірейіп!.. Мына шыжығын күнде сені жол үстіне жаяу қалдырып кете баратындай, жынды қойдың миын жеді дедің бе мені? Әлде тас жүрек көремісің?.. Қане, жүр, отыр кел! – Шынымен-ақ ашуы келе сөйлеген Мақсұт, сөзін желге жібермейтінін ұқтыра, Зүбәйраны сол қолының қарынан алып, машинаға қарата икемдей тартты.

	Кей сәттерде жылы жақсы сөз жетпеген жерге, қатулы, өктем сөздің өтіп кететіні кездесе береді емес пе!.. Мақсұттың түс суыта, әмірмен сөйлеген сөзі Зүбәйраның жер тарпып, алқынып тұрған асаулығына берік бұғалықтай әсер етіп еді. Кенет ол бар денесімен Мақсұтқа жабыса түсуге шақ-шақ қалды!.. Жай ғана жанасқанының өзінде жан дүниесін буырқандырып, бұлқынтып жіберген қуатты қол, енді өзін аяғын жерге тигізбей тік көтеріп әкетсе, еш... еш қарсылық етпес еді! Қайта құшағына кіре, бауырына тығыла түсер еді!

	Зүбәйра, Мақсұттың ыңғайына бағынып, жерге желімденіп қалғанға ұқсаған аяғын зордың күшімен қозғай ілгері бір басқаны сол, кенет дарылдаған мотоцикл даусы құлаққа сап ете түсті. Аптап ыстықтан кенезесі кепкендей ыстық дем алып жатқан даланы басына көтере арылдап-дарылдаған жаман ащы дауыс Зүбәйраны да, Мақсұтты да, еріксіз жалт қаратсын. Жолкен де кеудесін сыртқа шығарып, кейінгі жаққа еңсеріле бұрылып қарады... Арттағы аласа белден күймелі қара мотоцикл жұлындай ағып шыға келді. Қара жолдың шаңын аспанға бұрқырата атқытып, бермен қарай, еңіске екпіндете, құтырта құлап келе жатты. Біреуі – ерде, біреуі күймеде, екі кісі бар. Рульдегісі ұшқыштардың жап-жалпақ көзілдірігін салған, ақ ши қалпағын баса киген, қоңыр түсті киімді жігіт, ала құйын бәйгенің алдын бермей жеке-дара озып келе жатқан кеудесін желік қысқан шабандоз тәрізді, ерге етпелей жатып алған. Дөңгелегі жерге аннан-мыннан бірақ тиген күймедегісі – сұр костюм, ақ көйлекті біреу. Жын қуғандай алапат жүрістің екпінінен тұрған қатты жел мойнындағы сала құлаш галстугін ирелең қақтыра ойнатады. Елден ерекшелене көрінуге жаны құмар желбастау жігіттердің оғаштау әдетімен ұп-ұзын жіберген шашы ұйқы-тұйқысы шығып, жан-жаққа қашып, дудырап кеткен. Жол үстінде тұрған машинаны, оның қасындағыларды көрген сәттерінде екеуі бір-біріне бірдеме десіп, дабырласып қалып еді. Күймедегісі, мотоциклден де бұрын жеткісі келгендей, ұшып кетермін-ау деп қорықпастан тізерлеп көтеріле берді.

	Оларды көрген сәтінде Зүбәйра құп-қу, боп-боз боп кетті. Өң-түстен айырылып, Мақсұттың қолынан білегін оқыс жұла тартып алды. Үрейленгендей екі көзі шарасынан шыға үлкейіп, жалт етіп Мақсұтқа бір қарап қалды да, мотоциклдегілерден көз айырмаған күйі жылыстап шегіншектей берді.

	Мақсұт сонда барып бірақ сезді – қуғын жеткен екен.

	Жолында не кездессе, бәрін соғып қиратып, басып-жаншып кетердей көзсіздене зулатқан екеу, машинаны да, адамдарды да періп өтерменге бекінгендей, турадан тура ағызып, кенет шұғыл жалт бұрылды. Қалай үлгергенін өзі білсін, әйтеуір, көрген жанның жүрегін шошытары анық еді... Газды да бірден сөндірді, тежегішті де оқыс басты. Тістей қата қалған артқы дөңгелек жол жиегінің борпылдақ топырағын сыдыра сыпырып, жалтыраған із қалдыра сырғанай, төбе құйқаны шымырлатар боздаған-шиқылдаған жағымсыз дыбыс шығара бөксесі бұлғалақ қақты. Түп ізінен қалмай бірге ілесе жеткен шаң өздерін де, тұрғандарды да қара торғынмен жауып жіберіп ілгері асып барып, жеткен-жеткен жеріне шөге бастады.

	Мақсұт Зүбәйраның не себептен үрейлене шегіншектеп жөнелгенін енді ұқты. Күймедегі Жәркен екен. Таныды да, қылмысынан ұсталғандай бір қолайсыздықпен іші қылп ете қалды... Пәле болмаса игі еді?..

	Жәркен мотоциклдің толық тоқтап үлгеруіне дегбірі жетпеді. Ұша тұрды-дағы, бас көзіне қарамай тіке жерге секірді. Қарқыны басылмай ілгері жылжыған мотоцикл екпінінен табанын жерге дік етіп баса алмай, сүрініп кетті. Сыңар тізерлей шоңқиып отыра қалды. Тізесін ауыртып алса керек, ауырсына көтерілді де, ақсаңқырай аласұра басып Мақсұттың тап алдына жетіп келді...

	Ол түскі асқа мына, Түменбай атты досымен бірге жарым сағаттай ерте шыққан да жолшыбайғы көп дүкеннің біріне бұрылған болатын. Толтыра-толтыра бір-бір стақан қызылдан жұтып алғаннан кейін, терілері кеңіп сала беріп, екі үштен сапты аяқ салқын сыраны, кеуіп қалған шабақ балықтың дәмін ала, рақаттана отырып тастап алған. Сөйтіп өзегін от жалағандай қызара бөртіп үйіне жақындай бергенінде, көршінің бауырсақ мұрын, ала көз қара сұр әйелі сүйінші, сұрағандай жүгіріп алдынан шыққаны бар емес пе... Өзі жап-жақсы бусанып келген кісі алдынан қарсы алған жайсыз хабардан жынданып кете жаздады. Үйіне жүгіре кіріп, алақ-жұлақ қарап, Зүбәйраның шын кеткеніне көзі жетті де, екі өкпесін қолына ала Түменбай досыныкіне ұшты. Соның алдында ғана аш өзекке ішілген шарап пен сыраның бойға бітірген батырлығының арқасымен ол-дағы, еліріп, алақанына түкіріп шыға келмесін бе. Зүбәйраны жолшыбай қуып жете ме, жетпей ме? Төркініне барып үлгерсе, қайтарып әкеле ала ма, әкеле алмай ма? – ол арасына екеуінің бірі де бас қатырып жатпады. Егер де, Зүбәйраны жолда қуып жетсе, тепкінің астына алып, шашынан сүйреп алып қайтпақ та, төркініне жетіп қалған болса, үрім-бұтақ, зәузатымен қоса үй-орманын өртеп, адамдарын қирата сабап қыран жапқандай қыларман боп ерсініп, алды-артына қарамай, Түменбайдың әйелінің: «Бармаңдар, бәрібір қуып жете алмайсыңдар... Қайтарып әкеле алмайсыңдар!» – деп бажылдап, жағаларына жармасқанына ырық берместен, өзін итеріп тастап, ұшыртты дейсің кеп... Машинасымен әуреге түсіп, ақ тер, көк тері шыққан Жайлаубайды көргендерінде қуып жеттік деген оймен қуанысып еді. Зүбәйра жоқ боп шыққан соң:

	«Неге алып қашасың біреудің қатынын?.. Қайда жібердің, тауып бер!» – деп, тепсіне тап-тап беріскен-ді. Жетпіс жеті атадан бермегені түк тастамай қопарып, шамалары жетсе, өлтіріп жолға тастап кетердей қыр көрсеткен.

	Жайлаубай-дағы, Жәркенге жыны түсіп, тісін қайрап жүретін. Тайынбай қарсы шауып:

	– Ал алып қаштым... Сендей итке қор қыып қойғанша, құтқардым!.. Не қыла қояр екенсің маған, көрейік!.. Қолыңнан бір келсе, екі қыл! – деп, қолына бір добалдай ауыр кілт ала сап, айбат шегіп тұра қалып еді.

	Дырау жігіт білектей кілтпен періп жіберсе, не жан қалдырады!.. Жәркен қаншалық езуң көпіріп қоқан-лоқыға салғанымен де, жаны құрғыры тәтті емес пе, жақындауға жүрегі шыдамады. Аулақтан шабынып, боқтап-ластап жынын шашудан өзге қолынан не келсін. Күйіп-пісіп, ызақорлығы ұстап жынданды-жынданды да, дымы құрып, ілгері асып жөнелді. Екі иығын жұлып жеп жеткенінде, Зүбәйраның Мақсұтпен тұрғанын көрсін. Алыстан екеуі сүйісермен адамдарға ұқсап еді. Содан ақыл-есінен айрыла жынданып кеткені ғой, мотоциклдің толық тоқтауына қарамастан секіргені. Оның үстіне тізесін ауыртып алғаны және үстемелеп қосылды да, мүлдем жын қаққанға ұқсап кетіп еді. Түкірігін шашырата айғайға басты кеп.

	– А-аа, кім десем, сен бе едің бұл?.. Қара бұлардың кездескен жерін. Салдақы қаншық неменеге қашты десем, осындайларың бар екен ғой. Ана жолда жатқан иттеріңе үйден алғызып шығартып, әрі қарай өзің әкетпек екенсің ғой!..

	Зүбәйраны бұлайша жол үстінде жолықтыруының мәнісі Мақсұтқа осыдан кейін ғана мағлұм болып еді. Әп дегенде екеуінің қатар тұрғандары қуыстандырса, енді пәлеге шын қалғанына көзі айқын жетті. Өзі бір кезде сөзі бар адамдар екен; өзі біреуі үйінен төркініне қашып, екіншісі, айтты айтпады, уағдаласып қойғандай-ақ жолда жолықса; және де алыстан елжіресіп сүйіскелі тұрған адамдарға ұқсап көрінсе,– анық пәлеге қалмағанда қайтеді! Шамаң келсе ақталып байқа енді. Қысылмайынша, сасқалақтамайынша, сабыр сақтап қалып көр.

	Мақсұт абыржып, аузына жөпелдемеде жөнді сөз түспей:

	– Өй, не дейсің сен?.. Ондай сөзді қой, – деді. Оның мұнысы онсыз да лапылдай жанған отқа үстемелеп май ақтара салғанмен бірдей болып еді. Қолға түсіп қалған соң, сасқан үйректің артымен сүңгігеніне жорымай қайтсын Жәркен. Өршеленіп кетті. Ұрып жібермек ойы бардай кеуделеп төніп, жұдырығын түйе, безей тұрып ащы айғайға бассын кеп.

	– А-аа, солай ма? Айтарға сөз таппайсың, ә!.. Ұрлығыңның үстіне түскен соң солай болады... Ит құсап иіскелесесіңдер, ә?.. Қайта табыспақсыңдар... Мә, – деп қолын шығарды, – табысасыңдар мынаны. Табыстырамын мен. Қарай гөр мұны.

	– Әй, жарқыным, сөзге келші сен.

	– Сөзге ме?.. Мә, саған сөз, мынауымды ал! Мақсұттың қаны басына тепті.

	– Сен жындымысың өзің?.. Тарт әрман көргенсізденбей!

	– Өй, сен кісіге неге ақырасың, ә? Шірік кеуде неме, тірілген екенсің ғой. Сонсын екен ғой біреудің қатынын алып қашпақшы боп, әліңді білмей әлектенгенің! – деп Жәркен жұдырығын Мақсұттың мұрнына тақады.

	Мақсұт оның қолынан шап беріп алып, төмен баса қалды. Бұлқынып еді, босатпады.

	– Қолыңды ербеңдетпей тарт, білдің бе?! – деді, зығыры қайнаған, ауыр зілмен. Кейін серпіп итеріңкіреп жіберді.

	Шалқалап құлай жаздап барып қалған Жәркен кенет алақ-жұлақ етіп Зүбәйра жаққа қарап қалды. Ол байғұс үрейі ұшып, өң-түсін алдыра, баласын бауырына қысқан күймен қалшиып қатып қалған еді.

	– А, қаншық, бәрі сенен ғой! – деп Жәркен тұра ұмтылды. – Қаныңды ішейін, салдақы неме! – Жүгіре жеткен бойы әй-шәйға келместен, жақтан тартып-тартып жіберді.

	Ұрыс-төбелестің неше бабасын құйттайынан көріп келе жатқан сәби, әбден зәрезаптанып жүрегі ұшып біткен емес пе, шыр ете қалды.

	– Ұрма!.. Неге ұрасың?.. Ұрма! – деп, Зүбәйра да баж-баж етті.

	– Ұрмақ тұрсын, өлтіремін!.. Қаныңды ұрттаймын! Жәркен екі қолды бірдей жұмсап, әйелін басқа-көзге төпелей жөнелді.

	– Ұрма деймін!.. Ұрмашы! – жан даусы шыға жалынышпен бажылдаған Зүбәйра, шарт-шұрт жауған шапалақтан жандалбаса қорғанбақшы боп, құлындағы даусы құраққа шыққан сәбиін бетіне қалқалап тоса беріп еді.

	Әйелінің жалынышты жаман даусы тоқтатпаса да, кішкентай сәбидің адамның төбе құйқасын шымырлатқан шырылы Жәркенді тоқтатса керек еді. Тоқтата алмады. Қайта ол баланы жұлып алды да, иттің күшігінен жаман, жол жиегінің қалың топырағына аунатып тастай салды.

	Зүбәйра жан сауғалап тура кеп қашты. Есі шыққан сорлы, бермен қашпады, әрі қарай қашты.

	Жәркен қуа жөнелді. Жаратқан тазыдай сыптығыр, сирақты неме, адымын аштырмай қуып жетті!..

	Мына сұмдық көрініске иманы түршіккен Мақсұт екеуінің соңынан арашаға ұмтыла беріп, тағы да қалт тоқтай қалды... Жәркеннің жаман ойға жорыған сөзі әлгі. Енді арашаға араластым дегенше, пәле отын бұдан жаман өршіттім дей бер. Зүбәйра осы бетінше бір жолата кетіп тынса құба-құп. Өйтпей, екеуі қайта табысар болса, қымс етсе-ақ Жәркен алдына табақ қып тартып отырғаны ғой.

	Осы ой найзағайдың жылтылынан да шапшаң жылдамдықпен басына зу-зу еткен Мақсұт қайран күткен үмітті көңілмен жалт етіп Түменбай жаққа қарады... Шақар әтеш тәрізденген сары жігіт, мына көз алдында өтіп жатқан сұмдық халді қаперіне алар пішіні жоқ. Таста қонақтанған күйкентайдай ерге шекиіп тұрып орныққан. Сары ши қалпағын төбесіне шалқайта қондырып, ана ерлі-зайыпты екеуінің алыс-жұлыстарын әйнек арқылы емес, табиғи қалыпта көргісі келгендей-ақ, жалпақ көзілдірігін жоғары көтере маңдайына жатқызып қойған-дағы, мүлдем жайбарақат түрмен шылым шегуге кірісіпті. Жіңішке жілік арзан папиросты тіл ұшына қондырып алған, сәнінің сиқы ма қалай, екі езуіне кезек жүгіртеді. Арашаға барайын-ау деген ойдан мүлдем ада, тіпті міз бағар емес.

	Мынадай безбүйрек безерлік, Мақсұттың есін шығарып жіберіп еді.

	– Өй, жігітім-ау, мұныңыз қалай, жағаңыз жайлау отырғаныңыз? – деді қатты абыржып.

	Мақсұтты Түменбай жап-жақсы-ақ білетін. Қызылжарда жүрген кезінде талай көрген. Жанасып өзі жақын таныспағанымен де, жұрттың жақсы лебізін еститін. Жәркен жау көргелі бұл да досының жыртысын жыртып, қараптан қарап жүріп Мақсұтты сырттай жау тұтқан. Сол жауына жолықтырған соң мынандай жағдайда кеудесі қыжылдап, атарға оғы болмай отырған жай бар-тын. Мақсұт әлгіндей дегенінде, бұл қыжырта қап:

	– Маған немене қыл дейсің? – деп, қасақан дөрекі жауап қайырды.

	– Ойбай-ау, көрмеймісің, аналарды?!

	– Иә, көргенде не істе дейсің маған?

	– Сіз қызық екенсіз ғой, өзіңіз... Өлтірді ғой ана сорлыны!..

	– Өлтірсе, өз қатыны, сенің қатының емес. Босқа жаның шығып шыжалақтап қайтесің сен?..

	Мынандай да саппастық бола береді екен-ау!.. Мақсұт өз құлағына өзі сенбегендей таңырқана, есі шыға қарады.

	– Не дейд?!

	– Сөйдейд. Немене, құлағың бітіп қалды ма?.. Өлтірсін, бәлемді! Көз алдыңда өлтірсін. Сонда қайтер екенсің. Осының бәрі сенің қырсығың. Сенің салған мәлағаның... Әй, мықты екенсің, баяғыда қайда қалдың сен? Айрылып қалдың ба, енді не атаңның құны бар еді, көзіңді қайта мөлитіп. Біреудің қойнындағы қатынын аздырып алып қашасың да, енді келіп, артыңа тотияйын тыққандай шыбжың қағасың кеп-кеп!..

	Адамға деген жаны ашымас безбүйрек безерлік, әсіресе жазықсыздан жазықсыз қадалған улы тіл Мақсұттың қанын қайнатып, басына бірақ шапшытып еді. Одан арғы сөзін тыңдап тұрмады.

	– Ой, хайуан сол! – деп ақырып қалды. – Хайуан!.. Нағыз хайуан екенсің барып тұрған!..

	Мақсұт, бірі ақыра айғайлап, аузынан ақ ит кіріп, қара ит шығып; бірі бажылдап жылап, жанын қорғап алысып-арпалысқан ерлі-зайыпты екеуінің жаудай жағаласқан сұмдығына ендігі жерде қарап тұра алмады. Жүгіре жетті де, Жәркеннің сермей берген қолын шап етіп қақпандай қысып ала түсіп, оқыс кейін қайыра қатты жұлқып қалды.

	Топшысы қайырылып кете жаздай қатты ауырғаннан Жәркеннің лақша бақ еткен даусы шығып кетті. Ашу қысқан Мақсұт оны үйіре сілкіп жіберіп:

	– Хайуан, кісі өлтіремісің?! – деді қатты сұрлана. Жәркен ұршықша үйіріле тәлтіректеп барып әупіріммен жығылмай қалды да, екінші қолымен ауырған топшысын ұстай алды.

	– І-імм, қолымды шығара жаздадың-ау, ит-ай! – деп ауырсынып тұрды да, кенет бар жынын бойына жинап, жұлқынып кетті. Әлі жетсе түтіп жегісі бар. Алабұртып танаулап, өңі аса қатты бұзылып әлем-тапырық боп кеткен. – Қап, сені-ай, ә! – деп, зығырданын қайната тістегенінде шықшыты бұлт-бұлт етіп, мүлдем жаман боп кетті.

	– Жәркен, сен менің сөзімді тыңда! – деді оған Мақсұт. – Егер, қол көтердің бар ғой, оллаһи, оңбайсың! Оңдырмаймын!.. Жан керек болса, енді тыйыл, мына хайуандыңыңнан. Білдің бе?!.

	Оның қол тегеуірінін жақсы сезіп үлгерген еді Жәркен. Тап беруге жүрегі шайлыға берді. Әйтсе де онысын сездірмеуге тырысып, дікеңдей, тепсіне сөйледі.

	– Сен барып тұрған ақымақ екенсің!.. Ақымақтың ақымағы екенсің... Бұл қаншық қой, кеше өзіңді иттен қадірсіз қып тастап кетті. Сен оны қайта іздейсің.

	Оның удай ащы сөздерді араластырған былапыт сөздерін Мақсұт тыңдап тұра алмады, киіп әкетті.

	– Әй, Жәркен, – деді өңі ағара түсіп. – Бос былшылды тоқтат енді! Итті де бұлай қорлатып, жәбірлетпейді, ара түседі... Зүбәйраны көз алдымда сенің тепкіңе беріп қоя алмаймын, түсінікті ме?.. Егер де енді қол қаттың бар ғой, менен жақсылық күтпе. Қашан айттың деме... Не сұмдық! Көрші, әне, не істегеніңді!.

	Зүбәйраның осы сәттегі кейпі көрген жанның жүрегін еріксіз ауыртқандай еді!.. Шашы жалбырап жайылып кеткен. Көйлегінің омырауы мен жауырыны қақ айырылып бөксеріліп қапты. Аузы-басы даладай қан. Шырылдап қолды-аяққа тұрмаған баласын бауырына қысып, ботадай боздап отыр...

	– Сабасам, өз қатыным, – деді Жәркен шімірікпестен. – Өлтірсем де, атаңның құны болмасын, білдің бе!..

	Тұла бойын ашу қысқан Мақсұт шамырқана басып барды да, Жәркенді екі қырынан қыса ұстап, жұлқып қалды.

	– Жетті енді! – деді қаһарлана. – Неғылған найсапсың өзің! Енді тоқтат! Өйтпейді екен, домалатып жүріп итше тепкілеймін. Таяқ жеген жақсы болса көресің.

	– Қап, сені-ай, ә!.. Сенің-ақ қорлығың өтті-ау әбден! – Жәркен кенет Түменбай жаққа жалт қарады.

	– Өй, ағаш құдай құсап неғып тұрсың қақиып? – деп жаман дауыспен қырылдай айғай салды. – Көрмеймісің?..

	Түменбай неге көрмесін, көргенде қандай, тым жақсы көріп тұр. Еркіне салса, төбелестің бел ортасына мана-ақ кіріп кетпес пе еді? Қор боп тұрған жоқ ра. Мақсұт арашаға ал деп ұмтыла берген кезде, бұл да езулей бұрқыратып отырған шылымын анандай атқытып жіберген де, сол сәтте өзі де ерден жерге секіріп түсе қап еді. Бойы сонда бірақ көрінді, серейген ұзын сирақ жігіт екен.

	Мың болғыр Жолкен де қамсыз емес-ті. Әлдеқандай жағдай туып кетеді деген күдікпен сақтық ойлап, ертерек машинадан түскен де, әдейі ананың аттанар жағынан таяна келіп, сақ тұрған еді. Сонысы ақыл болар ма, анау Мақсұттың соңынан ұмтыла берем дегенінше, оң қолын оның сол иығына шап еткізе, салмақпен тастай берді де, бүріңкіреп жіберіп:

	– Ағасы... ағасы! – деді, зілділеу үнмен.

	Түменбай иығын қиқаң еткізіп, бұған одырая жалт қарады.

	– Ағасы, сабыр... Сабыр! – деді оған Жолкен, түсін суытыңқырай, біреуге сес көрсеткендегі үйреншікті әдісіне сап кірпі шашын қимылдата төбе құйқасын қозғап-қозғап. – Қайда барасыз, сонша асығып?.. Жан керек болса, жайыңызға тұрыңыз!

	Өз күші басым түсетінін білсе, екіленіп, еліріп бой бермей, ал өзінен күштіге кездессе, құйрығын бұтына тыға қоятын ит мінездес бір алуан адамдар болады бұл өмірде. Түменбай да сондайлардың қатарына жатпаса неғылсын. Жолкеннің тегеурінді шеңгелін сезіп, кеспелтек денесіне, бұғыдай мойнына, сіңірлі сом білегіне қарап, осал еместігін бірден таныды да, қолма-қол жым бола қалды. Тілі байланғандай үн қата алмады. Ала құйын көтеріле жөнелген аптығы, су сепкендей сап болды.

	Жолкен:

	– Міне, осыныңыз тіпті жөн шаруа, ағасы, – деді әжуалай сөйлеп. Өйткені Жәркеннің қылығы оның да зығырын қайнатып, жарыларман болып тұрған-ды. Соның өшін тым құрымағанда, Түменбайдан тілмен қайтарып қалмақшы. – Мен айтайын, екеумізге ең пайдалысы, осы. Ана жақта екеумізге қазан асып жатқан жоқ. Не істейтінін Мақсұт ағам өзі біледі. Тап екеумізден ақыл сұрамасы хақ. Өзіңіз бар ғой, есіңіз дұрыс кісі көрінесіз, әйтпегенде, құдай сақтасын, кейін қайтарларыңызда мына дарылдақтың рулін кімге ұстатар едіңіз?..

	Серігінің арқасы қысып, іші осыншалықты-ақ қыз-қыз қайнағанымен, тентектің де тепкі көргісі келмейтіні рас, дымы құрып қор боп тұрғанын Жәркен қайдан білсін. Арқа тұтып, ойбайлап, жәрдемге шақырып жатқаны да. Ал оған тұп-тура пұшайман күйін Түменбай не бетімен айтпақшы. Сыр бермеуге тырысып, сабыр суын ішкен салмақты түрмен:

	– Көргенде не істе дейсің маған? – дей салды, маған еш нәрсенің қатысы шамалы дегендей бейжай қалыпта.

	– Ойбай-ау, мынау не дейді?.. Өлтірді ғой мынау мені. Келмейсің бе! – деп, ештеменің байыбына бармаған Жәркен ызамен күйіп аласұрды.

	– Қой, әрі... Кісі сабап, сотталып кетер, басым екеу емес менің... Әкел дедің, көңіліңді қимай әкелдім. Ендігісін өзің біл. Менің жұмысым жоқ.

	Жолкен миық тартып күліп қойды.

	Мақсұт Түменбайдың не себептен бой сақтап қала қойғанын қайдан болжасын, ішінен: «Мынау бір, жібі түзу жігіт болып шықты-ау!» – деп ризалық білдіріп қалды.

	Ал өз жолдасының ахуалын өзі тым жетік білетін Жәркен болса, таңғажайып іске кездескендей, есінен жаңылып қала жаздап еді. Мұндайда жанып түсіп, киімді ортаға үйіп тастап кірісе кететін, жанжалды астындағы атын беріп сатып алатынның өзі деген оның бұл қылығын жанынан қорыққан қорқақтығына санады. Екі жүзділігі, сатқындығы деп білді. Сол үшін жаны күйіп, жыны буып кетті. Жолдас болғанын, кісі болғанын... бәрін-бәрін іске алғысызға шығарып, сыбап-сыбап жіберсін кеп...

	Түменбай да ақысын жібермейтін тілі удай пәленің өзі екен. Асырып түсірмесе, бір мысқал кем қалған жері жоқ.

	– Қуыс қурай құрлы қауқарың жоқ, жан боп жаратылғаныңды... ендеше, сенің!

	Бір кісіге әлің келмесі бар, несіне жер басып жүресің, ақ сайтан, ебелек неме сол!

	Мақсұт та, Зүбәйра да былай қалсын да, екеуі иттей ырылдасып кете барсын.

	Тек таласа кетулері ғана жетпей қалып тұр.

	Мақсұт олардың құлақты осқан бейпіл керкілдерін тыңдап тұрмай, Зүбәйраны машинаға салып ап жөнеп кетуге бір оқталды да, тағы ол ойынан қолма-қол қайтты. Мына қалпында оны елге қалай апарып, жұрт көзіңе көрсетерсің?.. Жуындырып, шайындырып, көйлегін бірдеме қып ілекерлеп, иыққа ілетіндей амалын істемеске лаж жоқ. Ал, бірақ мына екеуінен құтылмайынша, Жәркен мұрша-мүмкіндік берер ме? Екеуін тезірек қарасын өшіртіп, құтылу керек.

	Осыны тез-тез ойластырып, іштей тиянақтап түйіп алған соң Мақсұт, ызадан у ішкеннен жаман аласұрып теңселген Жәркенге:

	– Қанекей, келген ізіңмен тез қайқай! – деді, әмір ете.

	– Немене, тапа-тал түсте біреудің қатынын тартып алып қалмақшымысың? – деп анау шап ете қалды.

	Мақсұт онымен салғыласып қайтеді, бәрібір ол айтқан сөзді түсінбей, өз жөнін жөндейді. Соны білді де, жігері құм болып терісіне сыймай, тырсылдап тұрған Түменбайға шүйліге қарап тіл қатты.

	– Әй, жігітім, қанекей, мынауыңды алда, жөнеліңдер тез!

	Жолкен Түменбайдың ауыз ашуына мұршасын келтірмей, алдын орап кетіп:

	– Ағасы, – деді оған, – естідіңіз ғой, ағамның не айтқанын? Үзеңгіге аяқты өзіңіз саласыз ба, ия, немесе ініңіздің көмектесіп жіберуін қалаймысыз?

	Түменбай өзі Жолкенге жұлмалатқызып қорлық тартуға пәлендей құлық көрсетпеді. Тіл алғыш баладай үнсіз бағынды. Жәркен екеуі бірі жүр деп, екіншісі бармаймын, өзің жүре бер деп қиястанып кеңірдектесіп, керкілдесіп алып барып, ақыры мәмілеге келісті. Жау жайпағандай екпінмен еліре қуып келгендерінде, әуелі Жайлаубайдан құқай көріп, одан, өзіңнен зор шықса, екі көзің сонда шығадының кебін киіп, мында мысы құрып, өлердей ызаланғаннан сорлы мотоциклдің кеудесінен жанын суырып алардай жан даусын шағара азынатып, дарылдатып, дөңгелегін анда-санда жерден бірақ тигізе тырағайлап жөнелді.

	Мақсұт, шырылдап-шұрқырап жылап-жылап әбден сілесі қатқан, даусы қарлығып, тіпті үн шығара алмай ықылық атқан сәбиін бауырына басып, қорланған, намыстанған, күйінген халмен солқылдай еңіреп отырған Зүбәйраға жүрегі ауыра, жаны қатты аши қарады... Жылап отырып қай-қайта түкірінеді, қып-қызыл қан түкіреді.

	Жәркен бастап жағаласқанда-ақ аяқ астында қалған бас орамалын жерден көтеріп алған екен, сонымен аузын әсіресе мұрнын жиі-жиі сүрткілейді. «Әй, сорлы бейбақ-ай десейші! Мүлдем сорға батқан екенсің-ау! Жайлаубай білген соң айтқан екен, маңдайың тайқиған шын бақытсыз жан екенсің! Әй, шіркін дүние-ай, тым болмаса, Жәркеннен өзге, қадіріңді білерлік біреуге барсаң етті ғой! Оңбаған хайуаннан осыншалықты қорлық тартып!.. Обал-ай!.. Менікі де тіпті қата болды. Ұрса ұрсын деп қыбым қанған адамша, ол оңбағанды қоя беріп қарап тұрғаным не қылғаным?!. Пәлесінен қорқып тартыншақтай қалдым, бет моншағым үзіліп. Қап-қап!

	Әй, сорлы-ай, өзіңнен де болды ғой. Қырсығып қасарыспай, машинаға отыра қойғаныңда мұны көрмейтін ең... Жарайды, әйтеуір, біздің кездескеніміз жаныңды сақтап қалды. Жалғыз кетіп бара жатқаныңда қуып жеткендерінде күнің не болар еді де?!. Ой, сұмдық-ай десейші! Мұндай да сұмдық болады екен-ау!..

	Ал енді не амал істейміз?.. Әлгі томарға апарып, жуындырып алғаннан басқа амалын көре алмай тұрмын!..»

	Мақсұт іштей ойланып, осылай түйді де, жайлап басып Зүбәйраның қасына жақындап келді.

	– Зүбәйра, – деді аяушылық сезімге толы пәс дауыспен. – Қане, тұршы, андағы арадан. Отырмашы былай.

	Бір уыс боп бүрісе, жаны күйзеле солқ-солқ жылаған Зүбәйра оның сөзін естімегендей, қозғала қоймады. Қайдан қозғалсын-ау. Керек десе, қозғалуға шама тапса... Мақсұт сырт жағынан кеп оны екі қолтығынан алды да, демей көтерді.

	– Қанекей, тұрайық... Аяғыңды бас. Жылағаннан түк бітіре алмайсың. Одан да буыныңды бекіт... Үстімізге біреу-міреу келіп қалса, ұят-тағы... Жөке-еемм...

	Буын-буыннан әл кетіп, бойында тамшы қуаты қалмаған, шала-жансардай сүйретілген Зүбәйраны Мақсұт пен Жолкен екі қолтығынан көтере демеп әкеліп, баласымен бірге көтеріп машинаның артқы есігінен кең орындыққа отырғызды. Жолкен зыр қағып барып, екеуі екі жерде домалап қалған туфлилерін алып келді.

	«Не істейін?» деген сұраулы түрмен Мақсұтқа қарады. Оның «қоя сал» деп ым қаққанын көрген соң, Зүбәйраның өзінің жанына, отырғыш үстіне жантайта-жантайта салды.

	* * *

	Томар төңірегінің құстарын тағы да дүрліктіре, шулата қайтып оралған бобик айдынға тұспа-тұс таяна кеп тоқтап еді. Мақсұт әлі күнге өксіген баса алмай отырған Зүбәйраға кеудесімен ошарыла бұрылып қарады. Жылы сөзбен жұбату айтудың еш қажеті де жоқ, салқындау үнмен:

	– Жә, жетті... Тоқтал енді жылағаннан, – деді. Өзі машинадан жерге түсті. – Түс бермен... Жөкем, көмектесіп жіберсең...

	Жолкен арғы есіктен баласымен қоса Зүбәйраны жерге түсірді.

	Мақсұт машинаның арт жағында жатқан кішкентай қара жол чемоданын бермен алып, отырғышқа қойды. Бұл жолға шыққанда ала жүретін чемоданы еді. Орамал, сабын, ұстара, басы артық бірер көйлек, басқадай да бар керек-жарағын Құралай өз қолымен түгендеп, тәптіштеп салып қоятын... Екі жиегіне ұзына бойына үш қатар жіңішке жасыл жолақ жүргізілген түкті сүлгі, ұсталмаған иісті қызғылт сабын салынған ақшыл сабын сауытты алып, Зүбәйраға ұсынды.

	– Бар, дұрыстап жуынып ал... Андағы баланы Жөкеме бере тұр. Жөкем алшы мына баланы.

	Басын жоғары көтеріп тура қарауға жүзі күйгендіктен қозғала қоймай тұрып қалған Зүбәйраның қолындағы баланы, жатырқап, тыпырлап, шырылдап жылатқанына қаратпай Жолкен көтеріп, аулақ ала жөнелді.

	Жүрегі диірмен тасына түскендей езіліп-жаншыла, жанарынан қанды жас толассыз төгіле тұрып жуынған Зүбәйра, көз қиығын Мақсұт жаққа да салып қойып тұрып еді. Оның бір кезде машинаға барғанын, бүгжеңдеп чемоданын ақтарып бірдемелер алғанын, одан өзіне қарай тура беттеп келе жатқанын көрді. Сонау бір, қаяусыз көңіл, бір-біріне арналған ыстық жүрек, ынтық сезім ғана бар бұла шақтың өзінде де, мұның жалаңаш тәніне Мақсұттың көзі түсіп көрмеген еді-ау! Енді соның бәрі құрып-суалып қараң қалған, көңілін суық көрге салғандай қапалы-қасіретті кезінде қалай, беті барып жартылай жалаңаш тұрар! Ол қымсынып көйлегінің жыртығын екі қолымен бірдей ұстап қымтанған болды. Мойнын мүлдем тұқырайтып салбыратып жіберді. Әлгі бір әзірде, Жәркен екі қолымен бірдей қара құсша бүріп, төбе құйқасымен қоса сыпырып жұлып тастай жаздаған қолаң қара шаш, жалбырай жайылып жүзін көлегейлеп жауып кетіп еді.

	Мақсұт қол созым жер тоқтады да, тура қарауға жүзі шыдамай көзін аулаққа алып қаша тұрып, бір үйрек ақ жіп пен оған түйрелген ине ұсынды.

	– Мінекей, ине-жіп... Көйлегіңді тепшіп ал. «Қайран Мақсұт-ай!.. Қайран жаным-ай!..» Қолаң шашы төгілген басын көтеріп қарай алмай, көз жасын сау еткізген Зүбәйра, қыстығып, үн шығаруға шамасы жетпей булығып қалды. Екі иығының селкілдегенінен жылап тұрғанын сезген Мақсұт асықтыра:

	– Бол енді... Ана бала жылап жүр, – деді. Сәбиі, Жолкен қанша уатса да көнбей шыбын-шіркейі шыға жылап-жылап, енді үйренейін дегені ме болмаса даусы қарлығып дыбысы шықпауға айналғаны ма, әйтеуір, қырылдаған бір бәсең үн шығарып жүргенін естіп, жаны шығып тұрған. Не істей қойсын? Жуынып алмайынша, көкке ұшып кете ме? Амалсыздың күнімен шыдағаны да, әйтеуір... Бірдеме айтқысы кеп еді, үні шығады деген қайда! Тамағын екі-үш мәрте кенеп, қылғына жұтынып, зордың күшімен ғана мыстай жасыңқы үнмен:

	– Көйлегім бар еді, – деген үш сөзді он бөліп әрең айтты. Мақсұт бірден түсінді.

	– Буулы ма әлде чемодан бірдемеде ме? – деп сұрады.

	Зүбәйра жауап орнына болар-болмас бас изеді. Жүзін, омырауы мен иығын жапқан қара шаш самал желпігендей сәл-сәл толқынып діріл қақты.

	Мақсұт қайтып ежіктеп сұрамады. Бұрылып кетіп, қыраңға қарай шықты.

	– Жөкем, бері кел, – деп шақырды.

	Бөтенсініп безек қаққан баланы ырқына жібермей айналып-толғанып уатып, ағаштан ағашқа ұшып-қонған сауысқандар мен қарғаларды көрсетіп, бірдеме-бірдемелер айтып, сөйлесіп жүрген Жолкен жебелей басып жетті.

	– Андағы баланы маған бере тұрасың. Жайлаубайдың машинасында чемодан қалған көрінеді. Тез жеткіз. Ұшып бар да, ұшып қайт.

	– Қандай чемодан екен? – Тиянақты Жолкен анықтап алмақшы.

	– Білмеймін. Барын жеткізсеңші. Біреу болса – біреуін, екеу болса – екеуін.

	Адам баласы өмірінде не кездеспейді дерің бар! Бәрі де кездесе береді! Күні кеше дәл сүйеніш-таянышы болатын-ақ қиын шақта, бәріне... бәріне өзі кінәлі бола тұра соны білмеген, опасыздық жасап кеткен тұрақсыз Зүбәйра мен залымдық асырған Жәркеннің баласын қолыма алармын-ау, көтеріп жүрермін-ау деп Мақсұт ойлаған ба екен?! Зүбәйра үшін Жәркеннің баласын Мақсұтқа көтеріп қою бір сұмдық болып көрінді. Мақсұт қалай көтеріп жүр?

	Зүбәйраның мәңгірген басына буалдыр бір түйсікпен келгені осы ғана. Он өліп, он тірілген азапты күймен тұқырайып зордың күшімен, әйтеуір, адам үніне ұқсаған бір дыбыс шығара, естілер естілмес бірдеме деген болды-ау:

	– Өзіме беріңіз.

	Ия, «сен» деп сөйлейтін күн өткелі қашан! Тура қарауға да бет қайда? «Сіз» ғана түседі аузына.

	– Жарайды... Жуына бер! – деді де, Мақсұт өзін жатырқап тыпыр қағып жылаған баланы уатуға кірісті. – Ой, бәрекелді-ай, қандай жақсы бала едің сен. Жақсы бала жылай ма екен? Ұят емес пе? Қоя ғой, бөпем, қоя ғой... Ана сауысқандарды қарашы, бәтшағарлар сорайған құйрықтарың шошаңдатып шық-шық етеді. Жылауық бала деп сені мазақтап отырған сияқты ма, қалай өздері. Қой, екеуміз сауысқан, қарғаға мазақ болмайық. Ақылды болалық.

	Зүбәйра көкірегі қарс айрыла аһ ұрып күрсінді. Еңіреген даусы шығып кетпес үшін астыңғы ернін тас қып батыра тістеп ала қойғанында, булығып, кеудесін қақ айырардай алапат өксік алқымын буып, тұншықтырып жіберіп еді!..

	Зүбәйра шілік тасасында тұрып киім ауыстыруға кірісті. Мақсұт неге өйткені өзіне де белгісіз пендешілік бір осалдық ұстап кетті ме, әлде еркінен тыс реті солай кеп қалғаны ма, әйтеуір, назарын солай қарай аударып қап еді... Зүбәйраның дәл іш көйлегін сыпырған кезі екен. Шіліктің ар жағынан аққу таранып тұрғанға ұқсап кетіп еді... Әй, сұлуым-ау!.. Сұлулығыңда мін жоқ қой, мін жоқ! Әттең дүние!.. Тіпті мені сырқатқа шалдығып қалды, өмірім қор боп өтуі мүмкін дей қойсын-ақ. Кінә артпаймын. Ал, бірақ, Жәркен емес, жігіттің басқа бір қадір білер марқасқасын маңдайдан шертіп жүріп тауып алсашы!.. Ә-әәйй, шіркін қыздыр-ай, қайтейін сені!.. Сұлулық шіркін, жомарт табиғат сендерге сыйлаған аса қымбат, аса сирек сый емес пе! Бірақ,.. бірақ сол қымбат та сирек сыйдың қадірін біле білмейтіндерің де көп кездесетіні несі? Не ғаламаты барын, өз басым түсінбей-ақ келем, сұлу екенсің-ақ, біреулерің тәкаппар, паң, кердең, тағы немене еді, ә, иә, өр көкірек, ит мінез келесің. Енді біріңе, «түлкінің қызылдығы – өзінің соры» дегендей, сұлулығың сорыңа бітеді. Қойшыға – қор, жылқышыға – зар болып, тым жеңілтек, тым тұрақсыз қасіретке шалдығасың. Әсіре қызылға көзің қызығады. Жігіттің сырты жылтыраса жеткені, ішінде өлген ит сасып жатса да, есеп емес саған. Неге ғана солай боласың сен?!. Шіркін-ау, сұлулығыңның қадірін біліп, өзің ел қызықққандай, қызыға тұрып шексіз сыйлағандай парасатпен, ажарыңа – ақылың сай, көркіңе – мінезің сай жүрсең-ау, сен!..

	Өз ойының өзіне соншалықты өкінішпен ауыр тигені сондай, Мақсұт ауыр күрсініп жіберіп еді.

	Киім ауыстырғаннан кейін Зүбәйра, ұзын жең, сұңғақты мойнын нәзік бүлкіл қаққан жұтқыншақ шұңқырымен түгел көрсету үшін жағасын орай ойып келтірген, ақ бұршақты сарғыш көйлегі зипа бойына тамаша жарасып, жұтынып шыға келген. Шашты баяғыдай баптанып өріп жататындай кеңшілік қайда, саумалай жинастырып әкеп, желкесіне шоқпардай қып түйе сапты. Алдына алып отырған сәбиі, машинаның тегіс жолдағы жайлы жүрісі ақ бесігіндей тербетіп, анасының бауырына жабыса қолма-қол ұйықтап кеткен-ді.

	Үлкендерде үн жоқ. Үшеуі де ой тереңіне сүңгіп кеткен, қайта қалқып шығар еместей. Тым-тырыс. Егер машина моторының ызыңы мен дүрілі пышақ кескендей тына қалса, Зүбәйра жанарынан мөлдір-мөлдір моншақтар үзіліп-үзіліп түсіп жатқандай, үздіксіз ағытыла екі бетке жосыла сырғанап кеп иек ұшында тоғысып, одан әрі дірілдей құлап көйлек етегіне тырс-тырс құлаған дыбысы анық естілері анық.

	Үшеуінің де ой кіндігі біреу. Соны тек әрқайсысы өзінше қуалап, өзінше жүлгелейді.

	Мақсұт бір кезде сөйлейтіндей сыңаймен тамағын қырынды. Жолкен өзіне бірдеме айтатын болар ма деп сол сәтте жалт етіп қарай қалды. Мақсұт оған көңіл аудармастан кеудесін баяу бұрып Зүбәйраға қарады.

	Әбден сілесі қатып, ұйқыға бөккен баласын бауырына қыса қып-қызыл жасты жанарымен Мақсұтты ту сыртынан аймалай, іші от боп жанып келе жатқан Зүбәйра жүзін жасырып, басын төмен салбырата қойды.

	– Зүбәйра, – деді оған Мақсұт жарықшақтана шыққан дауыспен. – Сен нендей ойда келесің, оны өзің біле бер. Ал менің саған айтар бір сөзім бар еді, соны құлақ қойып, дұрыс түсініп тыңдап алсаң деймін.

	Зүбәйра тұғжиған үстіне тұғжия түсті. Өйткені ол жылы, жақсы сөз күтпекші емес. Ештеме айтпаса екен деп, іштей қатты қыпылықтап, осы үн қатыспаған бойымен ауыл шетіне тезірек жетіп қалсақ екен деп тілеп отыр еді. Енді ол тілегінің де орындалмайтынына көзі жетті.

	Мақсұт жүрек дүрсілінен пайда болған үніндегі жарықшақты түзеп алу үшін тамағын тағы қырынды. Аз бөгеліп барып бір қалыпты, жайлы сөз бастады.

	– Ең алдымен саған айтарым, мені... жаныма тиетін ауыр сөз айтады-ау осы деп қорықпағайсың. Ондай ойдан аулақ бол. Одан соң, іштей табалап, қыбы қанып келе жатыр-ау, қуанып келе жатыр-ау деп те ойламағайсың. Айтпасаң да түсініп, жайыңды ұғып келем, іштей менен қауіптеніп, күдіктеніп, тынышың қашып отырсың. Рас, ол ойыңа, бір есептен себеп те табыларлықтай. Әйтсе де ондай бөтен ойдан аулақ болғайсың. Мен өмірде, табашылдықтан, жығылғынға күлетін жосықсыздықтан әзірше аулақ келе жатқан жайым бар. Өмірден сол қалпымнан өзгерместен өтсем деймін... Саған айтсам деген бірінші сөзім осы еді.

	Екінші айтарым, мынау еді... Сен, әлбетте, мына Жөкем екеумізді, көрген-білгенімізді жүрген жерімізге жая жүреді деп те қорқып, жүрегің лоблып келе жатуың ықтимал. Бірақ та Жөкем екеуміз осынау қара жолдың үстінде кімді көрдік, не көрдік, не білдік!.. Көргеніміз көрген жерінде, білгеніміз білген жерінде қалады деп білгейсің. Өздігіңнен былай, біреулерге бірдеме демесең, әйтпесе ана Жәркендер жаймаса, Жөкем екеуміз сыр сақтай білуге дағдыланғанбыз. Жалғанға жар сап ешкімнен сүйінші сұрамайтынымызға, мына қара жолдың бойымен келе жатырмыз ғой, кәміл сенгейсің!..

	Бағанадан бергі көңілімді бунап келе жатқан, буулы сөз, булықтырған ой осы еді, айттым, сен естідің. Одан арғысын өзің біле бер... Ақырғы айтатыным, енді жылағанды доғар-дағы, көңіліңді бас. Көз жасымен өткенді қайтарып орнына әкеле де алмайсың.

	Зүбәйраның күші жеткен жері осы ғана болып еді. Кенет бетін Мақсұттың арқасына баса қалды да, еңіреп қоя берді. Өмірден өзі тілеп алған ауыр қасіретіне шағынғандай, пәлен жылдан бермен ішіне шемен боп байланып қатқан мұң-шерін ақтарғандай, енді еш именбестен өксіп-өксіп, аузынан қып-қызыл жалын атқандай аһ ұрған күйімен зар еңіреп жылады.

	Мақсұт жолға киген жұқа киімінің жауырыны әп-сәтте көз жасымен шылқып, денесіне дым тигенін сезсе де, қозғалмай отыра берді... Жыла, бақытсыздыққа тап болған сор маңдай! Осы өкінішің, осы тартқан күйігің өмір бойы есіңнен қалады дейсің бе. Қалмайды! Қыр соңыңнан қуалап, алдыңнан талай шығар әлі. Тек, тек ендігі жерде жолыңнан жаңылмасаң, бағытыңнан адаспасаң, соған да риза боларсың!.. Қайтесің, талайыңа таңдап алғаның сол!..

	Бес орындық «бобик», қос қапталы егінге тірелген кең қара жолмен зымырап келеді. Осы жалпақ қара жол бойы Мақсұтқа соншалық кең, даңғыл жатса, Зүбәйраға соншалық тар, екі бүйірінен қысып, тынысын тарылтып келе жатыр еді!..





ҚУҒЫН




	Бұл қуғын әлгінде ғана басталды...

	Түп ізі қаланың орталық көшесімен сабақтасып, екінші қанаты ту-ту Қостанай асатын асфальт жолдың бойына Дәуреннің шыққанына сағат жарымға жуық уақыт өткен. Қала шетінен бір шақырым шамасындай ұзап барып тоқтап, жасыл түсті су жаңа «Уралец» мотоциклін қашықтықты көрсететін қаданың түбіне қаңтарып қойған еді. Күймеде жатқан ұзындығы жарты кездей ала шұбар таяғын бүлдіргісінен оң қолының білезігіне іліп алған соң, жайлап басып кеп, жол жиегіне табан тигізе тұрған болатын.

	Бүгін күздің жанға жайлы жайма-шуақ күндерінің бірі еді. Талай тәулік бойы төбеде тапжылмастан тұрып алған қаз бауыр қалың бұлттың жұлмаланған жұрнақтары аспанның әр тұсында әлі де көзге шалынды. Желсіз. Тымық. Жылы. Содан ба, Дәурен де көңілді. «Саржайлау» әнін ыңылдай айтып, мол жаңбырдың артынан құба көдесінің түбі көтеріңкі тартып, кәдімгідей өң кіріп қалған далаға, биік-биік алдыр-төбелі, қарағай, қайың, терек жамылған шоқылы, шоқалақты әсем төңірекке көз салады. Шофер атаулының зәре-құтын алатын шұбар таяғымен жалтыраған етігінің сымдай қонышын оқта-текте жеңіл ғана соғып қойып, жол бойын өте-мөте жіті шола қарайды. Үстінде иығына кішкентай екі жұлдыз қатар қадалған көгілдір жолақты ақшыл погоны жарқыраған күтімді китель. Қызыл жиекті фуражкасының күн қағарын саусақ ұшымен маңдайына көтеріп қойған.

	Әлдебір кезде үш адам мінген сары мотоцикл қалаға қарай зымыратып өте шықты. Бастарына ақ дулығаны баса-баса киіп, қонақтаған тауықтай шоқайып отырған екеуі ер адам, жалғыз өзі күймені көріп, қақыратып жіберердей зорға сыйып отырған қара киімді, жалпақ бет сарысы – әйел. Бес биенің сабасындай ірк-ірк, шайқаң-шайқаң қағып барады.

	Дәурен таңдана езу тартып, бас шайқады.

	– Апырым-ай, күйменің мойны үзіліп кетпей, қалай шыдап көтеріп барады? – деді өінен-өзі.

	Мотоцикл соңынан әлі де қарап тұрған оның көзіне қаладан шыға келген ГАЗ-51 жүк машинасы шалына кетіп еді. Жүрісі қияпат... Алып қашқан асаудай біресе оңға, біресе солға бұлталақ қағып, құтырына зулайды...

	Дәуреннің көңілі бірден секем алып, қадала көзі тігіп қарай қалды... Шофер мас-ау, сірә... Мына қалпында біреу-міреуді жазымға ұшыратпаса игі еді. Тоқтатпай болмас. Не өзі өледі, әйтпесе басқадай бір сұмдыққа ұшыратады... Тоқтату керек екен...

	Ол ойының ұшығын жинап та үлгермеді. Биіктен құлап кеткендей жүрегі зу ете түсті. Жолдың сол жағына бұлт еткен машина әлгі өткен мотоциклге қарама-қарсы келіп қалған еді. Бұрылатын түрі жоқ, дәл маңдайдан соғатын...

	Дәуреннің үрейлі даусы шығып кетті.

	– Қайтеді мынау?

	Мотоциклдегілердің де жандары ышқынса керек, машина енді соғады-ау деген шақта, жан дәрменмен оңға қарай жалт беріп үлгерді. Биік жолдан оқыс бұрылған мотоцикл атқып барып тұмсығынан тік шаншыла төңкеріліп түсті. Үш адам жол жиегіне іркілген жауын суын шашырата ұмар-жұмар құлады.

	– Ой малғұн! – зығырданы қайнап кеткен Дәурен ілгері ұмтыла аттап, шұбар таяғын жоғары көтере қатулана сілтеді. Машина тоқтамады. Дәуреннің өзіне қарай тура салды...

	Дәурен кейін қарай әрең секіріп үлгерді... Машина дәл жанынан зу етіп өте шықты. Қағып жіберуге шақ қалды.

	Дәуреннің жүрегі аузына тығылды. Тұла бойы түршігіп, мұздап кетті. Мына сойқан не мас та, не ауыр қылмысты қашқын... Екеуінің бірі... Амалын тауып тоқтатпаса, ақыры апатқа соқтыртатыны анық. Не істеу керек? Мотоциклмен қуғанда оған қандай қайран қыла аласың? Шиыршық атқан ойлар бірін-бірі бастырмалатып Дәуреннің дегбірін алды.

	Сөйткенше болмай сарғылт түсті ГАЗ-53 машинасы қала жақтан келе қалды. Асыға белгі берген Дәурен толық тоқтауын күтпестен жүгіріп кеп, кабинаның қамшылар жақ баспалдағына секіре көтерілді. Орта жастар шамасындағы қалың қара мұртты шофер жалма-жан кабинаның есігін ашты.

	– Келіңіз... Отырыңыз...

	– Жоқ, отырмаймын. Түсір әйнекті. Тез төмен!.. Қу ананы жылдам! – болды Дәуреннің оған жауабы. Өзі фуражкасын бастыра киді де, әйнегі шапшаң төмен түсірілген кабина есігінің ішкі жағынан сол қолымен мықтап ұстады.

	– Басып кете жаздады-ау, паразит! – деді машинасын орнынан қозғаған қара мұрт ызалы дауыспен. – Жын ұрған ба өзін?

	– Айда шапшаң! – деді, өзінің ажал аузынан қалғанын еске түсіруге уақыты жоқ Дәурен, бұйрықты үнмен. Ол алда, бір шақырымдай шамасы кетіп бара жатқан әлгі машинадан көз алмай, дегбірсіздене шиыршық атты...

	Қанды қыздырып, көңіл алабұрттыратын қызғын қуғын басталды. Бірі қашып, бірі қуған екі машина адырнасы тартылған садақтың жебесіндей ысқырына зулап, әне-міне дегенше, талай жерді артқа тастады. Жер-дүние диірменнің тасындай үйіріледі. Әлгінде ғана алда көрінген машина да, адам да, мал да – бәрі де, кірпік қаққанша болмай зу-зу етіп артта қалып жатыр.

	«Мотоциклдегілер не болды екен?» деген ой Дәуренді қатты алаңдатып, жанына тыныштық таптырмай келеді. Оның ойын сезгендей қара мұрт:

	– Мотоциклдегілер, әйтеуір, аман сияқты. Үшеуі де жығылған орындарынан бастарын көтерді. Әйел қатты құлаған-ау деймін. Екі қолымен жер тіреп, кеудесін зорға көтерді, өзі де жүн толған қанар қапқа ұқсап қалған бердеме екен... Мен оларға қарағам жоқ, сізге керек болармын деп ойладым,– деді, саусақтары балғадай қолдарымен рульді нық ұстап, оң аяғының басымен газ, тормозды кезек баса, құйған құрышқа ұқсап отырған қалпы.

	Сұрғылт таспадай созылған асфальт жолда оқтай зулаған машинасының ызылдағаны ғана естіледі. Қашқынмен екі аралық секунд сайын қысқара түсуде.

	Жолдан жарты шақырымдай бұрыс, ақ үйлі шағын селоның үлкен бір үйір қазы астық тасыған машиналардың қорабынан шашылған дәнді теріп жайылып жүр екен. Алдыңғы машина қалың тобын қақ жарып өте шықты. Қатты шошынып у-шу болған қаздардың бес-алтауы жүні бұрқырап, ішек-қарындары қып-қызыл қанмен аралас атқи ақтарылып жентектеліп қала берді. Ілгеріректе, селодан келіп қосылатын қара жолды қиылысында машина күтіп, екі-үш кісі тұр еді. Мынаны көргенде естері қалмай тырағайлап ай далаға қашты.

	– Байғұс қаздар-ай, жайылуға өріс жетпегендей жолға шығып!.. – деді, қара мұрт өкінішпен бас шайқап.

	– Бір жақсысы, әйтеуір, адам емес, қаздар, – деді Дәурен дауысын көтере. Енді көп ұзамай алдыңғы машинаны түп етектен алатындарына көзі жеткен ол қара мұртқа ескерте, өтіне сөйледі.

	– Қуып жеткен соң алдына шығамын деп ойлама, соғады анау. Тек машинаның қорабына менің қолым жететіндей... қатарласа бер... Әйтеуір, байқағайсың!..

	Оның айтпай көңіліне бүгіп қалған қаупін қара мұрт іштей өзі де сезіп, біліп отыр. Бұлар қуып жетіп, қорабымен қатарласа бергенде ана сойқан шұғыл солға жалт берсе де, әйтпесе кілт тоқтай қалса да – Дәуренге соның екеуі де аса қатер. Соған қарамай тәуекелге бел байлаған оның ерлігіне бұл іштей қатты сүйсініп, жүрегі лүпілдей соғады. Сондықтан да ол осы қуғынға бар өнерін салды. Алдыңғы машинаның жүрісін кірпік қақпай бақылайды. Анау қалай бұрылса да қашаған қуып әккі болған жүйріктей, құтқарар емес. Аттанар жағын ала тақымдап келеді.

	Міне, ол қашқан машинаны қуып та жетті. Екі мотордың бар қуатына сала гүжілдеген үні қосыла құлақты тұндырып барады.

	Қара мұрт машинасының алдыңғы доңғалағы ана машинаның артқы доңғалағы деңгейіне ілігіп те қалды.

	Жүрегі тулай соғып, шиыршық атып тұрған Дәурен оң қолын шапшаң соза ұмтылып, ішінде шелек пе, әлдене салдырлай домалаған қораптың ернеуінен шап беріп ұстай алды. Іле бүкіл денесімен жалт бұрылғанда екінші қолы да сарт етіп қорап шетіне тиді... Екі қолына күш сала тартылып, аяқтарын баспалдаққа тірей қатты серпіп кеп жіберді. Шымыр дене болат серіппеден атылғандай қораптың ішіне топ етті.

	Оң тізесі әлденеге қатты соғылған Дәуреннің көз алды қарауытып кетті. Бірақ ол есін тез жинап ала қойды. Аяғының қақсап ауырғанына қарамай тізерлеп, шапшаң еңбектеп келді де, қабинаның сым тормен қоршалған алақандай артқы әйнегіне үңіле сығалады... Шофер жалғыз. Кеудесіне сұрғылт түсті жылы тоқыма күрте киген, гүжбиген бұқа мойын, жалпақ жоталы жігіт. Көде түстес қуқыл шашы сабалақтанып, желкесі үрпиіп кеткен. Мас адамның кейпімен рульді оң мен солға кезек толқыта бұрап, бар денесімен теңселе түсіп отыр. Әзірше Дәуренді сезбеген сыңайы бар.

	«Не істеуге болады? – деп ойлады Дәурен. – Тепкішекке түсіп барып есікті ашамын деуге болмайды... Көрсе-ақ, есікпен қағып құлатады. Өткен жылы ондай оқиға болған».

	«Сонда қайту керек?» – деп сұрады екінші ой.

	«Кабинаның үстімен... анау мас, бірден байқай қоймайды». «Өйту өте қауіпті ғой, сыпырылып түсіп қалу оп-оңай».

	«Ендеше, басқа жол жоқ!» – деді алғашқы ой өз байламының дұрыстығына нық сеніммен.

	Екінші ой сәл жүрексініп іркіле берді де : «Иә басқадай жолы жоқ, тәуекел!» – деді ширығып.

	Дәурен енді уақыт оздырмады. Аса сақ қимылмен кабинаның үстіне етпеттей асылды. Екі қолын екі жаққа жая кабинаның жоғарғы жиегінен ұстап кеудесімен ілгері сырғыды. Машинаның екпінінен пайда болған суық жел оны қабинаның үстінен сыпырып түсіргісі келгендей құтырына соғып, дәл құлағының түбінен айдаһарша ысқырынады. Бетке сабалап, көзінен жас сорғалатады. Жаға-жеңін жұлқылайды.

	Мұны көрген көлденең адамдар өмірін қатерге тіккен өжет жігітке қайран болады. Ал қарсы келе жатқан машиналардың шоферлары оттан қашқандай зәрелері ұша жалт-жалт бұрылады. Кейбір жел өкпелері қызып кетіп, не болып, не қойғанын көздерімен көру үшін бара жатқан жолдарынан бұрыла сап, бұлардың соңдарынан салды. Ондай машина саны үшеу-төртеу болып тізіліп те қалды...

	Дәурен абайлап жылжи-жылжи кабинаның маңдай тұсына да жетті. Екі аяғының ұшымен кабина мен кузовтың жапсарынан мықтап іліктірді де, оң қолымен әйнек тазалағыштың тиянағынан қысқыштай қата қысып, кеудесін тағы да сәл ілгері жылжытып, басын төмен салбыратты.

	Кабинаның маңдайынан салбырай өзіне тесірейе қараған Дәуренді көргенде, мас шофер оқыс селк етіп қалып еді. «Бұл қайдан пайда болды?!» – деп есі кете таңырқаған түрмен көкшіл көздері шарасынан шыға, кірпік қақпай бажырайып кетті... Жүз жерден есін білмес мас болса да, милиция қызметкерінің мысы оңай емес. Рульден айырылып қала жаздады.

	– Тоқта! Тоқта! – деп ақыра екі қайталады Дәурен.

	Әмірлі айғай найзағайдың шартылынан кем болмаса керек, мас шофер есін қолма-қол жинап ала қойды... Мотоциклдегілерді жол жиегіне ұшырағанын, Дәуреннің өзін басып өтпек болғаны, өзінің мына мас күйі – бәрі-бәрін мимен ойлап емес, санасының сонау түкпіріндегі бір ұшқынымен сезіп-біліп үлгеріп еді. Сол әрекет-қылықтары үшін оңбайтынын да ақылмен болжаған жоқ, түсік түкпіріндегі соқыр сезімімен ұқты. Басына үйіліп-төгіліп бір-ақ төнген осынау мол пәледен қашып құтылудан өзге жолын таңдамады. Шалт қимылдай жылдамдықты сарт-сұрт бар шегіне салды да, газды басты... Зулатып келе жатып, Дәуренді кабина үстінен сілке-лақтырып ұшыру пиғылмен рульді оң мен солға шұғыл жалт-жалт бұра бастады...

	Дәурен де қандай қатерге бас тіккенін білетін. Кабинаға бар денесімен мықтап жабыса түсті:

	– Тоқта!... Тоқта деймін саған !... Тоқта! – деп қаһарлана ақырып та келеді.

	Мас шофер ақылынан адасып, бір қорқау ниетпен алабұртып, жынданып кеткен еді.

	– Мен саған көрсетемін тоқтағанды!.. Қарғыс атқыр төбет! Дөңгелектің астына түсіріп, ішек-қарыныңды бырқыратамын! – деп жындана айғайлап, жирен жүзі қан жуған қып-қызыл боп алды. Тістеніп, күшін сап, кенет рульді оңға қарай бұрып кеп қалды. Биік асфальт жолмен зулай аққан машина кедергіден секіргендей ытқып кетті, төрт дөңгелек керемет екпінмен кеп жерге сарт ұрғанда, Дәурен өзінің неғып ұшып кетпей аман қалғанын білмеп еді...

	Бір шақырымдай жерде қалың тоғай жамылған биік шоқы тұр алда. Тоғайды қақ жарып өтіп, шоқының иығымен әрі қарай асатын ескі қара жол жатыр. Машина сол жолға түсті. Шофердың ойы белгілі болды. Қалың тоғайға кірген соң машинаны тоқтата сап, Дәуренді кабинадан түсірмей айқаспақшы...

	Ескі жолдың кедір-бұдыры машинаны секіртіп, сілкінте бастады.Бұл қалыпта ұзаққа шыдамасына Дәуреннің көзі анық жетті. Аяқ – қолы қарысып барады. Құласа-ақ болды, анау қаныпезер басып өте шығады...

	Дәурен шүғыл шешімге келді. Оң қолымен басындағы фуражкасын алды да, маңдай әйнекті бар пәрменімен қойып-қойып жіберді. Быт-шыты шыққан әйнек сынықтары үстін жуып кеткен шофер жасқанып оқыс шалқалап қалды. Оған ес жиғызбай фуражкамен беттен бір ұрып және жасқандырған Дәурен оң қолын лып созды да, машинаның кілтін жұлқи суырып алды.

	Мотор үні лезде өшті. Ағындаған екпінмен тағы да аз жер барған машина кенет төбеге ұрғандай кілт тоқтады. Сол сәтте кабина есігін шалқасынан серпе ашқан шофер жерге дүңк ете секіріп түсті де, тоғайға қарай балпаңдап қаша жөнелді.Қорқыныш қуалаған қылмыстының мына ессіз қылығына Дәурен күліп жіберді. Ол кабина үстінен жерге секіріп түскенде қыр соңынан қалмай келе жатқан қара мұрт барып, ананы көк желкеден бүркітше бүріп те үлгерген еді.





ДӘРІГЕР ЖҮРЕГІ




	Кішкентай Асылхан былдыр-былдыр сөйлеп, қолына түскен нәрсенің біріне-бірін соғып, маза таппай томпалаңдап жүргенде, осы төрт бөлмелі үйдің іші жәрмеңке-базар еді. Сол базардың енді күн сайын қызығы ортайып бара жатқанға ұқсайды. Үй іші жандарының бұрынғыдай жадырап күліп, жайраңдап отыруы азайған. Қабақтарын кірбең шалып, өңдерінен қатты алаңдағандық білінеді.

	Әсіресе Шайхы мен Насиха екеуінің күйзеліп, қажып қалған қалпы бар.Ауылда шақар шал атанған Шайхы жайшылықта да күйгелек, ызақор кісі болатын, енді мүлдем қиялиланып алған. Ешкімге басы артық сөз айтқызу, қыбыр еткізу жоқ. Бидайдай қуырады бәрін. Қолы босап кетсе-ақ ойға батып, ақ бурыл шоқша сақалын иегімен қоса тұтамдай уыстап отырады-отырады да, «ой , кәримхақ-ай» – деп күрсіне үхілеп қойып, қара ши барқыт бешпентінің жан қалтасынан құмалақ салған түйенің көзіндей сары қалтасын шығарады. Аузын күбірлете тілек тілеп құмалақ тарта бастайды.Егер құмалақтың түсісі көңіліне ұнамаса, тез жинайды да, әлгіден де ұзақ күбірлеп отырып барып қайта тартады. Ер кезегі үшке дейін шыдайды да, сонан соң ыза боп: «Бар жықсылық сенде тұрса да, атаңның...» деп құмалақты есікке қарай шашып кеп жібереді. Содан қашан ашуы басылғанша оны жинап алу жоқ, қырындап жатып алады.

	Ал құмалақтың түсісі ойлағанындай боп шықса қуанышы қойнына сыймай:

	– Кемпір-ай, әй кемпір!.. Жетсеңші тез, байланбай. Ақ түйенің қарны жарылды, қырық бірі оңынан. Сүйінші! – деп үйді басына көтере шарылдап, айғай салады.

	– Әмин...әмин. Айтқаның келсін! – деп Насиха қара сұр өңіне қан жүгіре тез жетеді. Екеулеп құмалаққа үңіліп, «босағаның берік, маңдайдың тұйық» екенін, қанжығаға оралған олжаны бас-басына талдай бастайды. Ең соңында:

	– Еншалла, Асылханым аман-сау тәуір боп кетеді! – деп жас баладан жаман қуанып, шат болады.

	* * *

	Бүйір бөлмеде айнала қызыл матамен қоршалған ақ керуетте жатқан асылханның бүгін күндегіден де ауырлап қалған жайы бар. Қатты қиналып, маза таппай аласұруда. Өткен түнде кірпік ілмей шықты. Кеше кештен бері кеудесіне сырыл кірді. Болпиған екі беті отқа қызғандай алаулап алған. Денесі күйіп-жанып әкетіп барады. Демін көріктің аузынан шыққан жалын дерсің. Сәл қалыңдау бұлтиған еріндері кеберсіп, солған гүл тәрізденіп қалған.

	Назымның көңілі біртүрлі қобалжып, жүрегі ерекше соғып тулайды. Іші-бауыры езіліп, дөңгелек қара көздері дымқылдана береді. Қанша бекініп берік болайын, көңілімді тежеп ұстайын-ақ десе де, ерік тізгіні сусып қолынан қайта-қайта шығып кетеді. «Қиналды-ау жаным, анашым-ау. Жаным, анашым-ай! Қолыңнан келер дәрменің болмағаны ма?» – дегендей жаутаңдаған баласына қарап:

	– Жарығым-ай, қайтейін сені?!. Не амал-айла қылайын?! – деп булыға сыбырлап, күйінеді.

	... Назымның ері Сұраған алды-артына қара ермеген өліп-өліп... өлім сарқытындай болған, бір әкенің жалғызы еді. Сөйткен Сұрағаннан туған тұңғыш немересі бір жасқа толар-толмасында-ақ қояр да қоймастан емшектен шығартып, атасы мен әжесі өз бауырларына салып алған. Ендігі жерде Асылханды Сұраған мен Назымның сүймек түгілі киіндірулеріне де бет-аузын жуындыруларынада рұқсат жоқ. Бәрі атасы мен апасының қолымен атқарылуға тиіс. Өйтпейді екен, Насихадан жаман Шайхы, Шайхыдан жаман Насиха қырғын салады.

	Бұған Назымның жүрегі мықтап ауырады-ақ. Бірақ та қарсы дау айтары болмай, іштей қынжылудан әріге аса алмайды. Сұрағанның: «Сол кісілерді ренжітпейікші. Баланың екеуімізді екеніне елдің дауы жоқ қой, өскен соң қайда барар дейсің», – дегеніне лажсыз тоқтаған.

	Ал атасы мен әжесі Асылханның «Әт-тә», «Әп-пә» деп тып-тып етіп жүгіріп жүргенін шын қызықтап қуанады. Қолдарынан келсе оған аспандағы айды әперуге бар. Өздері қайда бармасын қастарынан қалдырмай бірге ала жүреді. Атасы белі қайқайып, қарны қампиған жалқау кәрі көк биесін түп тұяғынан қопара боқтап, тізгінімен басына шарт-шұрт сабалап жүріп тозған тал қорапты тайпақ шанаға жеге бастағанын көрді-ақ Асылханда қолды-аяққа тұру деген жоқ.

	Осыдан бір аптадай бұрын көрші ауылдағы бір туыстары қысқы сыбағаға шақырып кетті де, Шайхы мен Насиха жолға қамданды. Күн бұрқасын, шаңытқан аяз еді.

	Мынандай қан жылаған ызғырық аязда кішкентай Асылханның жолға шыққанын іші құп көрмеген Назым жүрегі әлденені сезгендей қобалжи тұра басына жай шәлі, түбіт шәлі тартып, үстіне неше қабат киім киіп қоржиып икемге келмей тұрған Насихаға «бала ауырып қап жүрер» деген қаупін жағалатып айтып көріп еді, адуын ене беттен алып тастады. Аузын жапқан түбіт шәліні оң қолымен төмен ысыра ұстап:

	– Ойбай, қараң қалғыр неме, не айтып тантырап тұр, түге!.. Ойбай-ау, сенен басқа қатын бала тауып көрмеген, бала өсіруді білмеген екен ғой... Ойбай-ау, мән айтқаны несі, өл де маған! – деп жұлқынып, қорада жүрген шалына айғай салды. – Әй, қараң қалғыр, қуарған қу шал қайда жүрсің, түге!.. Балаңа ие табылып, жібермеймін деп жатыр ғой мында...

	– Кім жібермейтін? – Шайхы да айғайын сап шыға келді. Назым еріксіз ернін тістеп, жым болды.

	Оның айтқаны айнымай келіп еді. Бара жатқан жолда өзі тынышсыз Асылхан жылы орағанға пысынап шыдай алмай, орауын ашып тастап, одан атасының қолындағы делбесі мен қамшысына жармасып маза таппай отырғанда асау аяздың өткір тілі баланың екі өкпесіне бірдей өтіп кетіп еді. Кешкісін жылы үйде екі беті албырап, еш нәрсеге зауқы соқпай, бір түрлі жуасып, екі көзі жасаурап отырды. Түнде еті қызып, маза таппай шықты. Әжесі ұшындыға жорып, сол ауылдағы бүкір Рахимаға ұшықтатып алды да, соған көңілі жайланып бір үйден бір үйге қонақтап екі күн жатты. Тек баланың сырқаты ауырлап кеткен соң ғана үшінші күні бір-ақ оралды. Асылханның екі өкпесі бірдей қабынып, оған қызылша қосылған екен. Назымның жүрегі суылдап кетті. «Қап, атам мен апам ренжімек түгілі, не қылса да алып қалмай, бекер-ақ жіберген екенмін?!» – деп өлердей өкінген ол, укол сап, дәрі ішкізіп, екі күн бағып еді, асқынған сырқаттың беті қайтпады. Қайта барған сайын меңдете берді. Өзінің шамасынан асып кеткеніне көзі анық жеткен Назым мазасызданып:

	– Аудандық ауруханаға апармай болмайды, – дегенді айтып еді, енесі:

	– Тәйт әрі, қайдағыны шығармай. Осы қақаған суықта баланы қалаға сүйреп, ажалынан бұрын өлтірейін дегенің бе, түге! – деп беттен алды. – Тышқандай баланы емдеп жазуға шамаң келмесе, несіне оқып, лөктір боп жүрсің, өл де маған! – деп істен шығарып та тастады.

	* * *

	Енесінің сол айтқанынан шыға алмай Асылханды аудандық ауруханаға апармағанына Назым енді өкінулі. Өзегі сол үшін өртеніп, жаны сол үшін күйзеледі. Не істер? Не амал-айла қылар?..

	Жоқ-жоқ өзінің сүйікті ұлын, жиырма төрт жасында көрген тұла бойы тұңғышын өлімге оңайлықпен бере қоймайды ол. Өз қолыңнан келмесе, ауданда үлкен дәрігерлер бар!..

	Осы ойға берік бекінген Назым асығып-аптығып киіне бастады. Сыртта есік алдына дүр етіп кеп тоқтай қалған машинаның дауысы естілді. Сірә, Сұраған болар. Оның бес орындық «бобигі» ескі де болса жылы. Назым қуанып кетті.

	Бір құшақ суықты ала еңгезердей қара жігіт кірді үйге. Басына қолдан тіккен қарсақ малақай, үстіне су жаңа қара тон, аяғына балпиған қара пима киген. Совхоздың екінші бөлімшесінде шофер болып істейтін Серік еді бұл. Ауызғы бөлмеде дүрілдеп маздай жанған пештің жанында, жатаған дөңгелек үстел құрып шай ішіп отырған Шайхы мен Насихаға сәлем берген ол:

	– Мына күннің аяқ астынан қағына қалуын-ай... Әрең жеттім ғой,– деді бет-аузын тыржита, мұрнын бір тартып қойды.

	Дөңгелек қара тақиясын шалқайта киіп, омырауынан сорғалаған терді үлкен ақ орамалмен бір сүртіп тастаған Шайхы оған қарап:

	– Е, сонша қай бітімшіліктен қалам деп асықтың, әлде әкең бас жеп жатыр ма еді? – деді кімді болсын кекетіп, мұқатып сөйлейтін әдетімен.

	– Ой, ақсақал-ай, кісі өлгелі жатқанда асықпауға бола ма? – деп жауап берді саспай, баппен сөйлейтін Серік.

	– Е, тағы кімге қағынды келе қапты? – деп Насиха сөзге араласты, шалының айтайын дегенін аузынан қағып әкетіп.

	– Қағынды емес, шешей, бір әйел босана алмай қиналып жатыр. Назым барып жәрдем етпесе өліп кетуі де ықтимал.

	– Баланы таба алмасы бар, көтерген несін алып еді. Ол түгіл құдайдан тілеп алған жалғызымның жалбызы да өлі мен тірінің шегінде жатыр. Оны тастап Назым ешқайда бара алмайды, шырағым. Бар аудандағы лөктірлерге апара бер, – деп Насиха қолын сермеп тастады.

	– Япыр-ай!.. – деді Серік қинала.

	Осы кезде Назым ауыз үйге шықты. Серікпен амандасты да:

	– Ол қайсы, сонша ауыр жатқан? – деді бетіне көз тоқтата қарап .

	– Әлгі Дора деген сауыншы қатын.

	Дораны Назым білетін еді. Еркек пішінді, өңкиген қара әйел. Совхоздағы мақтаулы сауыншылардың бірі.Маскүнем куйеуі жақында ғана оны шиеттей үш баласымен тастап, өзі зым-зия жоғалған.

	– Әтеген-ай, өзін ала келу керек еді ғой. Апам айтқандай, бала ауыр жатыр еді, – деді Назым өкіне сөйлеп.

	– Қайдағы әкелген, біз барғанша бір жайлы болмаса да жарар. Талықсып, әлсіреп жатыр деген.

	Назымның көз алдына маңдайынан тер бұршақтап, жанталаса қиналған ана, шырылдап үрпиісе үрейленген, ұрыс-жанжалдан әбден зәрезап болыа қалған жүдеу бас үш бала елестеп кетті.

	Ал мында Асылхан... өзінің тас емшегін жібітіп, тар құрсағын жарып шыққан тұла бойы тұңғышы – жалғызы әл үстінде. Мұнда бір адам өмірімен қоштасқалы жатса, анда бір адам өмірге келгелі жатыр. Екеуінің де өмірі ұстараның жүзінде тұр. Қайсысына барады, қайсысының қасында қалады?

	Ана парызы мен дәрігер парызы таразыға қатар тартылады да, бірін-бірі кезек басып тұрып қалды. Назым өзін екі оттың ортасына түскендей сезінді. Маңдайынан шып-шып тер шықты. Дем алысы жиілеп, кеудесі қысылып кетті.

	Есінен адасқандай мең-зең күйінде оның құлағына Серіктің:

	– Апыр-ай, құдайдың күнінің де қағынып, қырсығуын. Боран мүлдем құтырып кетті-ау! – дегені шалынды.

	Назым Серікті жаңа көргендей оның бетіне бір түрлі мағынасыз көзбен қарады.

	Серік не айтарын білмей қолындағы тері биялайын умаждай берді.

	– Апа, – деді Назым әлден соң енесіне,– апа, – деді ол тағы да баяу қайталап. – Балаңызға мен келгенше өзіңіз қарай тұрыңыз. Мен Серікпен барайын.

	– Не дейді, түге,ойбай!– От басып алғандай ыршып түскен Насиха: – Жалғыз бала ұстараның жүзінде жатқанда... Мықты болсаң өз балаңның жанын алып қал!-

	Сұрлана сілкіне тұрды орнынан. Тізесі оқыс қағып кеткен үстел үстіндегі шыны аяқтар салдыр-гүлдір құлап жерге түсті. Бір-екеуі күл-талқан боп сынды.

	– Апа, ол ана ғой... ана ғой! – деді, өңі қу шүберекке ұқсап кеткен Назым, жалынғандай кейіппен.

	– Ана болса, мен үшін бала таппасын. Бармайсың деген соң, бармайсың, сол. Әй, дойман қара,– деп Насиха долданып, Серікті оқты көзбен ата қарады, – осы үйді қырқыстырғалы келіп пе едің сен, жайрағыр!

	– Қойыңыз, апа, Серікте не жазық бар? Ал менің анда баруым керек. Мен келгенше Асылхан ештене ете қоймас. Қазір ауруханаға барып медсестралардың бірін жіберемін.Тез ораламын ғой.– Назым басқа сөзге келмей тез-тез басып Асылханның кішкентай ақ кереуетінің қасына келді. Баланың жаудыраған көз қарасы: «Мені шынымен-ақ тастап кетпекшісің бе? Мынадай халде қалай қалдырасың, қалай қиясың?» дегендей еді. Назымның жүрегі ауыра, удай ашып қоя берді. Күні бойғы жігер аяқ астынан жасып, іші-бауыры езіліп кетті. Көз жасы мөлт еткен ол баласының маңдайынан, албыраған екі бетінен кезек-кезек сүйді.

	– Ботақаным, мен қазір-ақ келемін ғой,– деп сыбырлай сөйлеп, ұлының бүлк-бүлк-бүлк еткен кішкентай тамағының астынан қатты-қатты иіскеді.

	Сөйтті де кішкентай күміс қасықпен стақандағы сусыннан іліп алып баласының аузына тамызды. Кенет баласын тастап ешқайда кеткісі келмеді.

	«Кетпеші... кетпеші! Маған деген махаббатыңнан жүрегіңде ең болмаса титтей ұшқын қалса, кетпеші, апашым!» дегендей болады қиналып дем алған баласы да.

	– Ботам! – Назым баласын тағы да иіскеп сүйді. Содан кейін аяғын жай басып ауыз үйге шықты. Баласы жаққа қайырылып қараса, ол кемсеңдей бастаған екен.

	Көз жасын алақанымен көрсетпей сыпырып тастаған Назым:

	– Апа, Сұраған келсе, ешқайда кетпесін, Асылханның қасында болсын,– деп тамағына бірдеңе тұрып қалғандай түйіле, жұтына айтты да, Серікке қарап: – Ал кеттік. Ауруханаға барып дәрі-дәрмек, аспаптарымды алайын,– деді.

	Боран Назымның қазіргі алай-дүлей көңіл күйіне үн қосқандай үдей соғып, күшейе түсті.

	Серіктің машинасы ауруханаға көп кідірмей, ауылдан шыға бере екінші бәлімшіге баратын жолға бет алғанда, жазық далада сая таппай жөңкілген ақ жыландар енді тұтаса көтеріліп, ақ түтекке айнала бастап еді. Өмір иесі ана мен өмірге келетін баланы құтқарып қалмақ ниетпен кетіп бара жатқан Назымның көз алдында өзі табалдырықтан аттарда кемсеңдеп қалған Асылханы тұрды!..





АҒА ҒИБРАТЫ




	Елу бесінші жылдың көктемі қарсаңында мені комбайыннан алып, өзіміздің «Жаңажол» колхозында трактор бригадасын басқаруға қойды...

	Бұрынғы бригадир Балғожа мысықтың көзіндей жасыл көздері шақшиып ап, барқырыған айғайы көп, сөзі көбіне «атамын-шабамын», «қиратамын-жоямыннан» келетін, елге тынышсыз, берекес кем, бейқұттау жігіт еді. Басқарған бригадасы жыл сайын Ұрымқай МТС-ін былай қойып, Бүкіл Шортан ауданы көлемінде, «шықпа жаным шықпамен» кеш соңында сүйретіліп жүретін. Колхоз председателі одан құтылған күні құрмалдыққа сояр боз қасқаны әлдеқашан-ақ айтып қойған-ды. МТС директоры да Балғожаны бригадирліктен жұлып тастап, орнына мені қоймақшы ниетпен нешеме дүркін оқталды. Бірақ та мен өзім ат-тонымды ала қашып, азар да безер боп маңына жуытпай келгем. Өйтуіме себеп көп. Мені «бригадир қоймақшы» деген сыбыс алғаш шыға қалған жолы, МТС-те бас механик боп істейтін үлкен ағайым Қадырбек, сірә, басқарушылық қабілетіме шүбә келтірсе керек, суық түспен түйіле қарап:

	– Әй, шикі собалақ,– деді, маңдайыма шарт ұрғандай қып, – сенің бригадирліктен көңілің бар көрінеді ғой. Бригадирлік сенің не теңің! Сап сау шекеңнен сырқырап мүйіз шығуын тілемесең, жаныңды күтіп жайыңа жүр былжырамай!

	Осы сөзбен Қадырбек, тасқа тиген ұстараның жүзі құсатып бетімді оңдырмай қайтарды да тастады! Аға сөзін сыйлап өскен іні осыдан ық етіп көрсін, кәні! Бригадир болам деп лепіріп тұрған көңілім су сепкендей сап басылды. Ойға кеттім...

	«Айтты-айтпады, сау басыма сақина тілеп, қысып бара жатқан сорым не?! Неден кемдік көріп, нем жетпей тұр? Бүкіл ауданға абырой-атағым дардай механизатормын. Комбайынды қойып, трактордың қай-қайсысы қолыма тисе де ұршықтай үйірем. Машина дегеніңнің жеңілі де, ауыры да алақандығыдай ойнайды...Аннан-мыннан келген өкілдер, әсіресе газет, радио тілшілерінің, мейлі түу-түу Алматыдан келгені де, Москвадан келгені де маған соқпай кететіндері кем де кем-ақ! Өзіміздің Көкшетау мен аудандық газет туралы, тіпті сөз де жоқ. Ал жарайды, бригадир болады екем дейін, сонда ертең осының бірі бола қойса жарайды ғой, алдымда не күтіп күтіп тұрғанын қайдан болжай біліппін?» – деген күдігі көп ойлардың ақыры: «Қой, өзімнің комбайынымнан жақсысын да, жаманын да, тынышын да таппаспын!» – деп тәубеме келтірген де сабама түсіп, қойғам.

	Бірақ та тың игеру қолға алынғанда колхоз жаңадан бес жүз гектар жер жыртуды, сөйтіп егіс көлемін екі жарым мың гектарға жеткізуді жоспарлады да, колхоз председателі енді Балғожа туралы мәселені МТС директорының алдына қабырғадан қойды. Содан кейін директорымыз да қайратына қатты мінсе керек, Балғожаның «жүгенін басына түріп, сауырға бір сап» бригадирліктен айдап салды да, оның орнына мені «құлағымнан басып отырып» бекітіп, табыс тілеп қоя берді.

	Бұл пендешілік шіркінді қой деймін, бір кезде сабыр суын ішіп қойдым дегеніммен де, бригадирліктен көңілім ада-күде кет әрі емес болып шықты! Қадырбекке көз қылу үшін ғана «болмайымшы, болмайым» деп өп-өтірік аспанға шапшығансып тулағаныммен де, лауазымым өскені жаныма жағып, марқайып қалдым!.. «Комбайнда шаң-тозаңға қақалып қашанғы жүре бермекпін?! Жұрт қатарлы менің де бір өсуім керек қой!» – дейді іш пікірім. Рас, ендігі жерде жауапкершілік те, қиындық та әлдеқайда артты. Егіс көлемі ұлғайып, жұмыс үстемелеп жамалғанымен де, оны атқаратын техникаға қосылған бір дөңгелек те жоқ. Бұрыңғы бес-алты трактор, екі-үш комбайн сол қалпында. Соған қарағанда қажетінде бірін алып, бірін сала беретін бөлшек жағы жетіп тұрса да бір сәрі ғой, ондай молшылық қайдан келсін. Қолда барын ұқыптап ұстап, ғұмырын ұзарта түсуге жаныңды салмасаң тотиып тақырға отырып қалуың сақал сыйпағанша.

	Әйтсе де алғашқы қадамым құтсыз болған жоқ. Көктемгі егісті Ұрымқай МТС-і бойынша алда, ал ауданкөлемінде екінің бірі дәрежесінде тамамдадық. Тракторларым бүкіл көктем бойы кідіріс, тоқтау дегенді білмей, зар бабындағы жүйріктей күні-түні заулап жүрді де тұрды. Асылында өйтетін реті бар. Бір жағынан Қадырбектің:

	– Әй, шикі собалақ, бригадир болам деген мұратыңа жеттің ақыры. Енді ана Балғожа құсап абыройсыз қап жүрмегейсің! Өкіретемей, өңмеңдемей ақылмен, сабырмен істет жұмысты! – деп, қабағын түйе отырып миыма қазық қаққандай қып қадай-қадай айтқан ақылы да бар, бір жағынан, бригадирліктің ыстық-суығы басылмаған бауы ма қалай, әйтеуір, өзім де ынталымын, жарғақ құлағым жастыққа тимей, жан-тәніммен жұмыстамын. Жігіттерді жылы-жақсы сөзбен ұстауға тырыстым. Және де, өз көңілім күріштің арқасында күрмек су ішеді дегендей, жақсы ағаның арқасында жаман іні де елге бір сыдырғы қадірлі боп қалмай ма, «бас механик ағайымның абырой-беделінен шығар-ау» деп шамалаймын, әйтеуір, МТС-те өтімдімін. Мен әкелген тетіктер кідіріссіз жөнделеді, дайын бөлшектер қоймасын, обалы не, көбіне-көп қолым билейді.

	Қойма меңгерушісі Эмма деген үлбіреген жап-жас келіншек. Орта бойлы, ақ құба,қара көз... әдемі-ақ. Өзі және түлкінің баласындай, қылмыңдаған қылығы тәтті пәлекет. Қайғы кірпіктерін лашынның қанатындай лапылдата қағып-қағып жіберіп, бота көздерін құбылта төңкеріп, жымия қарағанында осы, кеудеңнен шыбын жаның шырқырап шығып кете жаздайды. Өзі және қандай қу тілді, әзілқой. Күлмейтін жерде күлдіріп есіңді алады. Сілең қатқырдың, неліктен екенін өзі білсін, әйтеуір, мен дегенде ықылас-пейілі мүлдем бөлек... Қоймаға жаңа бір бөлшектер келсе-ақ құпиялап құлағыма сыбырлай қояды.Механиктерге көрсетіп бір аламын, көрсетпей екі аламын, қайткен күнде де дайын бөлшектер тапшылығының тауқыметін онша көп тарта қойған емен.

	Сөйтіп көктемгі егісті абыроймен аяқтаған соң пар көтеруді де жап-жақсы өткіздік. Одан кейін орақ науқанын да ойдағыдай бастап кеттік.Сол жылы егіншіге болысқандай ауа райы да аса қолайлы келді ғой.Жұмысымыз кідірісті білмей, етек-жеңі жинақы, тым тәуір жүрді. Сабақтағы егінді тамыз айының аяқ шеніне таман еңсеріп орып-ақ тастадық. Жұмысым жақсы жүрген соң МТС-те де, аулымда да атым дардай. Колхоз председателі тіпті басыма құс қондырмайды.Аудандық газет екі-үш дүркін мақала жазып, атымды бүкіл аудан көлеміне дүрілдетіп жіберді.Облыстық газет бетінде де көрініп қалдым.Осының бәрі жұмысқа деген ынтамды еселеп арттыра түседі, көңіліме қанат біткені сондай, қажеттігі туа қалса, қашырлатып қара тасты шайнауға да бармын.

	Орақты аудан бойнша бірінші бітірер ме, қайтетін едім, жар астынан аңдыған жаудан жаман тиген қырсық ойда жоқта сап ете түсті... Бригадирліктен босаған Балғожа комбайнға отырған еді, төбеңнен жортқыр, тападай тал түсте қара басып тоқтап қалғаны. Алаңғасарланып жүріп картерге уақтылы май құймапты да, күллі подшипниктері отқа салғандай сау ете түсіпті. Онысына да бақұл болар едім-ау, иінді білікті бүлдіріп істен шығарып тастағаны жаныма жаман батып, күйдіріп жіберді... Қоймадан табыла қалса құба-құп.Алда-жалда болмай қалса, екі-үш күннің деңгейінсіз комбайнның қатарға қосыла қоюы екіталай. Үш күн бойы бір комбайн қаңқайып қарап тұрғаны оңай ма. Балғожаны түтіп жегендей бола жүріп, жалма-жан арбаға ат жегіп жібердім де, жедел МТС тарттым. Елдің бәрі, бригадир кезінде Балғожа мініп жүргендіктен «Балғожа қара» атап кеткен аласа қара атым тыштыңдаған жүрдек болатын. Он бес шақырым жердегі МТС-ке сағат айналмай түсірді. Подшипниктері құюға, жөндеуге әкелген басқа саймандарды тиісті адамға тез-тез таратып бердім де, айнала зыр жүгіріп Қадырбекті іздедім. Жоқ екен. «Кіндік-қарағай» колхозы жаққа түске таяла кетсе керек, содан әлі оралмаған боп шықты. Қашан келетіні де белгісіз.

	Әр сағат алтынмен тең шақта оны қашанғы сарылып тоса берейін, тақтай қорапты жеңіл арбамды салдырлата, қара атымды қаттырақ айдап қоймаға қарай тарттым.Қадырбек жоқ болғаннан кейінгі бар үмітім Эммада. Дес бергенде, қоймада бөтен-бастақ кісі жоқ, Эмма жалғыз өзі ғана бір қағаздарды қарап отыр екен. Мені көргенде орнынан ұшып тұрып, қашанғы дағдысымен мөлдірей күліп, қарсы алды. Жүрегім лүпілдей соғып кетсе де, қалжыңдасып тұруға уақыт қайда, салған жерден:

	– Эмма, сенде комбайнның иінді білігі бар ма? – деп, төтесінен бір-ақ тарттым.

	– Болса қайтейін деп едің ? – Нақ бір менің әзілім тасып, ойыным кеп тұрғандай-ақ қалжыңдай күліп, қарсы сауал қойды.– Өзің тіпті атың тоқтамай, аптығып тұрсың ғой. Дұрыс амандығың да жоқ...

	Мен комбайнымның біреуі тоқтап тұрып қалғанын асыға айттым.

	– Ә-ә, солай ма еді ?.. Бәсе, аптығудың аққұла, – деп, сілең қатқыр, тәтті қылығымен сықылықтай күліп алды.

	– Эммажан! – деп жаным шыға жалындым мен.– Білік бар ма, айтшы шыныңды?

	– Бір білік бар еді. Қадырбек Жақсыбаичтан рұқсат әкеліп алақаныма салдағы, ала ғой.Аямаймын сенен. – Сілең қатқыр күлкісі сылдырап тағы төгілді.

	Қадырбекті таба алмағанымды қынжыла айтып, сол білікті қайтсең де маған бер деп, қолқа сап жат та жабыстым.

	Эмманың сұлу жүзінен күлкі жоғала қалды.

	– Сенің қолыңды қақпайтынымды өзің білесің ғой, Сапабек... Бірақ та бұл жолы мені қинама. Қадырбек Жақсыбаич: «Құдайдың құлына ашушы болма, менсіз директордың өзіне де беруші болма!» – деп, қатты тапсырған. Ол кісінің бұйрығын бұза алмаймын ғой. Мінезін білесің, тірідей түтіп жейді мені.

	Онысы рас та. Қадырбек айтпайды, айтса айтқанындағыдай ғып орындайды. Сөйткенмен де, туысы бір емес пе, онша түте қоймас деген үміт көңіліме демеу болып, Эммаға жалынып-жалбарындым да, алдап-суладым да, әйтсе де сөзім өтпей қойды. Маған бүйрегі бұрып, жаны ашитынына ант-су ішкендей қарғана тұрып айтып, «Бәрібір жәрдем ету қолымнан келмейді.Қадырбек Жақсыбаич жанымды шығарады!» – деп безек қағып, аяғына отырғызар болмады.

	Тілеуім кесіліп, өлердей қиналдым. Маған жаны ашып Эмма да жаман қынжылды.Сөйтіп тұрғанда, пәлекет келіншек, тұйықтан шығар жолды өзі тауып кеткені.

	– Апыр-ай, қояр да қоймадың ғой...жарайды, екеуміз былай келісейікші, – деді, маған салмақпен қарап. – Мен саған білікті қазір берейін. Бірақ та Қадырбек Жақсыбаичқа «Сіз рұқсат етті» деп әкетті деймін. Осыған бақұл болсаң, білікті аласың да, кейін жауапты ағаңа өзің бересің. Мақұл ма?

	Қуанғанымнан аузыма сөз түспей қалды. Қалың етіп май жағылып, сырты шытырлақ қағазбен оралып, жіңішке кендір жіппен шандып байланған білік қолыма тигенде өзіме-өзім ие бола алмай Эмманы сүйіп-сүйіп алдым.Содан кейін жан-жағыма бұрылып қарауға шамам да келместен дедектей жүгіріп кеп, арбаға көпірте салынған сабанның астына білікті сүңгітіп жібердім.Астыма ат мінгізгеннен бетер қуанғаннан аппақ тістерін жарқырата күіп, қара көздерін құбылтып, төңкере қарап тұрған Эммаға алғыс-рақметімді жол-жөнекей айтуға мұршам әрең жетіп, арбаға секіріп міндім де, делбені асыға қақтым. Білік емес, бие ұрлағаннан жаман пысып келемін. Кейінгі жаққа әлсін-әлі алақтап, делбені дамылсыз қаға, қамшыны үйіре түсемін.Қара атым да бір кәкірді сезгендей төрт аяғы жерге тимей тыштаңдап ұшып келеді.Көкейімде тек: «Қадырбек келіп қалмаса екен!» деген жалғыз-ақ тілек.

	МТС-тен аман-сау ұзап шықтым.Аттанар жақ қапталдықта шарайнадай дөңгелене жарқырап Ұрымқай көлі жатыр. Көкшенің атақты-атақты сексен көлінің бірі. Бір шеті мен бір шеті үш-төрт шақырымдай, балықты, құсты көл.Біздің ауылға апаратын үлкен қара жол оңтүстік-шығыстан орап көпке дейін жиектей жүріп отырады. Егер де уақыт көтерсе, қара атымды еркіне жіберіп қойып, тулаған толқынды, айдында ұшып-қонған қиқулы құсты тамашалап, бір жасап қалғандай рақат сезімде көтеріңкі көңілмен отыратын едім.Қазір өйтуге мұрша қайда? Екі көзім алақтап артымда.Әйтеуір, абырой болғанда, әзірше соңымнан қуа шыққан қара жоқ.

	Көл де, Қарбасқан, Ханқоған аталатын қалың қарағайлы ормандар да бірінен соң бірі артта қалып жатыр. Бүлдірген, шие, жидегі көз тұндырған, тал-шілікті, қалың жыныс тоғай Қараталдың қойнауына қонған бригада қосына дейін енді көп ұзаса үш-төрт шақырымдай-ақ жер қалды. «Қой, енді ешкім қуып келе қоймас» деген ойдан жүрегім орнығып, арт жаққа алақтап қарай беруді доғардым. Көз алдымнан мөлдіреп Эмма кетпейді. «Пәлекет келіншек жарады өзі!» – деп сүйсініп, қатты риза болып келемін.Комбайнның тоқтап қалмайтынына көзім жетіп, көңілім әбден жайланғаны сондай, ыңылдап әнге бастым. Жалғыз жүргенімде ылғина жол серік қылатын, өзім өз болып бастан-аяқ түгел білетін жалғыз-ақ өлеңім – «Сәулем-сәулемді» шырқатып та алдым. Басқа айтатын өлеңім болмағандықтан екі рет айтып шығып, үшінші қайтара бастай бергенімде, кенет кейінгі жақтан қалың орманды басына көтере жаңғырықтырған машина даусы құлағыма сап етті. Жалт қараған бойда-ақ жүрегім зырқ ете қалды. Әлгінде ғана өзім жүрген жолмен із өкшемді баса орманнан Қадырбектің машинасы қатты ағызып шыға келді. Бұрын бұлай жүрмейтін еді. Бұрқыраған ашу дауылының лебіндей жолдың шаңын аспанға түйдек-түйдек ытқыта заулатып келеді. Сол екпінін бәсеңдестпестен мені қуып жетті де, деңгейлесе беріп қалт тоқтай қалды.

	Қорыққанымнан жүрегім лүпілдеп қоя берді.Қайтерімді білмей, аттың басын мен де іріктім.

	Қадырбек машинадан шапшаң түсе қалды да, есікті сарт еткізіп, қатты серпе жапты.Өзіне көзім түскенде арқамда мың құмырсқа жүгіріп жүргендей, тұла бойым мұп-мұздай боп жүре берді... Онсыз да өңі суық кісі, қабағы қарс жабыла, өрт сөндіргендей түтігіп алыпты. Бұл анық жақсылық нышаны емес еді. Бір тықырдың таянғанын сезіп, ішім қыпылдап кетті...

	Қадырбек түйілген күйі қасыма келіп, басқа сөзге келместен:

	– Сен иінді білік алдың ба? – деді. Даусы тарғылданып, ызғарлы шықты.

	Өтірік айтып жалтаратын, далаға тастай алмай жүрген артық жаным қайда?

	Тамағыма түйіліп бірдеме тұрғандай қылғына жұтынып, даусым әрең естіле.

	– Алдым, – дедім, бетіне тура қарауға дәтім шыдамай, көзім жапақтай.

	– Әкел бері ! – Қайта баспас қатаң бұйрық. Дәл мұны күткен жоқ едім. Ұрсып-ұрсып кететін шығар деп ойлағам. Мына сөзді естігенде, зәрем зәр түбіне кетті. Қыбыр етіп, қозғалуға дәрменім жетпей, сілейіп отырдым да қалдым.

	– Әкел бері, деймін саған ! – Қадырбек күндей күркіреп, қолын созды. Сәл бөгелсем арбадан тымақша жұлып алып, лақтырып жіберетін түрі барға ұқсайды. Жан шіркін тәтті емес пе, оң жамбасымның астына басып отырған білікті зорға дегенде шығара бастадым-ау...

	Қадырбек ләм деместен қолымды қолтығыммен қоса суырғандай қып, жұлып кеп алды да, бұрылып жүре берді.

	Мен сол сілейген күйімде отырып қала бердім.Дәл осы сәтте ойлау қабілетінен де айрылғандай халде едім.

	Қадырбек машинасы бұрылып ап кейін тартты. Келгендегісіндей екпінмен зулап барады. Қашан көзден таса боп кеткенше, сірә, қайта айналып келер деген үмітімді үзбесем керек, әйтеуір, қыбыр етпестен қадала қарап қаппын. Бірақ оның оралар түрі жоқ. Сол сәтте үміт жібі де шарт үзілді. «Біліктен айрылдым!» деген өкінішті ой кеудемді удай ашыта қақ тіліп өтті.

	Тетелес іні болып, өмірі Қадырбектің бетіне алая қарап көрген жан емес едім. Ол не айтса да, мен үшін заң болатын. Сөзін жерге тастамай, жан-тәнім қалмай сыйлап жүретінмін. Өйткені Қадырбек мінезі қанша қатты, өңі суық болса да, ақылмен ойланбай әсте іс қылмайтын. Жұрт одан бір жағынан сескеніп, бой сақтап тұрса, бір жағынан сол жақсы қасиеті үшін сыйлап та тұратын.Сөйткен парасатты ағаның мына қылығы меніңсанама сыймай кетті.Жаныма жаман батты. Өлмей тірі қалдым, әйтеуір. Бүйткенше, өз қолымен буындырып өлтіріп кеткені маған әлдеқайда жеңіл тиетін еді ғой !.. Сол ойдан астындағы от оқыс лау еткен қазандай кенет қатты қайнап, жынданып кете жаздағаным сондай, ата алмағанын атынан көретін жаман аңшы құсап, бәріне кінәлі қара аттай-ақ, солығын басып, жайымен тұрған жануарды қамшымен дәл жұқа шаптан құлаштай тартып кеп жібергенім ғой. Өткір қамшы енесін оттай тілген қара ат жаны ышқына ыршып түсті де, ала жөнелді.

	Қадырбекке деген бар ашу-ыза зәрін жазықсыз атыма төккендей, арбада түрегеп тұрып ап, үсті-үстіне сабай бердім... Бір дүлей долылық бойымды буып алған, тістеніп, құшырлана, төпелеймін кеп. Не жазған жазығы бар екенін тілсіз жануар қайдан білсін, сауырына қамшы тиген сайын барын салып ытқи түседі. Бригада қосына келіп тоқтағанда пұшпағынан тер сорғалай, айыл-тұрманы аппақ ақ сабынға оранып, қос танауы пырылдап, екі бүйірін соға тәлтіректеп аяғын әрең басып тұрды!..

	* * *

	Жұмыстың дәл қауырт қызған шағында, орақты бүгін-ертең аудан көлемінде бірінші болып аяқтаймын деген зор үмітпен көңілім лепіріп жүргенімде бір комбайнның қас қылғандай тоқтап қалғаны оңай ма, тегі? Бәлкім, осының салдарынан шығар, Қадырбектің сонау ес білген бала жасымнан бері жасаған бар жақсылық, ағалық қамқорлығын бір-ақ сәтте ұмытып, тәрік қылдым. Өкпем қара қазандай боп қабынып, көңілім енді қайтып жібіместей қатты да қалды...

	«Қарына тартпағанның қары сынсын» деген қайда? Бұл ылғиына өстіп «туғаны жоқ тура би болады да жүреді» деген ойдан кеудем өрекпіп, оттай күйіп қинайды. «Орақты бірінші боп тамамдап, жұрттың алдына шығып кетеді деп, менен абырой-атақты қызғанды ма екен?» – деп тулаймын енді бір сәт. Қайтып көрместей боп: «Бас механик ағасы жоқтар күнін көре алмай аштан өліп, өлігі далада қап жатыр ма? Аспанның тіреуі қолында тұрса төбеме түсіріп-ақ жіберсін!» – деп, егес ойға да бекіндім.

	Бригадаға қайтып оралғаннан былай ешкіммен қабақ ашып жылы сөйлеспей қойғанда, түні бойы дөңбекшіп ұйқтай алмай шыққанда басыма келген сан-сапалық ойдың ақырғы түйіні осы болған еді.Сол түйінді тістей қатып ұстандым да, таңертең ертемен МТС-ке қайтадан барғанымда ат-арбамды қабырғасы тақтайдан тұрғызылған, ұзыннан-ұзақ кең де биік машина қорасының тасасына қойдым. МТС-ке қарайтын он тоғыз трактор бригадасынан келгендердің түсетін үйі жоқтары осы араға тоқтайтын.Ал мен дәл бүгінгі күнге дейін Қадырбектікіне түсетінмін де, атты доғарып көлеңке қораға қойып, алдына жем төгетінмін...

	Шешем мен келіншегім Гүлжамал беріп жіберген май-қаймақ, қымызын ақ құба өңді, мойыл қара көзді, жайдары жеңешем Дидардың қолына ұстатып, қарашығым көздеріне шалына қалса-ақ «ағалап» жарысып алдымнан шығып, таласып-тармаса мойныма жабысатын бүлдіршіндей бауырларым, үйелмелі-сүйелмелі Ақан, Ақтан, Нұржамал үшеуін еркелетіп сүйіп барып кететінмін шаруама. Қабырбекке деген қара қазандай өкпем бұл жолы желкеме әзәзіл сайтан боп мінді де, кежегем кейін тартып жібермеді.

	Сөйтіп атты бүгін тақтай сарайдың саясына қойған соң әуелі кеше жөндеуге қалдырып кеткен саймандарымның жайын білдім. Содан кейін тура Эммаға тарттым.

	«Мен үшін екі ортада сөз естіп, қиянат көріп қалды-ау» деген өкінішті ой жүрегімді түйнеп, көкейімнен кетпей қойған. Қателеспеген екенмін. Қадырбектің тірідей түтіп жеп қоя жаздағанын жылағаннан бетер боп тұрып айтты. Бұл Қадырбекке деген өкпемді ортайту орнына үстемелеп өсіре түсті. Жоқ жерде жәбірге қалдырғаным үшін Эммадан аяғына жығылғаннан бергі боп кешірім сұрадым.

	Шаруамның тынғанын тындырып, тынбағанын ертеңге қалдырып, Қадырбектікіне сол соқпаған күйімде түс ауа кейін тартып кеттім.

	Ертеңінде де, одан келесі күні де сөйттім. Қадырбектің көзіне түспеуге тырысып, жалтарып қалып жүремін.Көре қалсам, түс бермей теріс айналып кете барамын. Ол сұстия қарайды да, ләм-мим деп сыр берместен қала береді.

	Осы тоң-торыс салқындық төртінші күнге ауысты. Түскі үзіліс кезінде бір топ жігіт дабырласып, ат-арбаларымызды қойған жерге келдік. Біреулер жерге жайғасып, біреулер арбаның үстінде отырып тамақтануға кіріскеніміз сол еді, қораның бұрышын айналып Қадырбек шыға келді. Аяғында жеңіл етік. Үстінде теңбіл-теңбіл май дағы жұққан, омырау қалтасы томпиып қағазға толып, сорайып қарындашы шығып тұратын қара сәтен комбинзон.Үш сайлы қоңыр кепкасын маңдайына түсіре киіпті. Өткір көздерін өңменімен өткізе суық түспен түйіле қарайды.

	Жігіттер жамыраса сәлем берісті. Мен ернімді ғана бүлк еткіздім.

	Жігіттермен жүре сәлемдескен Қадырбек арбаның тап жанына келіп тоқтады. Үн қатпастан біресе маған, біресе алдымдағы асқа түңіле қарап аз-кем тұрды.

	«Жігіттердің көзінше ұрсып, шәт-шәлекейімді шығарады-ау!» – деп сескеніп, қыпылықтағаннан аузымдағы наным сіңірдей түйіліп тамағымнан әрең өтті. Әйткенмен де, қорыққанымды білдірмей, түс бермеуге тырысып бақтым.

	– Мұнда не ғып тұрсың ? – деді кенет, салқын да зілдей салмақты үнмен.

	Жылы келмей, салқын кеп, салған жерден тергеуге алғаны онсыз да тобарсып жүрген көңіліме шаншудай қадалды.

	– Тамақ ішіп отырмын, – деп, қиястана күңк еттім, тамақтанып отырғанымды ол көрмей тұрғандай-ақ.

	– Үйге неге бармай жүрсің?

	– Қолым тимейді... уақытым жоқ.

	– Сөзді доғар, кәне, жүр үйге!

	– Әй, – деп бет-аузымды тыржита, қолымды шолақ сілтей салдым, – маған осы жер де жарап жатыр. Ешқайда барарым жоқ.

	Жігіттер ағалы-інілі екеуміздің ыңғайымызды үнсіз, қыбырсыз бағып қалған.

	Қадырбек қиястықпен қыңыр сөйлеген түріме қарап, «қайтсем екен?» дегендей ойланып сәл тұрды да, ләм деместен барып аттың ауыздығын салды. Тізгінді доғаға көтеріп байлады. Көтермені көтерді. Содан кейін қамшылар жақтан келіп делбені қолына алып, жинай ұстады.

	– Жина андағыларыңды! – деп қатаң әмір етті. Ағайымның мінезі өзіме бала жасымнан жақсы аян, даусы бұлайша шыққаны ашуының алқымына тығылғаны... Енді қиқаңдауға жүрегім дауаламады. Бұйрығына еріксіз мойын ұсынсам да, іштей қарсылықпен шамам келгенше қырыстанып бақтым. Самарқау қимылмен арбаның үстін жинастыруға кірістім. Әдетте, шапшаң, жедеғабылдықты жақсы көретін, сылбыр қимылға жарылып кете жаздап, екі аяғыңды бір етікке тығатын Қадырбек қалай шыдам тапқанын қайдам, сабыр сақтап үнсіз күтіп тұрды. Мен ыдыс-аяғымды жинастырып болған кезде.

	– Әрі отыр! – деді сойылмен соғып жібергендей қып.

	Бөксеме тас байлап қойғандай әрең жылжып, шеткерек ысырылды. Қадырбек арбаға лып етіп отырды да, делбені қақты.

	Жігіттер үн-түнсіз отырып қала берді.

	Қаншалықты өкпе жиып, қырыстансам да, ағаның айдыны артық емес пе... Қадырбектің тоқпақпен түйгендей сөзіне, түксиіп түнерген өңіне қарап «әлгінде, ана жігіттердің көзінше сабыр сақтағансың ғой, енді жер-жебіріме жетіп, ит-сілікпемді шығара ұрсасың-ау!» деп, іштей қауіптеніп, қорқып келемін. Оңынан басқан да, жорамалым жобаға да жоламады. Жол бойы тіс жарып, тіл қатқан жоқ. Үнсіз.

	«Үндемесең үндеме!» деймін мен іштей.Тым-тырыс томсырайып отырдық. Есік алдына кеп тоқтағанда ғана Қадырбек тіл қатты.

	– Атаң өліп, азасын атқарып келген жоқ едің ғой, қабағыңды салбыратпай жина әрі! – деді.Ақырын айтса да, жаныма батырып зілмен айтты.

	Біздің келгенімізді Дидар жеңешем терезеден көрсе керек далаға дүгіре шықты. Ақ құба әдемі жүзінде де, дөңгелек қара көзінде де қуаныш күлкісі.

	– Сапаржан-ау, үш-төрт күннен бері қайда жүрсің, жаным? – деп, шын сағынған көңілмен тасып-төгіліп есі қалмады. Шіркін, жүзі жайнаған, көңілі жарқыраған асыл жеңешем-ай!...

	Сонысынан-ақ менің өкпелеп келмей жүргенімді Қадырбектің оған айтпағанын түсіне қойдым. Не жауап қатарымды біле алмай қысылып кідіре беріп едім, Қадырбетің өзі құтқарып жіберді. Арамызда ештеме болмағандай түсін заматта жылытып ала қойған екен, Дидарға күлімсірей қарап:

	– Қайның саған кеп сәлем бермек түгілі, өзінің де мұрнына су жетпей жүр... Кәне, бөгелмей асыңды дайындап жіберші, қарнымыз ашып келді,– деді де, сөзінің соңын маған арнай түйді. – Әй, Сапабек, сен бар ғой, бұдан былай дүние судай ағып кетсе де, мына жеңгеңе келіп сәлем бермей кетіп көр, естідің бе? Әйтпесе Жақсыбайдың кенже ұлы болмақ түгілі құдайдың ерке ұлы болсаң да мойныңды үземін, осы сөзім есіңде болсын!

	Аңқылдаған ақ көңіл жеңешем ерінің бұл сөзінің астарын қайдан сезсін, қалжыңдай айтқанға санап:

	– Сөйтші өзін. Сонша сағындырғаны несі екен? – деп, жайраңдай күлді. Қадырбек те күлді.

	Мен де күлдім.

	Осы кезде Ақан мен Ақтан сонадайдан ағатайлап айғайды сала, жарыса жетті. Ойнап жүрген жерден мені көрген соң, ойындарын тастай-тастай жүгірсе керек.Олардың соңынан шашы жалбырап, «еттә... әттәй» деп былдырықтап есі қалмай екі қолын анадайдан ербите ұмсынып, қалт-құлт етіп Нұржамал дедектеп келеді.

	Жақсы жеңешемнің жайдары жан жылуы, ағатайлаған, алақайлаған бүлдіршіндей бауырларымның періштедей пәк, күн нұрындай кіршіксіз қуаныштары жан-дүниемді толқытып, тебірентіп жіберді. Жүрегім кеудеме сыймай, жүйкем босап, әлдене алқымыма тірелді... Бауырларымның үшеуін бірдей құшағыма бір-ақ көміп алып, емірене, мейірлене кезек-кезек сүйдім.

	Қадырбек екеуміз қол жуғанша Дидар жеңешем дастарқан жасап та үлгерген екен, сәлден кейін шүйіркелесе сөйлесіп дастарқан басында отырдық.

	* * *

	Сол жолы да, одан кейін де Қадырбек, көктемнің шуақты жақсы күнінде кенет соғып өткен ызғарлы жел тәрізді, сол бір ойда жоқта ағалы-інілі екеуміздің арамызға түсе қалған салқындық жайлы тырс етіп сөз қозғаған жоқ. Тіпті ештеме болмағандай шыраймен жүрді. Тегінде, сол оқиға туралы ойланып-толғанып, байыбына -баруды өз жүрегімнің қазылығына қалдырып, ақылымның таразысына тастаған болса керек.

	Ал сырттай бәз-баяғы тату-тәтті қалыптағыда көрінгеніммен де, оның маңдайына басқан жалғыз атын қорадан ұрлап кеткеннен соңымнан қуып келіп, білікті қайтып алып, жерге қаратып кеткені үшін көңіліме түскен салқын сызат көпке дейін күпті қып жүрді. Әсіресе білікті менен алып «Кіндік – қарағай» колхозындағы тракттор бригадасының бригадирі Бекенге апарып бергені жаныма жаман батты... Бекен екеуміз бір жылы туған төл, көжетамыр адамдармыз. Неге екенін өзі білсін, оның сыртқа шығармағанымен де, менімен іш қызғаныш бәсекесі барын сезетінмін. Достарға жуық көңілмен жүрген адамдардың арасында бақастық, бәсеке тууын дәл өз басым түсініп, ұға бермеймін. Қайта бір-бірінің жетістігін қуаныш ету ғибрат емес пе?! Ерегіскенде алдымды бермеуге тырысам. Егер де Балғожа төбеңнен жорытқыр, айдын-күннің аманында қара басып үш-төрт күнге тоқтап қалмағанда, мен орақты Бекеннен едәуір күн бұрын аяқтайтын едім. Енді ол мына жағдайды пайдаланып, үзеңгі қағысып келіп қалған еді, әйтеуір, абырой болғанда, қайтсе де алдымды бермей шықтым-ау. Көңілге медеу ететінім сол ғана.

	Бәйгеден еркін келейін деп тұрғанда, Қадырбектен басқа біреуі болсыншы, көтермеге ап, демеп жіберері сөзсіз. Ол болса қиналысқа тап қылып, арқамнан ащы терімді шығарды. Сол үшін өкпем қабынып: «Бірге туған менен де, атасы басқа Бекеннің абыройға жеткені артық болды ма екен оған?!» – деймін.

	Жаныма және батқаны, осы оқиғаның жұрттың бәріне жария боп жайылып кеткені еді...

	«Қалай десе, олай десін, соғымнан тұра қуатын реті жоқ еді... Жерге қаратып, ұятқа қалдырды!» – деп те күйіне кінәлаймын. Осылайша сырттай сыр бермей, іштен кірбең кетпей жүргенімде, бірде әкем:

	– Әй, балам,– деді, ойлы пішінмен салалы аппақ сақалын биязы сипай отырып, – осы сен, туыс парызын қалай түсінесің?.. Азамат парызын қалай түсінесің?... Мен қапелімде не деп жауап қайтарарымды білмей аңырап қалдым да:

	– Оны неге сұрадыңыз? – деп, қарсы сауал қойдым.

	– Сол екі парызды айыра біле ме екен дегенім ғой, балам.

	Мен ойланып қалдым... Әкем не айтып, нені тұспалдап отыр осы? Әлде, Қадырбек бірдеме деп, соған емеуірін жасағандағысы ма? Жоқ, оған келмейді. Мен білетін Қадырбек, бір күннің ішінде өзгеріп кетпесе, бір өткенге екі қайтып оралмайтыны хақ.

	Әлде...әлде, әкем көлденең біреуден бірдемені құлағы шалды ма екен? Сірә, солай болар-ақ. Жобасы соған келеді... Ал сонда айтатынын, басымды жарса да, неге ашып бір-ақ айтпайды? Ылғиына сөзді жұмбақтап сөйлеп, кісінің басын қатырады да қояды осылай. Не айтқысы келгенін мен оның ішіне кіріп білемін бе? Ернінің емеуірінен танитын Қадырбек болса, сөз басқа. Артық әңгімені жандары сүймейтін әкелі-балалы екеуі бірдеме жайлы сөйлесе қалса, қас-қабақтарымен-ақ ұғысып, ердің құнын екі ауыз сөзбен бітіріп, өздері ғана біліп отырғандары.Екеуінің не сөйлеп, не қойып отырғанын аса сұңғыла біреу болмаса, жан адам түсініп болмайды. Дұрыстап түсініп алғың кеп қазбалап сұрай бастасаң, өздеріне арнап айтылмаған сөз сияқты елеусіз қалдыратындарын қайтерсің. Тіпті ұнатпай қалады. Сөйтіп жоқ жерде маған ой үстіне ойқосып бергені. Жүрсем де, тұрсам да, әкемнің сол сөзі көкейімнен кетпей қойды.

	Осылайша арада бірталай күн өтті. Егін орағы әлдеқашан тамамдалған. Сүдігер жыртып жатырмыз. Бірде, күн түске тырмыса МТС-ке келе жаттым. Қасымда төрт жасар ұлым Асқар бар. Былдырықтап сарыала күз, шалқар дала тіршілігінің өзі байқаған бірдемесін: «Анау неге олай?» , «Мынау неге бұлай?» – деп сұрап, маза бермейді. Оның таусылмас көп сұрағына жауап бере отырып, тағы да әкемнің анадағы айтқанын есіме алдым...

	Кенет... Иә, кенет, ашу шіркін, тарс таңып тастаған ақыл көзі өз-өзінен ашылып кетті де, Қадырбектің қарына тартып қары сырқырамай, әділетіне баққан себебі де, әкемнің анадағы жұмбақ сөзінің шешуі деп санама сарт ұрды. Сол сәтте туыстығымды сатып Қадырбекке өкпе жиған көкірегімде бұлт асынан шыға келген күндей ғажайып бір жарық сәуле ағындай құйылып жүре берді... Өмірде туыстық парыздан да қымбат парыз, асыл парыз – азамат парызы бар екенін, Қажырбектің сол парызды қасиеттеп сақтайтынын түсіндім. Түсіндім де, алдыңғыдан алғаны да, артқыға айтары да көп ақылгөй аға ісін өмірлік ғибрат тұтуға өзіме-өзім серт бергендей болдым. Иығымнан бір ауыр жүкті сілке лақтырғандай, тұла бойым жеңілденіп, көкірегім кеңіп сала берді. Қадырбекке тез жету үшін, қара атқа тағы да қамшы бастым!





МЕНІҢ ІНІМ




	Терезеден мол түскен күн сәулесі жұпыны үйдің ішін әжептәуір көңілдендіріп тұр. Содан ба, әлде жағдайымның түзеле бастағаны ма – менің де бойым сергек, басыма жастықты биіктете салып, баспадан жаңадан шыққан бір кітаптың қызығына түсіп жатырмын...

	Бір кезде алты жасар ұлым Айдардың өзінен бұрын:

	– Көке... көке, деймін, көк-кк-ке деген аптық дауысы ауыз үйден естілді де, артынша жүгіріп кереуетімнің қасына өзі де жетті. Бет әлпеті қуанышқа толы, мұрыны пұштырайып кетіпті. Қолында кәмпиті бар.

	– Көке әлгінде бар ғой... Кенже ағам келді. Бар ғой... Апам кәмпит берді... – деп әбігерлене сөйлеп, мақтанып та қойды.

	– Әһ, не дейсің?.. Рас келді ме? – деппін жұлып алғандай. Ұлымның қуанышы сол сәтте өзімді де қанатына ілестіре жөнелгендей еді. Інімнің келетінін сырттай естігеніммен де, дәл бүгін келіп қалар деп күтпегенмін.

	– Іһім... рас. – Айдар аузындағы кәмпитін тауысып, малжаң-малжаң етіп, басын келте изеп қойды.

	Жүрегіме бір түрлі шаттық құйылып кетті. Кенжебек, төрт інімнің ішіндегі ең кішісі, ең жақсы көрер сүйікті інім болатын.Алматыдан университетті бітіріп келген. Кейінгі інінің ілгері басқан әрбір қадамы алдағы аға үшін үлкен мәртебе, шексіз шат-қуаныш емес пе. Көңілім өсіп, марқайып қалдым.

	Егер халім келсе төсектен атып тұрып, киіне сап, үлкен үйге сағындырып келген кенже інімді көруге жүгіріп кеткен болар едім. Бірақ аяғымды басуға жарамай науқастанып жатқаныма көп болған.

	Қатты жауындарда төбе тақтайдан тамшы біліне берген соң әкем орайы келген ашық күндерді пайдаланып, үйдің шатырын жөндеп бермек болған.Соның қасына ерқара боп ара-тұра қолыма балта ұстап, араның құлағын тартқанымды көтере алмай діңкелеп қалған едім. Қазір төсекте жатқаным соның салдары. Сөйтіп көңіл асықса да, ұшарға қанат болмай қатты қынжылдым. Бір жағынан «Арсалаңдап өзі-ақ жетіп келер қазір-ақ!» – деген ой көңіліме тоқшылық оралтып, інімді асыға күттім. Өйткені Кенжебекті осыдан екі жыл бұрын бір жұмыспен Алматыға барғанымдағыдан кейін көргем жоқ та. Сол жолы базарлыққа жібек көйлек, әдемі туфли алып бергенмін де. Сондағы оның қуанғаны күні бүгінгідей көз алдымда.

	– Ағатай, оқуды бітіріп, қызметке кіріскен соң, алғашқы еңбек ақымды сіздің қалтаңызға саламын, – деген ол еркелеп.

	– Айналайын сенен, әуелі абыроймен оқуыңды бітіріп алшы. Сонан соң еңбек ақыңның бәрін маған беріп отырсаң да мейлің, – деп күлгенмін.

	– Әрине, сөйтем, – деген ол күлкіден езу жимай. Мен табан аузында солай істеп тастағандай қатты риза болып: «Тек ғұмырың жетсін, бәрі болар», – деп тілегенмін ішімнен. Ал ол – өткен жылы өндірістік тәжірибеге Гурьевке барып, үйге келе алмаған, содан сағынып-ақ жүр едім...

	* * *

	Кенжебек келмеді. Асыға күткенде қашан да сөйтетін әдеті емес пе. Ауыр жылжып алғашқы сағат, оны қойып екі күн әрең өтті. «Япыр-ау, бұл несі?» Лепірген көңілім бәсең тарта бастады. Келіп халімді біліп шықпауы ойыма онша қонбайды. Жүрегім сызаң тартады. «Неге келмей жатыр?» – деп үй ішінен сұрастырып та қоямын. Бірде әйеім:

	– Несіне қоймайсың? Сені қайтсін жетілген соң. Көрмеймін деп айтады дейді, – деп салды кейістікпен.

	– Сөзінің түрін қарашы! – дедім мен оған ренжіп. – Сонша не жазыппын оған?

	Өзге өзге, тап Кенжебек мен туралы айтпас олай деп.

	Әйткенмен Кенжебектің әлі күнге бір көрініп шықпағанына қарағанда әйелімнің сөзінде бір шыңғырған ындық бардай күдік оралады көңіліме. Ертеңінде, түс мезгілінде тыныстап, қалғыңқырап жатыр едім. Айдарымның жұлқылағанынан оянып кеттім.

	– Көке, аш көзіңді. Әне, Кенже ағам кетіп барады, қарашы.

	Бала емес пе, өзі дегбірсіздене жүгіріп терезеге барды. Жүрегім тулап қоя берді. Ұлым біресе сыртқа, біресе маған қарайды. Ақырын ілбігеніме іші пысқандай:

	«Тез – тез» деп, бейне бір көре алмай қалар дегендей асықтырды. «Туыс , шіркін-ай, сәби жүрегін де тыншытпайсың-ау», – деп балама жаным елжірей қарадым. Ақ таяғымның көмегіне сүйеніп, терезеге жеттім... Кең көшенің ортасын қақ жарып өтетін қара жолды жиектей екі жігіт көлденеңдеп өтіп барады. Арғы жағындағы жуантық тапалы ауылдағы жас мұғалім Елемес. Ал бергісі...

	Жүрегім ғайыптан жалын жалап кеткендей түршіге дір етті. Екі көзім бақшия терезеге жабыстым... Кенжебек! Шашы жалбырап шығып, мойнын жауып кеткен. Үстінде алабажалақ костюм, шалбарының балағы борбайына жабыса сүмбілдене келіп, қызыл асығына жетер-жетпес бүрісе қапты. Сары туфлиінің табаны жуан елі. Көк ала галстук омырауынан шығып баяу желбірейді... Отызжылдан астам қызмет көрсеткенінде көңіліме қаяу салмаған өз көзіме өзім тұңғыш рет сенімсіздік білдірдім. Уқалап жіберіп, қадала ұзақ қарадым... Осыдан екі-ақ жыл бұрынғы менің сүйкімді ініме сырт тұрпатында зәредейде ұқсастық жоқ біреу мен жаққа көз қиығын да салмастан, көлденеңдеп өтіп барады. Айдарым: «Кенже ағамның киімдері қызық», – деп, бірдемелерді былдырақтатқанына иланбап едім. Қимап едім інімді ондай жетексіздікке. Сәби жалған сөйлей ме, көргенін айтады ғой, баламның сөзі шынға шықты...

	Қалтақтап басымды көтеріп, таяқ ұстауға жараған кезде, күн түске ауыса үлкен үйге бардым. Сапар, бір кезде өзім сияқты шофер ғой, үйде жоқ екен. Әкем, апам, Сапардың келіншегі – Жұпар ауызғы үйде аласа дөңгелек үстелді қоршай шай ішіп отыр. Кенжебек шұбар диванда сұлап түсіп жатыр. Түнеу күні байқамаппын, алпамсадай жігіт болған. Мен есіктен кіргенімде басын көтеріп жөнделіп отырды. Үстінде тік қарауға кісінің көз алды шұбартып кеткендей алабажақ-алабажақ көйлек. Шашы албастының шашынан жаман. Қасына жақындап келген маған орнынан әрең көтеріліп қол ұсынды. Әкем мен апамның дастарқанға шақырғанына қарамай, диванға тайталасып отыра бергенімде Кенжебек самарқау жылжып орындыққа ауысты. Шылым тұтатты.Таңырқана қарадым. Бұл шаңырақта өскен өзге төртеуіміз шылымды ауызға алмақ түгіл иісінен жиіркенетін едік. Кенжебек те сөйтетін. Үйренген ғой, тегі!.. Әкемнің тізесінде отырған Сапардың бір жасар ұлы Болат томпалаңдап қасыма келген соң, төбесінен иіскеп, алдыма алдым. Аздап тыныстағаннан кейін Кенжебекке қарап, хал-ахуалын сұрастыра келіп:

	– Дәу жігіт болғаныңды сатып, сәлем бергізгелі өзімді келтірдің ғой, – дедім, ағаның ініге айтар өкпе-назымен.

	– Сіз... сырқат болған соң... мазалағым келмеп еді, – деді ол үзіп-үзіп, ерініп отырғандай солғын ғана.

	Әкем:

	– Өкпелейді, бар ағатайыңа деп осынша-ақ құзыр болдық бәріміз. Тыңдады ма? – деді наразылау реңмен. Бар ашуын содан алғысы келгендей-ақ шыны аяғын тарс төңкере салды. Желкесінің қалтасынан үлкен ақ орамалын алып, тершіген бет-аузын қатулықпен сүрткіледі.

	– Өзі сырқаулы адам тынышы кетер деген жоқ па? – деп апам жуып-шайып, алая қарады.

	Маған туған қарындасымнан да зият Жұпар әкемнің сөзін қостап:

	– Қойыңызшы, апа, Кенжемнің өзі біртүрлі болып кетіпті. Сапар да соншама жалынып еді, бетінен алып тастаған соң қойған жоқ па, – деді де, шайды жинай бастады.

	Оның сөзін мен сабақтап әкеттім.

	– Әй, апа-ай, ол бір сөз де айтыла салған. Әйтпесе тынышым кетпек түгілі, қайта сергіп, желпініп қалмаймын ба?.. Жайымды кісіден сұрайтын емес, келіп шықса несі құритын еді. Оқу бітіріп келгеніне көңілім қуанып, төбем алыстағы Алатауға теңелмегенімен, жақындағы Көкшетауға жетіп жатыр...

	Апам бой сақтады ма, қалай, үндемеді. Ал мен өз-өзімнен қыстығып кеттім.Баяғы Кенжебек болса айтып-айтып ішімді босатқалы келіп едім, бірақ ол емес. Терезеге тұнжырай тесіліп қарап қалыпты. Менің сөзімнің оған қатысы жоқ сияқты. Көңіліме келіп, бір түрлі жабығып қалдым.

	– Оны білер інің қайда?– Әкем тағы да бір басып өтті. Оның баласына ризашылығы жоғы ап-айқын сезіліп тұр. Мен әкем сөзіне тірілте түсіп:

	– «Өзі болған қыз төркінін танымас» демей ме... Есейді. Ер жетті. Жоғары білім алды. Қызметкер болды. Енді біздің қажетіміз не? – деп, көңілімді басу үшін, саусақтарыммен ойнап отырған Болатты төбесінен мейірлене иіскеп-иіскеп қойдым.Одан арғы өкпенің босқа кететінін түсініп, сөзді осымен доғармақшы ниетім бар еді. Бірақ та Кенжебек қозғап жіберді.

	– Қымс етсе өкпелерің қолда тұрады-ау, – деп күңк етті, өзіне өзі айтқандай теріс қарап.

	– Енді қалай? Жаман-жақсы болсам да, бірге туған ағаң емеспін бе? Саған өкпелемей кімге өкпе артайын? – дедім мен туыстығымды көлденең тартып, әрі өкпелеуге қақым барлығын да ескертіп.

	– Һім, – деді кекеснмен інім. Бетін бұрып алып тіке қарады. – Солай ма еді өзі? Енді, әрине, сөйдейсіңдер ғой. Ал сол өкпе өздеріңе келгенде жүрер күн бар ма? Әлде басқаға арта салу оңай бола ма?

	«Сен тұр, мен атайын» ыңғайын танып, төбеге ұрғандай тас тоқтап қалдым. Інімнің бетіне есім кете қарадым. Диван емес, тон жерде отырғандай, денем шымырлай мұздап кетті.

	– Жаным-ау, қай сөзің бұл? О, не дегенің ағатайыңа? – деп анам шошынғандай оған жалт қарады.

	Әкем мен Жұпар да қадалды.

	– Қай сөз болушы еді, айтылуға тиісті де! – Кенжебек орындықта ырғала қозғалып қойды. «Қатырдым бәлем», – деп, мерейі үстем кейпі бар.

	Әкем оған ұнатпай қарап, зілмен ұрса сойледі.

	– Оқу бітірместен бұрын жұрт сені садақаға шығарып па еді? Сондай да сөз болып па?

	– Шығарған,– деп шап ете түсті інім. – Қазір інім деп келіп күпілдеп отыр ғой, тап мына Баубектің өзі шығарған. Былтыр жиырма бес сом сұратқанымда өзі жақсы жауабын да қимапты. «Ағаң өзі өлгелі жатыр. Бізден ештеме дәметпе. Жоқ», – деп мыстанданып еді ғой ана қатыны. Одан кейін де екі рет... Құрымағанда бірер он сомнан несі кететін еді?.. Мені ұмытты дейтін шығар, жоқ, ұмытқам жоқ. Жолдастарым алдында сондағы ұялып, жер болғаным. Ызадан, өзі берген жібек көйлегімді сатып жібермедім бе? Ендігі туыссырағанын қайтейін, өзі оқытып шығарғандай...

	Ашық күнде аяғымнан жай шарт етсе мұндай халге түспен. Шыңылдап басым айналып кетті. Екі жылдан бері өзіме арнап хат та салмап еді, себебі осы екен ғой. Бірақ ол кезде не шамам бар еді менің оған көмектесетіндей?..

	Суыққа тоңғандай тізелерім қалтырап қоя берген соң Болатты жерге түсірдім. Алқынып, қысылып қалдым. Аузыма дені дұрыс бірдеңе түспей: «Аһ, оңбаған», – деген сөз оқыс шығып кеткенін байқамай қалыппын. Өмірімде оған арнап тұңғыш рет айтқан қатты сөзім еді. Қарымы толымы қайтты.

	– Сенен асып маған келген жоқ!..

	– Тәйт! Салғыласпа!– Әкем ақырып жіберді. Қоңыр көздері ашудан дөңгеленіп кетті. – Қасиетсіз сол! – Қалшылдап орнынан атып тұрды. Жетпістен асса да қайратты, пысық қой ол кісі. Үлкен ақ сақалы желкілдеп, дірілдеген ерініне қосыла ақ мұрты да жыбыр қағады. Әкемнің мұншалықты ашуланғанын сирек көретінбіз.Демесін үшін ұстайтын сабаудай ақ таяғы болушы еді, қолына сол ілігіпті. Кенжебекке төніп келгенінде осып жіберер ме екен деп қауіптеніп едім, өйтпеді. Ақырып-ақырып жіберді.

	– Не дедің сен, дудар бас, ә? Сені оқыды, есі кірді деп қуанғанымда, тартқан табағың әлден-ақ осы болғаны ма, қасиетсіз мұндар неме!

	– Сен шалға келген не сөз бар? Тигем жоқ қой өзіңе. Ендеше, жайыңа отыра бер. Мен жөнімді сендердің үйретуіңсіз-ақ табамын.

	Әкем шарт сынды. Таяғын есікке сермеп:

	– Шық үйден! – деді зіркілдеп. – Шық!.. Кет, бар, қасиетсіз неме!

	– Бар қорқытпағың осы ма? – Кенжебек арсыздана езу тартты. – Өзім де кетемін бір аптадан соң. Жаман үйіңе қамалып қалар деп пе ең. Отыр өзің оранып, ана жаман киіз, жыртық алашаларыңа!..

	Көр-жерге реніш білдіру әкемнің әдеті емес-ті. Ал көңілі бір қайтса, сарт жабылатын болат есіктей Кенжебектің әлгі сөзінен кейін әкемнің түсі адам шошырлықтай бұзылғаны көңілімді қатты сескендіріп тастады.

	Бірақ әкем менің сөзімді тыңдаған жоқ. Кенжебекке жеп жіберердей оқты көзімен қадала қараған оның ашуы бұрқ-сарқ қайнап төгілді.

	– Кет, ендеше... кет! Көрінбе көзіме!.. Мына қасиетсіздің сөзін-ай, ә?!. Жаман-жақсы болса да, ұшқан ұяң еді, енді тілің шыққан екен... Сол жаман киіз, жыртық алаша оранып-ақ адам болып өскемін мен, білдің бе?... Тиіспе оларыма... Сен де солардың үстінде туғансың, енді аузыңа келгенін шатып көкисің сен. Жақсы болсаң, ақыл-парасатың кемел кеп тұрса, алдымен ата-анаңды сыйла, шал деп, кемпір деп кемітпей!.. Өз өскен ұяңды сыйлай біл, қағынан жерінген құлан құсап оттамай... Өзіңді жөнге түзеп, жолға сал, білдің бе?!. Бүгін туған ағаң екеумізді қосақтап қойып беттен тырнадың, ертең сақалыма жармасарсың, сен қасиетсіз... Алдыңғы төртеуі «Әй кәпір» атандырған жоқ еді, сүрінбегім сен бодың ба?.. Бүйтіп күнде өлтіріп, жүзімді төмен қаратқанша, көрінбе көзіме, ниетсіз неме! Батыр қараңды!

	– Жақсы, дегенің болсын сен шалдың!– Кенжебек арсыздыққа толы кекесін күлкісімен әкеме көзінен оқ ата қарады да, шегіп отырған шылымын босағаға атып ұрды. Ұшып тұрып ызалы түр, ширыққан қимылмен Кенжебек киіне бастады.

	Апам оған мейірлене қарады.

	– Жаным-ау, мынау жанталасып киініп қайда барады? – деді.

	– Қайда барушы еді, кетемін! – деді Кенжебек долы үнмен. – Ол-пұл ұсақ-түйектерін жинастырып чемоданына атып-ұрып сала бастады.

	– Кеткенде қайда бармақсың?

	– Табылады баратын жер!– Кенжебек танаулап, алқына сөйледі. – Сендерден кетсем, өле қалатындай-ақ!.. Ызың-ызың ақыл айтады еще!.. Тәртіп!.. Тәрбие!.. Ар!.. Ұят!.. феодалдық қоғамның этикетін жапсырып алуым керек бойыма!.. – Киініп, плащын қарына іліп, чемоданын қолына ұстап, есікке беттеді.

	Апам ұшып барып оның қолына жармасты.

	– Таста былай!.. О несі бүлініп...

	Кенжебек анам екен деп қараған жоқ, апамның қолын қатты қағып тастады. Апамның үлкен қара көздері жасқа толып шыға келді. Төгіліп кеткелі дір-дір, мөлт-мөлт етеді. Жүрегім езіліп жүре берді!..

	– Жаман шірік... Жаман неме!– деді апам кемсеңдеп. – Саған ақыл айтпай, кімге айтады олар?.. Көтере салсаң нетті тұлданбай?!. Өз ұяңнан безгенде қайда барып көгересің, сен тоңмойын!.. Оқу оқып керім болды ма десем, қайта осындай надан болып шығып па едің?

	– Әй, кемпір, кейін тұр былай! – деп, әкем ақыра сөйледі. – Ол қасиетсіз анам ғой деп именеді деп пе ең, итеріп қалса, босағаға соғылып, бір жерің мертігіп қалар. Жібер әрі, кетсін!.. Көрінбесін көзіме қараң батқыр, қасиетсіз!..

	Әкемнің өз баласынан не себепті осыншалықты түңілгенін түсіне алмаған мен:

	– Әке, қойыңызшы! – дедім жалбырана.

	– Ата!.. Кенжем! – деді Жұпар жаны шыға.

	– Барсын!.. Барсын! – деп әкем қайта баспас қатал әмірмен екі қайталады.

	Кенжебек жолын бөгемек болған анамды кеудемен қағып кимелеп, есіктен шығып кетті.

	– Апырай... апырай, екі ортада от тұтатқан мен болдым-ау! – дедім жанымды қоярға жер таппай...

	Таяғына сүйеніп тұрып әкем:

	– Жайда күлтілдеп тұрған жара да, сенсіз-ақ жарылатынына көзім айқын жеткен! – деді тұнжырай сөйлеп. – Қасиетсіз неме. Бізді кісі құрлы көруден әбден қалыпты. Ата-анам деп, жасы үлкен деп сыйлаудан әбден қалыпты. Сен... сен деп, дікең-дікең етеді. Бәрін өзі біліп, өзі жетіліп тұр. Біз сендерден білімдіміз, тәрбиеліміз, сендер түк білмейсіңдер деп тапырақтайды. Жөн айтсақ – қасқырдың қара құлақ шамы. Кеше кешкісін осында Сапармен жағаласып қала жаздады... Сені алғысыз қып бітті. Ақша салмайды деп былжырап... Үйді мәдениетті ұстамайсыңдар, киіз, алаша педалдықтан қалған, надандық белгісі дейді тантып. Біз сол киіз, алашада туып-өстік қой, сонымен кетеміз, өз үйіңе жолатпассың мұндай дүниелерді десем, жойыңыздар көзін, практикасы біткен соң келіншегім келеді сендерді көруге. Ол мәдениетті семьядан шыққан, кір-қоқыстан жиіркенеді деп, жер тепкілеп сандырақтайды... Одан үйленемін деп бір шалқыды. Алматыда жолдастарын шақырып, әлгі ресторан дегенінде той өткізуге, қызға киім-кешекке, бір жылға екі бөлмелі үй жалдадық, соған деп, төсек-орын, ол-пұл алуға, не керек, анауыма анандай, мынауыма мынандай деп бес мың сом ақша табыңдар жерден қазсаңдар да дейді. Көйлегінің етегі борбайына жетпей шолтиған не адам емес, не албасты емес, әйтеуір, ұсқыны жаман біреудің суретін көрсетеді. Аузында шылымы, алдында арағы... Арақ ішіп, темекі тартқан, жалпақ елді былай қоя тұрайын, ата-анасының көз алдында жалт-жұлт еткізіп бұтын ашып жүруге ұялмаған, қайбір кісі сияқты кісі дейсің? .. Өзі сияқты қасиетсіз де бір... «Ау жаным, дәл мына суреттегідей болса, қоя тұр оныңды, адам сияқты біреу табылар», – десек, тағы да әлгі мәдениетсіз, надан болып шықтық. «Моды осылай. Сендер не білесіңдер?» – деп, іске алғысыз қылады осында бәрімізді... Содан Сапар екеуі әбден ұстасып бітті... Табан аузында ақша тауып бермейсіңдер деп, шешесі екеумізді адам қатарынан шығарды әбден!..

	Әкем ашудан алқынып сөйлей алмай қалды. Кенжебек менен тура он бес жас кейін туған, бауырларымның ішіндегі ең кенжесі-тұғын. Жасында қунақ, пысық-ақ болды. Екі шекесі торсықтай, аппақ, шашы қап-қара, бұп-бұйра, бүлдіршіндей еді. Жұрттың бәрі жақсы көретін. Үй ішіміз тіпті табанын жерге тигізбей еркелететін. Өте-мөте мен жанымды үзіп жақсы көретінмін. Сабағымнан, үй шаруасынан қолым боста көбіне соны ойнатамын. Былдыр-былдыр тілі шыға бастағаннан-ақ мені «әтей» деді. Онысы ағатай дегені... Бір жақтан келе жатқанымды көзі шалды-ақ томпаң-томпаң жүгіріп алдымнан шығады. Басқа шаруа жоқ, екі қолын бірдей соза айғайлап сықылықтап күле:

	– Әттей, әтшу... Әтшу-үу,– дейді балдай тәтті тілімен. Онысы ат бол дегені. Мен оны дереу мойныма отырғызып аламын да, ат болып шоқырақтап анда да, мында да, бір жерді шырқ айнала шапқылаймын-ай кеп-кеп!.. Шапқылаймын-ай кеп-кеп!.. Мөңкіп, тулап аспанға секіргенімде, әкем мен шешем көре қалса:

	– Ақырын, баланы құлатып мойнын үзесің!..

	– Байқа деймін! – деп қорқып жандары шығып безектеп тұрғандары.

	Мен ол кісілерге қарамаймын. Өзімнің сүйікті інімді ойнатып жүрмін. Ініме жаным әке-шешемнен кем ашымайды... Інімнің әлей рақатқа батып, сықылықтап ауыз жаппай күлгенінің өзі мен үшін не тұрады!.. Айта берсе, өз көңілім де көтеріліп, мәз-мейрам боп қалам емес пе!

	Мен кенет қалт қалам. Ол:

	– Тә-тә,– дейді тебініп. Онысы «тағы да» дегені... Мен арындап, тебініп, бір орыннан тас табандап жүрмей тұрып алам. Ол:

	– Тә-тә... Әйтшу! – деп тепкіні күшейтеді. Бұртиған алақанымен сабалайды...

	Мен қайтадан шапқылап тарттым. Әбден мауқы басылған кезде, өзім де екі иінімнен дем ала, танауым желбең қаққан кезімде, інімді қолыма аламын. Ол бұртиған қолдарымен мойнымнан құшырлана қысып құшақтайды. Аймалап, құшарлана-құшарлана сүйеді...

	– Неге сүйесің? – деймін мен сонда, не айтатынын біле тұрып жорта.

	– Жақсы көлем, – деп жауап береді ол әрқашан.

	– Қай жеріңмен жақсы көресің? – деймін мен сөйлете түскім кеп.

	– Мын-нна желіммен жақсы көлем, – деп, қауызы жаңа ашылған гүлге ұқсаған алақанымен жүрек тұсын басады ол.

	Сәби жүрек сүйсе – қалтқысыз сүйеді емес пе, мен оған иланамын. Жан жүйем елжіреп, жақсы көріп кетемін де, жалма-жан мойнымнан қолыма ауыстыра сап, бауырыма қатты қысамын. Шөлпілдетіп сүйемін кеп... Сүйемін кеп!..

	Сол балдырған шақ, былдырлаған тәтті күнінен есейген, қыздар жүрегін бүлк еткізер өрім талдай жасөспірім жігіт елес беріп өтті де, ол қас қағымда жалт өзгеріп кетті... Әлгінде ғана ата-ананың, аға мен жеңгенің... бәріне қарсы шапшып бет бақтырмаған; бөрте айғырдың жал-кекіліндей шашы дудырап-жалбыраған, бағырдың ыс қара қазанындай ожар жігіт тұрды көз алдымда!..

	...Менің інім!.. Сені бүйтіп өзгереді, өзге болады деп кім ойлаған!?. Неліктен мұндай болып барасың сен?!. Ақылға қашан қайырылар екенсің?!. Інінің әбестігі, жөн түсінбестігі... алдағы ағаның жанын қалай-қалай қинайтынын, жүрегін қатты сыздатып ауыртатыны санаңа қашан жетер екен сенің?!.





ҚАСІРЕТ




	Бәну көпке дейін бала көтермей қойған еді. Жыбырлақ ауыздар оған «бедеу қатын» атын таңып та үлгерген.Әлібайдың ата-анасы да қатты алаңдап: «Осылар бізге шынымен-ақ немере сүйгізбей қойғалы жүр ме!» – деп өзара күңкілдесіп, жиі айтып отыратын болған.

	Уақыт ұзап бара жатқанға, басқаларды былай қойып, Әлібай мен Бәну екеуінің өз көңілдеріне де күдік ішкірленіп кіріп, күпті бола бастаған кезде ақ түйенің қарны жарылып, Бәнудің аяғы ауырлады. Бүкіл туыс-тума, дос-жаранның шын тілек етіп асыға күткендеріне қарай, дүниеге атұстар келді. Ойдағы-қырдағы көңіл жетер дегендер шын қуаныш етіп, бәрі тегіс жиналды. Айта қалғандай той жасады. Сәбидің атын атасы ешкімнің саудасына салмастан, анау болсын, мынау болсын дегеніне көнбестен, бәрін бетке жасқай отырып:

	– Сендердің сайтан-қойтан аттарың менің немереме жүрмейді. Атын өзім қоям... Мұратыма жеткізген... Мұрат болады аты! – деді.

	Сол Мұрат бүгін төрт жасқа толған еді. Әкесіне тартқан торсық шеке, шешесіне тартқан қара қас, қара көз, ақ құба сүйкімді сәби. Атасы оны біраздан бері:

	«Бұл жай құйрық емес, май құйрығым менің!» – деп жанын үзіп, айналып-толғанып иіскейді. Өйтетіні Бәну тағы да бөпе күтіп жүр. Ай-күні таяу.

	Жалпы мінезі мейірімді Әлібай балажан ба, әлде сағынып көргендігінен бе, немесе баласының бүлдіршіндей сүйкімділігінен бе, қайсысынан десек те, әйтеуір, Мұратын әкелік жүрегінің ең тұңғиық тұнығымен жақсы көріп аялайды. «Баласын дәл мендей жақсы көретін әке бұл дүниеде барма екен!.. Әй, жоқ шығар-ау!»– дейді.

	Сөйтіп әлпештеген ұлына үш дөңгелекті велосипед әперудің сәті көптен түспей-ақ келеді. Әперер еді-ау, сол бар болғыр жоқ қой, жоқ. Әлібай қазір де орталық магазинге әдейі бұрылды. Көшенің қарсы бетіне келіп тоқтай қалды. Қара тон киіп, басына ақ түбіт шәлі салған орта бойлы әйелдің магазиннен қолына үш дөңгелекті велосипед ұстап шыққанын көргенде, Әлібай жоғалғаны табылғандай жаман қуанды. Кабинадан ытқып түсіп, жүгіре жөнелді. Танаулап ішке кірді. Жасыл сырға ақ сырмен өрнек тартылған, бір дөңгелекті бөлек алып, жіңішке кендір жіппен жанына қоса байланған велосипедтер, сірә, жаңадан ғана сатуға түссе керек, әлі де оншақтысы бар екен. Бес-алты адам кезекте тұр. Бұл да жалма-жан солардың соңынан тұра қалды. Кезегі келгендердің қолына бірінен соң бірі кетіп жатқан велосипедтерге жүрегі лүпілдеп, дегбірсіздене қарайды. Ұзамай біреуі өз қолына да тиді.

	Сүйікті ұлының, жалғыз ұлының қуанышынан артық әке үшін не қымбат болған. Көптен таптырмай жүріп, дәл бүгін, Мұратының туған күні қарсаңында ғайыптан сәті түсе қалуын Әлібай жақсы ырымға жорып: «Айналайыным бақытты, ғұмыры ұзақ болар», – деп қойды. Енді үйге тезірек жеткізіп, Мұратын қуантқанша асығып, қолындағы баланың велосипеді емес, аса бір қасиетті заттай абайлап көтеріп сыртқа шықты. Табаны жерге тимей жүгіре басып, машинасына келді. Кабина есігін асығып-аптығып аша бергені сол, әлдекімнің «Әлібай.. Әй, Әлеке!» -деп атын атап шақырған даусы құлағына сап етті. Жалт бұрыла қараса, үш жігіт өзіне қарай жақындап келе жатыр екен. Таныс жігіттер. Шолақ қара тон кіген, басындағы малақайы қазандай, атан жілік, қияқ мұртты Омар, орта бойлы ақ құба, бір сағатта аузынан бір сөз әрең шығатын Кәкібай. Пимасы шаңғының басы құсап өмір бойы қайқиып жүретін, орақ мұрын, сымпылдаған тәйтік қара Рақым – үшеуі де автобазаның шоферлары. Жыл сайын егін орағы кезінде совхозға көмекке барып, астық тасиды.

	Омар мен Кәкібайға көңілі емен-жарқын болғанымен де, Рақымды Әлібайдың суқаны сүймейтін. Жылмаңдаған, қолының ептеп жымысқысы бар, бірдемені аларға келгенде майлы күйедей жабысып қыр соңынан қалмай, майлы ішектей айналдырады. Қазір де амандық жоқ, салған жерден:

	– Балаңа велосипед алғанбысың, әй? Қарай гөр, өзі су жаңа ғой. Түу-уу, тамашасын-ай!.. Балаң енді тайға мінгендей қуанатын болды-ау... Құтты болсын!..

	Ал жалғыз баладан не аяйсың, әйда давай жу! Сөзді қой! – деп Әлібайдың аузын аштырмай бастырмалатып кетті.

	Омар мен Кәкібайға қуанышты көңілмен Әлібай күле тұрып, Мұраттың бүгін төрт жасқа толғанын, мына велосипед соған таптырмайтын базарлық болғанын айтып еді, Рақым мүлдем еліреп, желкілдете түсті.

	– Ендеше, сөз бітті. Балаңның тойына, жақсы жолдас еді деп, үшеуімізді бәрібір шақырып жатқан жоқсың. Біз барып жатқан жоқпыз. Осы жерде құтылып кет! – деп, тас кенедей қадалып айрылмады.

	Әділбайдың үйге жеткенше ұшарға қанаты жоқ. Бүгін Мұраттың туған күнін тойламақшы боп дайындалған. Шақыратын кісілерге күні бұрын хабарланып, ескертіліп те қойған. Сол себепті таңертең машинасына жүк артып қалаға аттанарда Бәнуға «Сағат үштен қалмаймын. Асыңды қамдап, дастарқаныңды дайындай бер», – деп тапсырып кеткен-ді. Ал қазір сағат бірден асып барады. Рақымнан тез құтылмаса болмайды. Әсіресе албастының ақ теңгесін алғаннан жаман алқымдап бәрібір қоймайды.Әлібай қалтасынан бес сом суырып:

	Сөздеріңде құлдық, жігіттер. Осыған өздерің тамақтарыңды жібітерсіңдер. Ал мен асығыспын, қонақтарым күтіп қалады, – деп жайын айтты.

	Арамдықты көкірегіне текшелеп жинап дайындап салып қойған Рақым сол сәтте-ақ бес сомды көңілі азырқанып:

	– Өй, тәйт әрі! – деді шынға бергісіз өтірік аярлықпен қолын сермеп. – Немене, бізді қолына ұстата салғанға мәз маскүнем дегенің бе бұл, болмаса, түк таба алмай кім-көрінге алақан жайған қайыршы көремісің? Балаңның тойы деген соң, базына қылдық... Шын ниетің екен, жүр бірге өзің де. Біз азды-көпті бірдей көріп, балаңа деген жақсы тілегімізді айтамыз да, қала береміз. Өйтпейді екен, андағы бес сомыңды қалтаңа қайтадан салып қой. О не қылғаны?..

	– Иә, жөн сөз-ау осы, – деген Омардың қостайтынын білдіріп Кәкібай да бас изеді.

	Өз сағын сындыруға бар, ал кісі көңілін қалдыруға жоқ Әлібай шынымен-ақ қысылды. Әрі-бері айтып, өз басына рұқсат сұрап көріп еді, ана үшеуінің сөз тізгінін ұстаған Рақым аузын аштырмады. Әбден амалы құрыған Әлібай «апырай, мыналарды қайттім!» деп ойлады... Ол таңертең, үйге ертерек ораламын деген оймен, апыл-ғұпыл бірер шыны аяқ шай іше салған. Енді, міне уақыт түстен ауып барады. Қарны ашты. Оның үстіне бір жағынан күн де құлақтанып, суытып кетті... Әлібай: «Жаманатты болмай, осы пәлелерден де құтылып, өзім де аздап тамақтанып, бой жылытып алсам қайтеді?» – деп ойлады. Осы ойға тоқтады да, енді уақыт оздырғысы келмей:

	– Ал, жігіттер, олай болса, кәнекей, отыра қалыңдар, – деп, ана үшеуін, біреуін ішке, екеуін сыртқа отырғызып алды да, ызғытып магазинге барды. Онда, арамдықты арғы жақтан ойлап өзімен бірге ішке ілесе кірген Рақым: «Бір жарты төртеумізге жұғын бола ма?» деген соң оның қолына екі жарты ұстата сап, зымыратып асханаға тартты. Рас, асханада «Спиртті ішімдіктерге рұқсат жоқ» деген жазу көрнекті жерге бадырайтып-ақ ілінген. Бірақ ол сырт көзге сылтау үшін айтуға ғана. Елеп жатқан ешкім жоқ. Шыныларды қойынға тығып әкеліп столдың астына қоя салғанға, әйтпесе екі тізенің арасына қысып отырып құйғанға көлденең біреу килікпесе, асхана қызметкерлерінен ешқайсысы ләм-мим демейді. Стақан сұрасаң сөз айтпай қолға ұстата салады. Осылай болғандықтан аудан орталығындағы жалғыз асхананың өзі ішімдікті сүйетіндердің іздесе таптырмайтын жайлы орнына айналған. Залда отырғандар қазір де аз көрінбейді. Сырт киімді шешу тұрмақ, бас киімнің өзін алғандары да сирек. Арақ ішу сияқты, шылымға да рұқсат жоқ делінгенмен, көк түтін қолқаны атады. Гу-гу қызған әңгіме. Әлібайлар босаған бір столды қоршалай отыра қалысты.

	Әлібай қалтасынан бес сомды асыға суырып Рақымның алдына тастай берді.

	– Бар, буфеттен шайнайтын бірдеме әкеле ғой тезірек!..

	Ойлағаны болған соң Рақымға енді не керек, мұртынан күліп «ләппай тақсыр» деп орнынан ұшып тұрды. Жылмаң қағып барып, сонша болмай кісі басы бір-бір котлеттен алып та келді. Саудыратып стақандарды да жеткізді. Кідіртпестен бір шынының ақ қақпағы жұлынып, «Мұраттың денсаулығы үшін!», «ғұмыр жасы ұзақ болуы үшін» қолма-қол босап қалды. «Мұраттың велосипеді үшін» енді бір жағалатқанда екінші шыны да босап стол астында домалап жатты.

	Қайыс қара өңі тобылғы түстеніп қызарған Рақым аузына көмейлей тыққан котлетін толғап жұта сап Әлңбайдың «жігіттігін», «сабаздығын» айтып, бұл дүниеде тең таппай мақтауға кірісті. Сөйтіп сөз аяғын:

	– Өзгені қайдам, өзім жарығам жоқ. Әлекең мырзалық жасап тағы бір дүркін осылай жағалатып жіберсе жаман болмас еді, – деп , өп-өтірік қиқылдай күлді.

	– Е, Әлекең тағы бірдеме дейтін шығар... мұз жалаған сиырдай не тойғызбай, не мейір қанғызбай жіберер деймісің осылай, – деп Омар оған қарап елеусіз көзін қысып қалды.

	Шекесі қызарып алған Кәкібай сөз қосқан жоқ. «Осыларға ерсем сыбағамнан құр қалмаспын» дегендей, ерікті екі жолдасына беріп қойып, бұрқыратқан шылымын ғана біліп отыра берді.

	Ішіне ас түсіп, бойына дуылдап оттай қызу тараған Әлібай енді тезірек кету қамын ойлап еді. Сағатына қарап жіберсе үшке таяп қалған екен..

	– Қой, жігіттер, бірсапарға осы да жарайтын шығар... Мен енді жүріп кетейін, бөгемеңдер, – деп терезе түбіне қойған бас киіміне соза берген қолын Рақым шап беріп ұстай алды.

	– Тоқта, жігітім... Өзі жалғыз балаң екен. Өзі төрт жасқа толған екен. Тойыңа жүріңдер деген жылы сөз аузыңнан шықпағанымен қоймай, жарытпай жа кеткелі тұрмысың?.. Жоқ, болмас ол.

	Әрі айтып, бері айтса да, құтыла алмай әбден жаны қысылған Әлібай ақыры айлаға көшіп:

	– Жігіттер-ау, қайдан аламыз ол құрғырды, тағы магазинге барамыз ба? – деп еді, Рақым жып етіп:

	– Өзің, кәнекей, бір бүтіндік әкелші, осы орныңнан табаныңды қозғалтпай-ақ табайын, – деп ет иісін сезген ұры күшіктей жылмаңдады.

	Әлібай іштей қатты қиналған қынжылыспен тағы да бес сом тастады. Оны сүйек қаққан итше столға жеткізбей қағып қалған Рақым басын қалтаңдата күлімдеп «бәлемнің қалтасын қалай қақтық!» деген залым оймен Кәкібайға қарап көзін бір қысып қап буфетке қарай жөнелді. Бұғағы салбыраған, қошқар шүйде буфетші әйелдің құлағына аузын тақай бірдеме деп сыбырлады да, лезде екі қалтасы томпиып қайтып келді. Екі жолдасына қулана қарап: «Біздің Әлекең осындай мырза ғой», – деп, көлгірлене көпірте мақтай отырып стақандарға құя бастады.

	Кешіккен сайын: «Осы иттерге қандай ғана бөгеліп едім, бағана кетіп қалмай?!» деп іштей өзіне-өзі қатты ренжіген Әлібай:

	– Ал, жігіттер, өздерің іше беріңдер, мен кеттім, – деп орнынан тұра бергенінде, Рақым мен Омар екеуі екі жақтан иығынан күшпен басып қайта отырғызды.

	«Алмаймын» деп, азар да безер болғанына қарамастан тағы да алғызды.

	– Апыр-ай, жігіттер-ай, мені текке қинадыңдар-ау! – деп қинала-қинала алған Әлібайды басы қалтақтап ләйли бастаған Рақым.

	– Ой,ризамын... Міне, жігіт деп осыны айт... Келші сүйейін, – деп бет-аузын сілекейлей, шөп-шөп сүйді.

	Бұл кезде Әлібайдың бойынан иелігі кете бастап еді. Ашқарынға ішкен арақ уыты бойға тез жайылды да, ақыл-санасын тұмандандырып, тізгінді қолдан тартып алып қойды.Әлібай асығыстығын, жалғыз ұлының тойын да, үйде қонақтар күтіп отырғанын да естен шығарып, қалған арақты түгел тауысып ішкенше сол орнынан тапжылған жоқ.

	* * *

	Әлібай көңілі кең жайлау болып, шылымның көк тұман түтініне қамалып, әбден ләйліп алған Рақымның езбелеген көкмылжың сөзін, қайта-қайта ұмтылып бет-аузын жалап, жер-көкке сыйғызбай мақтағанын, қиқылдаған жұғымсыз күлкісін тыңдап асханада отырғанда, үйде Бәну былай-былай бұрыларға мұршасы болмай, мұрнынан шаншылып жүр еді...Өзі аяғы ауыр, маң етіп жүрсе де, көрші үйдегі құрбы келіншек Кәмила, Әлібайдың жарымжан қарындасы Күләй – үшеулеп төргі үйге жинамалы екі столды үлкейтіп, түйістіре қойды да, дастарқан жайды. Сопақша табаққа салып, екі жерден тұтас күйінде пісірілген қаз етін, басқа да салқын тағамдарды дастарқан қайыстыра қойып, кіршіксіз аппақ орамалдармен жапты. Әр түрлі арақ-шарап шынылары түндік көтерген сырық құсап ақ салфеткаларды шошайта көтеріп тұр. Ас үйде, пеш үстіндегі қазанда семіз қой еті тәтті иісін тарата, буы баяу бұрқырай шымырлап қайнап жатыр.

	Дастарқан жасаудан қолы босамаған соң, Бәну үлкендермен ісі болмай бөлек бөлмеде машина боп дүрілдеп-гүжілдеп жалғыз өзі ойнап жүрген Мұратты шақырып алды. Құшырлана бір сүйді де, үстіндегі тоқыма күртесін шешіп алып, қоңыр матроска кигізді. Осы матроскасын кигенде, онсыз да бүлдіршіндей бала, одан сайын жарасып көз тоймастай боп кететін... Омырау қалтасына шеті жасыл жібек жіппен көмкерілген гүлді орамал салды. Кекілін тарап, тамағының астына, екі құлағының түбіне иіс май жағып, жұтындырып қойды.

	Сағат үш болды. Үштен қалмаймын деген Әлібай әлі жоқ.Ұзамай қонақтардың алды келе де бастады.

	Бәрі де Мұратты құшақтап сүйіп, «ғұмырлы, бақытты болсындарын», құттықтасып жатыр. Бірі абажадай ағаш машина, бірі өздігінен жүретін үлкен катер сыйлады. Жал-құйрығы төгілген, күпшек санды шұбар ат та келді. Мұрат атқа мініп алғанда аяғы жерге тиген жоқ.

	Шақырылған адамдар бас-аяғы тегіс жиналып та болады. Уақыт өтіп барады.

	Әлібай әлі жоқ. Бәну тықыршыды.

	Диванда, орындықтарды екеу-үшеуден топталып, әңгіме дүкен құрып отырған қонақтар көңіл үшін:

	– Оқас жоқ, келер, шаруасы бітпей бөгелген болар.

	– Асығысы жоқ қой, ертең күн демалыс, кешіккен уақытын түнімен отырып толтырамыз, – дегенді айтып күлгендерімен де, ұзамай олар да зеріге бастағандық танытты.

	Тойға барып тоямын деп, түсте жөндеп тамақ ішпей келген қара мұрт, сұлу жігіт ішегі шұрылдай бастаған соң бір жағы ойыны, бір жағы шыны:

	– Әй, Мұратжан-ау, сенің әкең елдің бәрін қаңтарып қойып, қайда жүр өзі?

	Барып ертіп әкелсеңші, – деп күлді.

	– Сөйт айналайын, сөйтші өзің.... Әкеңнің әкесін танытшы, – деп оны және біреу қалжыңмен қостады.

	Үлкендердің ойын сөзін балалықпен шын көрген Мұрат:

	– Мама киінемін... Папамды ертіп әкелемін, – деп аяқ астынан әлек салды. Баласы күні бойы үйден шықпай отырған соң «таза ауа жұтып келсінші» деген оймен Бәну да: «Әй, сенің әкең-ай!» – деп, қалжыңдап күле жүріп киіндіре бастады. Мұраттың басындағы құлақшыны да, үстіне киетін тоны да, жағасының сыртынан байлайтын бөкебайы да, тіпті аяғындағы пимасы да шымқай ақ болатын. Соның бәрін өзіне тән ұқыптылықпен баптап киіндірген Бәну ұлын маңдайынан бір сүйді де:

	– Әзір байлап қойса да, енді келетін уақыты болған шығар, бар қарсы ал, – деп далаға өзі шығарды.

	Далаға шықққан соң Мұрат қанша көз талдырып, жол бойына қарағанымен әкесінің машинасы көрінбеді.Сөйтіп тұрғанда осылай қарай қой фермасының түнгі күзетшісі Қадырдың тайыншадай ақ иті Лашын келе жатты. Оны көргенде Мұрат есі қалмай қуанды. Лашынды ол ет, нан беріп әбден үйір қып алған.

	– Лашын!... Лашын, кел-кел!– деп қарсы жүгірді. Барып мойнынан құшақтай алды. Арқасына аттай мініп алмақшы боп әуреге түсті. Лашын тамаша ғой, шіркін!... Мұрат не істесе де, қалай әуреленсе де көне береді. Ауыртпай тістеп ойнайды. Рас, кейде жығып тастайтыны да бар. Онысына Мұрат ашуланбайды да, жыламайды да. Тұра сап қайта ойнайды. Сөйтіп ойынға беріліп алғаны соншалық, өзі мен Лашыннан өзге дүниенің бәрін ұмытып еді.

	***

	Бұл төңірекке биыл қар өте жұқа түскен болатын. Желтоқсанның бел ортасынан ауып қалғанымен де, жердегі қар астынан аз-ақ астам. Қарашаның аяқ кезінде екі-үш күндей болған жылымық, сол аз қардың өзін одан сайын жұқартып, бетін қабыршақтандырып тастаған. Сол себепті жол бойы көк тайғақ, мұз. Жылдағы қар қалың түскендегідей емес, ойы да, қыры да бейнетке салмайды. Әсіресе жел өкпелеу шоферлардың тілегенін телміртпей бере салған бір кеңшілік. Ой-шұқырға қарамай зулата береді.

	Әлібай желікпесі жоқ жігіт. Жылдамдықты ең мақтағанда қырық-елуден асырмай, үнемі бір қалыпта ұстайтын. Осы газонына төрт-бес жылдан бері сызат түсірмей, ине жіптен жаң шыққандай су жаңа күйінде сақтап келе жатқанының сыры да содан...

	Сөйткен Әлібай қазір мүлдем өзгерген. Бойына ерекше бір желік пайда болған. Спидометрді жетпіс-сексенге секіртеді. Машинасы арындап алып қашқан асау аттай бір оңға, бір солға бұлтақтап, жолдан лағып шығып-шығып кетеді. Қарынға жабысқан талақ құсап айрылмай, «Тойға мен де бірге барамын»,– деп кабинаға отырып алған Рақым, сау күнінің өзінде ұшып-қонған жел өкпе, енді осы жылдамдықтың өзі де тақиясына тар кеп: «Айда деймін, саған!...Айда!» деп желіктіре түсіп, бүйірге түйгіштейді. «Әй, бері әкелші бері, мен ракеташа зымыратайын»,– деп рульге жармасып, Әлібайдың зықысын шығарумен келеді. Сөйте отырып залымдығы да бір жағынан қалмай, тілі сөйлеуге келмей күрмеліп:

	– Мына велосипедті жиналған жұртқа мен алды дейсің ғой, ә!... Мен алды деп айт, – дейді абырой алғысы кеп. Велосипедке сүйриген ұзын иегін тарс-тарс соғады. Машина бұлт-бұлт бұрылғанда, бұл екі жағына кезек жантая жығылады. Кескен түбірдей қопарыла да құлайды.Бұтып-шатып өлең айтады бақырып.

	Осы ой-шұңқырға қарамай, машинасын секіртпе тиегендей секіртіп құтырынған жүріспен Әлібай отыз шақырымдық жолды жиырма минуттан асар-аспастан ақ зыр еткізіп артқа тастады. Жол үстінің топырақ аралас қар түйіршіктерін аспанға үйіріп соңынан қара құйын тұрғызған екпінмен келіп ауыл қотанына кірді. Орталық көшеге жалт бұрылып, жау қуғаннан жаман зулата ағызды.

	Өз үйінің алдында тұрған ақ итті ол сонадайдан көрді. Бірақ та біресе екеу, біресе үшеу боп секіріп билеген итпен ойнап жүрген Мұратын тұмандана бұлдыраған көздері кере де айыра да алмаған еді.

	– Әй-й, ана итті қарашы, – деп Рақым оны бүйірге түйіп қалды. – Жолымызда неге тұрады ол?.. Басшы өзін!.. Бас!...

	Оның сөзі санасы сағымдай бұлдырап, өзінің не істеп, не қойғанына есеп бермейтіндей халде екіленіп келе жатқан Әлібайдың желігін мүлдем қоздырып жіберіп еді... Не үшін басады? Иттің жазығы не? – ойынада келген жоқ. Рақым айтты-бітті!... Мойнына жабысып ап әуреленіп жүрген Мұраттың ырқына көніп, қаннен-қаперсіз жол жиегінде көлденеңдеп тұрған итке туралай бастырды. Бірақ та ит ажалын күтіп қайдан тұрсын. Аждаһадай гүжілдеп арқан бойы қалған машинаға мойынын бұрып бір қарады да, ышқына атқып анадай түсті...

	Әлібай баласын сонда ғана көрді... Мастығы қолмен сыпырғандай сол сәтте жоқ болды. Зәресі ұшты... Тұла бойы мұп-мұздай боп кетті... Түпсіз шыңырауға зымырап құлап бара жатқандай жүрегі суырылып аузына тығылды. Жалт бұрылса, Мұраты артқы доңғалақтың астында қалатын, ақылдан бұрын сезім жеткізген ол жан дәрмен тормозды басты. Басқа жағдай болса машина төбеге ұрғандай тоқтай қалар еді, ал қазір мұздақ бетімен таудан төмен зулаған шаңғыша сырғанады...

	Келесі сәтте әлдене жас шеміршек кеуде сүйегін уата керемет күшпен соғып жіберді де, лақтырған ақ кесектей ұшырып сонадай жерге түсірді. Екпінмен бірер домалап кеткен бала аяқ-қолдары жайыла шалқасынан жатып қалды. Қайтып қыбыр етіп қозғалған жоқ.

	...Әлібайдың қас-қағым ішінде көріп үлгергені ойынға алданып әрі тайыншадай иттің тасасынан еш нәрсені байқамай қалған Мұраттың қатты гүжілдеген дауысқа жалт қарағанда, үреймен шарасынан шыққан қара көздері ғана еді. «Папа-аа!» деп шыңғырып жіберген дауысы келгендей болды құлағына...

	Ол машинаның толық тоқтауына қарамастан кабина есігін жұла серпіп, сарт ашып, жерге секіріп түсті. Тайып жығылды. Ұшып тұрды... буфер соғып жібергенде лақтырған ақ кесектей сонадай жерге ұшып түсіп, екпінімен бірер домалап барым аяқ-қолдары жайыла, қайтып қыбыр етіп қозғалмай шалқасынан жатып алған баласын жан ұшыра көтеріп ап, бауырына басты!...





АДАСҚАН




	Август айының орта шені. Аспан ашық. Тас төбеге шығып келе алған күн көзі күйдіріп тұр. Осы ыстықтан ба, болмаса көңіл күйінен бе, әйтеуір, еңсесі түсіңкі Төлеужан үстіндегі жол-жол көкшіл көйлегінің тамағының түймелерін ағытып жіберіп, көнетоз сабан қалпағын миығына түсіре киген. Асфальт құйылмаған, астыңғы топырағы ғана төселген кедір-бұдыр тротуар бойымен бейжай басып келеді. Бір заты жоғалып, соны іздегендей кішірек шегір көздерін жерден алмайды. Жұқалтаң келген әдеміше ақ сары өңі қаны қашып, ағара түскен. Бас көтеріп жан-жағына қарамайды. Бөбегін қол арбаға салып сүйреп келе жатқан жастау әйелмен қақтығысып та қала жаздады.

	– Көзіңізге қарап неге жүрмейсіз?.. Баланы басып кете жаздадыңыз ғой! – деп, шатынап шыға келген әйелден міңгірлеп кешірім сұраған болды. Оған өзге дүниенің бәрін ұмыттырып қинаған азапты ауыр ой еді...

	Осыдан екі жыл бұрын Төлеужан алыс бір қалаға қызметке ауысқан еді.Шу дегенде лайықты пәтер табыла қоймады да, Қызылжарда қалған Бәтішті, төрт жасар Нәбиі мен бір жарым жастағы Сәлімін көшіріп ала алмады. Қонақ үйде жалғыз тұрды. Арада айдан астам уақыт өткенде оның бөлмесіне қол астында бухгалтер болып жұмыс істейтін, жасы жиырмадан әлдеқашан асып, «кәрі қыз» атана бастаған орта бойлы, бидай өңді Сәткүл бір келіп кетті де, артынша келуді жиілетіп жіберді. Әуелде оның соңынан Төлеужан қалмап еді, енді жағдай керсінше болды.

	Бұл жайлардан Бәтіш, әрине, бейхабар. Төлеужанның «Пәтер жоғы» жыл бойына созылып кеткен соң, әкелерін сағынып әбден маза бермеген екі баласын алды да, поезға отырды. «Пәтер жоқтың» жайына барған жерде бір-ақ қанықты. Қаншама күйінсе де, оған екі баласымен Қызылжарға қайтып оралудан басқа лаж қалмап еді.

	Төлеужан жас жұбайымен бақытты өмір сүріп кете алмады. Қит етсе тұтана қалатын Сәткүл, өмірі еш шәйдеп көрмеген, қайта Төлеужанның өзінен тентектік жиі шықса да, соның бірін де елге білдірмеген Бәтішке мүлде ұқсамайтын.

	Сөйте-сөйте ерлі-зайыпты екеуінің арасы ашыла бастады. Дүниеге жаңа келген кішкентай нәресте де қиюы қашқан жарастыққа дәнекер бола алған жоқ. Төлеужан ішті. Соның кесірінен қызметінен босады. Сандалып жүріп-жүріп Сәткүлмен тағы бір қатты жанжалдасқаннан кейін Қызылжар қайдасың деп тартып отырды. Мұнда кеше келіп түскен. Келісімен-ақ Бәтіштің жағдайын осындағы туыстары арқылы сұрастырып біліп алды... Бәтішке бірден баруға беті шыдамай, өзінше бір іш есеппен әуелі балаларын көріп алысы келді.

	Көшенің сол жақ бетімен келе жатқан Төлеужан жапырақтарын сұрғылт шаң басқан құба талдар ортан беліне дейін көмкерген үлкен ағаш үйдің кең ауласы есігінің маңдайшасындағы «Балабақша» деген жазу көзіне түскенде, жүрегі лүпілдеп қоя берді. Бұрылып ауланың қақпасына кірді. Іштен естіліп жатқан балалардың шуылына құлақ салып аз тұрды. Енді есіктен кіруге ыңғайлана бергенде басына кейін қайыра ақ орамал тартып, үстіне ақ халат киген, орта бойлы толықша ақ құба әйел келді. Төлеужан Нәби мен Сәлімді шақырып жіберуін өтінді. Әйелдің:

	– Кім келді дейін оларға? – деген сұрағына.

	– Әкесімін, – деп жауап қатты ол.

	Оның бетіне таңданған кейіппен бір қараған әйел ішке еніп кетті. Төлеужанның жүрегі дегбірсіздене алып ұшты. Толқығанын басу үшін есік алдына шығып, бір тал шөпті жұлып ап шайнай бастады... Балалары қалай қарар екен? Екі жылдан бері былтыр өзінің соңынан іздеп барғандағы бес-алты күнді қоспағанда, көрісе алмаған сәби көңілдер суық тартып, жатырқап қалмады ма екен?

	Оның ойын басқышты тапыр-тұпыр басқан жеңіл аяқ дыбыстары, балалардың абыржыған дабыры бөліп жіберді.

	– Тез жүрсейші... көкем кепті деймін... Көкем! – дейді әлдекімді асықтырып аптыққан баланың даусы.

	Інісін қолынан жетелеп алған Нәби екен, биік басқышпен дедектете сүйрелей түсіп келе жатыр. Әкесін көргенде, «Көкем!» – деп қуана айғайлап жіберді де, інісін тастай беріп, жүгіріп келіп, мойнына секіре асылды. Іле Сәлім де жетті томпаңдап. Сәлім әкесіне тартқан жұқа емес, аузы-басы бұлтиған, топ-толық балпанақтай. Жүрегі алқымына тығылған Төлеужан, құлашын кере жайып, екі баланы құшақтай көтеріп алды. Сүйіп мауқын басқан соң, ұзынша орындыққа барып, екеуін тізесіне ала отырды. Ұлдары өзін қатты сағынып, көруге аңсап жүргенін ол жаңа ғана білді. Бұған дейін осылай болар-ау деп ойламайтын да.

	– Қос қозым, ботақандарым! – деп, екі ұлын кеудесіне қатты-қатты қысты. Кезекпе-кезек емірене сүйді. Өмірінің қатар бойлап өскен жауқазынындай қос қызығын құр тұлыпқа телігендей сырттан ғана иемдендіріп, тірі жетім еткен өз қылығына күйініп, жаны күйзелгендей бір сезім жүрегін қысып барады. Осы қалыпта оның ойына қаншалықты отырғаны белгісіз еді, егер Нәби кенеттен ойына бірдеме түскендей томсырая қалмаса.

	– Көке, – деді ол кішкентай жұқа қабақтарын түйе, әкесінің бетіне қадалған қара көздерінен реніш ізі білініп, – үйге неге келмейсің?

	Әкесі қапелімде не айтарын білмей сасқалақтап қалып:

	– Барам ғой, сәулем, – дей салды.

	– Келсейші. Апам жылайды, көке, мен көрдім... Бір күні далада балалармен ойнап жүрген Нәби жүгіріп үйге келсе, Бәтіш үнсіз жылап отыр екен, баласын көрді де, орамалмен көз жасын сүртіп, теріс бұрылды. «Неге жылайсың?» деген баласына:

	«Мен жылағам жоқ, ботам... көзіме бірдеме түсіп кетті, соныкі ғой» – деп жалтара жауап қайырды. Ана сөзіне бала иланбай ма, Нәби нанды. Апасын аяп:

	«Әкелші, мен көрейін!»– деп көзіне үңілді. Екі көзінен кезек сүйді... Бірақ, тағы бірде, ұйқыдан ерте оянған Нәби анасының төсегінде жылап жатқанын сезді... Қазір соны айтқан еді ол.

	– Иә, апам жыламайды ғой тіпті. Апам көкең алысқа кетті, келеді деген, – деп Сәлім аузын толтыра сөйлеп қосарланды. Онымен де қоймай: – Көке, – деп қолынан тартып, әкесін өзіне қаратып алып: – Менде велосипед жоқ. Сапар мен Бағдаттың велосипедтері бар. Мен оларға менің де көкем бар. Ол сендердің көкелеріңнен оңды, алыста, үйге келеді, маған велосипед әпереді дегем, әпересің бе? – деді қиыла қарап.

	– Әперем, сәулем, әперем, – деді Төлеужан баласының бетінен сүйіп. Сәби көңілін қуантуға одан артықтың керегі де шамалы, алақайлап қолын шапалақтап, қоқаңдап-қоқаңдап қойды. Әкесі қолына ұстатқан шоколадты ортасынан қақ бөліп жартысын «Апама апарып беремін деп, – қалтасына салды.

	Төлеужан «апам жылайды», «апама апарам» дегендерінен Нәбидің едәуір есейіп қалғанын ұқты. Бағанағы тәрбиеші әйел кеп шақырып әкеткенше ол ұлдарын тізесінен түсірмеді. Кетіп бара жатып Сәлім қолын бұлғады.

	– Көке, үйге велосипед әкеліп қой, – деді аузы-басы бұлтиып.

	Олар кеткен соң да Төлеужан сол орнында едәуір отырып қалды. Екі ұлының әкелеп жабысып аймалағаны, балғын қолдарымен мойнынан құшақтағаны көз алдынан кетпей қойды. Көңілі орнықпай, ойы дауылды күндегі теңіздің таудай толқындары арасында бір батып, бір шығып қалт-құлт еткен қайықтай бірде тереңге тартты, бірде жоғары ырғыды... Көз алдына ана жақта қалған әйелі мен бір жасар қызы келеді де, аздан соң тұман ішіне сүңгіп кеткендей жоқ болады.

	Төлеужан орнынан атып тұрды.

	* * *

	Бәтіш кабинетке кірген Төлеужанды көргенде, оқыс селк етті. Жұқалаң ақшыл жүзі ду жанды. Жалтақтап, терезенің алдындағы жалғас столда отырған сөзуар, қатқан қара келіншек – Қаламқасқа қарады. Төлеужан кіре бергенде басын бір көтеріп қараған Қаламқастың қайтадан өз ісімен шұғылданып, есепшотты тар-тұрс қаға бергенін көрді де, бойын лезде жинап алды. Бір айырылсқаннан кейін әйелдердің көпшілігі-ақ бұрынғы ерлерін жек көріп, ызалы айғаймен, не қимағандықтан көңілі босап егілумен қарсы алса, ол осы екеуінің бірін де істеген жоқ. Нақ бір жай ғана таныс адамына кездескендей салқын сабырмен қарады. Ұйтқыған көңіл күйінің куәсіндей ішкі толқын әлсін-әлсін болмас сыртқа теуіп, бір жүгіріп өтеді де, тез тарайды.

	Төлеужан оған ыңғайсыздана қарап, қалпағын қолына алды. Шалбарының қалтасынан орамал алып, маңдайының терін сүртті. Саусақтары діріл қақты. Оның бұл келісі тегін келіс емес екенін Бәтіш жүрегі бірден сезді. Төлеужанның жағы сопайып жүдеген, осы арада қиналысқа түскен кескініне бір сәт аяғандай боп қарады. Оның Семейдегі әйелінен ажырасып біржолата келгенінен хабарсыз болғандықтан, «тағы да екі баланың бірін сұрауға келген болар» деп ойша топшылады да, Қаламқасқа көзінің астымен ұрлана қарап қойды. Оның есеп – шотпен басы қатып отырғанын көрген соң Төлеужанға дәлізге шығайық деген ишаратпен ым қақты. Екеуі ұзыннан-ұзақ дәліздің қара көлеңкелеу бұрышына оңашалау барып тұрды. Төлеужан Бәтішке көз тоқтата қарады. Бәз-баяғы қалпынан өзгермеген, иығы әнтек тіктеліп, бұрынғысынан да сымбаттана түскенін байқады... Сөзді неден бастарын білмей қыбыжықтап сәл кем тұрды да:

	– Сәлім мен Нәбиге бардым, – деді орағыта сөз бастап. Бәтіш оған сақтана қарады.

	– Ия?

	– Ұмытпапты.

	– Ұмытқан жоқ.– Бәтіш шынын жасыра алмады. Онысы Төлеужан көңіліне жарқ еткізіп үміт отын тұтатып жіберді. Бойын жинап, тілінің күрмеуі шешіле бастады.

	– Екеуі көкелеп екі жағымнан жабысты...

	Бәтіш үндеген жоқ. Екі баласының, әсіресе есі кіріп қалған Нәбиінің әкесін жиі іздеп, «қашан келеді?» деп мазасын алып бетінен елестетті. Көзіне мұң ізі жүгірді.

	«Қиыншылық түсіп жүр екен ғой басыңа», – деп ойша топшалады Төлеужан. Әуелі жағалатып хал-жағдайын сұрады. Одан суыртпақтап екі балаға ауысты. Бәтіш соның бәріне сабырмен, қысқа-қысқа ұстамды жауап қатып тұрды.

	Төлеужан ойы сан-саққа жүгірді. «Орнығып отырып сөйлесетін, кейінге қалдырсам ба, әлде қазыр-ақ бетімді ашсам ба?» деген екі ойдан жүрегі алып-ұшып, аузына тығыла берді. «Әуелде мені жан-тәнімен сүйетін емес пе еді... Оның үстіне, екі бала және бар, оларды әкесіз тәрбиелеп өсіру оңайға түсе қоймас... Кеудеге итермес... кешірер» деген үмітті ой басына орала берді де, ақыры тәуекелге бекем бекініп, Бәтіштің бетіне тура қарады.

	– Мен ана жақтан басымды біржолата ақтап шықтым.

	– Неге?– деп қалды Бәтіш жұлып алғандай.

	– Жас болыппыз, мас болыппыз. Енді ақыл тоқтатар да мезгіл де жетіпті, Бәтіш.

	Бәтіштің аузына жөпелдемеде сөз түспей қалды. Шу дегенде, Төлеужанның осыншалықты елпілдеп, ебелектегенінің байыбына бара алмай, дағдарыңқырап тұр еді, енді түсінді.

	– Мен мықтап адасқан едім, Бәтіш... Жастық кісіге не істетпейді?... Бірақ та сені қалай сүйетімді өзің де білетін едің, несін айтайын... Нәбиім мен Сәлімімді қалай ұмытайын?... Адам адаспай ма?.. «Адасқанның айыбы жоқ, қайтып үйірін тапқан соң» деген емес пе, Бәтіш...

	Қапелімде сасқалақтап қалғандай болған Бәтіш енді бойын жинап алды.

	Төлеужанға салмақпен қарап тұрып:

	– Айыптама дейсің ғой сонда? Сөз-ақ-ау, шіркін. Әйел сорлы, қаласаң басыңа киіп, қаламасаң лақтырып тастай салатын тақия құрлы да болмағаны-ау сонда.

	– Айтатын орның бар. Басқа соқ та, қарабет деп бетіме түкір. Көзге шұқы...

	Көтергенннен басқа амалым жоқ.

	– Басқа соғып, көзге шұқып, кінәләсәтіндай жайым жоқ менің. Әуре болмай, келген ізіңмен кері қайта қойғаның жөн.

	Төлеужан жүрегін қан жауғандай қысылып кетті.

	– Бәтіш, кешірші мені, жаным... Аяшы... Сүйетін едің ғой, мені.

	– Айтпа-айтпа! – Бәтіш қолын сермеді. – Қайтесің өнбесті қопарып. Өтті бір іс өкіндіріп, сол бойымен қалсын да. Өз басымдағы қасіретті басқаға да болсын деп нем бар. Ошақ басы бұзылған әйелдің күнін көріп едім ғой. Анда қалған әйелің мен балаңды жылатпай, қайтып бар да, қолыңа ал...Көз жасына қалма...

	Төлеужан шыңырауға қамалғандай аласұрды.

	– Балаларды қайтесің? Мен олардың әкесімін ғой. Олар тірі жетім жүре бермекші ме? Аямайсың сәбилерімді? – деді, бір тоқтаса осыған тоқтар деген үмітпен.

	– Әкесімін десең, аясаң, әуелде тірі жетім етпеуің керек еді ғой екі балаңды, – деп, Бәтіш енді сабасына түскендей дауыспен баяу, бірақ нық сөйледі. – Не айтайын саған? Айтар сөзде қалмаған. Бар енді, қош бол.

	– Тұра тұршы... Тоқташы! – Төлеужан ышқына ұмтылып, Бәтіштің оң қолынан шап беріп ұстай алды. – Бәтіш... Бәтішжан! – Тынысы тарылып, ентіге сыбырлады.-

	– Ойланшы... Ойланшы, әлі де, жаным...

	Бәтіш қолын босатып алды.

	– Ойланатын ештеңе жоқ. Осыдан екі жыл бұрын өзің ойландырып, бекіндіргенсің, біржола.

	– Иланбаймын өлтірсең де. Сен мені сүюші едің ғой?

	– Сүйіспеншілігімді өз қолыңмен көрге көмгенсің! Сөзін тыңдата алмай лажы құрыған Төлеужан кенет Бәліштің алдына тізерлеп отыра қалды. Еңкілдеп жылап жіберді.

	– Кешір деймін, мен саған!... Кешір енді, өлтірмесең!

	– Әй, сорлы жан, сорлы жан, – деді Бәтіш аянышпен бас шайқап. – Не болып кеткенсің? Ұялсаңшы. Тұр андағы арадан.

	Төлеужан көз жасын сүртті. Түрегелді. Көңілін сәл басты.

	– Кешір, Бәтіш! – деді жүрек уылжытқандай жалынышпен. – Аясаңшы!..

	– Менің аяғаным не болсын, өзіңді өзің аяй білмесең. Қош, – Бәтіш алды-артына қарамастан ішке кіріп кетті.

	Тарс етіп жабылған есік жақтауға емес жақтауға емес, өз маңдайына соғылғандай болды Төлеужанға. Есеңгіреп, сілейіп тұрып қалды. Әлден соң шошынғандай басын көтеріп алды. Сабан қалпағын бүре ұстап, шегір көздері шүңірейіп, екі самайын қос алақанымен басып, шығар есікке бет алды... Бәтіш, Нәби, Сәлім Семейдегі әйелі мен бір жасар қызы – бесеуі қосылып етегінен тартқылап, кес-кестеп жолына көлденең тұрып алғандай. Көзін жұмды. Бәрібір кетер емес. «Нәби үйге жүрсеңші», -десе, Сәлім «велосипед әкел», -деп бұртияды. Сонан соң ол көзін үрейлене кең ашып алды. Қинала басын шайқады. Есалаң адамша сенделе басып есікке беттеді.





ҚАРАША ҚАЗДАР




	Терезесі күннің батысына қараған, ені тар, ұзынша бөлмеде, оң қабырғаға тұтылған көл-көсір шымқай қызыл кілемге бастарын тигізе-тигізе қатар қойған биік-биік екі ақ кереуеттің төр жақтағысында Ербол жатыр. Қан-сөлінен айрылып қуқыл тартқан жүдеу жүзінде де, шүңірейіп дөңгелене түскен қоңырқай көзінде де... қалжырап-шаршағандық белгісі қара судай тұнжырап тұнып қалған. Екі тәулікке ұласқан бұлтты, жаңбырлы ауа райы өзі әлсіз адамға қатты әсер етіп, мүлдем қалжыратып тастап еді.Тоңқылдаған жүрісі жаман атқа жайдақ мініп ұзақ жол жүрген кісідей денесі салдырап түсіп, езіліп еңсесін көтертпейді. Жауырыны төсекке жабысып қалғандай шалқасынан жатқан күйі қыбыр етіп қозғалуға пәрмені жоқ.

	Бөлме есігі қашанғыдай жабық тұр. Үш бөлмелі үй құлаққа ұрған танадай тым-тырыс. Жүрген-тұрған тықыр, сөйлеген сөз, сықылықтаған күлкі естілмейді. Бейнебір, бұл үйде алды он беске шығып, арты сегізге толған үйелмелі-сүйелмелі бала да, ешкім де жоқ сияқты. Сонау ерте заманда, науқастың енді қайтып қатарға қосылмасына, беті біржолата әрмен қарап қойғанына көз жеткен соң, жұртқа жалғыз өзін ғана қалдырып, өзге ел тік көтеріліп көшіп кететіні сияқты, бұл үйдің жандары да тегіс безіп кеткен, Ерболдың бір өзі ғана қалған тәрізді.

	Мезгіл екіндіден ауды. Биік тұғырынан төмен сырғап, ұясына таман еңкейіп бара жатқан күннің күміс сәулесі жалпақ терезеден қиғаштай түсіп, төргі оң жақ бұрышта, Ербол кереуетіне тиер-тимес тұрған жазу столының үстін, беті ашық, төңкерулі жатқан кітапты, кішкентей-кішкентай құтылардағы, қорапшалардағы дәрі-дәрмектерді, ортадан төмен суы бар беті ортасынан бір бүктелген алақандай ақ қағазбен жабулы стақанды – бәрін жарқыратып жібереді.

	Ербол бей-жай көңілмен қарап, едәуір жатты...

	Кенет қиғаш тұрған үйлердің шатырының үстін ала, көк күмбезінің етек жағына әлдекім жуан қара қарындашпен жеңіл сүйкей тартып өткендей сынық сүйем қара сызық пайда болды. Ербол оған шу дегенде мән бере қойған жоқ, ықылассыз көз салып жата беріп еді. Әйтсе де қара сызық оңға таман жылжып, ауада қалқып бара жатқан сияқтанады. «Көзім бұлдырап жатырмын ба?»– деген оймен кірпігін қағып-қағып жіберіп, жөндеп қайта қарады. Жоқ, көзі бұлдырығаннан аман екен, қара сызық анық жылжып барады. Әнекей, әлгі екі ортада терезенің орта деңгейіне жетіп те қалды.Сөйткенше, оның із өкшесін қуалай терезе жақтауынан тағы сызық шыға келді.Және де бұл жолғысы алғашқы сызықтан гөрі ұзындау әрі орта тұсы ілгері шығыңқы, үш бұрышты сына тәрізді.

	Қараша қаздар!...

	Төсек тартып қозғала алмай жатқанын ұмытып, атып тұрмақшы оймен оқыс талпынып қалды. Тұралап құлаған көтерем тәрізді құр талпынғаны болмаса, басын да көтере алмады.

	Жалма-жан жазу столдың үстіндегі стақанды шай қасықпен төпелеп ұрғылай жөнелді.Шынының бүкіл үйді басына көтерген шыңылына дауыс қоса:

	– Кім бар анда?...Қайсың барсың? – деп, дегбірсіздене айғай салды.

	Алты жылдан бері ауру бағумен келе жатқан Жамал мектепте күніне үш-төрт сағаттай ғана болатын-дағы, тәуліктің өзге уақытының бәрін үйде өткізетін еді.. Қазір де қасында он бір жасар қызы – әкесіне тартқан қоңыр бұйра шашты, жұтып қойғандай сүйкімді Назгүл бар, шай дайындап ас үй жақта жүрген болатын. Ал деп жығылғаннан бері Ербол он шақты рет операция жасатып, талай дүркін «ана жаққа барып қайтқанынан» әбден зәрезап боп, жүрегі шайлығып біткен ол, далаға шықса үйге жеткенше асығатын да, ал үйге келсе – көзі мен қолы шаруадан босамай, құлағы елеңдеп Ербол жатқан бөлме жаққа қарайлап жүретін. Стақанның қатты сыңғырына жаны ышқынғандай ащы айғай қосыла шыққанда селк ете түсті.Тұла бойы мұп-мұздай боп кетті. Зәресі ұшканы сондай, қолындағы ішіне шай салған қызыл ала гүлді аққұманды лақтыра сап, сарт етіп қирағанына да қарамай, тұра жүгірді.Есікті жайлап ашуға мұрша таппай, ұшып келген бетте пәрменімен періп кеп жібергенінде, есік, тұтқасы қабырғаға тарс соғыла шалқасынан ашылды.

	– Алла-ау!... Не болды?!– деуге шамасы әрең жетті Жамалдың. Өң-түс жоқ.

	Кішірек қоңыр көздері үрей тола дөңгеленіп кеткен, кірпігі де қағылмайды.

	– Қараша қаздар!.. Қараша қаздар... келіпті!– болды, дегбірінен айырылған Ерболдың жауабы.

	Мұны естіген Жамал жылып жіберере жаздады. Не болып қалды десе!.. Оқыс шошынғаннан үзіліп кетердей шегіне жете тырсыл атқан жүйкесі, құлағы кейін шертіп кеткен домбыраның ішегіндей кілт босап, әл-пәрменінен айырылды да қалды.Тұла бойы қалтырап, көзін жұмды. Аузынан атқып кетердей сарт-сұрт тулаған жүрек тұсын алақанымен басты.Тынысы тұншықтыра тарылып кеткен еді, терең дем тартты. Кінәлағандай кейіппен басын шайқап.

	– Ойпырмай, соншама айғайлармысың?! – деді, даусы сыбырлай дірілдеп.

	Дегбір-тағаты қалмаған Ербол оның қарайтындай халде емес еді осы сәт.Қолды-аяққа тұрмай:

	– Мені тез арада тез жеткізші!... Келші енді!– деп асықтырды.Даусында бұйыру жоқ, жалыныш лебі жатқандай.

	Жамал тұла бойының шошынысты ділілі мен жүрегінің дабыл қаққандай дүрсілін еркін басып үлгермесе де ерінің жанына шапшаң жетті. Абайлы қимылмен қотығынана демеп, төсектен басын көтеріп жатып, не болғанын толық ұға алмай үрке қарап тұрған кішкентай Назгүліне:

	– Жаным, орындық!.. Папаңның креслосын қой жылдам! – деді.

	Пысық Назгүл екі айтқызған жоқ.Жүгіре ұмтылып келіп жазу столының астына тұмсық сұға тұрған қаздима биік креслоны, өзінен үлкен нәрсені сүйрелеген құмырсқа тәрізді, дырылдатып мықшыңдай тартып, бетін бері бұрды...

	Жамалдың құшақтай сүйемелдемеуімен қалт-құлт етіп терезе алдына барып жеткен Ербол креслоға еппен жайлап отырып жатып, екі көзін терезеге, қараша қаздар жаққа қадап еді...Төсекте шалқадан жатқан көз қиығына тек болмашы бір кіщкентай пұшпағы ғана шалынатын көкжиек жалт етіп, қарсы алдына жақындап кеп қалғандай көсіле кеңейіп жүре беріп еді... Әлгінде ғана жіңішке қара сызыққа ұқсаған қараша қаздар тізбегі енді, сол көгілдір аспан аясында айқындала, анық-анық корінді.Топ-топ болып көбейе түсті. Қанатқа қанат ұшы түйіскендей қатар түзей желі тартып та, сына тәрізді үшкіл бұрыш құрай да, жайлауға көшкен елдей бірінің соңынан бірі тіркес-тізбекпен шұбатыла созылып та бір-бірлеп, екі-екілеп те, шағын-шағын топ-топ, үйір-үйір болып та – қаланың Бұқпа тауы беткейіне иек арта өрлеген етегін баса Қопа көліне қарай ағалып өтіп жатыр, өтіп жатыр! Қала үстіне жақындай өздеріне тән сақтықпен аспандап биік көтеріліп алады да, көл шегіне іліге бере шұғыл төмен құлдилап, оңды-солды төңкеріле жарқ-жұрқ ойнап, құлай жөнеледі.Мұндай сәтте ауаның ысқырына суылдаған үнге толып кететіні бар. Сан жүз қанаттың ауаны осқылай шығарған сол суылын, сан жүз қарашаның жайылымнан қайтқандағы қиқу-шуылын Ербол айқын, анық естігендей сезімге бөленіп еді. Жүрегі аттай шауып, дүрс-дүрс соқты.Тұла бойын бір қуатты ағын қармап алғандай... Жанарында, алыста атқылаған жанартау жарқылынан жеткендей әлсіз бір сәуле бар.Сартапқа айналған жүзіне болар-болмас нұр жүгірген... Терезеден секіріп шығып кететіндей еңсесін ілгері сала ентелей түсуде.

	Дәл осы қалпында ол ұшуға дәрмені жетпесе де аспанға ұмтылы қанат қомдауын бәрібір қоя алмайтын жаралы құсқа ұқсар еді!..

	Оң жағынан кеп тұрған Жамалын дәл білезіктіктен саудыраған қу сүйек саусақтарымен сығымдай-сығымдай ұстап:

	Көрдің бе?! – деді, екі көзі терезеде, дем алысы жиілей, – Қараша қаздар!..Келіп капты ғой... Айтқандайын, бүгін қай күн еді?

	– Дүйсенбі, – деп жауап берді, ерінің етсіз саусақтары білегіне темірдей қадалып ауыртып бара жатқан Жамал.

	– Жоқ сентябрьдің нешесі деймін?

	– Жиырма жетісі, папа! – деп, жауапты шешесінен бұрын Назгүл қайырды .

	– Ә-әә, солай ма балапаным? Күн санаудан да жаңылып қаппын-ау... Ендеше, бұлардың келгеніне үш-төрт күндей болып қалған екен ғой... Біздің жаққа сентябрьдің жиырма үш-жиырма төрттерінен қалмай алды келе бастайды...

	Бұл Жамалдың бұған шейін естімеген жаңалығы еді. Ербол екеуі қосылғалы жиырма жылға жуықтап қалса да, Ербол қашан төсек тартып жатып қалғанша құс атуға барып, әсіресе қаз атудың ерекше құмарлықпен әңгімелейтін болса да, Жамал көңіліне тоқи жүрейін дегендігінен бе, жоқ әлде, Ерболдың әдейілеп айтпағандығынан болды ма, әйтеубір бұл жайлы жайлы есінде ештеңе қалмапты.

	– Солай ма?! – деді таңдана. Ол, ауыр сырқат әбден титықтатып, қыбыр етіп қозғалуы қиямет болып жатқан ерінің бір-ақ сәтте дүр сілкінгендей боп өзгеріп алғанына іштей айран-асыр күйімен тұр еді, енді ұқты....

	– Қарашы!– деді оған Ербол, жүзі жайнай түсіп, – Қалай-қалай ұшады!..Тамаша, ә!

	Тамаша-тамаша!– деп шапшаң қостай қойды Жамал, дәл өз басы үшін еш ташамасы жоқ болса да. Осы сәтте ері не айтсада, тіпті өзі түршікпей қарай алмайтын бақаны мақтаса да дау айтпай да, жалықпай да қостай беруге бер еді ол!.. Ер-азаматының нақ осы сәттегідей қабағы кіршіктей де кірбіңнен таза, жүзі жайнай түсіп орырғанын көрмегелі не заман!.. Осындай көңілді күйін сағынғалы қашан!..

	– Папа,.. папа,.. пап, өздері қалай көп!.. Осынша қайдан келіп жатыр? – деп сұрады, қарашаларға әкесіне еліге қызықтай қарап, әр жаңа тобы көзіне шалынған сайын: «Әне, келе жатыр, әне-әне!»– деп, әкесіне көрсеткенше жаны қалмай тұрған Назгүл.

	...Бұл төңіректе қанатты құстың қонар көлі, аяқты аңның жүрер жолы Ербол үшін алақандағдай аян десе боларлық та. Әрдайым көңілінде сайрап, көз алдында елестеп тұрады. Қызының әлгі сауалы оның қарсы алдына: қаланың түстігінде, қозы көш жерде одырайып оқшау тұрған Көктайынша тауы аталатын қарағайлы-қайыңды, жақпар-жақпар жартасты биік шоқыны, оның, арғы етігінен басталатын кең-байтақ егіндік алқапты алып келіп еді. Мына қарашалар, дәу де болса, егіні орылған сол жалпақ аңызға жайылды да, енді өрістен суға құлаған жылқыдай көлге қайтқан беті...

	Ербол сол қолымен қызын өзіне құшақтай тартып, қолтығына қысқан ырымын жасай отырып, сол жайды сәл-сәл ентігіңкі баяу үнмен әнгімелеп айтып берді.

	Осы кезде көл жақтан, бірінен соң бірі, екі топ қаз көтеріле беріп еді. Біртіндеп биіктеп, жайылымнан жаңадан қайтқан қанаттастарына қарсы ұшып келеді. Оларды байқап қалған Назгүл:

	– Папа,..папа,..пап!.. Ананы қараңызшы, әнекей, көл жақтан келеді. Көрдіңіз бе?..

	Олар қайда барады? – деді, асыға-аптыға сөйлеп.

	– Олар жайылымнан ерте қайтқандары ғой, қызым... Суға қанып алып, енді қайтадан жем жеуге асығып кетіп барады. Осыдан енді олар көлге қашан іңір қараңғылығы түскенде бір-ақ оралады.

	– Ә-ә, солай ма?

	Ұзамай, көлден көтерілген қаздар тобы жиілей, көбейе түсті. Ерсілі-қарсылы ұшқан құстар ыю-қию сапырылысып кетті. Оларды қызықтай қарап отырып, Ербол өзге дүниенің бәрін естен шығарғандай... Ауыр сырқаттың, қажығандықтың ізі де қалмастан, ғайып болғандай. Кеудесіне шүпілдеп қуаныш толғандай бір көңілді, көтеріңкі күй тапты. Уақыттың қалай өткенін де сезетін емес. Күндегі ішетін бір шыны аяқ шайын да ұмытқан. Бағана, алғаш терезе алдында қалт-құлт жеткенінде сағат бестен жаңа астан еді, енді жетіге жуықтап қалған. Күннің көзі Бұқпа төбесіне таяна төніп, батыс аспанының етегіне алаулы қызғылт бояу жүгіре бастады. Батар күннің осы бір қайталанбас көрінісін Ербол көрмегелі қашан!.. Жүрегі лүп-лүп соға отырып, ол қараша қаздарды қандай қызықтаса, табиғат тамашасын да сондай құштарлықпен қызықтай қарады!..

	Мектептен Ақан, Алдан, Аян үшеуі тобымен бір-ақ оралды. Күндегі дағдымен дауыс көтермей күбірлей сөйлесіп, тықырларын білдірмей аяқтарын ұшынан басып қана үйге кірген еді, әкелерінің терезе алдында көңілді отырғанын көргенде естері қалмай қуанып, жапырлап маңайына үйірілді... «Әне, келді!», «Міне, келді!» – деп, жамырай, таласа сөйлеп, күнде бұл шақта тыныштыққа бөгіп тұратын қоңыр қабақтау үй ішін қолма-қол көңілді дабыр-дұбырға толтырып жіберді.

	Қашан қас қарайып, ұшқан қаздар, жұлдыз жамырай бастаған қара қошқыл аспанға сүңгіп, сіңіп кетіп жатқандай, көзден мүлдем таса болғанша, терезе алдынан Жамалдан басқа ешкім кеткен жоқ!

	Бұл үйдің жандары дастарқан басында төрт көзі түгел отырып – ас ішпегелі де біраз жылдың жүзі болып еді. Әкенің жағдайы жасқандырып, тыныштығын баққан балалар көбінесе ас үйде, әйтпесе өз бөлмелерінде бөлек, оңаша отыратын. Бүгінгі кешкі дастарқан басына бәрі бірге отырып, мәре-сәре, ас көңілді ішілді.

	...Кезінде ит жүгіртіп, құс та салған, мысық құлақ қос ауыз мылтықты қос ат беріп сатып алған айтулы саятшы-мерген әкенің өнеге-ықпалымен Ербол он төрттен он беске қараған жасында-ақ қолына жиырмасыншы калибрлі жеке ауыз бүктеме мылтық ұстаған болатын. Есейе келе жеке ауызды қос ауызға ауыстырып, әсіресе Алматыда оқу тамамдап, жоғары білім алып кеп қызмет істегеннен былай, табиғат тамашасы мен аңшылық өмір қызығына көп шүйгіген-ді. Өте-мөте қаз атудың қызығы ерекше еді – ау!.. Күзде ың-жың құс базарына айналып кететін Қалмақкөл, Салқынкөл аталатын, айналасын атпен таңертең шығып түсте әрең орап түскендей шалқып түсте әрең орап түскендей шалқып, толқып жататын алыс көлдерге барып, Шағалалы, Қалмақкөл, Қаракөл ауылдарында апталап жатып, қаз ататын. Төрт-бес жылдай аты шулы Қорғалжың көлдерінің де қызығын көріп жүрді... Сонда, орман-тоғай арасында, өзен-көл жағасында, аңшылар отының басында өткізген уақыттарын ол өз өмірінің әсте ұмытылмас аса бір қызығы мол шағына балайтын. Ауыр сырқат бойынан әл-қуатын кетіріп, төсекке кіріптар қып қойғаннан бері сол құмарлы қызықтар көрген түске ұқсап, қайтып қайырылмасқа айналып алыс тартып, қара үзіп кетіп еді!... Кең дүниені сағынған баз бір шақтарда жүрек сыздатқандай күй оралтатын көңілге.Терезеден қарап, алыстан қарасыны десе де алғаш рет көрінген қараша қаздар сол өткен күндердің бәрін қайта жаңғырта еске салып, көз алдына алып келді. Кейде адам көңіліне болмашы бір нәрсенің де соншалықты зор әсер ететіні бар, қанатты құстың алыс қарасыны қажып-қалжыраған көңілді көтеріп, бой сергіте жап-жақсы әсер еткені анық!

	Ербол ас үстінде де, одан соң сүйемелдеумен төсегіне барып жатқан соң да, қуанышты жүзбен айнала қоршалай, өз бөлмелеріне тіпті кеткілері келмей отырып алған балаларына аңшылық өмірден қызықты әңгімелер айтып, мәз-мейрам етті.

	Талайдан бері берекені алып, еңсе жаздырмай қойған бұлтты, лайсаң, салқын күндерден кейін келген шуақты, шұғылалы күн қандай болса, әкелерінің жағдайынан бұйығып қана, басыңқы көңілмен жүретін балаларға бүгінгі кеш те дәл сондай болып еді. Олар ертеңгі сабақтарын дайындауды да былай жиып қойып, түннің бір уағына дейін әңгіме тыңдап, мәре-сәре күймен бой жазып, рақаттанып қалысты!..

	* * *

	Ерболдың жақсы, жайлы ұйықтап шыққан түні болды бұл! Таңертең сергек оянды.Өзін күні бойы көңілді ұстап, сағат беске таяна – қарашалардың жайылымнан суға қайтып, судан жайылымға ұшатын мезгілінде– нақ бір, сағынған адамының жолын тосқандай, терезе алдына отырды.Иығына жолақ көк ала жылы желеңін жамылып, басына үлкендігі сәбидің бұлтиған жұдырығындай тығыз шашағы бар, көк жиекті шошақ төбе тоқыма ақ тақия киген.Назгүл ананы-мынаны айтып қасында тұр.

	Дес бергенде, аспан жүзі бүгін де ашық, таза еді.Қаздар өздерінің, сонау бір тіршілік тынысына бейімделе бастаған шағында өмір үйреткен табиғи қатаң тәртіптерінен ауытқымай, дәл уақытында көрінді!..

	Осылайша, Ерболдың үш күні бірсыдырғы көңілді, жақсы дейтіндей күймен өтті. Ал төртінші күні, өздері жайылым өзгертті ме, әлде аң мен құс көрсе-ақ көздері қызарып кетіп «ғарасат майдан» салатын бос қанжыға аңшылар үркітіп, басқа жаққа қуып жіберді ме, кім білсін, әйтеуір, қарашалар келмеді...

	Ертеңінде де, одан келесі күні де солай!..

	Жолаушының жолын тосқан адамдай терезеге телміре қараған Ербол көк жүзін көзбен тінтіп қас қарайып, ымырт үйірілгенше тапжылмастан отырса да, бір де бір құс көре алмады. Олар сол кеткеннен қайтып оралмай қойды!.. Қажып-қалжырап жатқанда тосыннан-тосын кіріп келіп, жанына медет беріп, көңілін шырайландырып, жақсы күйге бөлеген қимас досы аттанатынын айтып ескертпестен, қоштаспастан кетіп қалғаннан кем тиген жоқ Ерболға! Әлдебір ауыр сезім жүрегіне салмақ салып ауырлатып, көңіл күйін бір түрлі қып жіберді.

	Ұзаққа созылып, сан операцияға кіріптар қылған ауыр сырқат кең дүниені бір тарының қауызына сыйғызғандай тарылтып, ауруханада – есіктен төрге дейін бес-ақ қадам, көлденеңі төрт қадамға да толар-толмас жеке адамдық аядай палатаның төрт қабырғасына, ал үйде – өзге түгелі жүрегі елжіреп, жанын үзіп отыратын бүлдіршіндей төрт баласынан да аулақтап, есігі тарс жабық, оңаша бөлмеде жапа-жалғыз қамалып жатқан кісіге адам түгілі құс баласы да қымбат болатынын, сағындыратынын Ербол бар болмысымен сезініп еді!.. «Апырай, шынымен-ақ кеткендері ме? Шынымен-ақ енді қайтып оралмас па екен?! Бір дүркін ғана көрініп кетсе, сол жетер еді! Не бары... бір-ақ рет! Тіпті жалғыз-ақ болсыншы!.. Соған да риза болар еді көңілі. Одан артықты әсте тілемес еді!.. Тек жалғыз-ақ қаз! Бір-ақ рет!..»

	Соңғы жылдары жалпы аң мен құс атаулының, әсіресе үйрек пен қаздың шұғыл азайып кеткенін Ербол білмейді емес, біледі... Бәлкім, бұл атырапты басып өткен қарашалардың бар-жоғы бас аяғы осы-ақ болуы да ықтимал.Сөйтсе де Ербол үмітін ада-күде үзе қоймақ емес еді.Қараша қаздар тағы келеді деген бір үміт көңілінде қылаңдайды да тұрады, қылаңдайды да тұрады.Жамалдың:

	– Апырау, қанатты құс емес пе, кетіп қалған шығар. Қай ізін бағасың. Сонша сарылып отыратын не бар? Шаршап қаласың ғой текке, жатып дем алсаңшы! – деп, жаны шыға безектегенін де тыңдамайды.

	Бойына айрықша бір өжет қайсарлық пайда болғандай. Күн сайын қаздар жайылымнан көлге қайтатын кешкі мезгіл жақындады-ақ, терезе алдына креслосын қойғызады да, басына тақиясын киіп, иығына желеңін жапқызып ап, тапжылмастан тосып отырғаны!

	Осы халде арада төрт тәулік өтті.Бесінші тәуліктің қызарып барып күні батты. Кеш түсті. Іңір қараңғылығы қоюлана бастады. Аспанда жұлдыздар жыпырылады...

	Қаланың үй-үйлерінде, көше-көшелерінде шамдар жарқырады.Бұқпа тауының тап төбесінде аспанға найзадай тік шаншылған зәулім телемұнараның өне бойын өрлей дөп-дөңгелек – дөп-дөңгелек, қып-қызыл от көздер пайда болды. Ымырт қараңғылығында айқындала көрінеді.

	Қарашалар жоқ! Келгендерімен де көрінбейтіндері анық.

	Ербол отырған орнынан сонда да қозғалған жоқ! ..

	Кенет арғы есіктен: «папа ... папалаған» бала даусы аса қатты, ышқындағандай оқыс естілді.Ербол елең етті.Үлкен ұлы Ақанның даусы. «Не боп қалды?!»

	Сөйткенше болған жоқ , бөлмеге Ақан өзі де екпіндей жүгіріп кірді.Екі иығынан дем ала ентігіп қапты, тегінде қаздарды көріп әжептеуір жерден өкпесін қолына ала ұшса керек.

	– Папа, қарашы қаздар!Ербол отырған креслосымен қоса ұшып кете жаздады.

	– Қайда?! Кәне! – деді жұлып алғандай. Жан дүниесі алабұртып кетті. Орнынан ұшып тұрғысы кеп екі қолымен креслоның шынтақ тірерінен шап етіп ұстап талпынып қалды. Кеуде ұмтылғанымен белуардан төменгі жақ креслодан ажырауға қауқар таппады.

	Әкесінің дәрменсіздігіне Ақанның жұмысы жоқ, аула жаққа аптыға қолын сермеп:

	– Мына жақтан! – деді танаулай. – Өтіп жатыр... Кө-өпп!.. Балконға жүріңізші!..

	– Шақыр мамаңды! – деп дауыстап жіберді Ербол. Сол екі ортада шақыртусыз-ақ өздері ұшып-ұшып Жамал да, басқа балалар да жетті. Нақ бір, аса қатты сағындырған қымбат бауырлары ойда жоқта кеп қалғаннан бетер апы кіріп, күпі шығып, бәрінде ес жоқ.

	– Папа-аа, көп... Тіпті көп! – дейді кішкентай Аян қуаныштан қолды-аяққа тұрмай алақанын шапақтап.

	Жамал балаларға тез-тез бұйрық етті:

	– Ақантай, папаң креслосын балконға шығар... Тез, жаным!.. Алдаш, кел бері! – деп, қасы-көзі қап-қара, шашы әкесінің шашына тартқан бұп-бұйра, қоңырқай өңді ортаншы ұлын шақырды: – Екеуіміз папаңды балконға шығарамыз... Назгүл, Аяжан, бар, балконның есігін ашып тұрыңдар!.. Тез басыңдар аяқтарыңды, найқалмай! – деп онсыз да жандары қалмастан ұшып жүрген балаларының апшысын қуырып, екі аяғын бір етікке тыға ұрсып та алды...

	... Ербол құлағына сонау биік аспанда келе жатқан қараша қаздардың улап-шулаған, қиқулаған дауыстары бірден сап етіп еді. Көл жағасының нар қамысын жамыла бой тасалап тұрып, егіні орылған аңыздарда белуардан қазылған шұңқырда бұғып отырып; қаз-қатар тізілген сабан шөмелесінің бірін кеулей кіріп, жасырынып жатып, – талай таңды қарсы алғанда, талай кешті батырғанда дегбірі алып қоятын дағдылы қиқу, таныс дауыс... Жүрек тулататын сұлу саздай, жан тербейтін әсем нәзік әуендей естіледі!..

	Ерболдың тұла бойын бір ғажап тасқынды сезім шымырлатып жіберді. Жалма-жан басын шалқайта қарап, аспанды көзбен тез-тез тінткілей бастады.

	Ай жоқ, қорғалаған кезі. Қарауға денең түршіккендей сұстанып жатқан түпсіз терең қара суға ұқсап, қара көк бояуын тым қойылтып жібергендей тұңғиық тартқан күзгі аспанда сансыз жұлдыздар жымың-жымың күлісіп, көз қысысып ойнайды. Өңшең аласа үйлердің арасында, жыпырылған көп төбешіктердің ортасында еңсесі асып тәкаппар тұратын биі-биік жоталар сияқты көзге ұратын көп қатарлы үйлердің шүпір-шүпір терезелерінен көрінген, орталық көшелерде желі тартып тізілген электр бағаналары бастарында самаладай самсаған сансыз шамдар қою қараңғылықты қала үстінен кейін серпе, биікке көтеріп тастағандай. Өте-мөте, прожектор шамдардың көз қаратпас қылыштай өткір жарығы ана жерден де, мына жерден де қараңғы аспанға найзадай шаншылып, аппақ күміс сәулесі алыс бойлап кетіп жататын. Сол күміс сәулеге кенет бауырлары ағараңдаған қараша қаздар шыға-шыға келді!..

	Балалар шу ете қалысты.

	– Әне, қаздар!

	– Міне, келді! Міне!..

	– Ой, алақай!.. Папа, көрдіңіз бе?

	– Көрдім, жандарым, көрдім! Ерболдың дауысы дірілдеп кетіп еді. Бір жақсысы оның қаздарға қадалған көздерін балалары көретіндей емес!..

	Сонау алыстан ұшып жеткен қараша қаздар жылы жаққа қыстап шығуға қайтар алдында тоқтап тынығып, әлденіп, шелденіп алатын оты мол, суы мол, құт-береке қонған дарқан жерге жеткендеріне шексіз қуаныш білдіргендей улап-шулап, қиқулап, оңнан да, солдан да, тап төбеден де топ-тобымен, үйір-үйірімен өтіп жатыр... өтіп жатыр!..

	Енді қайтып көру-көрмеуі екіталай дейтіндей шақта, мүлдем ойда жоқта, мүлдем күтпеген жақтан келді!..

	Кім біледі, ауыр сырқат азабын сан жылдан бері тартумен келе жатқан Ербол, баз-баз бір уақтарда ғана қапалық жеңіп, бірақ сонша болмай көңіл арқауын қайта ширатып, қолынан шамасы келгенінше қаламын түсірмей, сабырмен шыдам етіп өмірден күткен жақсылығы, дәл мынау қараша қаздар сипатты мүлдем ойда жоқта ақ қанаты жарқылдап, жалғанға жар салғандай қуанышты қиқумен күні ертең-ақ келіп қалар!..





	https://t.me/kzkitap





