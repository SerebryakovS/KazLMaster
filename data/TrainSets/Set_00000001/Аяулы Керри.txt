Орыс тілінен аударған Қ. Мәдібаева

I ТАРAУ

ЖАНДЫ АРБАҒАН БІР СИҚЫР

ТӘУЕКЕЛ ТҮБІ — ЖЕЛҚАЙЫҚ

Чикагоға баратын күндізгі пойызға келіп отырған Каролина Мибердің қолындағы бар дүниесі арзанқол жасанды тері шабадан, таңғы ауқат оралған қорапша мен ішіне Ван-Бьюрен-стритте тұратын әпкесінің мекенжайы жазылған бір тілім қағаз, төрт доллар ақша салған сары түсті былғары әмияны болатын.

Бұл 1889 жыл Каролина енді ғана 18 жасқа толған. Өзі әжептәуір ақылды, аздап ұяңдау, жас адамның барлығы сияқты албырт, арманшыл қыз еді. Бірге туысқандарынан қол үзіп кетіп бара жатып әлде бірдеңеге қамыққан болса, ол — тіпті де өзі құтылуға асыққан бірсарынды өмірін қимағандық емес еді.

Шешесі қоштасып бетінен сүйгенде, жылап жіберді. Пойыз әкесі күндіз-түні жүретін диірменнің жанынан өткенде көңілі тағы босады. Титімдейден бауыр басқан қала көз ұшында бұлдырап қалып барады. Қош бол, туған ұя.

Әрине, оған таяу бекеттердің бірінде түсіп қалып, үйіне қайтып оралуға да болады. Алдында тоғыз жолдың торабындағы алып қала күтіп тұрған болатын оны. Колумбия-ситиге Чикагодан қашан келіп-қайтам десең де жол ашық. Небәрі бірнеше жүз миль. Көзді ашып-жұмғанша жетіп келесің.

Каролина әпкесінің мекенжайы жазылған қағазға қарап отырып ойға шомды. Жүрдек пойыз көз ілеспес жылдамдықпен артқа тастап бара жатқан жасыл алқаптан көз алмай қарап бірталай отырды; біраздан соң беймәлім Чикагоны ойлады.

Бейтаныс ортаға түскен он сегіз жасар бойжеткенді екі жол күтіп тұратыны белгілі ғой. Бірі — тәлімді, тәрбиелі жарқылдаған ортаның өнегесі. Екіншісі — үлкен қаланың суық сырлы бір қыры. Осы екеуі ғана. Басқа таңдау жоқ.

Алпауыт қаланың жанды арбаған сиқыры мол Ол сені кез келген әккі қудан да әрмен баурайды. Қаланың естен тандырар құпия күштері сансыз. Қолына қалай түсіп қалғаныңды білмейсің, құдды бір сұңғыла, сырбаз жанға ішіңді ашып, иланғаныңдай құрбан боласың.

Түнгі қаланың тылсым оттары ғашығыңның жанды өртеген жанарындай қуатты. Мұнда бүліну мен бұзылуды тылсым күшпен тездетіп жіберетін бір сиқыр бұғып жатыр.

Құлақ тұндырған даңғаза шу тасқыны, өмірдің тас қазаны қайнаған, ерсілі-қарсылы сабылған қара нөпір халық — шулы қала алғаш көрген жанды естен тандырардай. Есерсоқ даңғаза, еліккен желік. Жұмбақ сиқырымен беймәлім, күмәнді. Бұзық пиғылмен тұмшалайды. Басады. Бейкүнә жаратылысты қалай ғана арбап-алдауды бұл күштер әбден игерген. Жаныңда "Байқа!" дейтін жақын адам болмаса, көлгірсіген, үздігіп, өліп-өшкен жалған, сиқыр сыбырға бой алдырып, қолды боласың. Бұл сырғақтаған сиқырдың жаратылысы күні бүгінге шейін беймәлім, ал жаныңды әлдилеген жеңіл қуанышы әуелі бой билеген қорқынышыңды қуады, жан-жүйең жайбарақат күйге енеді, ақыры ой-санаң біртіндеп бөтен бағыттарға бұрылады.

Отбасы Керри деп еркелетіп отыратын Каролина әжептәуір ойлы, ақылды қыз еді. Ептеген туа бітті менмендігі де бар.

Ал албырт жастықтың алып-ұшпа арманы баураған, бойжетіп қалған балауса қыздың сүйкімділігі бетіне тепкен, балаң дене бітімі өсе келе өз сымбатын табатыны даусыз, қара көздері табиғи жайнаң қағып тұрған — былайша айтқанда, Еуропадан ауып келген ата-бабасынан екі буын ғана бөлек жатқан орта тұрмысты американдықтардан шыққан бетке ұстар қыздың бірі еді.

Керриді кітап оқу қызықтырмайтын — білім-ғылым дегенің ол үшін жеті қат көктегі дүние еді. Ішкі түйсікпен де талай нәрсе аңғаруға болатынын ол әлі білмейтін. Сүйкімді қылық көрсетіп, көзін төңкере қарау түгілі — екі қолын қайда қоярын білмей қымсынады. Солай болғанымен, өзі өңі түзу ішім киіп, жарқылдап жүруді аңсайды. Қамсыз, мұңсыз, қалталы тұрмысқа ынтық.

Сүйкімді Керри алып қала, жұмбақ дүние күндерде бір күні түп-түгел мендік болады, маған барын беріп, бақытын сыйлайды, қайтсем де жетем деген алыс жеңістің арманын қуған, қайтпас жанкештілікпен бұзып-жарып өтуге бекіген қарусыз қайсар жауынгердей болатын.— Бұл, — деген дауыс естілді құлақ түбінен. — Висконсин штатындағы өте сұлу шипажайдың бірі.

— Солай ма? - деп, Керри сәл қобалжып үн қатты.

Пойыз Вокиш бекетін артқа тастады. Керри ту сыртында отырған ер адамның тықыршып, қозғалақтап отырғанын, мұның қалың қара шашына қарағыштай бергенін байқап отыр. Керри оған өзінің ұнап отырғанын сезді.

Бойжеткен қыздың ұяң әдебімен ол тым жақындасып әңгімелесуден бой тартып отыр. Бірақ өмірде көргені көп әккі көршінің мысы басқан болар, әйтеуір Керри де сөзге араласты.

Орындығының арқалығынан артыла еңкейген жігіт өзін сапарлас етіп көрсетуге асыққандай әңгіме бастады.

— Солай, бұл бір ғажап жерлер! Қонақ үйлерін айтсаңшы! Чикаголықтар келіп дем алады мұнда. Сіз бұл аймақты білмейсіз-ау деймін?

— О, жоқ, білемін, — деп қалды Керри. — Білгенде де, мен Колумбия-ситиде тұрамын, мұнда әлі болған жоқ едім.

— Олай болса, сіз Чикагоға да бірінші рет бара жатырсыз ғой? — деп қойды ол

Сөз арасында Керри оған ара-тұра байқатпай көз тастап отырған болатын Қызыл шырайлы, жирен мұрт қойған жігіт екен, басында жұмсақ мауыты шляпасы бар. Енді ол кілт бұрылып, жігітке тура қарады; біртүрлі бір қорғансыз сезім мен әйелдік әуесқойлық текетірес түсті.

— Бірінші рет бара жатырмын деп кім айтты сізге! — деп қарсылық білдіре, батылдау үнмен сөйледі.

— А, солай деңіз? - деді жігіт аңқауси қалып. — Мен қателестім онда.

Бұл ірі сауда үйінде қызмет жасайтын кәдуілгі сауда-саттық саласының адамы — коммивояжер болатын. Сол уақыттарда былайғы жұртшылық "даңғырлақтар" деп атап кеткен топтан еді. Кейінірек киім киіс, жүріс-тұрыс мәнерімен көзге ұрып, жас әйелдердің басын қатырып, әлекке салатын әдетімен жұрт назарына ілігіп, ойқастап, ойнақтап жүретін мұндай сыбай-сылтаңдар тағы бір жаңа атау алған. Әйелдер жағының аузының суы құрып" жүзіктің көзінен өткендей жігіт екен" десер еді.

Ол уақытта жүн матадан тігілген қоңырлау шақпақ костюм енді-енді сәнге ене бастаған, іскер адамдардың дағдылы киіміне айналғаны кейіннен ғой. Кеудешесінің терең алынған ойығынан ақ, қызғылтым жолақшалары бар, қатырма жейдесі мен мұндалайды.

Көрген-білгені шамалы Керри бейтаныс адамға әуестікпен қарады. Ол жолаушы серігінің анау-мынау осал адам емес екенін бірден байқады.

Тіпті мұндай жылпостар жер бетінен құрып кетсе де, кісіге жұғыса кететін құпияларын айтып бере аламын Жұтынып киіну — коммивояжерге шарт. Өзінде бармен көзге ұратыны — осы сәнді киімі ғана. Әйелдерге өтімді болу үшін дене бітімі келісті болғаны жөн. Мұндайлар дүние сырларын ұқпақ болып ақылдымсып, шешенсіп сөйлеп әуре де болып жатпайды; бірдеңеге өлердей ынтықса да құштарлық емес, құмарлықпен істер еді.

Оның әйелдерге қатысты өмір дағдысы күрделі, тылсым құбылыстарға бой алдырмаған.

Бұл адам жас әйел көрсе болды көзі шоқтай жанып, қысылып-қымтырылып, қымсынбай-ақ айналдыра бастайды. Ара-тұра үздігіп, өлердегі сөзін айтып, жалынышты күйге де түсіп қалатыны бар. Негізінде көбіне айы оңынан туатын.

Көзі түскен әйел кетәрі еместігін байқатса болды, әлгінің шашау шыққан шашын түзеп жіберуге де батылы жетіп қалады, мұнан соң әйел "қолға түсті" дей бер. Енді сызылып, сырғақтатпай, тура "сенге" көшеді.

Коммивояжер әмбебап дүкенге кірді екен, сатушы қыздарды әңгімеге айналдырып, ана-мынадан түртпектеп сыр тартып, бұлғаңдап тұра беруден шаршамас еді. Әлдеқалай зиялы ортада, сонымен бірге жолаушы көліктерінде, немесе көпшілік орындарда ол өзін біршама жинақы, сақ ұстамақ. Алайда бұл сырбаздың көкжиектен көкейді тескен көңіл хошы көрінгенше ғана. Көзі біреуге түсті ме, ол өзге ештеңе көрмей қалады. Дереу елжіреп, езілген, тұла бойы тұнған махаббат, бейкүнә жаратылысқа айналады, күн райы туралы сөз сабақтайды, алдыңнан айқара есік ашады, шабаданыңды көтерісіп жүгіре жөнеледі, ондайдың реті келмесе де ойы жол бойы көңіл қошын білдіріп қалу. Сапарлас жас әйелдің басын сүйейтін жастықша қойып жіберу, ермек етіп оқитын бірдеңе ұсына қою, аяқ дамылдататын орындықшаны сырғытып жіберу, терезе пердені түсіре салу — осының барлығы ол үшін түк те емес. Пойыз тоқтағанда егер дәнеме шықпайтынына көзі жетсе, сапарлас әйелмен қабаттаса сыртқа беттемейді, іште іркіле тұрады. Әлдебіреудің жүгін көтерісіп жүгіретін жайы жоқ.

Әйелдердің қай-қайсысы да киім сәні туралы философиялық еңбек жаза алар еді деп ойлаймын. Әйел жас болсын, жасамыс болсын үсті-басыңды байқағыш. Ер адамның киім киісіне байқатпай көз қырын салғанның өзінде-ақ ол кімнің кім екенін аңғара қояды. Үсті-басы олпы-солпы, тозыңқы еркекке ол мұнан кейін көз қырын да салмайды.

Жұпыны киінген әйел де өз орнын біле қояды. Керри өзін қымбат киінген көршісінің қасында қораш сезінді. Жер мен көктей айырма қыз кеудесін тіліп өтті. Өзінің қара жолақпен әдіптелген көк шыт көйлегі көзіне енді тым арзан көрінді... Бәтеңкесі де әбден киіс көрген ескі еді.

— Тұра тұрыңыз, — деп сөз жалғады серігі, — менің сіздің қалада толып жатқан таныстарым бар ғой! Дайын киім-кешек дүкеніндегі Моргенротты білемін. Тоқыма дүкеніндегі Гибсон да таныс.

— Солай ма? — деп қалды Керри елең етіп. Есіне ол дүкендердің әйнек қабырғаларынан шарасыз қарап-қарап тұрып кеткен шақтары түскен.

Ол енді қыз назарын өзіне аударар бір іліктің табылғанын ұқты. Бірнеше минуттан соң ол қыздың жанында отырды. Өзінің шаруасындағы оңды беталыстар — дайын киім саудасындағы бірнеше сәтті шарттары туралы, Чикаго, қала өмірінің қызу қызықтары жайынан әңгімелер бірінен соң бірі айтылған.

— Сіздің Чикагоға бара жатқаныңыз өте тамаша. Ол жердің кереметі көп-ақ. Онда туыстарыңыз бар шығар?

— Туған әпкемнің үйіне барамын, — деді Керри.

— Сіз міндетті түрде Линкольн бағы мен Мичиган гүлзарына барыңыз, — деді ол. — Ол жерде аспан тіреген үйлер салынып жатыр! Шындығында, тұп-тура екінші Нью-Йорк. Ғажап қала! Ой, оның көз қарықтырар тамашасы таусылмайды! Театрлар, сәулетті ғимараттар. О, онда сізге ұнайтын дүние көп-ақ!

Оның айтқан кереметтерін көзіне елестеткісі келген. Бірақ, аяқ асты бір ауыр мұң басты. Ол өзін әлгі ғажайыптың жанында тым байғұс сезінді, біртүрлі қобалжып, басы зеңіп кеткендей болды. Ол Чикагода өзін шекесі шылқыған рақат күтіп тұрмағанын білетін. Бірақ мына кісінің айтқан сұлу, сәнді өмірінен бірдеңе өзіне де бұйырады-ау деген дәмесі де жоқ емес сияқты. Ол енді осы бір сықиып киінген жұғымды кісінің өзіне көңіл бөлгеніне қуанып отырды.

Көршісі өзін тіпті әйгілі бір актрисаға да ұқсатып тастады. Керри жағымды мақтауға сәл жымиып қойып, үндемей отыр.

— Сіз Чикагода бірталай болатын шығарсыз? — деп сұрады жігіт ендігі әңгімені тым еркінсіп жалғап.

— Тіпті білмеймін, — деп жалтара сөйледі Керри: ол жерден жұмыс таба алмасам ше деген ой да қабаттаса қалған-ды.

— Не дегенде де, бірнеше апта болатын шығарсыз? — деді бойжеткеннің көзіне қадала қарап.

Екеуі ананы-мынаны әңгіме етіп отырды. Еркек үлбіреген жас қыздың сұлулыққа айырбасталмас өзгеше тартымды, әдемілігін ашқан. Керри де өзінің оған не үшін ұнап қалғанын сезді. Әдетте мұндайда еркектің көзі түскен әйел сақтық пен жасырын бір жағымды күйге түседі ғой.

Керри өзін қалыптағыдай ұстап отырды. Әзірге сыр бермес әйелдік сынық мінез онда жоқ. Өмір көрген жан мұндайда оған ер адамға көз алмай тесіле қарай берудің түбі жақсылыққа апарып соқпайтынын ескертіп айтар еді.

— Оны неге білгіңіз келді? — деп сұрады қыз.

— Жай. Өзім Чикагода бірнеше апта боламын. Фирманың жаңа тауарларын қарап, кейінгі шыққан үлгілерді алуым керек. Сол екі арада сізге қаланы аралатып көрсетер едім.

— Мен білмеймін, сізге қалай болар екен.. Жо-жоқ, шындығын айтқанда, өзім, не істеймін. Әпкемнің үйінде болам ғой, сосын...

— Сол да сөз бе екен, апайыңа қатысты шаруаны көре жатармыз.

Ол жан қалтасынан қарандашын шығарды, мәселе шешілген сыңайлы.

— Сіздің мекенжайыңыз қайда?

Керри әмиянынан әпкесі тұратын жері жазылған қағазды алып қарады.

Сапарлас серігі шалбарының артқы қалтасынан іші будыраған тілім қағаз, төлем квитанциялары, бір бума ақшамен тығыздалған қомақты, қалың бумажнигін шығарды.

Бумажник Керриге елеулі әсер қалдырды: мұндай қалың ақша салған бумажник оның таныстарының біреуінде де болып көрген жоқ. Сырғақтататын несі бар, Керри айы оңынан туған, зиялы адамды да енді көріп тұр. Қалың әмиян, жалтыраған қоңыр былғары бәтеңке, ине-жіптен жаңа шыққан су жаңа қонымды костюм — әр қимылы орынды, әр сөзі дөп айтылған осы бір бейтаныс адамға Керри бас айналар байлыққа батқан бақытты жан деп қарады. Соның үшін де ол не айтса да дұрыс, нені қозғаса да сыйымды көрінген.

Ол бумажниктен өздерінің фирмасының тасқа басылған "Бартлет, Карио және К°" , онан төмен сол жағынан "Чарльз Друэ" деген жазуы бар визитка қағазын берді.

— Міне, мынау менмін, — деді ол, төмендегі фамилияны нұсқап, карточкасын Керриге беріп жатып. — "Друэ" деп айтылады, әке жағынан мен французбын.

Друэ бумажнигін қайта қалтасына салды. Керри карточканы қолына алып қарай бастады. Сөйткенше жігіт пенжегінің ішкі қалтасынан бір қағаздар шығарып, ішінен бүйірлей түсірілген үйдің суреті бар біреуін суырып Керриге көрсетті.

— Бұл үйде біздің фирмамыз орналасқан. Бұрыштағы Стейт пен Лейк-стрит.

Ол мұны мақтанышпен айтты. Мұндай жердегі қызмет далада жатпағанын қызға ұқтыра сөйледі.

— Сонымен, сіздің мекен жай? — деді ол қайта сұрап, жазып алуға ыңғайланып.

— Керри Мибер, - деді қыз ақырын ғана. — Батыс беттегі Ван-Бьюрен-стрит, үш жүз елу төртінші үй, Гансонның пәтері.

Друэ қыздың мекенжайын асықпай жазып болған соң бумажнигін алып, қойын кітапшасын соған салды.

— Егерәки мен дүйсенбі күні келсем, сізді табам ба? — деп сұрады ол.

— Үйде болатын шығармын, — деп жауап қатты қыз.

Сөз дегенің ар жағында жатқан қаптаған сезім мен қатпарлы ойдың жай ғана жаңғырығы емес пе тәйірі!

Осы вагонда отырған бұл екеуі ұсақ-түйекті әңгімеледі, ақша салған қалталарын қарады, қатырма жөндемелерін көрді, сөйтіп отырғанымен, әркім өз ойымен болды.

Ішімдегіні тап дегендей бір күй орнаған. Жігіт көршісінің көңілін бұра алды ма, алмады ма, соны біле алмай дал боп отыр.

Керри жігіттің ыңғайына жығылып қалғанын ұқты. Осы сәт жігіт жеңіс өз жағында деп түйді. Енді екеуі де бір-бірінің арасында белгісіз байланыс орнап қалғанын түсінді. Жігіт мұнан соң билеп-төстеп, өзін еркін ұстады. Ағылып көп сөйлеуге көшті. Қыз да өзін біршама еркін сезіне бастаған.

Енді міне, пойыз Чикагоға да жақындап келеді. Қарсы келе жатқан пойыздарды жанай өтіп, жарқыраған оттарға қарай зулап келеді. Ұшы-қиырсыз кеңістіктегі телеграф бағандары да бұлармен жарыса жүйткиді. Көкжиектен қала сұлбасы да көрінді. Аспанға бой созған фабрика мұржалары айқындала бастады. Ашық алаңқайда, анда бір, мында бір тұрған айналасы қоршаусыз, ештеңе өспеген тақырдағы екі қабатты ағаш үйлер қарасы жиілей бастады.

Бұрын көрмеген адам, жас бала мен қиялы ұшқыр жолаушы алып қалаға жақындап қалғанда осы уақытқа шейін бастан кешпеген бір күйге түседі. Қалаға кешқұрым жарықтан қараңғыға ығысып жоғалып бара жатқан тіршілік атаулы түн құшағындағы өзге бір өмірге бойұсынған сәтте таяп келе жату тіпті бір тылсым. Шіркін түннің тынбай жымыңдаған оттары-ай десеңші! Шаршаған адамға түннен рақат не бар дүниеде! Жаншылған ой, үзілген үмітіңді де қайта үрлеп қоздататын осы Түн! Ұзақ күнгі тынымсыз тірліктен әбден титықтап, қажып-шаршаған адам: " Сәл-сәл ғана қалды. Қазір мен еркіндік алам! Дуылдатып, думан құрып жатқандардың ортасына барам. Барам да бақытқа шомам. Жарық шамдары жарқыраған көшелер, жайлы бөлмелердегі дәм толы дастархандар — осының бәрі менікі! Мен үшін! Театрлар, кең зал, келелі жиындар, демалысқа қарай жетектеген жолдар, шырқалған ән — мұның бәрі түннің сыйы" ...

Жұмыс аяғы жақындап қалғанда жұрт еңбектеніп жатқанына қарамастан, кеңістікті кең өмірдің сен күткен күйі билейді. Тіпті, ең сарыуайымшыл адамның өзі де — айтып жеткізе алмас осы сөтке бой алдырып, иығынан жүк түскендей бір жеңілдеп қалар еді.

Керри терезеге қарап тұрды. Қыздың сырт дүниеге әуестене тесіліп қарап қалғаны көршісіне де қызық көрініп кетті. Ол енді өзі де үлкен қаланы жаңа көріп тұрғандай ынтыға қарап, сиқырлы дүниенің сырын ақтара түсті.

— Бұл Чикагоның солтүстік-батыс жағы, — деді Друэ. — Міне, мынау Чикаго өзені, — деп, алыс мұхиттарды кешіп өтіп келген үш мачталы кемелер йін тіресіп қарауытып тұрған суы лай өзен жағасын нұсқады.

Паровоздың бу шығарып ысқырған дыбысы, доңғалақ дүңкілі, қаңылтыр шықылы — енді міне өзен де кейінде қалды.

— Чикаго керемет болып барады, — деп сөзін жалғады Друэ, — ұлы қала! Мұнда сізді таңқалдыратын тамаша көп.

Керри оның не айтып тұрғанын естіген жоқ. Туған үйден алыста алып бір аждаһаның аузына жұтылып бара жатқандай белгісіз бір үрейлі діріл буған бойын. Демі қысылып, жүрегі жиі соғып, құсқысы келді. Сосын көзін жұмып алды да өзін-өзі жұбата бастады, Колумбия-сити деген қол созым жер ғой.

Жолсерік есікті шиқылдата ашып:

— Чикаго! Чикаго! — деп жар салды.

Пойыз айқыш-ұйқыш рельстердің арасына тоқтады; тарс-тұрс, у-шу, құлақ тұнады. Керри бір қолына жұпыны сандықшасын ұстап, екіншісімен әмиянын қысып келеді.

Друэ де түрегелді. Аяғын тіктеп, шалбарын түзеді де жалтыраған сары шабаданын ұстады.

— Сізді туғандарыңыз қарсы алатын болар? Шабаданыңызды беріңіз, мен көтерісейін, — деді.

— Ой, жоқ, әуре болмаңыз! — деп жылдамдата сөйледі Керри. — Құдай жарылқасын, қажет емес! Сізден өтінемін, әпкем келгенде жанымда тұрмаңыз.

— Жарайды, - деп, жігіт келісе кетті. Дегенмен де таяу маңда болайын, апайыңыз вокзалға келе алмай қалса, сізді жеткізіп саламын.

— Сізге көп рақмет, — деп Керри ризашылық білдірді. Мұндай бөтен жерде біреудің көмегі көптік етуші ме еді.

— Чикаго! — деді жолсерік тағы да дауысы барқырап.

Алға қарай баяу сырғыған пойыз шамдары енді жана бастаған алакөлеңке вокзал алаңына келіп тоқтады. Жолаушылар шығар есікке қарай ентелей түсті.

— Міне, келіп те қалдық, — деді Друэ есікке беттей беріп. — Көріскенше, дүйсенбіге шейін.

— Көріскенше! — деді Керри жігіттің өзіне созған қолын алып жатып.

— Ұмытып кетпеңіз, апайыңызды тауып алғанша, сізді көзден таса қылмаймын!

Қыз оның көзіне күлімсірей қарады.

Жолаушылар бірінен соң бірі сыртқа шықты. Друэ Керриде шаруасы жоқ адамдай анадайда тұр. Перронда әлдебір сиықсыздау әйел Керриді көре қалып, оған қарай асығыс жүрді.

— А, Керри, сәлеметпісің! — деді де сіңлісімен ебедейсіздеу құшақтасып көрісті.

Керри күні бойғы әдемі күйдің ғайып болғанын сезінді. Ығы- жығы, у-ду, белгісіз дүниенің ызғары бойын қарып өткендей. Сән-салтанат, думан-той қайда! Қамсыз, мұңсыз өмір қайсы!

Апайының сұрқы қашқан бет-әлпетінен бейнетке белшесінен батқан ауыр тірліктің көлеңкесін көрді.

— Қалайсыңдар? Аман-есенсіңдер ме? — деп сұрады әпкесі. — Әкей қалай, анамыздың денсаулығы ше?

Керри амандық-саулық сұрасып жатып, перронның ең шет жағында, көшеге шығатын тұста тұрған Друэден көз алмады. Ол да бұған қарсы тұр екен. Өзін қыздың көріп тұрғанына, әрі әпкесін тауып алғанына көзі жеткен жігіт сол күлімсіреп әрі қарай жүріп кетті.

Әпкесі ештеңені сезген жоқ. Жігіттің көзден таса болып бара жатқан сұлбасына сыртынан қарап тұрған Керри біртүрлі жалғызсырап қалғандай болды. Жігіт қою қараңғыға сіңіп көрінбей кеткенде, Керри оған өзінің үйренісіп қалғанын сезді.. Ол енді өзін туған апасының жанында айдалада қалғандай сезінді — енді ол мына бетбақ, беймәлім, қайнаған, қатыгез өмірде жападан жалғыз.





II ТАРАУ

ЖОҚШЫЛЫҚ ҚАЙДА АПАРАДЫ.

ТAC КІРПІШТЕР ЖӘНЕ АҚША

Миннидің шағын пәтері Ван-Бьюрен-стриттегі жыл сайын Чикагоның халқын 50-60-мыңға көбейтіп, ағылып көшіп келіп жататын кеңсе қызметкерлері мен жұмысшылар тұратын үйде болатын. Екі бөлме кешқұрым азық-түлік дүкенінің сөрелері жарқырап, тротуарда балалар ойнап жүретін көше жаққа шығатын.

Бұрын мұндайды көрмеген Керриге көшеден жүріп өткен күйме сүйреген ат тұяғының бірде алыстап, бірде тым жақыннан естілетін сарт-сұрт жүрген дыбысы керемет ұнады. Минни бөлмесін көрсеткенде, Керри терезе алдына келіп, жарық көшеге құшағын кең жайып, қаланың шулы тіршілігіне құлақ тігіп, сыртқа ұзақ қарап тұрды.

Амандық-саулық сұрасып болған соң Гансон Керриге баланы ұстатып, өзі кешкі тамақ қамына кірісті. Гансон бірер ауыз жөн сұрасқаннан соң, кешкі газетті оқуға кірісті. Бұл өзі томаға-тұйық адам еді, әкесі жағынан Америкада туған швед; қазір мал қасаптайтын жерде аула сыпырушы болып жұмыс істейді. Балдызының келгеніне ол соншалықты мән бере қоймады. Қыздың түр-тұрпаты оған аса ұнаған жоқ. Ол тек, қыз Чикагодан өзіне жұмыс таба алар ма екен дегенді ойлады.

— Қала үлкен, — деп қойды ол нығарлап, — біраз күннен соң бір жерге жұмысқа тұрасың. Ерте ме, кеш пе, елдің бәрі жұмысқа кіреді.

— Керри келеді дегеннен-ақ Гансондардың отбасы қыз жұмыс істеп, өзін-өзі асырайтындай қаражат табуы тиіс дегенді іштей ойластырып та қойған. Гансон табиғатынан үнемшіл, тәртіпті сүйетін адам еді; бірнеше айдан бері қаланың батыс шетінен сатып алынған жер учаскелерінің жарнасын төлей бастаған. Түптің-түбінде сол жерге жеке өз үйлерін салсам дейді.

Кешкі ас әзірленіп жатқанда Керри әпкесінің пәтерін қарап шықты. Бұл қыз байқампаз еді, оның үстіне әрбір әйелдің бойында болатын ішкі түйсігі де бар.

Ол бұл үйдегілердің қоңыртөбел, бірсарынды күнделікті күйбең тіршілігін бірден аңғарды. Қабырғалар қалай болса солай алына салған түсқағазбен қапталған.

Едендегі арзанқол төсеніштер, ескі қонақ бөлмедегі құрақ кілемше, бір жерден қарызға алынғаны көрініп тұрған сиықсыз үй жабдығы бірден көзге ұрады.

Қолындағы кішкене бала бақырып жылағанша Керри ас бөлмедегі әпкесінің жанына барып отырды. Бала жылай бастаған соң, орнынан тұрып оны әрі-бері әндете жүріп жұбатты.

Бұл ызың газет оқып отырған Гансонға ұнамады орнынан тұрып сәбиді өзі алды. Осының өзінен оның шыдамдылығы, ұстамды мінезі байқалатын. Кішкентайын да тым жақсы көретін сияқты.

— Жарар, жарар! — деді ол бөлмеде әрлі-берлі бөпесін уатып жүріп. — Қоя ғой енді. Тыныштал! — Ағылшын тілінде акцентпен сөйлейді екен.

Дастархан басында отырғандарында Минни Керриден әуелі қаланы аралап көргің келе ме деп сұрады. — Онда жексенбі күні барлығымыз Линкольн-саябағына барайық. Гансон бұл ұсынысқа үндеген жоқ. Басқа бір жайды ойлап отырған сыңайлы.

— Мен ертеңнен бастап жұмыс қарастырамын, — деді Керри. — Қаланың сауда-саттық бөлігі қай жақта?

Минни айта бастап еді, күйеуі килігіп, өзі ұғындыра бастады.

— Анау жақта, — деді ол қолымен меңзеп, — шығысқа қарай, былай...

Сөйтіп, Гансон Чикагоның аумағын алақанға салғандай етіп қызу әңгімелеп берді.

— Менің ақылымды тыңдасаң, — өзеннің арғы бетіндегі Франклин-стритке, сондағы үлкен фабрикаларға барып көр. — Онда негізінен жас қыздар жұмыс істейді. Үйге қатынауыңа да қолайлы. Осы жерден соншалықты алыс емес.

Керри де осыны дұрыс көрді. Енді әпкесінен бұлардың тұратын ауданы жайлы сұрастыра бастады. Минни өз білгенінше бірдеңелерді ұғындырған болды. Гансон орнынан тұрып, қолындағы баланы анасына берді.

— Мен барып дем алайын, ертең ерте тұруым керек, — деді де, дәліздің қарсы бетіндегі қараңғы бөлмеге ұйықтауға кетті.

— Жұмысы қашық, қасапханада, таңғы бес жарымда тұруы керек, — деді Минни сіңлісіне.

— Сен нешеде тұрасың? Таңғы асты әзірлеу үшін? — деп сұрады Керри.

— Беске шамамен жиырма минут қалғанда.

Оны-мұны үй шаруасын екі жақтап істеп тастады. Керри ыдыс-аяқ жуды, сол екі арада Минни баласын ұйықтатып тастады. Минни бар шаруаны ылдым-жылдым, көз ілестірмей істейді екен. Керри әпкем таңнан кешке шейінгі жұмысқа әбден дағдыланып алған ғой деп ойлады.

Керри Друэмен таныстықты тоқтатуға тура келетінін ұғына бастады. Оның бұл үйге келуі туралы сөз болуы мүмкін емес. Гансонның өзін ұстауы, Миннидің аяғының ұшымен жүгіріп жүрген бағынышты күйі, жалпы әпкесінің отбасылық ахуалы, таңнан қара кешке шейін бас көтермейтін, жұмыс соңындағы тұрмыс-күй бөтен тіршілікке орын жоқ дегендей еді.

Кешкі тоғыздан қалмай ұйықтауы тиіс. Гансон қонақ бөлмеде газет оқып үндемей отырғанда, әпкесі дамыл таппай үй шаруасымен жүргенде, бұл не істеп отырмақ?

Созалаңдатпай, тез жұмысқа кіріп, өз күнін өзі көрмесе болмайды.

Анау-мынау дүние сонан соң. Енді оған Друэмен кездесуі мәнсіз көрінген.

"Жоқ, ол мұнда келмеуі керек" , — деп іштей тоқтам жасады Керри.

Ол әпкесінен қағаз бен қалам сия сұраған (сия да, қағаз да ас бөлмедегі пеш үстінде болып шықты), Минни жатын бөлмесіне кеткенде Друэнің мекенжайын алып қарап, оған былай деп хат жазды:

"Сізге бұл үйге келудің реті жоқ. Мен өзім бір хабарын бергенше, күте тұрыңыз. Апайым кішкене тар пәтерде тұрады" .

Енді тағы не қоссам екен деп Керри ойланып қалды. Екеуінің пойызда бірге өткізген сәттері туралы да бір нәрсе жазғысы келгенімен, онысы сөкет көрінетін сияқтанды. Дегенмен, Друэнің өзіне деген ықыласына ризашылық білдіріп қойды.

Сосын хатын қалай аяқтаймын деп, тағы біршама басын ауыртып отырды. Ақыры хатты жұрттың бәрінің жазатынындай, дағдылы " құрметпен" деген сөзбен аяқтауға бекінген, бірақ" Сізге мейлінше берілген" деп бітірді.

Керри конвертті жауып, сыртына мекенжайын жазды, сосын өзінің бөлмесіне өтіп, төсегінің жанындағы кішкентай әткеншекті терезеге қарай ысырып, түнгі көшеге көз алмай тамашалай қарап біраз отырды. Бірталайдан соң басын шырмаған ойлардан шаршағандай болып, ұйқылы-ояу күйде киімін шешініп, ұқыптап бүктеп қойды да, төсегіне жатып ұйықтап кетті.

Таңертең Керри оянғанда, сағат сегіз болыпты. Гансон әлдеқашан жұмысына кеткен Әпкесі әрі асхана, әрі қонақ бөлмеде бірдеңе тігіп отырды. Керри жуынып-киініп, өзіне таңғы ас әзірледі. Тамақтанып алған соң Минниден жұмыс іздеуге қай жаққа қарай шығатынын сұрады.

Керри көптен көрмеген әпкесінің қатты өзгергенін байқады! Жиырма жеті жастағы жас әйел ширақ болғанымен, мейлінше жүдеу. Ол өмірге тек күйеуінің көзімен қарайды. Жас күнінде де зеректігі шамалы еді, енді тіпті қарайып қалған.

Минни сіңлісін сағынып шақыртқан жоқ.

— Керри әке-шешесінің жанында жүре беруді қаламаған, әпкесі мұнда жұмыс тапса, пәтерақысы мен тамағын өзі айырып тұрар деп шешкен. Дегенмен, Керридің келгеніне қуанып та қалды. Бірақ жұмыс жайында күйеуінің дегенінен шыға алмасы білініп тұрды.

Жұмыстың кез келгені жарай береді, әуелде аптасына бес доллардай ақы алып тұрса да болады.

Фабрика — еңбекті енді бастаған кісіге таптырмайтын орын. Керри әуелі Чикагодағы бір ірі шеберханаға жұмысқа тұрып алуы керек, сонан соң... онан кейін бірдеңесі болар. Онан соң не болады дегенді апалы-сіңлі екеуі де білмейтін. Жоғарылау туралы ойлауға болмас. Сәті түсіп, оңтайлы тұрмыс құра қою деген де — қол жетпес арман. Әйтеуір, өмір өз ағысымен өте бермек — қашан, қалай, қандай бетбұрыс болады, осы қалаға арман қуып, асығып жеткен Керриді құдай қашан жарылқайды — оның бәрі әзірге беймәлім.

Бүгін таңертең Керри жұмыс іздеуге осы күйде шыққан еді. Оның ізіне түсе бермей, енді қызды күтіп тұрған жағдайларға қарай ойыссақ.

Ол жылдарда Чикаго аса жедел қарқынмен өсіп келе жатқан қалалар қатарынан саналатын. Мұнда кімнің де болса жолын ашар қолайлы жағдайлар аз емес еді. Сауда-саттық ісінің өркен жайып, күн сайын адамдардың алдынан таңдаудың түрлі мүмкіндіктері туып тұратын. Қалаға қарай елдің түкпір-түкпірінен оңай олжа іздегендер де, өмірден тауы шағылғандар да, тасы өрге домалап тұрған жолы болғыштар да ағылып жататын.

Осы бір жарты миллион тұрғыны бар қаланың жанды, шулы тірлігі халқы миллионнан асатын астанадағы өмірден бір де бір бәсең көрінбейтін. Қазірдің өзінде қала аумағы жетпіс бес миль жерді алып жатқан көшелер мен үй-жайларға жалғасып кеткен еді. Қала халқы тек өндірістің кәнігі, қалыпты салаларында ғана емес, адам қызығарлық жаңа бағыттарда жұмыс жасап жатты. Құрылыс алаңдарында дүңк-дүңк балға үні, алып заводтар салынып, ашылып жатыр. Ауқатты теміржол концерндері қаланың болашақ мүмкіндіктерін баяғыда-ақ білген, көлік тұратын, тауар тиейтін стансалар үшін аумақты жер телімдерін иемденіп алған Трамвай жолдары қаладан шығып, әрі тартып жатыр. Бұл да қаланың тез өсіп келе жатқанын ескеруден шығып жатқан іс. Қаланың билік орындары жолдардың көп бөлігіне нақыштап тас төсеп тастады. Әзірге қайсыбір жерлерде жалғыз-жарым тұрған үйлер — болашақ тұрғын кварталдарда жаңа жер асты ағымдарын ашып жатыр.

Тіпті жауын мен желдің өтінде ашық жатқан алыс шеттің өзіне кеш батысымен самсап жанып шыға келетін, жел ырғап теңселіп тұрған газ шамдар орнатылып тасталған. Жіңішке тақтай көпіршелер ана бір үйді жанай өтіп, мына тұстағы дүкеннің жанымен айдалаға жеткенше жалғасып жатар еді.

Қаланың орталығында толып жатқан сауда мекемелері мен фабрикалар орналасқан. Әдетте, жұмыс іздеушілер алдымен осында келеді. Сол уақытта Чикагоны басқа көп қалалардан бөлектеп тұратын бір айқын айырмашылық — айтулы фирмалардың әрқайсысы жеке ғимараттарда орналасуы еді. Бос жатқан жерлердің молдығы бұлай жасауға қолайлы жағдай туғызатын. Көтерме фирмалардың көпшілігі көшедегілердің көзін тартатын төменгі қабатта болып келеді. Қазіргі кезде қалыптағыдай болып кеткен әйдік шыны қабырғалар ол уақытта енді-енді сәнге кіре бастаған. Төменгі қабатта орналасқан кеңселерге шыны қабырға өзгеше бір жарасым, асып-тасқан байлықтың нышанын дарытатын Өтіп бара жатқан адам шыны терезенің арғы жағындағы сәнді киінген қызметшілердің жұмысқа бас қойып, еңбектеніп жатқанына қарайды. Кіре берістегі қалайы тақтайшаларда фирманың атауы, атқаратын ісінің саласы жазылған.

Қаланың орталығымен жүріп келе жатқанда өзіңді құдды астанада келемін деп сезінесің. Мұндағы асып-тасыған байлықтың иесі қарапайым жанның мысын басу үшін әдейі осылай көзге түсіре көрсетілетін сияқты. Қара шаруа адамдарға қайыршылық пен тасы өрге домалаған бай өмірдің арасындағы қарғып өту мүмкін емес түпсіз терең алшақтықты көзге шұқып көрсету үшін жасалғандай.

Өмірдің оң-солын танып үлгірмеген бойжеткен Керри осы сұсты да суық сауда орталығына келе жатыр. Ол Ван-Бьюст-стриттің бойымен шығысқа қарай, бірте-бірте сұлу үйлер сұрықсыз қамбалар мен көмір қоймаларына ауысатын өзен жағалауымен жүрді.

Керри жұмысты тезірек тауып алсам деген оймен алға қарай екпіндей түсіп келеді. Бірақ жүргенінен, айналаны тамашалай қарап кідіруі көп. Ол өзін мынадай соң мен сәулеттің арасында тағы да қорғансыз сезінген. Бұл не деген зәулім ғимараттар? Мына алпауыт өндіріс орындарында не істеліп, не шығарылып жатыр? Керри Колумбия-ситидегі тас қашаушының шағын шеберханасында өз тұтынушысының тапсырмасымен мәрмәр тастан не жасалып, не қойылатынын бес саусағындай біледі. Ал құрылыс тастарын айшықтайтын атшаптырым жұмыс алаңы, ондағы жүк тиеген платформалар сабылып жүрген айқыш-ұйқыш темір жол табандары, өзен жағындағы аспан тіреген көтергіш крандар — осының бәрі оған біртүрлі ақылға сыйымсыз, елес болып көрінді.

Құжынаған теміржол деполарының тұсынан өткенде де, өзен суын малтып сызып сырғып бара жатқан алып кемелерді көргенде де, арғы жағалаудағы ірі фабрика үйлерін көргенде де осылай деп ойлады. Аңқайтып ашып тастаған терезелердің ар жағынан алдарына алжапқыш байлаған әйелдер мен шаруабасты еркектердің сұлбасы көрінеді. Ұзақ, ұзын көшелер ол үшін қоршалған екі қатар құпия, ал кең мекемелердің ішіндегі иірімдер өз алдына бір құпия. Онда отырған мардымсыған, маңызды төрелер. Қыз мұндай кеңселердегі жұрт тек ақша санаумен, әдемі киініп, күймелі серуенге шығумен ғана күн кешетін ерекше адамдар отыратын шығар деп шешті. Олар немен сауда-саттық жасайды, қалай жұмыс істейді, не үшін — оған ми жетпейді. Осының барлығы Керриге бір түрлі суық, жат, бөтен!

Керри мұңая қалды, өзінің де осы бір салтанатты ғимараттардың бірінен қандай да бір қолынан келетін жұмыс сұрап баратынын ойлағанда жүрегі шым ете түсті.





III ТАРАУ

БІЗ — ТАҒДЫРДЫҢ ТӘЛКЕГІМІЗ.

АПТАСЫНА ТӨРТ ЖАРЫМ ДОЛЛАР ЖАЛАҚЫ

Өзеннен ары өтіп, көтерме фирмалардың тұсынан шыққан Керри жан-жағына аңлай қарап, қай есікке кірерін білмей біршама тұрып қалды. Әйдік терезелер мен сәнді жазба тақталарға көз салып келе жатып ол, өзіне жұрт назар аударып қарап қалғанын да байқап қойды. Неге екені де белгілі: елдің бәрі мұның жұмыс іздеп жүргенін біліп тұр! Бұрын-соңды жұмыс іздеп көргені осы емес пе, бойын белгісіз үрей билегендей болды. Енді ол өзінің не жаймен жүргенін білдірмеуге тырысып, құдды бір жұмысқа асығып кетіп бара жатқан адамға ұқсап жылдамдата түскен. Сөйтіп бірнеше фабрика мен сауда фирмасының тұсынан бас көтермей, жеделдете жүріп өтіп те кетті.

Ақыры, бірнеше квартал жүргенде барып, өзінің мұнымен түк бітірмесін ұқты. Енді қайтадан есік жазбаларын оқи бастады.

Біршамадан кейін үлкен бір есіктің алдына келгенде тоқтай қалды. Есік сыртында мыс тақтайша; бұл алты-жеті қабатты араның ұясындай жыпырлаған терезелі үйдің кіреберіс есігі сияқты." Бәлкім, осы жерде әйелдерге лайық жұмыс бар шығар" , — деп ойлады Керри. Ол көшені кесіп өтіп, кіреберіске беттеді. Үйге таяп қалғанда терезе алдында тұрған сұр шақпақ костюмді ер адамды көрді. Әрине, ол бұл адамның осы мекемеге қатысы бар ма, жоқ па — оны білмейді, бірақ әлгі адам жаққа көзі түсіп кеткен, сол-ақ екен Керри дегбірі қашып, тез-тез жүріп қасынан өте шықты.

Көшенің қарсы жақ бетіндегі алты қабатты биік үй "Сторм және Кинг" деп аталады екен. Осы үй көзіне шалына, Керридің бойын бір үміт биледі.

Бұл тоқыма бұйымдарының көтерме сауда фирмасы болатын, осы жерде әйелдер де жұмыс істейді. Олар жоғары қабатта әрлі-берлі сапырылысып жұмыс жасап жатқаны сырттан көрініп тұрды. Керри енді не болса да ішке кіріп көруге бел байлады. Көшені кесіп өтіп, кіреберіске жақындай түсті. Сол сәтте іштен екі ер адам бері шығып есік алдына тоқтады. Телеграф кеңсесінің көк түсті киімін киген қолбала жігіт Керридің тұсынан өте бере бір сүрініп кетіп, баспалдақпен жедел көтеріліп, ішке кіріп кетті. Тротуарда сабылып өтіп жатқандардың бірнешеуі қызды айналып өтіп әрі жүріп барады. Ол жан-жағына қарап, қимылсыз бірталай тұрып қалды. Өзіне біреулер назар салған сияқты болды да, тағы да әрі қарай тоқтамай жылдамдата жүріп кетті. Оның есік алдында тұрғандардың қасынан өтіп, ішке кіруге батылы жеткен жоқ.

Керри өзінің ынжықтығына ыза болды. Аяқтары өзді-өзінен ілгері басып жүріп келеді, бірақ әрбір қадамы шегіну болып тұр. Өзі де соны қалайтындай. Кварталдан соң квартал артта қалды. Қиылыстағы шам түбінде көше аттары көрсетіліпті: Медисон, Монро, Ла-Саль, Кларк, Дирборн, Стэйт, тағы да тоқтамай ілгері қарай жүре берді. Тас көшедегі жүріске үйренбеген аяғы талып, шаршай бастаған.

Бірақ қаланың сәні мен сәулеті көз қуантады. Таңертеңгі күн бірте-бірте шақырайып, ысыта бастады, бірақ көшенің көлеңке жағы жанға жайлы қоңырсалқын. Қыз көгілдір аспанға көз салған, қандай тамаша деп ойлады.

Керри енді өзінің осыншалықты қорқақтығына ызалана бастады. Сосын кері қайтып барып, "Стром және Кинг" фирмасына кіремін деп шешті. Жолда ол аяқ киім саудасымен айналысатын көтерме фирманың қасынан өтті, сол жерде ауқымды терезенің ар жағындағы фирма бастығының күлгін әйнекпен тасаланған кабинетін көрді; осы қалқаншаның бер жағында, кіреберістегі үстелдің жанында ақ шашты ер адам отыр екен, алдында ашулы қалың кітап жатыр. Керри тағы да батылы жетпей, есік алдынан әрі-бері өткіштеп біраз жүрді. Сосын өзінде ешкімнің де жұмысы жоғын көріп,есікті ашып, кіреберістегі үстелдің жанына барды.

— Бойжеткен, не шаруаңыз бар? — деп сұрады егде адам бұған жылы сөйлеп.

— Мен... яғни сіз... менің айтайын дегенім, сіздерден жұмыс табылмас па екен? — деді Керри бөліп-бөліп сөйлеп.

— Дәл қазір жоқ, — деді ер адам күлімсіреп, — қазірге жоқ. Келесі аптада бір кіріп шығыңыз. Ара-тұра бізге адам керек болып қалады.

Керри үндемеді, аяғын сүйрете басып далаға шықты. Әлгі адамның жылы сөйлегеніне таңырқап қалған. Қыз бұлай болар деп тіпті ойламаған. Суық, салқын, тіпті дөрекі сөйлегенде — қайтетін еді! Кемсітпей, тең деңгейде сөйлескеннің өзі неге тұрады.

Бойын жиып алып, тағы бір дәу ғимаратқа кірді. Мұнда дайын әйелдер киімінің фирмасы орналасқан болатын. Ығы-жығы адам көп көрінді; сәнді киінген қырық жастар шамасындағы және бір үлкен еркек анадайда әңгімелесіп тұрған.

Қыздың қасына фирманың қолбаласы жетіп келе қалды да:

— Сізге кім керек? — деп сұрады.

— Мен басқарушыға жолығайын деп едім, — деді қыз.

Қолбала анадайда тұрған үш ер адамның біреуіне жүгіре басып барып, қыздың шаруасын айтты. Ол бері беттеді.

— Иә? — деді ол салқын сөйлеп.

Керри не дерін білмей, абыржып қалды.

— Сіздерге жұмысшы керек емес пе екен? — деді күмілжіп.

— Керек емес! — деп кесіп сөйлеген еркек бұрылып жүре берді.

Не істерін білмей, қыз есікке беттеді, қолбала иіліп есік ашқан, бұл болса тезірек көшедегі тобырмен араласып, көзден таса болмақ. Өңменінен біреу итеріп қалғандай, көңілі жабықты.

Бірталай уақыт ол сенделіп әрлі-берлі жүрді. Ана көшеге бір түсті, мына көшеге бір бұрылды. Салтанатты сауда мекемелерінің қасынан өтті. Енді ешқайсысына кіруге беттемей қалды. Күн түс болды, қарны да аша бастапты. Бір ортақол мейрамханаға кіріп бағаларын қалтасы көтерер бір тәрелке көже алдырды. Апыл-ғұпыл тамақтанып, тысқа шықты. Тамақ ішкен соң сәл әлденіп, қайтадан жұмыс қарап көруге беттеді. Тағы да әрлі-берлі бірталай жүрді. Ақыры "Стром және Кинг" фирмасына қайтып келді.

Бірнеше кісі анадайда оны-мұны айтысып тұр екен, мұны байқаған да жоқ. Керри абыржып, төмен қарап тұрып қалды.

Енді болмағанда бәрі де құрып қалсыншы дегелі тұрған, қалқа қоршаудың ар жағындағы көп үстелдің жанына отырған біреу дауыстап шақырды.

— Сіз кімге келіп едіңіз? — деп сұрады ол

— Маған кім болса да бәрібір, — деді Керри, — мені жұмысқа алатын адам іздеп жүрмін.

— Онда сіз Мак-Манус мырзаға барасыз, — деді қызметші. — Отырыңыз! — деп, қабырғаға таяу тұрған орындықты нұсқады да қайтадан асықпай жазуын жазуға кірісті.

Бірталай уақыттан соң даладан бойы аласа бір дембелше, толық адам келді.

— Мак-Манус мырза! Мына бойжеткен сізді күтуде, — деді жазу жазып отырған манағы адам.

Әлгі аласа бойлы мырза Керриге бұрылып қарады. Қыз орнынан тұрып, соның жанына таяды.

— Бикеш, сіз қандай шаруамен келдіңіз? — деп сұрады ол қыздың бас-аяғын әуестікпен тінте қарады.

— Сіздерде қандай да бір болсын, жұмыс табылмас па екен?

— Сонда қандай жұмыс?

— Не жұмыс болса да бәрібір, — деді қыз дауысы дірілдей шығып.

— Сіздің тоқыма бұйымдарының көтерме саудасында істеп көрген тәжірибеңіз бар ма еді?

— Жоқ, сэр.

— Бәлкім сіз стенографист немесе қағаз көшірмеші шығарсыз?

— Жоқ, сэр.

— Ондай болған жағдайда, бізде сізге қолайлы шаруа жоқ, — деді дембелше кісі. — Біз тек маман қызметшілерді ғана қабылдаймыз.

Керри шарасыз кейіппен есікке қарай жүре бергенде Мак-Манус мырзаның қызға жаны ашып кетті.

— Сіз өзі, бұрын қандай да бір жерде жұмыс істеп пе едіңіз? — деп сұрады ол.

— Жоқ, сэр.

— Онда сіз көтерме сауда фирмасынан жұмыс таба алмайсыз. Әмбебап дүкендерден іздестіріп көрмедіңіз бе?

Керри ондай жерлерде болып көрген жоқпын деп, шынын айтты.

— Сіздің орныңызда болсам, бәрінен бұрын әмбебап дүкендерден бастар едім бағымды сынауды. Ондай орындарға өзіңіз сияқты бойжеткендердің қажет болып жататын кезі көп, — деп қызға жылы ұшырай сөйледі әлгі кісі.

— Сізге көп рақмет! — деді Керри әлгі адамның ықылас білдіргеніне қуана жауап қатып.

— Сіз алдымен сол әмбебап дүкендерге барыңыз, — деп пысықтай түсті әлгі кісі кетіп бара жатып.

Керри сыртқа шықты.

Ол уақыттарда әмбебап дүкен дегенің енді-енді тұрмысқа ене бастаған бір таңсық нәрсе болатын. Мұндай дүкендер әзірге көп емес еді. Құрама Штаттардағы алғашқы үш дүкен осы Чикагода, 1884 жылдар шамасында ашылған. "Дейли-ньюс" газетіндегі хабарландырулардан қарап, бірнеше дүкеннің атын біліп алған Керри енді соларды іздеуге кірісті. Мистер Мак-Мануспен сөйлескен соң, біртүрлі үміттеніп қалды, расында да осыдан бірдеңе шығатын сияқты.

Дүкен ғимараттарының бірі бәлкім алдымнан шығар деген оймен бірталай жүрді. Мұндайда бірдеңе іздеп жүрген адамға кішкене сілтеменің өзі мәнді! Әрлі-берлі бос жүре бермей, анадайдағы тәртіп қадағалаушы кісіден барып сұрағаным жөн деп ойлады қыз. Ол әлі екі көше айналымындай жүрсе көздеген жеріне жететінін айтып, жөн сілтеді.

Осы бір бөлшек саудамен айналысатын алпауыт дүкендер бір замандарда жоқ болып кетсе де, Американың экономикалық даму тарихындағы елеулі беттер болып қалар еді. Осы күнге шейін еш уақытта дүкеннің ешбір түкпірінде сауданың осы бір қарапайым түрі дәл мұндағыдай дүр етіп көтерілген жоқ. Мұндай сауда комбинаттары бөлшек сауданы неғұрлым тиімді өрістету үшін салынған болатын; олардың әрқайсысының өзі біртұтас орталыққа ұласқан жүздеген дүкендердің басын құрайтын. Бұлар күн санап, жедел қарқынмен дамыды. Жалтыраған жарқылымен көздің жауын алғандай осы бір шулы, сәнді дүкендерде жүздеген сатушы қыздар жұмыс істейді. Басқару ісіндегілерінің өзі бір лек әскер дерлік көп-ақ. Керри дүкен сөрелеріндегі алуан түрлі әдемі зат, әшекей бұйымдардың ішімен баяу ғана жүріп аралап келеді. Зергерлік асыл тас бұйым да, жазу-сызу заттары да, оны-мұны ұсақ-түйек те — көздің жауын алғандай көп зат. Әрбір жаңа сөреде жұтынып тұрған қыруар бұйым.

Көз қарықтырған көп әдемі дүниеге құмарта қарағанымен, қыз бұлардың жанына көп кідірістеген жоқ. Мұндағының барлығы сондай қажет бұйымдар, бәрін де иемденгісі келеді-ақ. Сүйріктей әдемі аяқ киімдер, шұлықтар мен сәнді, желбірлі белдемшелер, нәзік шілтер, шаш тарақ, әмиян дейсің бе — барлығы да көз арбап, мені ал, мені ал дейтіндей. Керри өзінің осы заттардың бірде-бірін сатып аларлықтай қауқары жоқтығын айқын сезінген. Кеудесін бір өткір, ащы зат осып, тіліп түскендей болды. Жүрегін мұз қарығандай күй кешті. Бұл қазір бір жапырақ нанға зәру, сандалып жұмыс іздеп жүрген бір бейшара ғой, кез келген сатушы қыздың қалтасында көк тиын жоқ кедейлігін көріп, біліп тұрған шығар.

Керриді тым көрсеқызар қыз деуге әсте болмайтын. Суық, салқын, дүние-байлыққа ғана бас ұрған өмірдің адамы емес ол Бірақ әйел біткеннің осал жері — әдемі киім екені де рас. Қайтерсің енді!

Керри әйелді әдемі ететін, оны сұлуландырып, құлпыртып қоятын судай жаңа сұлу заттарға, әрі-бері дүкен аралап жүрген, сәнді киінген, сымбатты ханымдарға қадалып қарай берді. Олар бұған көз қиығын да салмайды, есіл-дерті дүкен сөрелерінде. Керри өзінің қалалық тумаларының сыртқы келбет-кейпін соншалықты біле де бермейтін. Бұл уақытқа шейін он үлкен дүкеннің сатушыларын да көрген емес. Енді міне, солардың барлығының қақ ортасында сүмірейіп тұрғаны мынау. Негізінен бұл қыздар әп-әдемі, тіпті сұлу, сымбатты қыздар болатын. Барлығы да өздерін біртүрлі емін-еркін, қысылмай ұстайды екен. Киім киіс, жүріс-тұрыстары тартымды-ақ. Бұған астамси қарайтындарын айтсаңшы. Олардың қасында Керри өзін қор сезінгендей күй кешті. Кеудесін қызғаныш қысты. Енді ол ептеп-ептеп әйдік қала дегенің анау-мынау емесін ұғына бастады. Байлық, сән-салтанат, жанға жайлы тұрмыс — мұның бәрі әйелге ауадай қажет. Ол сұлу заттар мен сәнді көйлектерге онан сайын ынтықты.

Әмбебап дүкеннің кеңсесі екінші қабатта болатын. Осыны анықтап біліп Керри кеңсеге келсе, сол жерде жұмыс қарастырып жүрген бірнеше қыз тұр екен. Бұлардың барлығының осы қалалық екендігі көрініп-ақ тұр. Емін-еркін, сенімді. Онсыз да қобалжып, өзін қомсынып тұрған Керриді бастан-аяқ тұқырта қарады. Бір қырық минуттай уақыттан соң мұның да кезегі келген.

— Иә, — деді терезе жақтағы үстелде отырған, қозғалақтап қалған жас еврей жігіт шапшаң сөйлеп. — Бұрын дүкенде істеген бе едіңіз?

— Істеген жоқпын, сэр, — деп Керри расын айтты.

— Сонымен, істеп көрген жоқпын деңіз! — деді ол даусын көтере түсіп, өзі қызды көзімен ішіп-жеп қарайды.

— Істеген жоқпын, сэр, - деді Керри тағы да.

— Ім, солай деңіз! Білесіз бе, бізге біршама тәжірибесі бар сатушылар қолайлы. Бізге сіздің керегіңіз бола қояр ма екен.

Керри әңгіменің аяқталған-аяқталмағанын ұғына алмай, тосылып тұрып қалды.

— Сіз бекерге тұрмаңыз! — деген дауыс естілді. — Мұнда ерігіп жүрген адам жоқ. Қолымыз бос емесін көріп тұрсыз ғой.

Керри бұрылып, шығуға беттеді.

— Тұра тұрыңыз! — деп тоқтатты жас жігіт. — Бізге өзіңіздің мекенжайыңыз бен аты-жөніңізді жазып қалдырып кетіңіз. Кейде қыздар керек те болып қалатын жайымыз бар.

Көшеге шыққанда екі көзіне жас толып, бүгін күні-бойы көрген қорлығы кеудені кептеді. Әлгіндегі тергеп-тексеру де қыздың көңілін босата түскен. Өзі әбден сілесі қатып шаршапты. Енді қайтерін білмей дал болды. Басқа дүкендерге бармаймын деп шешті, сөйтті де қалың нөпір халықтың ішіне сіңіп жүре берді, жүре берді. Осылай жүргені өзіне ұнайды. Ешкімнің сенде шаруасы жоқ. Еркін бір ағын. Қала көшелерінде сабылып жүріп жатқан халықтың арасында қараны көбейтіп, бірталай жүрген Керри енді Джексон-стритке бұрылып түсіп, осы бір өзен жағалаған шулы көшенің оң жағымен ілби басып келе жатты. Бірталай уақыт шамасында ғимараттың есігіне жапсырылған қағазға көзі түскен, " Зат буушылар мен сұрыптаушылар керек" деген хабарландыру болып шықты.

Керри есікті біршама кідірістеп барып ашқан.

Үйдің бір қабатын балалар бас киімін шығаратын" Шпайгельхайм және К°" фирмасы алып жатқан болатын. Көлденеңі елу, ұзындығы сексен аршындай бұл жайдың іші ығы-жығы, иін тірескен машиналар мен жұмыс үстелі жайылған, әредік қана әлсіз электр шам жарығы сығырая сәуле шашқан қаракөлеңке, сүреңсіз бірдеңе екен Мұнда бірсыпыра әйел, бір қара еркек жұмыс істеп жатыр. Қыздардың бет-аузын майлы шаң басқан, үстілерінде қолапайсыз қағаз киім, аяқта өкшелері шоқайған ескі бәтеңке. Көпшілік қыздар арық қолдарын тыртитып жеңдерін түріп алған, тағы біреулер көкірек түймелерін ағытып, ашып тастапты. Шамасы ауа тар. Бұлар кәдуілгі ақылы аз қара жұмыстағы қыздар болатын — сүреңсіз, еңкіш тартқан, өңдері боп-боз. Бұлар ештеңеден қысылып, қымтырылу дегенді білмейді, соншалықты тіл мен жаққа сүйенген. Әуесқой, сөз дегенде сайрап тұр, алдыға жан салмас. Сарт-сұрт, оңды-солды ауыздарына келгенді айта салуды ар көрмейді.

Керридің бұл жерде жұмысқа қалғысы келмеді. Негізінде қайсыбір жақтырмай қадала қарап қалған көздер болмаса, көпшілігі қызды байқаған да жоқ. Керри өзін шеберхана ішіндегілер түгел көргенше состиып тұра берді. Әйтеуір бір шамада біреу шеберге айтқан болса керек, жеңін түре қайырып тастаған жейдешең, алжапқыш байлаған шебер шығып жөн сұраған-ды.

— Сіз бе менімен жолыққалы келген? — деп сұрады ол.

— Сіздерге жұмысқа кіруге болмас па екен? — Керри сұрақты төтесінен қойған дұрыс деген байламға келген.

— Сіз балалар бас киімін әдіптеу дегенді білетін бе едіңіз?

— Жоқ, білмеймін, сэр!

— Ал жалпысында осындай тігін жұмыстарына икеміңіз қандай?

Керри өзінің іс тігуден бейхабар екенін жасырған жоқ.

— Е-е! — деді шебер ойланыңқырап. — Бізге, негізінде, жұмыс істейтін адам керек. Онда да біздің жұмысты білетін адам. Үйретіп, оқытып отыратын уақытымыз жоқ. — Ол терезеге бұрылып біршама үнсіз тұрып қалды. — Дегенмен де, — деді ойлана түсіп, — сізді жеңілдеу бір шаруаға қосуға болады.

— Аптасына қанша төлейсіздер? — деп сұрады Керри бұл адамның қарапайым, жұмсақ мінезін көріп арқаланып.

— Үш жарым, — деді әлгі кісі.

Керри " Оһ!" — деп қала жаздап барып іркілді, оның не ойлағаны белгісіз.

— Бізге қазір кісі соншалықты керек те емес, — деді шебер күмілжіп сөйлеп. — Не дегенде де, дүйсенбіде таңертең келіңіз, сізге бір жұмыс тауып беремін, — деді тағы да.

— Сізге рақмет, — деді Керри дауысы естілер-естілмес.

— Келетін болсаңыз, алжапқышыңызды ала келіңіз, — деді шебер.

Әлгі адам Керридің аты-жөнін де сұраған жоқ, қызды лифтінің жанына қалдырып, жұмыстарымен айналысып кете барды.

Шеберхананың қоқырап жатқан жұпыны көрінісі мен апталық еңбекақысының мардымсыздығы Керридің көңілін су сепкендей басқанымен, қыз ақыры бір жұмысқа ілігетінін ойлап шүкіршілік етті. Қаншалықты мұқтаж болып тұрғанымен, осы жұмысқа кірісіп кететініне әлі де сенбейтіндей. Көңілі толып тұрмағаны да рас. Осы бұған лайық па екен. Деревняда еркін өскен қыздың мына қапас, тар жерде тынысы тарылып, кеудесі қысылды. Ол лас жерде тұруға болады деп ойлап та көрмеген болатын. Апайының пәтері тап-тұйнақтай, таза. Мына жер қоқыр-соқыр үйілген лас екен, үйдің төбесі аласа, қыздардың барлығы біртүрлі сиықсыз көрінді, тозып кеткен сияқты. Олардың барлығы да бұзылған болуы мүмкін, ашынған қыздар бұлар деп ойлады ол. Не дегенде де бұған жұмыс табылып тұр! Чикаго соншалықты қияли дүние болмағаны ғой, егер бірінші күні-ақ жұмыс табуға болған болса. Әзірге осы жарайды, бірте-бірте дұрыстау бір жұмыс та шығып қалар.

Алайда жуық маңда оңған ештеңе бола қоймады. Қолайлы, жайлы жұмысқа қызды ешкім құшақ жайып шақырар түрі көрінбейді. Үзілді-кесілді, суық сөзбен бетін қайырды. Көпшілік кеңселерге тек тәжірибелі қызметшілер қажет болды. Қыздың беті бір емес, бірнеше рет қайтты, әйелдер көйлегін тігетін бір фабрикада өмірі естімеген сөзін естіп, жүрегі шайлықты. Төртінші қабатқа көтеріліп, жұмыс сұрағаны сол еді: — Жоқ, жоқ деген соң, жоқ! — деп айқайлады қаракөлеңке шеберхананың иесі, талпақ, жалпиған толық ер адам. — Бізге кісі керек емес. Сүйретілмей аулақ жүр!

Күн батуға айналған, сонымен бірге Керридің де кеудесін баураған үміт сәулесі де өшіп бара жатты. Әлі құрып, шаршады. Қыз сонда да болса бірбеткейлік танытуда. Бұл қажырлылық үшін не деп мақтасаң да болар еді. Қаланың әйдік сауда орындары шоғырланған атшаптырым аумақты алып жатқан бұл жерлер суық, ызғарлы екен. Қыз дәмелене қоятындай ештеңе жоғын ұғынды. Ағылып өтіп жатқан әйел-еркегі аралас көпшілік. Өмірдің қуатты ағынын сезінді қыз. Сол жойқын ағыс айналдырып әкетіп бара жатқан бір тал сабан шөп қой бұл. Қыз бір сот күш жиып, енді қайда барсам екен деп ойлай бастады. Қай есікті ашпасын қалыпты жай қайталана берді. Қорланып тұрып, тіленіп жұмыс сұрау. Баяғы " Жоқ!" деген кесімді жауапты есту. Қайда барсаң да сол.

Әбден жабығып, шаршап, шалдыққан Керри енді қаланың батыс бетіне қарай бұрылып жүрді, не де болса әпкесінің үйіне жетуі керек. Бұл беті қайтқан шарасыз адамның, қас қарая бастаған бейуақтағы күні бойы сандалып жұмыс іздеп қайтқан жанның далбаса күйі болатын. Бесінші авеню жақтан өтіп Ван-Бьюрен- стритке бет алған, сол жерден арбаға отырып үйге қайтуды шешкен Керри бір кезде өзінің үлкен аяқ киім фабрикасының жанынан шыққанын көрді, фабриканың айналы шыны терезелерінің ар жағынан үстел басында отырған орта жастардағы бір ер адамды көрді. Ішкі бір түйсік тауы шағылған қызды алды-артына қаратпай, әлгі ер адамға қарай алып жүрді. Ол адам қыздың шаршаңқы түріне әуестікпен қарай қалды.

— Не болып қалды?

— Сіз маған қандай да бір жұмыс бере алмас па екенсіз? — деп сұрады Керри.

— Шынымды айтсам, білмеймін, — деп жауап қатты әлгі кісі жылы сөйлеп. — Сонда сізге қандай жұмыс керек еді? Сіз, өзі, қағаз көшіруші емессіз бе?

— Жоқ, — деп жауап берді Керри.

— Міне, көрдіңіз бе, ал бізге есептеушілер мен қағаз көшірушілер ғана қажет еді. Бірақ сіз әлде де сұрастырып көріңіз. Жоғарыға барыңыз. Бірнеше күн бұрын соларға кісілер керек болып еді. Мистер Брауннан сұрасаңыз болады.

Керри бір айналым жердегі лифтіге мініп төртінші қабатқа көтерілді.

— Мистер Браунға мәлімде, Уилли, — деп тапсырды таяу тұрған ер балаға лифтер.

Уилли дем арада қайтып келіп, Керриге мистер Браунның күте тұрсын, біршама уақыттан соң келемін дегенін хабарлады.

Керри кірген шағын бөлме қоймаға қапталдаса салынған болатын, қыз бұл жерлердің немен айналысатынын болжай алмады.

— Бізден жұмыс сұрап келдім деңіз, — деді мистер Браун, қыздан жөн сұрасқаннан соң. — Бұған дейін аяқ киім фабрикасында жұмыс істеп көріп пе едіңіз?

— Жоқ, сэр, — деп Керри шынын айтты.

— Өзіңіздің атыңыз кім? — деп сұрады әлгі ер адам, қыз жөнін айтқаннан кейін. — Расын айтсам, біле алмай тұрмын, сіз істейтін жұмыс менен табыла қояр ма екен. Сіз өзі аптасына төрт жарым доллар ақыға жұмыс істеуге келісер ме едіңіз?

Керриге кешке шейінгі сәтсіздіктерден кейін, бұл бір жағымды ұсыныс болып естілді. Шынын айтқанда, іштей аптасына алты доллардан кем төлемейтін жұмыс табармын деп ойлаған. Бірақ келісуге тура келді.

Мистер Браун оның мекен жайын жазып алған соң, тоқетер шешімін айтты:

— Жарайды, дүйсенбіге келіңіз, таңғы сағат сегізде. Меніңше, сізге қолайлы жұмыс табатын сияқтымын.

Осыны айтып ол шаруасына кетті. Керри ақыры жұмыс таптым-ау деген ойдан біршама сергіп, серпіліп қалды. Бойына бір күш пайда болғандай, қуат құйылып жатқандай жеңілденіп кетті. Күні бойы мазалаған көңілсіздіктен арылғандай. Ығы-жығы халыққа толы көшеге шыққанда қыз өзін басқа бір күйде сезінді. Қараңыз, адамдар тротуармен жеп-жеңіл жүріп барады! Жүздерінде қуаныш, күлкі ойнаған бейқам жандарды Керри енді ғана байқады. Абыр- дабыр дыбыс, қуанышты күлкі де құлағына енді жеткен. Ауа жұп-жұмсақ. Аспан тіреген әйдік ғимараттардан жұмыстан қайта бастаған адамдар шығып жатыр. Керриге олардың барлығы да шат-шадыман көрінді. Апасы мұны асын әзірлеп күтіп отырғаны есіне түсіп, жылдамдата жүрді. Керридің әбден шаршағаны рас, бірақ енді аяқтары ауырмайтын сияқты. Қызық, Минни не дер екен! Жақында қыс түседі. Чикагоның ұзақ қысы - жарқыраған оттар, көңілді жиындар, ойын-сауық!.. Не дерің бар ма, бұл әйдік қалада өмір сүру рақат. Керри жұмысқа тұрған фирма да осал емес сияқты. Терезелері тұтас айналы әйнектер. Қызға ол жерде жаман бола қоймайды, сірә. Қыздың есіне кенет Друэ түсіп кетті, оның пойыздағы айтқандарын ойлады. Өмір енді біртүрлі сәулелене түскендей болып кетті, дүние қуанышты, қызық. Керри ат-көлік тіркемесіне көңілі әжептәуір көтеріңкі күйде келіп отырды. Кеудесін белгісіз бір қуаныш кернейді. Ол енді Чикагода тұратын болады! Осы бір ой бастан шықпады. Енді Керри бұрынғыдан басқа өмір сүреді. Ол бақытты болады!





IV ТАРАУ

АРМАНДАР АЯҚ АСТЫНДА ҚАЛАДЫ .

ШЫНАЙЫ ӨМІР АЯУСЫЗ

Екі күндей Керри арман құшағында болды.

Қиял жүйрік. Ол өзін бай да сәулетті өмірдің шуағына шомылған қалыпта көрді. Өзінің аптасына алатын төрт жарым доллар қаражатын алды-артына қарамай, оңды-солды жұмсауды ойлады. Керри ақшаға сараң емес, не қажетін біледі. Ұйқыға кетпес бұрын жарқыраған көше жаққа қараған жатын бөлмесіндегі терезе алдында тербетпе орындықта отырып алып, өзінің келешек жалақысын қайда, қалай жұмсайтынын жобалады. Әйел байғұстың армандайтын дүниесі аз ба!

"Сөйтіп керемет өмір басталады да кетеді" , — деп қиялға батты Керри.

Оның апайы Минни қиялдауға, қызық өмір, небір таңғажайып қуаныштар бар дегенге үзілді-кесілді қарсы жан болатын. Гансонның әйелінің ас үйдің еденін жуу, өзінің жексенбілік ас мәзіріне жұмсауы керек сексен центіне не алуға болады деген ойдан басы босамайтын.

Керри шаршағанын ұмытып, жолының қалай болғанын бүге- шігесіне шейін әңгімелеуге ынтығып үйге жеткенде, Минни жай ғана жымиып, табатын ақшасының қаншасы жол пұлына кететінін сұраған болатын. Керри мұны тіпті ойламапты, бірақ бұл алып-ұшқан көңілді басатын мәселе ме екен, тәйірі. Қыздың шат-шадыман көңілі ұсақ-түйекке мән беріп ойланып жататын күйде емес болатын.

Гансон үйіне кешкі сағат жетілерде келді. Ептеп шаршаулы екен, қарны да ашқан болса керек. Мұны оның тіл қатпай бөлмеден бөлмеге өтіп, тұнжырап жүрген түрі айтып тұрды. Аяғына сарғыш түсті жүн байпағын мана, сырттан келісімен зіл көтерем бәтеңкесін шеше сала киіп алған, сонан соң беті-қолын кір сабынмен ысқылап жуды, ысқылағаны сонша бет-аузы жалтырап шыға келді. Бұл оның кешкі тамақтану алдындағы өзін-өзі жөнге келтіріп, жайланып, жайғасуы. Мұнан соң ол үн-түнсіз газет оқуға кірісті.

Керриді осы бір әлі жап-жас адамның түнерген қабағы қолайсыз күйге түсірді. Үй ішінің барлығын осы көңілсіздік тұнжыратып тұрды. Әйелі күйеуіне бірдеңе деп тіл қатуға жасқанатын сияқты; не айтса да жауапсыз қалатынын білген соң. Гансон Керридің жолы болғанын естігенде ептеп жылы ұшырады.

— Сен өзі уақытты босқа өткізбеген екенсің! — деді ол сәл күлімсірегендей болып.

— Әлбетте! — деді Керри сол мақтанмен сөйлеп.

Гансон тағы да бір-екі сұрақ қойды, сонан соң кішкентай бөпелерін ойнатуға кірісті де, кешкі дастарқан басында әйелі бұл тақырыпты қайта қозғағанша ештеңе деген жоқ.

Керри бұл үйді басып тұрған көңілсіздікке мойынсұна қоймады.

— Менің білуімше, бұл фирма осал емес, — деді ол — Терезелері тұтас қабырғаны алып жатыр, қызметшілеріне сан жетпейді! Менімен сөйлескен кісінің айтуына қарағанда оларға жалданып жұмыс істейтіндер жүздеп саналады.

— Қазіргі уақытта өзі жөндем адамға жұмыс таба қою соншалықты қиын да емес, — деп қойды Гансон.

Сіңлісінің қуанышынан, әншейінде жұмған аузын ашпайтын күйеуінің де әңгімеге араласқанынан Миннидің де көңілі көншігендей қалыпта болды. Сіңлісіне Чикагоның қарасаң көз сүрінер сұлу жерлері жайлы айта бастады. Оларды көру үшін ақша шығарудың қажеті жоқ. Бәрі тегін.

— Сенің Мичиган-авенюді көруің керек. Ол жердегі үйлер керемет. Көше бойы сол сұлулық!

— Джейкобс театры қай жақта? — деп сұрады Керри апасының сөзін бөліп. Бұл шағын драмалық шығармалар қойылатын театрлардың бірі болатын.

— Осы жерден сонша қашық та емес, — деп жауап берді әпкесі. — Дәлірек айтсам, қол созым жерде, тіптен тиіп тұр: Холстед- стритте.

— Сол театрды көрсем ғой! Мен бүгін Холстед-стритте де болдым-ау деймін.

Дастарқан басындағылар кенет тым-тырыс бола қалды. Осы бір жай ғана айтылған театр туралы сөз көңіл күйге көлеңке түсіре қалғаны. Мұнда ақша шығаратын дүниенің ешқайсысы қолдау таппайтыны сезіліп қалды.

Гансон да, Минни де — екеуі бірдей осыны ойлаған. Минни әрең дегенде: " Әрине" , — дегенде Керри театрға бару жайлы сөз қозғаудың орны жоғын сезіне қалды.

Әңгіме Гансон тамағын ішіп болып, келесі бөлмеге газетін алып кіріп кеткенше жалғасқан жоқ.

Апалы-сіңлілі екеуі ыдыс-аяқ жууға кірісті. Екеуі оңаша қалған соң біршама өздерін еркін сезінді. Керри тіпті ептеп әңгіме арасында әндетіп те қояды.

— Қазір кішкене жүріп қайтсақ та болар еді, егер алыс болмаса Холстед-стритке де соға кетсек, — деді ол. — Жүріңдер, бүгін театрға барайық!

— Қайдам, Свен бара қоймас, — деді Минни қарсылық білдіре сөйлеп. — Ол таң атпай тұруы керек.

— Қарсы бола қоймас. Бұл деген демалыс емес пе!

— Жоқ, ол өзі театрға барғанды онша ұната да қоймайды.

— Менің барғым келіп тұрғаны, — деді Керри. — Кеттік, екеуіміз барайық!

Минни ойлана қалды: оны мазалап тұрған өзінің театрға бармайтынын айту емес, — сіңлісінің ойын басқаға бұру болатын.

— Келесі бірде баралық, — деді ол ақырында, қапелімде басқа ештеңе ойлап таба алмаған соң.

Керри мәселенің мәнін сезе қойды.

— Менде ақша бар, — деді ол. — Жүр, бірге баралық, Минни!

Минни басын шайқады.

— Оны да ертіп алалық, — деп Керри қояр емес.

— Жоқ, — деді Минни ақырын сөйлеп, сонан соң әңгімені басу үшін ыдыс-аяғын салдырлата жиыстырды. — Ол бармайды.

Апалы-сіңлілі қыздар бірін-бірі көрмегелі бірнеше жылдың жүзі болып еді, сол уақыт ішінде Керридің мінез-құлқында жаңа бір өзгерістер пайда болған Ол тумысынан жасқаншақтау еді, онысы өзі үшін бірдеме жасауға келгенде тіпті қолбайлау болатын, бірақ ол соған қарамастан көңіл көтеріп, сайрандағанды соншалықты ұнататын. Ол басқа-басқа, әсіресе мәселе көңіл көтеруге келіп тірелгенде ештеңеге бой бермейтін. Бұл қыздың мінезіндегі бір ерекшелігі еді.

— Жарар! Өзінен сұрап көрші! — деді ол жалына сыбырлап.

Минни болса сіңлісінің табысынан өздерінің қорына қосылар үстеме туралы ойлауда. Ол ақша пәтер ақыға жұмсалса, ұдайы болатын шығын жайлы ұрыс-керіс азаяр еді. Керри қазірден бастап қызық қуатын болса, оның ақшасы желге ұшып кетті дей бер. Егер сіңлісі бұлардың күнделікті күйбең тірлігінің қалыптасып қалған қағидаларына бойұсынбайтын болса, қызық дегенді ұмытып, бел шешпей жұмыс істеу керектігін ұғынбаса, онда оның қалаға келгенінен не пайда? Осылай ойлап тұрғанымен, Минни тікбақай емес-тін. Бұл кәдуілгі өмір көрген әйел адамның тағдырына өкпесі жоқ бола тұра, күнделікті тынымсыз тіршілікке бейімделуінен туындаған салқын тоқтамдар еді.

Ақыры Минни көнгендей сыңай білдіріп, Гансонмен келіскен болды. Мұны ол сіңлісін құп көре қойып істемеп еді.

— Керри бізге театрға барып келейік дейді, — деді ол күйеуі отырған бөлменің есігінен қарап.

Басын көтеріп қараған Гансонның көзіндегі: "Бізге керегі осы ма еді?" деген ойды Минни айтқызбай-ақ ұқты.

— Менің зауқым жоқ, — деді ол — Ал ол не көргісі келеді?

— Джейкобс театрына барсам дейді.

Гансон қайтадан газетіне үңіліп, басын шайқады. Керри ерлі- зайыптылардың өз ұсынысына қалай үрке қарағанынан бұлардың нендей тіршілік кешіп жатқанын айқын ұғынды. Бұл оның көңіл күйіне жағымсыз әсер етті, бірақ үзілді-кесілді ештеңе дей алмады.

— Мен төменге барып, есік алдында біраз тұрып келейін, — деді ол.

Минни өзің біл дегендей үндеген жоқ, Керри шляпасын киіп далаға шықты.

— Керри қайда кетті? — деп сұрады Гансон ас бөлмеге келіп, қыз есікті жауып кеткеннен соң.

— Төменге, есік алдына барамын деді. Таза ауа жұтпақ шығар, — деп жауап берді Минни.

— Бұл өзі не деген нәрсе, театр-меатрға ақша шашу, келмей жатып, а?

— Жай әуестену ғой, — деді Минни батылы жетіп. — Оған мұндағының барлығы таңсық қой.

— Әй, білмеймін! — деді Гансон жақтырыңқырамай, қабағын түйе сөйлеп. Сонан соң сәбиін алдандыра бастады.

Ол жас қыздардың желөкпе мінездері туралы ойлады. Керридің мардымсыз жалақыға қайтіп шалқып өмір сүргісі келетініне қайран қалды.

Сенбі күні Керри қалаға тағы шықты. Ол ең әуелі өзенді көргісі келді, мұнан соң Джексон-стритті бойлап, жасыл шалғынға малынған әдемі үйлердің арасымен кері қайтты. Керри мұндағы адамдардың осыншалықты шалқыған тұрмысына қызықты, ал шындығында бұл көшеде тұратындар жиған-терген байлығы жүз мың доллар шамасындағы адамдар еді.

Қыз әпкесінің үйінен сыртқа шыққанына қуанды. Ол бұл отбасының қаншалықты сұрқай, жұпыны өмір сүріп жатқанын ұғынды; қызық пен қуанышты басқа бір төңіректен іздеу керек екендігі байқады. Қыз енді басқа жайларға бас қатырды. Друэ қайда жүр екен деген ой көкейінен кетпей қойды.

Ол жігіт дүйсенбі күні кешке келе қояды ғой деп сенген жоқ болатын; онысынан өзі ептеп шошынады да, іштей жігітті келсе екен деп жүргені де рас.

Дүйсенбі күні Керри ерте тұрып, жұмысқа баруға жиналды. Колумбия-ситиде де жаз бойы үстінен түспеген көнелеу көкшіл кеудешесін, қоңырқай белдемшесі мен кішкене шляпасын киді. Бәтеңкесінің де кетеуі кеткен ескі, мойын шүберегі де мыж-мыж болған, әбден мезі қылған бірдеңе еді. Керри фабриканың жұмысшы қыздарына ұқсай қалды; қыздың сүйкімді жүзі толған айдай толықсып-ақ тұр. Сұлулық дегенді қойсаңшы.

Үйінде ұйқысы қанғанда тұрып үйренген Керриге таң бозынан тұру оңай емес. Ол әпкесінің үйіндегі еңсе басқан ауыр тұрмыстың салмағын сезіне түсті. Таңертең сағат алтыда ас бөлмеге кіргенде, таңғы асын үнсіз ішіп аяқтап қалған тұнжыраған Гансонды көрді. Ол киініп болғанша, Гансон үйден де шығып кетті. Керри таңғы асты Миннимен бірге отырып ішті, биік орындыққа отырғызып қойған кішкентай жиені де дастарқан басында тәрелкесіндегі ботқасын езгілеп бұлармен бірге отыр.

Өзінің беймәлім, дағдыланбаған міндетіне кірісетін шақ келді. Керридің көңілі құлазып қоя берді. Оның әдемі армандары ғайып болды, көңілде қоңырсыған күл ғана қалғандай. Бірақ сол күлде үміттің шоғы да жоқ емес еді. Қатты ыза буды, әбден еңсесі түсіп, тамағын үнсіз ішіп отыр. Аяқ киім фабрикасы дегеннің немене екенін ойлап әлек. Қандай жұмыс істемек, бастығы қалай қарар екен. Ол өзінің әлуетті қожайындарға қызмет жасайтынын, олардың жарқ-жұрқ еткен сәнді киімді бай адамдар екенін қамыға ойлап отырды.

— Ісіңе сәттілік тілеймін! — деді Минни сіңлісіне ол үйден шыққалы жатқанда.

Бүгін таңертең Керри жұмысқа жаяу барады деп шешілген, онан әрі күнде осылай бара ала ма, белгілі болмақ. Апталық көлікке жұмсайтын алпыс центің де Керридің мардымсыз жалақысына әжептәуір шығын.

— Кешке келген соң айтып беремін ғой жұмыс жайын, — деді Керри.

Ол күн нұры құйылған жап-жарық көшеге шықты. Көшенің екі бетінде де жұмысқа асығып бара жатқан ел. Үйлерінен шыға сала жұрт жан-жаққа тарап кете барады. Керри сәл еңсесін тіктеді. Жарқыраған күн сәулесі, көкпеңбек ашық аспан, самал жел жан сергітіп, еңсені басқан ауыр ойлар әп-сәтте ғайып болды. Түн түнегінде, бұлыңғыр күндерде үрей мен қорқу күшейіп, өсе түседі, таза ауа, ашық күнде адам өлімнен де қорықпайтын батыр болып кетеді емес пе.

Керри жылдамдата жүріп келеді, көпірден өтіп, Бесінші көшеге бұрылып түсті. Бұл көше жақтауын сұр әкпен сырланған, қызылкүрең кірпіш қабырғалармен қаптаған терең сайдың арасын көзге елестетеді екен. Жарқыраған тап-таза әйдік айна терезелер көз қарықтырғандай. Әрлі-берлі адам тасыған, жүк тасыған көліктер шиқылы құлақ тұндырады. Әйел, еркек, бала-шаға сапырылысып алай да, былай да өтіп жатыр. Керри өзі құралпы қыздармен де ұшырасып қалып отырды. Ойынша, бұл қыздар Керриді менсінбей қарап өтіп жатыр. Керри шулы қала өміріне ену үшін, онан өз орныңды алу үшін қаншама нәрсені білу керегін ойлады. Ол өзін қолынан ештеңе келмейтін бейшара сезінді. Мұны көрді де емес пе, көп жерде қолынан ештеңе келмейтін болған соң жұмыс та табылмағанын ойлады. Мына жерде де ұрсып, масқара қылып қуып шықса қайтпек?

Дізесі дірілдей түсіп, тынысы тарылғандай болып Бесінші көше мен Адамс-стриттің бұрышындағы зәулім аяқ киім фабрикасына жақындай түсті. Лифтімен төртінші қабатқа көтерілді, онда әзір ешкім жоқ екен. Аспан тірей, иін тіресе жиналған жәшіктердің ұзын өткелдері. Керриді белгісіз қорқыныш билеп, біреу-міреу шығып қалар деп біршама тұрды.

Шамалы уақыттан соң мистер Браун келді, мұны таныған жоқ.

— Сіз неғып тұрсыз? — деп сұрады ол. Керри шошып кетті.

— Сіз маған бүгін таңертең келесің деген болатынсыз... Мен жұмыс туралы...

— Иә, иә! — деді сөзін бөліп. — Ім! Солай деңіз! Сіздің атыңыз кім еді?

— Керри Мибер.

— Солай деңіз! — Жүріңіз, олар шеберхананың темір есігіне жеткенше су жаңа аяқ киім иісі жайылған жәшік қатарларының арасынан жүріп өтті. Шеберхана төбесі аласалау кең жай болып шықты. Көк түсті алжапқыш байлаған, жеңі түрулі ақ көйлекті ер адамдар гүрілдеген тігін машиналарымен жұмыс істеп жатыр екен. Керри сәл еңкейе түсіп, алдына ғана қарап, жетекшісінің соңынан жүріп отырды. Машиналар гүрс-гүрс етеді. Шеберхананың түпкір жағына келген соң олар лифтіге мініп жоғары қабатқа көтерілді.

Мистер Браун ымдап шақырып алған шебер ығы-жығы машиналар арасынан, жұмыс үстелдерінен өтіп жандарына келді.

— Мына қыз туралы айтып едім ғой, — деді ол, сөйтті де Керриге бұрылып: — Осы кісіге еріңіз, — деді.

Мистер Браун демде кетіп қалды, Керри енді өзінің жаңа бастығының соңынан еріп үй бұрышындағы шағын кеңсе үстелінің жанына келді.

— Сіз аяқ киім шеберханасында бұрын ешуақытта да жұмыс істемеп пе едіңіз? — деп сұрады шебер қатқыл дауыспен.

— Жоқ, сэр, — деп жауап берді Керри.

Шебердің тәжірибесі жоқ жұмысшымен тәжікелесіп тұрғысы жоқ, сірә. Сонда да болса ол қыздың атын жазып алып, шеберхананың түп жағындағы машиналармен жұмыс істеп отырған қыздардың жанына ертіп әкелді. Ол қолын башмақтың бау байлайтын жерін тесіп отырған жұмысшы қыздардың біреуінің иығына қойып:

— Мына қызға қалай жасалатынын көрсет, — деді. — Сонан соң маған келіп кетерсің?

Қыз жылдам көтеріліп орнын Керриге берді.

— Бұл оп-оңай, — деді ол жаңадан келген қызға қарай еңкейе түсіп.

— Теріні былай ұстап отырып, мына тұстан қысасың да, машинаны жүргізесің.

Қыз қондырмалы қысқыштарды ерлер бәтеңкесіндегі оң жақ бөлік дайындалып шығуы тиіс теріге жапсырды да, бүйірдегі кішкене тетікшені басып қалды. Машина терінің жақтауынан бәтеңке бауын өткізетін тесіктерді лезде тесіп шығара бастады. Ойылып түскен былғарыны бір жаққа тастады.

Керридің жұмысты істеп кете алатынына көзі жеткен соң, үйретіп тұрған қыз кетіп қалды.

Керриге былғарыны машинаның оң жағындағы көршісі беріп отыр, ол әрі қарай сол жағына жібереді. Керри жұмысын белгілі бір уақыт аралығында үлгеріп отыру қажет екенін ұғынды, әйтпесе, мұның жанында былғары бөліктері үйіліп қалады, сол жақтағы қыздардың жұмысына кедергі болады. Қыз жан-жағына жалтақтап қарайтындай болған жоқ, бірден іске ынтасымен кірісті.

Көрші қыздар жаңа келген құрбыларының ептеп қысылып отырғанына түсіністікпен қарауға тырысты, қолдан келгенше көмектесіп отыр, жұмысты сәл баяулатып істейді.

Керри машинадан бір сәт те үзілген жоқ, бас алмай істеді; оның бірқалыпты жұмыс ырғағы қызды біршама тыныштандырды. Бірталай уақыттан соң ол шеберхана ішінің қаракөлеңкелеу екенін байқады. Тұншықтырғандай тыншу ауа қапырық, былғары иісі мүңкіп тұр. Мұны айналасындағылардың өзін қадағалып отырғаны абыржытқандай болды. Жұмысымды тез істей алмай отырмын-ау деп қобалжыды.

Бір кездерде дайын өнімді машинасына дұрыстап сала алмай, қышқышпен әуре болып жатқан, қайдан тап болғаны белгісіз біреудің күректей қолы шаруасын түзеп жіберуге көмектесті. Бұл шебер болатын. Керридің жүрегі қатты соғып кетті, көзі қарауытып, жұмысын істей алмай қалды. Машинаны жүргізіңіз! — деді шебер. — Жүргізіңіз машинаны! Басқаларды ұстамаңыз.

Мұнан соң қыз өз-өзіне келіп, жұмысына қайта кірісті. Сонда да қыр желкесінде тұрған көлеңке ғайып болғанда ғана қыз "уһ" деген.

Уақыт өтіп жатыр, үйдің іші бірте-бірте ыси түсті. Керридің демі жетпей, шөл қысты, сонда да орнынан тұруға батпады. Ол отырған орындықтың арқалығы да, аяқ тірегіші де жоқ екен, біршама уақыттан соң қыз денесінің талып, ауыра бастағанын сезді. Тағы біраз отырғаннан кейін арқасы жансызданып, сіресіп қалды. Керри ары-бері қозғалақтап, иіліп-бүгіліп бой жазған болды, бірақ бұл жеңілдік бермеді. Қыз шаршады.

— Отыра бермей, тұрып бой жазып алсаңшы! — деді көрші қыз. — Олай етуге тыйым салынбаған.

Керри оған ілтипатпен қарап қойды.

— Сөйтемін ғой деймін, — деді ол

Орындықтан көтерілген соң ол бірталай уақыт түрегеп тұрып жұмыс істеді, бұлай тұру да ыңғайсыздау болып шықты: мойны қатып, иықтары сіресіп қалды.

Шеберханадағы қалыптасқан жағдай Керридің көңілін жабырқата түсті. Жан-жағына қарауға жүрегі дауаламаған қыз ара-тұра көрші қыздардың сөйлескен сөздерін естіп қалып отыр еді:

— Кеше сен Гарриді көрдің бе? — деп сұрады өзінің көршісінен Керридің сол жағында отырған қыз.

— Жоқ.

— Бәле, көргеніңде ғой оны! Сықиып галстук таққан. Соншалықты сымбатты!

— Тс-с! — деп сыбырлай сөйледі келесі қыз, сөйтті де жұмысын онан әрі үңіле түсіп істей бастады.

Оның құрбы қызы сол сәтте тым-тырыс болып, бойын жинап ала қойды. Шебер баяу жүріп жандарынан өтті, әрбір жұмысшы қызға бажайлап қарайды. Ол әрі өтіп кеткені сол екен, әңгіме қайта жалғасты.

— Тыңдашы, — деді Керридің сол қатарында отырған қыз тағы сөз бастап. - Білесің бе, сен оның не айтқанын?

— Не дейді?

— Мені Эдди Гариспен "Мартиннің" жанында көрдім дейді.

— Қойшы!

Қыздар шиқ-шиқ күлісті.

Әлдеқандай бір шашы өсіп кеткен ақсары ер бала машиналардың арасымен былғары тілімдері салынған себетін ішіне қабыстырған күйі жүріп келе жатты. Керриге таяу отырған бір қыздың шынтағынан шап беріп ұстай алды.

— Аулақ жүр! — деп ұрсып тастады ол қыз. — Ақымақ!

Жирен сары бала өршелене түсті.

— Бұрақай! — деді ол қыз жалт етіп бір қарағанда.

Керридің отыратын шамасы қалмады. Аяқтары зіл батпан, тұрып, бой жазбақ болды. Күн өтпей қойды. Түскі үзілісі құрғыр қашан болады? Қызға күні бойы жұмыс істеп отырғандай болып көрінді. Қарны ашпаған сияқты, бірақ денесі салдырап, әлі құрығанын сезді. Былғарының белгіленген тұсын дәл түсіріп тесу үшін қадалып қарап отыру қажет, көз талды. Оң жақта отырған қыз жаңадан келген көршісінің шаршап қалғанын байқады. Жаны ашып та кетті. Керри барын салып бағам деп болдырды, әйтпесе істеп отырған жұмысы соншалықты шаршайтындай шаруа емес еді. Оған енді көмектесудің еш қисыны болмай қалған. Дайын болған бұйымдар тау төбе болып үйілуде. Әуелі Керридің алақаны жансызданып қалды, сонан соң саусақтары қақиып икемге келмей әуреледі, тұла бойы тұтас бір талаураған бұлшық ет сияқты. Жұмыс жынын келтірді. Бір сарынмен тоқтамай істей бересің, істей бересің. Керри әбден қалжырап, мынадай азаптан құтылмайтын шығармын деп қатты қиналды. Осы кезде лифт шахтасының төменгі жағынан үзіліс болғанын хабарлаған қоңырау үні естілген. Шеберхана іші гу-гу етіп, адамдар әрлі-берлі сабылып өте бастады. Қыздар отырған орындарынан ұшып-ұшып тұрып, ортадағы жайға қарай асыға жүрді. Шеберхана арқылы оң жақ бөлімнен шыққан ер адамдар өте бастады. Жылдам зырылдап айналып тұрған доңғалақтар гуілі бірте-бірте бәсеңдеп барып тым-тырыс тоқтай қалды. Құлаққа ұрған тыныштық орнады. Адамдардың сөйлескен дауыстары енді біртүрлі қаңғыр-құңғыр ететіндей.

Керри де орнынан тұрып таңертеңгі асын ішуге беттеді. Денесі қатқан ағаштай икемге келер емес, басы сәл айналады, қатты шөл қысып барады. Көйлегі ілініп тұрған кішкене қалқаға жақындай бергенде шеберге қақтығысып қалсын, ол бұған көзін сүзіп тесіле қарады.

— Иә, — деп тіл қатты шебер, — жұмыс қалай жүріп жатыр?

— Жаман емес, — деді Керри сыпайы жауап беріп.

— Ім, солай де! — деді де шебер әрі қарай өтіп кетті.

Әрине бұл жұмысты басқаша істеп оңайлатуға болатын, бірақ қара жұмысты жеңілдететін жаңа идеялар ол кезде өнеркәсіп компанияларына әлі жеткен жоқ еді.

Былғары иісіне машина майының иісі, оған ескі жайдың қапырық ауасы қосылып аса жағымды болып тұрған жоқ. Кеше кешкісін сыпырылған еден енді былғары қиқымдары шашылып ыбырсып жатыр. Жұмысшыларға қолайлы жағдай жасауды ойлап жүрген ешкім жоқ; неғұрлым аз төлеп, көп жұмыс жасату керек, сонда түсім молаяды деп саналатын. Орындықтың жылжымалы арқалығы, аяқтұғыр, жұмысшы әйелдер асханасы, таза алжапқыштар мен тәуір киінетін жер — бұл туралы ол кезде ешкімнің ойына да кіріп-шықпайтын. Дәретханалар лас, сиықсыз, тіптен адам көргісіз. Барлығы да қиюы қашқан қу тіршілікті айғақтап тұр.

Керри бұрыштағы шелектен бір тостаған су алып ішіп тұрып, отырып тамақ ішетін орын қарастырды. Жұмысшы қыздар әр жерде біреуі терезе алдында, енді бірі шеберханадан тысқа шығып кеткен ер адамдардың үстеліне отырып тамақтануда. Бос орын көрінбеген соң, біреудің мазасын алуды әубастан жөн көрмейтін ұяң қыз өз машинасының жанындағы орындығына келіп отырды. Тамақ салынған қорапшаны тізесіне қойып алып, айнала жұрттың әңгімесіне құлақ салды. Жұмысшы қыздар не болса соны сөз қылып ауыз жаппайды. Өздері тым дөрекі сөйлеседі екен. Шеберханада қалған бірен-саран ер адамдар қыздармен сөз қағыстыра бастады.

— Китти, бері қара! — деп айғайлай сөйледі бір ер адам. Терезе алдында тұрып қызды биге шақырғандай екі қолын артқа созып, алға иліге түсіп. — Менімен биге барарсың, бәлкім?

— Байқа, Китти! — деп дауыстады келесі біреуі. — Шашыңды ұйпа-тұйпа қылып жүрмесін!

— Сөйлемеші, әрі! — деді қыз жақтырмаған болып.

Осы бір мағынасыз бос қылжақ айтысып тұрған қыздар мен жігіттердің әңгімесі Керриге ұнаған жоқ. Шынын айтқанда, қыз бала мұндай оңды-солды дөрекі қалжыңға біртүрлі сөкет іс деп қарайтын еді. Жағымсыз, дөкір, сұмпайы әңгіме. Керри енді өзіне де біреу тиісе сөйлей ме деп қауіптенді. Шеберханадағы жұмысшы бозбала жігіттер қызға қолапайсыз, күлкілі көрінді оған, расын айтқанда, Друэден басқа еркектер түгел осындай болып көрінді. Барлық әйел атаулы сияқты ол әдемі киінген адам бар жағынан да құрметке лайық жақсы кісі деп ойлайтын. Ал нашар адамдар тек кір-кір киінген жұмысшылардың ғана арасында жүреді.

Қыз енді жарты сағаттық үзілістің аяқталғанына қуанды. Машина доңғалақтары қайтадан айналып, гуілдей бастады. Қанша шаршаса да Керри қаптаған қыздармен араласып кетіп, көзге түсуден қашқақтады. Бірақ олай болушы ма еді, бір жас жұмысшы жігіт жанынан өтіп бара жатып қыздың бүйірінен түртіп қалды.

Керри ашулы көзбен жалт қарағанша, жігіт әрі өтіп кете барды. Анадайға барғанда артына бір бұрылды. Керри жылап жіберуге шақ тұр екен.

Көрші қыз мұны байқап қалыпты.

— Көңіл бөлуге тұрмайды! — деді ол — Жүрген бір сүйкімсіз өзі.

Керри ештеңе демеді, үндемеген күйде машинасына үңіле түсті. Ол енді мұндай өмірі құрсын деп ойлады. Жұмыс деп жүргені осы болса. Түстен кейін қыз күні бойы шеберхана сыртында жатқан үлкен қала, оның бай, сәнді дүкендері, әдемі үйлері мен сабылып жүріп жатқан халқы туралы ойлаумен болды. Туған үйін, ондағы жақсы күндерді есіне түсірді. Сағат үштер кезінде қыз алты болған шығар деп ойлады, сағат төртті көрсеткенде қыз басшылар адамдарға сағатпен санаспай, соншалықты көп жұмыс істетеді деп ойлады. Шебер дегенің бір зұлым екен Шеберхана ішін әрлі-берлі шарлап жүреді де қояды. Ешкімге тыным берер түрі жоқ. Қыздардың үздік-создық сөйлескен дөрекі әңгімесінен шошынған Керри бұлардың ешқайсысымен де жақындаспаймын деп шешті. Өлдім-талдым дегенде сағат алты да болды-ау. Қыз ұшып тұрып, жылдам жинала бастады. Қолдары қан-қақсап ауырып тұр, кешке шейінгі бел жазбай отырып жасаған жұмыстан денесі дел-сал.

Шляпасын киіп ұзын дәлізбен өтіп бара жатқанында оны әлдебір жас жұмысшы жігіт дауыстап тоқтатты.

— Бойжеткен, тоқтай тұр! — деді ол, — мен сені шығарып салайын, сол күте алсаң? қолпаштауға лайық. Бұл өзі қырықтар шамасындағы, денесі тығыншықтай, іскер кісі. Ұдайы қымбат киініп, көз қарықтырғандай ақ жейде, қымбат түйреуіштер тағып жүретін осы бір адам аса салиқалы көрінетін. Друэ Герствудпен жай ғана таныс болып қою жеткіліксіз, оған жақын жүру керек деп түйген, сондықтан да болар әлдеқалай бір шарап ішуге зауқы соқса, бірер сигар сорып демалғысы келсе, Адамс-стритке беттейтін.

Герствуд әжептәуір маңызды кісі болатын. Ол, ең алдымен, адамға өзін жағымды, жұғымды етіп көрсете алудың ұсақ-түйек тәсілдерін әбден білетін. Оның қызметі де әжептәуір салмақты қызмет — директордың дәрежесіндей десе де болар. Ақша жағын басқармайтыны болмаса, біршама маңызды шаруалар атқарады. Ол арзан сусынханадағы қарапайым сусын құйып берушіден осы дәрежесіне оп-оңай жете салған жоқ. Ұзақ жылдар бойғы табанды қызметінің арқасында жетілген болатын. Домханада оның өзінің күрең қызыл лакталған ағашпен әдіптелген шағын кабинеті бар. Шағын сандықшаға оның есеп-қисап қағаздары, қажетті тауарлармен жабдықтауға қатысты құжаттары салынады. Жалпы басшылық, қаржы жағы — "Фицджеральд және Мой" қожайындарының қолында. Кассир күнделікті қолма-қол түсімге ие болып отырады.

Герствуд уақытының басым бөлігін домхана ішінде өткізетін Шетелдік қымбат матадан тігілген сәнді костюмін киіп, мойынтұғырына қадаған көгілдір гауһартас түйреуіші жарқырап, әлдеқандай бір ең соңғы жаңа үлгімен тігілген кеудешесінің түймелерін бір салып, бір ағытып, салмақты алтын баулы, ең қымбат үлгідегі сағатын, кілт бумасын маңғаздана ұстап әрлі-берлі өтіп жүрер еді. " Қалайсың, құрдас!" деп белгілі саясаткерлер, жүздеген әртіс, коммерсанттармен, қаланың басқа да белгілі жүзтаныс кісілермен амандық-саулық сұрасады. Оның жолы болғыш, танымалдығының бір сыры осында. Оның хал-жағдай білуінің өзі адамына қарай. Кеңсе қызметкерлері мен ұсақ-түйектің төңірегіндегі аптасына 15 доллар табысы бар кісілерге ол" Қайырлы күн!" — деп, қысқа қайырып сәлемдесер еді. Герствудтың кім екенін бұлар біледі, байшыкештер мен әйгілі кісілер де оны таниды, жылыұшырай сәлемдеседі. Мұндайларға Герствуд" Сәлеметсіз бе, сәлемет болыңыз! Жағдайыңыз қалай?" деп құрақ ұшатын. Қонақтардың ішінде тағы бір топ бар, олар аса даңқты кісілер мен шылқыған байлар, Герствурд бұлармен мейлінше ресми сөйлеседі, олардың іші-бауырына кіріп, өзімшілдікпен етене сөйлесудің қисыны да жоқ. Мұндайда ол өзінің қызмет міндетіне сай тілдесетін. Сабырлы, қасаң, өз орнын біліп сөйлеу. Осылайша ол адамдардың ықыласын өзіне аударатын. Бірнеше келушімен Герствуд тіпті жақын болды. Бұлар соншалықты бай болмағанымен, кедей де емес. Біршама белгілі адамдар болғанымен, асып бара жатқан даңқ пен дақпырты жоқ кісілер. Мұндай кісілермен ол әуестене сөйлесер еді. Олардың көзқарастары да сәйкес келетін. Ара-тұра өзі де демалып, көңіл көтеріп тұрады. Ат жарысын көреді, театрға барады, әлдебір клубтардағы спорттық ойындарды тамашалайды. Бұл адамның мекен-тұрағы да ойдағыдай үй-жай: әйелі, екі баласы төртеуі солтүстік шеттегі Лйнкольн-саябағына жақын жердегі сәнді, сәулетті жекежайда тұратын. Біздің, американдық "ақсүйектер" аталатын топтың өкіліне жататын, тұрмыс дәрежесі тек аса ірі қалталы байлардан бір саты ғана төмен.

Друэ Герствудқа өте ұнайтын. Осы бір жас жігіттің киім киіс, жүріс-тұрысы, аңқылдаған көпшіл мінезі жұғымды-ақ. Ол Друэнің онда да таяу уақыттан бері ғана істеп жүрген сауда-саттық ісіндегі орташа қызметші екендігін біледі, дегенмен де ол жұмыс істейтін "Бартлет, Карио және К°" фирмасы осал емес, күн санап байып бара жатқан белгілі кәсіп орны. Друэ ол жерде тәп-тәуір маңызды қызметшілер санатында. Герствуд мистер Кариомен де таныс, ара- тұра дос-жарандарымен келіп, бір бокал шарап ішіп, біршама әңгіме-дүкен құрып, отырып қайтатын. Чарльз Друэ ептеп қу тілділеу де жігіт. Реті келгенде шек-сілелерін қатырып түрлі әңгүдік әңгімелер айтып береді. Герствурдке ара-тұра өзі тамашалаған ат жарыстарын әңгімелеп беретін, іссапармен аралап жүрген басқа қалалардағы нарық жайын айтады, әйелдерге қатысты қызықтарын әңгімелейді. Әйтеуір жалықтырмайтын сұхбаттас, сырлас кісі болып алған. Бүгін кешкісін Друэ айрықша көтеріңкі көңіл күйде болатын, есебін фирмадағылар оң бағалады, жаңа киім үлгілері сәтті таңдалыпты, таяу уақытқа бір-бір жарым ай шамасына барып қайтатын жерлері де белгілі болып қалды.

Сағат кешкі сегіздер шамасында дәмханаға келіп кірген Друэні Герствуд: — О, Чарли, достым! — деп елпілдеп қарсы алды. — Шаруа қалай?

Бұл уақытта дәмхана ішінде адам лық толы болатын. Друэ Герствудпен емен-жарқын амандасты.

— Рақмет, жаман емес.

— Сізді бір жарым айдан бері көре алмай қалдық қой. Қалаға қашан оралдыңыз?

— Жұма күні, — деп жауап берді Друэ. — Өте бір сәтті сапар болды.

— Қуаныш қайырлы болсын, — деді Герствуд.

Оның жылымайтын суық қара көздерінен бір жұмсақ жылы ұшқын жылт ете түсті.

— Не қалайсыз? — деп сұрады ол аппақ кеудеше киген сусын құюшы бұларға ілтипат бұрып иіле түскенде.

— Дәстүрлі бұрышты арақ құйыңыз, — деп қалды Друэ.

— Маған да бір жұтымдай құй, — деді Герствуд буфетшіге. — Қалада қанша уақыт болмақсыз?

— Сәрсенбіге шейін ғана. Сонан соң Сен-Польға баруым керек.

— Сенбі күні осында Джордж Ивенс болған. Сізді өткен аптада Милуокиде көргенін айтты.

— Иә, Джорджды көргем, — деп Друэ қостай кетті. — Өзі бір тәуір адам! Екеуміз әжептәуір жырғап қалдық.

Буфетші бұлардың алдына бір бөтелке шарап әкеліп қойғаннан кейін әңгімелері жарасқан екеу әрқайсысы ыдысына шарап құйып алысты. Друэ қалыптасқан мөлшермен сыпайыгершілік танытып, өз рөмкесіне ортадан асыра құйған. Герствуд бірнеше тамшы тамызып, үстінен сельтер шарабын қосты.

— Карио қайда жүр? — деп сұрады Герствуд. — Екі аптадан бері бізге бас сұққан жоқ.

— Науқастанып жатыр дейді, қарияның ескіден келе жатқан дімкәстігі бар ғой!

— Дер кезінде қалтасын толтырып қойды ғой, әйтеуір!

— Иә, ақша жетеді онда, — деп қоштай түсті Друэ. — Бірақ жайы онша мәз емес-ау. Науқасы меңдеп кеткен сияқты. Қазір кеңсеге мүлде келуді қойған.

— Өзінің, білуімше, бір ғана ер баласы бар емес пе? — деп сұрады Герствуд.

— Иә, шайқап өмір сүруді сүйетін бір ұлы бар ғой, — деп қалды Друэ күле сөйлеп. — Компанияның басқа мүшелері тұрғанда, шаруаға оның теріс ықпалы тие қоймас.

— Мен де сондай ойдамын. Онан келер-кетер ештеңе жоқ.

Пенжегін ағытып ашып тастаған Герствуд бас бармақтарын желеткесінің қалтасына сұғып тұрақ үстелге еңкейе сүйеніп тұрды. Шам сәулесі оның қолындағы асыл тас орнатқан балдағы мен мойынтағарындағы түйреуішті жарқырата түсті. Болып-толған адамның сәулетті қалпында сыптығырдай болып сүзіліп тұр.

Ішімдікпен шаруасы жоқ, мағыналы өмір сүріп жүрмін деп ойлайтын адамға осы бір лық тола адамның гу-гу, шулы әңгімесіне толы жарқыраған үлкен жай өмірдің бір кереғар құбылысы болып, жаратылыстың сиықсыз, көлеңкелі қатпары болып, көңілге сыйғысыз өрескел құбылыс болып көрінер еді. Шыр айналып жарыққа ұрған жынды көбелек дерсің мұндағыларды. Ара-тұра естіліп жатқан әңгімелерге қарағанда, бұл жерде биік мәндегі, маңызды нәрселер айтылмайды.

Алаяқтарға өздерінің сұрқия істерін ойластыру үшін тыныш жайда отырып сөйлесу тиімді.

Саясат адамдары жасырын кеңесетін жайларын мұндай келімді- кетімді кісісі көп жерде тарқатып айтып отыра алмасы тағы анық. Ішімдікханаға келіп жүргендердің барлығын бірдей ішімдікке әуес адамдар деп те айтуға болмас, мұнда жиі болатындардың басым көпшілігі араққұмар адамдар емес.

Соның өзінде оларды осы жерге келіп әңгімелесіп отыруға, тамыр-таныстық қатынастар орнатуға тартып тұратын бір күштің бары да рас еді. Сөз жоқ, беймәлім бір құштарлық, бұлыңғырлау бір ішкі түйсік өмірде осындай орындардың да болуын қалайтындай — өйтпесе қайдан, қалай пайда болмақ.

Друэ бұл араға жайланып отырып демалу үшін ғана емес, өзінен жоғары тұрған адамдардың көзіне түсу үшін келіп жүреді. Оның тамыр-таныстары да ішімдікханаға жарқыраған сән-салтанатқа шомылып отырып қайту үшін ынтық болып тұратынын өздері де сезіне бермейтін. Бұл жерде қоғамдық орта бар, адамдар не дегенде де өздерін біртүрлі сыпайы қалыпта ұстайды. Әлдеқандай бір мәдениетті қарым-қатынаста болады. Келушілердің өзі мұны сезіне бермеуі де мүмкін, бірақ солайы солай. Ешкімге де жарқыраған ас та төк байлыққа бөккен орын ұнамауы мүмкін емес. Ең болмағанда, мұндай жерлер дүниеқұмар адамдарды бай өмір сүруге қызықтырады. Бұл арада адамның туа бітті бейім құбылыстары, бақастық, қызғаншақтықтың да қоза түсетін сәттері аз болмайтын. Қарапайым киінген кісінің іші қыз-қыз қайнап, бай келушіге осқырына қарайтыны тағы бар.

Бір мәселеге назар аударған жөн: ішімдік ішіп қызып алғаннан соң дүниедегінің бәрі тең. Енді ешкім де ештеңені де қызғанбайды. Қазіргі кезеңдері салтанатты мейрамханалардың тасы өрге домалап тұрған өтімділігінің сыры да осында болса керек.

Мұның өзі де салыстырмалы құбылыс емес пе. Осындағы жартылай жалаңаш, мардымсыған бос әңгімемен бас қатырысқан, мәнсіз, мағынасыз топ, осы бір жарқыраған жылтыраққа құштар көңілдер аулақта, аспан астында күн кешіп жатқан әлдекім үшін мүлде беймәлім әрі таңқаларлық құбылыс болып көрінер еді.

Жұлдызды аспан аясында, самал желге кеудесін тосып, әлдеқайда қыдырыстап жүрген әлдекім үшін жарыққа малынып, менмұндалаған ішімдікхана нұр шашқан түн гүлі — айнала түнгі көбелек қаптаған, хош иісі мұрын жарған бас айналдырған жұмбақ райхан болып көрінетіні де рас...

— Ана бір адамды көріп тұрсыз ба, мұнда жаңа ғана кірген? — деп сыбырлай сұрады Герствуд, қапсырма түймелі сюртук киген цилиндр қалпақты мырзаны нұсқап. Бет-аузы әлгінде ғана тамаққа ыңқия тойып алған адамның жүзіндей күреңітіп жылтырайды.

— Жоқ, қайсысы? — деп қалды Друэ.

— Әне бір кісі! — Герствуд жібек цилиндрлі джентельменді көз қиығымен көрсетті.

— Иә, көріп тұрмын, — деді Друэ әлгі адамға көзін жүгірте қарап. — Бұл кім еді?

— Жюль Уоллес қой — әйгілі спирит.

Друэ енді зер сала қарады.

— Әтір ісімен айналысатын адам сияқты емес қой! — деді ол байқампаздық танытып.

— Расын айтқанда, ол жағын мен білмеймін де, ол шаруаға қатысы бар ма, жоқ па, әйтеуір қаталы мырза, — деп қалды Герствуд көзі жылт ете түсіп.

— Мен өзі осындайларға сене бермеймін, — деді Друэ. — Ал сіз ше?

— Қалай десем болар екен, — деді Герствурд ыңырана сөйлеп. — Бәлкім, мұнда бір гәп бар шығар. Өз басым соған бас қатырып жатуды жөн көрмеймін. Айтпақшы, — деп әңгіме бетін басқаға бұра сөйледі, — бүгін бір жаққа баратын ба едіңіз?

— Иә, театрға барып "Жердің тесігі" спектаклін көремін, — деген Друэ сол кезеңдегі жұрт жапа-тармағай барып жүрген комедияға баратынын айтып.

— Ондай болса, асығыңыз. Қазір сағат сегіз жарым болды, — деп ескертті Герствуд сағатына қарап.

Ішімдікханада бірте-бірте адам азая бастаған. Біреулер театрға кетті, қайсыбірі — өз клубтарына қайтқан, енді бір еркектер әйел жағына жылыстаған — әйел деген бір ғажап дүние (дәл осы ішімдікханаға келіп-кетіп жүретіндер үшін солайы солай екені рас).

— Дұрыс айтасыз, менің жылжуым керек, — деген Друэ.

— Спектакльден кейін қайтып келіңіз, — деп ұсыныс жасады Герствуд. – Сізге бір нәрсе көрсетпекпін.

— Міндетті түрде, — деп, Друэ қуанып кетті.

— Мүмкін, бүгін басқа шаруаларыңыз бар шығар? — деп қайталай сұрады ішімдікхананың іс басқарушысы.

— Жоқ, боспын.

— Олай болса, театрдан шыққан соң қайтып келіңіз.

Қоштасып шығып бара жатқан Друэ: — Жұма күні қайтып келе жатып бір әп-әдемі қызбен танысып едім, — деді. — Айтпақшы, сол қызға сапарға кетіп қалмай тұрғанда бір кіріп-шығуым керек.

— Ол немене қыз екен? — деп қалды Герствуд желпіне түсіп.

— Бәле, сіз оның қандай сұлу екенін көрсеңіз ғой, — деді Друэ жолдасын ынтықтыра маңыздана сөйлеп.

— Сонымен, сізді сағат он екіге күтемін, — деп пысықтай түсті Герствуд.

— Иә, әрине, – деді Друэ шығып бара жатып.

Сөйтіп біздің кішкентай ғана еңбекші қызымыз өзінің жаңа өмірінің аянышты басталғанына көңілсіз қайғырып отырған уақытта ол туралы ең бір көңілді, қызып тұрған ойын-сауық ортасында әңгіме қозғалған болатын.





VI ТАРАУ

МАШИНА ЖӘНЕ БОЙЖЕТКЕН ҚЫЗ.

БІЗДІҢ УАҚЫТЫМЫЗДЫҢ САРДАРЫ

Кешкісін, әпкесінің үйіне қайтып келген Керри мұнда бір өзгеріс болғанын сезінді. Расын айтқанда, ешқандай өзгеріс жоқ, өзгере түскен Керридің өзі еді. Қыз енді бұл үйдегі мән-жайға басқаша ұғыммен үңілді. Керридің көңілді оралғанына қарап, Минни ол өзінің жұмысы туралы жақсы жаңалықтар айтар деп күткен Гансон да Керриге жұмыс ұнады деп шешкен.

— Иә, — деді ол жұмыс киімін шешпеген күйі Керри отырған асхана есігінен бас сұғып, — жұмысың қалай болды? — деді.

— Құрысын, тым ауыр екен, — деді қыз. — Маған ол жері ұнамады.

Оның түрінен шаршағаны да, көңілі болмай келгені де айтпай-ақ көрініп тұр еді.

— Ол немене жұмыс екен сонда? — деп сұрады Гансон жуынатын бөлмеге қарай бара жатып сәл іркіліп.

— Машинада тұрасың, — деді Керри.

Гансонның мәселе өз отбасының қаражат жайына қатысты болған соң ғана қызығушылық танытқаны анық еді. Ол ептеп ренжігіндей болды. Қара бұл қызды, жолы болғанына қуанудың орнына.

Минни ас бөлмеде оны-мұны шаруасын жасап жүр. Керри келердегідей емес, көңілі басылып қалған. Керридің жұмысына көңілі толмай келгені қуантқан жоқ. Табада шыжғырылып жатқан еттің де қызуы қайтып қалды.

Керри күні бойғы адам айтқысыз азаптан соң үй ішіндегілердің қамкөңіл қолдауын қалап келіп еді. Жайнаған дастарқан басында, жайлы отбасында отырып: "Ештеңе етпейді! Оған мән берме. Әлі-ақ оңды бір жұмыс табылар!" деген сөз.

Оның олай ойлағаны далбаса болып шықты. Керри ерлі-зайыпты екеуіне өзінің шағымданып келгені ұнамай қалғанын ұққан. Бұл жұмыс істеуге тиіс, шағым айтып еркелейтін әкеңнің үйінде жүрген жоқсың.

Керри апта сайын мұндағыларға өзінің ішіп-жемі үшін төрт доллардан беріп тұруы керектігін білетін. Ол бұл адамдармен бірге тұру өзіне мұң мен ауыртпалықтан өзге ештеңе бермейтінін сезді.

Миннидің жасы мұнан біршама үлкен, сырлас, мұңдас бола қоймайды. Оның өз өмір-салты, тіршілік иірімдеріне орай өзгеше қалыптасқан өмір дағдысы бар. Гансон жылт еткен қуанышы, өмірге құштарлығы болса да онысын жасырып бағуға тырысады. Өзі бір томаға-тұйық, үнсіз мылқау адам. Жан дүниесінде не болып, не қойып жатыр, атай көрмеңіз, сыртқа шығармайды. Иесіз қалған ескі үй сияқты мылқау жаратылыс.

Керри болса, алып-ұшып тұрған жас, бойжетіп қалған арманшыл қыз бала еді. Ол үлкен өмірдің табалдырығынан енді аттайды. Жігіттердің сөз салуы да, құпиясы көп махаббат машақаты да әлі алда. Ол өзінің көңіл қалауы туралы ойлаудан жалықпайды. Сәнді киімдер киіп, таңғажайып дүниені аралап жүргісі келеді. Міне, ол осылар туралы ойлайтын, мұндағылардың суық қабағы оған өзін байлап, матап, өмір сүруіне кедергі жасайтын жағымсыз күй болып сезілді.

Күні бойғы жайлардан басы қаңғырып, Друэнің келіп қалуы мүмкін екені тарс есінен шығып кетіпті. Енді, міне, туысқандарының салқын көңілін көрген соң, жігіттің келмей-ақ қойғаны дұрыс болар еді деп ойлады. Ол қапелімде келіп қалса, жігітпен не деп сөйлесерін, немене айтарын білмейді де.

Кешкі астан соң Керри киімін ауыстырып киді. Оған сол сәнденсе жетіп жатыр. Әп-сәтте құлпырған сұлуға айналып шыға келеді. Бота көз, оймақ ауыздың өзі ғой Керри. Қыздың бет-жүзі үміт пен күдігін, сол-пол мұңға оранған жан дүниесін жасыра алмайтын албырт еді. Ыдыс-аяқты жиыстырып болған соң бөлме ішінде біршама әрлі-берлі жүрді. Миннимен оны-мұны айтысып әңгімелескен болды. Біршамадан соң тысқа шығып, есік алдында тұрып қайтуға бекінген. Егер Друэ келе қалса, оны сол жерден жолықтырғаны дұрыс. Шляпасын киіп жатып қыз қуана күлімдеді.

Күйеуі газет көтеріп ас бөлмеге кірген кезде:

— Керриге жұмыс ұнамаған ғой деймін, — деді Минни.

— Бола берсін, өзірге осыдан айырылмағаны дұрыс, — деді Гансон. — Өзі төменге шығып кетті ме?

— Иә.

— Сен оған әзірше істей бер де. Аяқ астынан басқа бір жұмыс таба қою оңай болмас. Біршама уақыт керек оған.

Минни өзі де солай ойлайтынын білдірді. Гансон газетіне қайта үңілді.

— Сенің орныңда болсам, — деді ол біршамадан соң басын көтеріп, — есік алдында тұруға болмайтынын айтар едім. Бір түрлі сөкет қой.

— Жарайды, мұны ескертермін, — деп уағдаласты Минни.

Көше өмірі Керриге мейлінше қызық, жұмбақ, қызу көрінуін тоқтатар емес.

Оны ағылып ат-көлікпен, жаяулап-жалпылап жүріп жатқан жұрт қайда барады деген ой қызықтырады. Бұл адамдар қандай сауық-сайранға бара жатыр екен. Ол тегі ақша, сыртқы түр-тұлға, сәнді киімдер мен жан рақаты туралы ғана ойлауды білетін. Арасында Колумбия-ситиді есіне түсірді. Күні бойғы күйі есіне түскенде ызасы келді. Айнала дүние бойжеткен қызды шырмап алды.

Миннилер тұратын үйдің бірінші қабатында наубайхана болатын, Гансоннан әкелуге шыққанда кіреберіс есік алдында тұрған Керриді көрді. Қыз мұны тіпті жанына жақындап келгенінше байқаған да жоқ.

— Мен нан әкелуге шыққанмын, — дегеннен басқа Гансон ештеңе демеді өтіп бара жатып.

Гансон шынымен-ақ нанға шыққан болатын, сонымен бірге Керидің не істеп тұрғанын көргісі келген. Қыз ол жанына тақай бергенде-ақ мұны сезе қойды. Мұндай ой басына қайдан келгенін де білмейді, әйтеуір іштей бір бұлқынған жеккөрініш сезім оянды Гансонға деген Ол өзінің осы бір кісіні ұнатпайтынын ұғынды. Ол мұны аңдып шықты.

Кей-кейде қайсыбір ой жылт ете түсіп, айналаңа басқа көзбен қарайсың. Жайбарақат тыныстап тұрған Керридің мазасы кетті. Гансон кетісімен көп тұрған жоқ, бұл да ішке кірді. Ширек сағат өткеннен соң тағы ширек сағат уақыт өтті. Керри енді Друэнің келмейтінін білді, біршама өкпелі сезінді өзін. Оған жігіт тастап кеткендей көрінді, бәлкім мұны менсінбейді. Пәтердің іші тым-тырыс тыныш еді. Минни шам жарығымен үстел басында бірдеңе тігіп отыр. Гансон жатып қалған. Әбден шаршап, дүниеден түңілгендей көңілсіз күймен Керри де ұйықтауға баратынын айтты.

— Дұрыс, уақыт болды, — деді Минни. - Таңертең ерте тұруың керек.

Келесі таң ешқандай қуаныш әкелген жоқ. Керри тұрып есіктен шығып келе жатқанда Гансон жұмысына кетті. Таңғы ас үстінде Минни бірдеңелер айтып, сіңлісін сөзге тартпақ болғанымен, ештеңе шықпады, екеуінде ортақ әңгіме де жоқ еді.

Керри кешегідей бүгін де қалаға жаяу кетті. Төрт жарым доллардан тамағы мен пәтерақысына жұмсайтын ақшаны шығарып тастағаннан қалғаны оған жол пұлға да жетпейтінін қыз түсінген. Еңбекақысының бұлай бөлінуі өзіне тиімді емес екенін еріксіз ойланды. Тысқа шыққан соң таңертең жарқыраған күн сәулесі мұндай ойдың бәрін жуып-шайып жіберген. Таңертеңгі күн шуағының бір керемет құдіреті бары рас.

Аяқ киім фабрикасында Керри ұзақ та ауыр тағы бір күнді бастан өткерді. Дегенмен, кешегіден гөрі жұмысқа бойы үйреніп қалыпты, жаңа ештеңе бола қойған жоқ. Бас шебер шеберхана ішін аралап келіп мұның машинасының тұсында іркіліп, былай деп сұрады:

— Сіз мұнда қайдан пайда болдыңыз?

— Мені мистер Браун жұмысқа алып еді, — деп жауап қатты Керри.

— Е, солай ма? Жарайды! Тек жұмыс тұрып қалмасын!

Өзімен бірге жұмыс істейтін қыздарға Керридің бүгін кешегіден арман жыны келеді. Былайша олар істеп отырған жұмыстарына қанағаттанатын сияқты, өздері бір қалыптан шыққандай, шетінен қылықсыз қыздар екен. Олардың жанында Керри жібектей. Бұлардың бейберекет, бұзақы сөздері оған соншалықты сөкет естіледі. Киім киісте де Керридің талғамы олардан жоғары. Көрші қыздардың, әсіресе, өмірдің қақ-соғын көп көрген мына бірінің әңгімесі жан шошытты.

— Мен бұл арадан қашып кетемін, — деп қалды ол жанындағы құрбысына. — Түкке алғысыз ақы пұл үшін ұзақ күнге сарылып жұмыс жасауды денсаулығым көтермейді.

Керри қыздардың еркектермен әңгімеде өздерін тым еркін ұстайтынын байқады. Үлкен, кіші оларға бәрібір сияқты. Ауыздарына келгенді айтысып қалжыңдасады. Әуелі ол шошып кетті. Мұны да осы өмір күтіп тұр емес пе.

— Сәламат бол, сұлуым! — деп қалды бұған түскі үзіліс кезінде бір жұмысшы ер адам. — Өзің сұп-сұлу екенсің!

Ол мұны жай ғана әйтеуір айта салған болатын, қыз "Аулақ жүр!" деп арп ете түсер деп ойлаған. Керридің үндемей теріс айналғанын көрген соң өзі біртүрлі қибыжықтап, ыңғайсызданып қалды да, тұра қашқандай болып, қыздың жанынан аулақ кетті.

Үйде қызды мұнан да өткен ауыр күй күтіп тұрған болатын. Оның мына тар қапас тірлікке көндіге алатын түрі жоқ сияқты. Қыз Гансондардың үйінде қонақ қабылдау дегеннің мүлде болмайтынын көрген. Төменге түскен Керри есік алдында сол тұрды да, біршама серуендеп қайтуға бел буды. Бойжеткен қыздың жасанып шығып, жайбарақат аяңдап келе жатқаны кімнің де болсын назарын аударарлықтай еді. Керри отыздар шамасындағы тәп-тәуір киінген бір ер адам өтіп бара жатып басынан аяғына шейін тесіле қарап, жүрісін баяулата түсіп, өзіне бұрыла сөйлеп: — Серуендеуге шығып па едіңіз? — деп сұраған кезде селт ете түсті. Тілі байланып қалғандай бір сәт таңырқай қарап тұрды да:

— Мен сізді тіптен танымаймын, — деп күмілжи сөйледі.

— О, сол да сөз болып па екен! — деп күлімсірей сөйледі әлгі адам.

Керри ләм-мим деген жоқ, кілт бұрылып, жылдамдата жүріп кетті. Өзі тұратын үйдің есігінің алдына қалай жеткенін білмейді. Әлгі ер адамның көзқарасы біртүрлі жағымсыз екен.

Осылайша бір апта уақыт өтті. Бір-екі мәрте салдырап шаршаған соң аткөлікке отырды. Керри соншалықты мықты қыз емес-тін, күні бойы отырып жұмыс істегеннен арқасы ауырады. Бірде сілесі қатып шаршаған қыз Гансоннан да бұрын жатып қалған.

Гүлді бір орнынан екінші орынға ауыстырып отырғызу қиын. Қыздар да сол гүл сияқты. Жаңа жағдайға көндігіп кетуі оңай емес. Кейде табиғи даму үшін қызға әлдеқайда қолайлы күй, бай, құнарлы негіз керек. Керри бұл өмірге бірте-бірте араласқанда да көндігіп кетер еді. Олай емес, байғұс баланың басынан барлығы аяқ асты, опыр-топыр өтті. Қаланы жайлап аралап көріп, үйренісіп, жұмысты да асықпай іздеп тапқанында болатын еді.

Бір күні сіркіреп жауын жаусын. Керри өзінің қолшатыры жоғын сонда ғана сезінген. Минни оған көнетоз қолшатырының бірін бере тұрмақ болған. Намысқой Керри бұған көнген жоқ. Әмбебап дүкенге барды да, бір доллар жиырма бес цент тұратын жаңа қолшатыр сатып алды.

— Мұның не, несіне ақша құрттың? — деп, Минни шошып кетті.

— Маған қолшатыр керек қой! — деп Керри бір-ақ кесті.

— Әй, ақымақ қыз-ай!

Керридің біршама ашуы келіп, ыза болды. Бірақ ештеңе демеді. Ол фабриканың жаман қыздарындай сүмірейіп жүрмейді, әпкесі осыны білсін әуелі.

Бір апта өткенде, сенбі күні, Керри кешке жұмыстан келген соң әпкесіне тамағы мен тұрғын бөлмесі үшін төрт доллар ақшасын төледі. Ақшаны алып жатқан Минни өзін біртүрлі қолайсыз күйде қалғандай сезінді, сіңлісінен мұнан кем алуға Гансонға не айтамын деп дәті бармады. Отағасы болса көңілі көнши күлімсіреп тұрып әйеліне ол күн үшін әдеттегіден тұп-тура төрт доллар ақшаны кем берген болатын. Өзінің жер учаскесіне төлемақыға өстіп ақша қосатынын ойлады. Керри болса 50 центке қалай киініп, сауық-сайран құруға болатынын ойлап бас қатырды. Ойлап, ойлап келіп ақыры жыны ұстап кетті де: — Мен көшеге жүріп қайтамын, — деді кешкі астан соң.

— Жалғыз бармайтын шығарсың? — деп сұрады Гансон.

— Жалғыз барамын, — деді Керри.

— Бекер істейсің, — деп Минни сөзге араласты.

— Менің де көп нәрсе көргім келеді! — деді Керри сол екілене сөйлеп.

Оның сөз екпінінен Гансондар қыздың өздеріне өкпелі екенін ұғынды. Керри бас киімін киюге кеткенде:

— Бұл қызға не болды? — деп қалды Гансон

— Білсем бұйырмасын, — деген Минни.

— Ім... кешқұрым жападан жалғыз көше кезіп жүруге болмайтынын білсе керек еді ғой.

Керри бірақ сонша алыс кеткен жоқ. Лезде қайтып келді де, есік алдында біраз тұрды.

Келесі күні барлығы Гарфилд баққа барды, Керриге серуен ұнамады, қыз өзінің жұпыны киіміне қорланумен болды. Ертеңінде жұмыстағы қыздардың жұпыны демалыстарын әлдеқандай етіп әңгімелеп, мәре-сәре болып жатқандарын естіді. Қыздар барлығына да дән риза.

Бірнеше күн қатарынан сіркіреп жауын жауды да тұрды. Керри амалсыздан аткөлікпен қайтып жүрді. Бірде Ван-Бьюрен-стриттегі аялдамаға жеткенше қыз малмандай су болды. Кеш бойы қонақ бөлменің терезесінен сулы көпірге шағылысқан шам сәулесінен көз алмай қарап отырды Да қойды. Қыз мейлінше әсершіл болатын, оны жабырқата қою оңай емес.

Ендігі сенбі күні ол әпкесіне тағы төрт доллар төледі де, қалған елу центін мұңая жүріп тығып қойды. Фабрикадағы жұмысшы қыздардың қайсыбірімен әңгімелесе жүріп, ол көпшілік қыздарда күнелікті жұмсауға әлдеқайда қомақтырақ сома қалып отыратынын білді. Оның үстіне, бұларды сөз айтып жүрген жас жігіттер қыдыртады. Ондай жігіттерді Друэмен таныс болған қыз менсініңкіремейді. Ол фабрика жұмысшыларын, осы бір ұсақ-түйек жігітсымақтарды көзге де ілген жоқ. Барлығы да сондай дөрекі. Әрине, қыз бұларды тек жұмыс уақытында көретін.

Ақыры қыс хабаршысындай болып бір күні күн суытты. Көшелерді суық жел кезе бастады. Осы бір ызғарлы жел аспандағы бұлттарды асығыс айдап, фабрика мұржаларынан шыққан түтінді де ала қашып, көше-көше, бұрыш-бұрыштан дым қалдырмай кезді. Керри қысқы киім жайын ойлай бастады. Не істеуге болады? Оның жылы күртешесі де, бас киімі де, бәтеңкесі де жоқ болатын. Бұл туралы Минниге айту оған соншалықты ауыр болса да, ақыры тәуекел еткен.

— Қыс болса келіп қалды, шынымды айтсам, қайтерімді білмей жүрмін, — деді ол бірде екеуі оңаша қалған бір сәтте. — Менде жылы киім жоқ. Шляпа да керек маған.

Миннидің жүзінен қамкөңіл шырай байқады.

— Еңбекақыңның бір бөлігін өзіңе қалдыр. Соған бас киім сатып ал, — деді ол сіңлісіне, іштей Керридің төлемақысы кеміп қалса болатын ыңғайсыз әңгімені де ойлап отырып, қобалжи сөйлеп.

— Солай етсем деймін өзім де, егер сен қарсы болмасаң. Маған бірер апта мұрсат бер, — деді Керри турасын айтып.

— Ал, екі доллар төлей аласың ба? — деп сұрады Минни.

Керри тығырықтан шығар саңылау тапқандай, қуанып кетті.

Тіпті, шалқып, шалықтап қалған. Дереу ақшасын есептей бастады. Ең әуелі шляпа сатып алуы керек. Ол ақыры осының бәрін Минни Гансонға қалай айтып жеткізгенін біле алмады. Жездесі де тырс етіп ештеңе демеді, бірақ үй ішінде бір жағдайсыз күй орнағаны анық еді.

Керридің жоспары орындалып та қалар ма еді, егер аяқ астынан науқастанып қалмағанында. Кезекті бір жаңбырлы күндерден соң күн аяқ астынан суыта қалды. Керри әлі жылы күртешесіз желең жүрген. Кешкі сағат алты кезінде қапырық шеберханадан терлеп шыққан қыз қарсы соққан суық желге ұрынды. Денесі тітіркеніп, тоңазып мазасы кетті. Таңертең танауынан су ағып, тұмауратып тұрғанына қарамастан жұмысқа барды. Фабрикада күні бойы сүйек-сүйегі сырқырап, басы қаңғырып жүрді. Кешке қарай Керри өзінің әбден ауырып қалғанын білді, тамаққа да зауқы болмады. Минни қыздың бозарып отырғанын көріп, не болғанын сұраған.

— Өзім де білмей отырмын, — деп ұғындырды Керри. — Біртүрлі нашарлап барамын.

Өзі оттың жанынан шықпай жылынып отырды, денесі тоңази береді. Әбден ауырып қалған қыз төсегіне барып жатты да таңертең қызуы көтеріліп оянды.

Миннидің ұнжырғасы түсіп қалды, бірақ сіңлісінің көңіліне қарап, оны білдірмеуге тырысып жүрді.

Гансон болса мәселені төтесінен қойып, Керридің үйіне қайтқанын, тәуір болғанша сол жақта жүргені жөн деп ұйғарды.

Үш күн ауырып тұрған Керридің фабрикадағы жұмысынан шығып қалғаны өз-өзінен белгілі еді. Қыс келіп қалды, қыздың жылы киімі жоқ, енді міне жұмыстан да қағылды.

— Не жасаймын, білмеймін, — деді ол. — Дүйсенбі күні қалаға шығып жұмыс қарастырамын. Бәлкім бірдеңе шығып қалар.

Бұл жолы Керридің шаруасы оңға баспады. Үстіндегі жұқа киімі күздің суығына шыдас берер емес. Соңғы тиын-тебеніне шляпа сатып алған. Үш күн бойы қыз қала кезіп сенделіп жүрді де қойды. Ұнжырғасы мүлде түсіп кетті. Гансонмен аралары ит пен мысықтай деуге болады. Кешке қарай бұл үйге қайтып келіп кіру қияметтің қияметі болды. Гансонның қабағы қату. Керри мұнан әрі бұлай жүре беруге болмайтынын ұғынды. Енді солден кейін ол өзінің жеңіліс тапқанын мойындап, Колумбия-ситиге қайтып барады.

Минниден таңертең ас ішу үшін 10 цент қарызға сұрап алып қалаға шықты Керри төртінші күні де сенделіп жұмыс іздеген. Ол енді мүлде мардымсыз ақы төленетін жұмыс табуға да мақұл болатын. Ол тіпті әлдеқандай бір шағын мейрамхана жақтауындағы хабарландыру бойынша даяшы болып істеуге де келіспекші болған бірақ оларға тәжірибелі даяшы қажет екен.

Әбден тауы шағылған Керри бөтен жұрт, бейтаныс көпшіліктің арасында сенделіп жүрді де қойды. Кенет біреудің өзінің шынтағынан ұстай алып кері бұрғаны.

— Мәссаған! — деген дауысты естіді Керри. Оның қарсы алдында Друэ тұр. Жалт-жұлт етеді. Тап-таза, гүл-гүл жайнаған. Ойпырым-ай десеңші, құдды бір күн нұрынан жаралғандай. Жігітім-ақ.

— Жағдайыңыз қалай, Керри? — деп сауал тастады ол. — Өзіңіз ғажап сұлу екенсіз ғой. Қайда жоғалып кеттіңіз?

Керри ептеп езу тартып жымиды, мұндай ақжарма пейілдің жібітпеуі мүмкін бе?

— Үйде болдым, — деді қыз.

— Білемісіз, мен сізді анадайдан таныдым ғой, — деді Друэ.

— Өзім де сізді іздеп барғалы шыққам. Қалай тұрып жатырсыз?

— Жаман емес, — деді Керри күлімдей түсіп.

Друэ қыздың басынан аяғына шейін қарап шықты, мәселенің мәні оған белгілі болды.

— Сізбен асықпай бір әңгімелеспекші едім, — деді ол — Тығыз шаруаңыз жоқ па?

— Жоқ, дәл қазір асығатындай ештеңе жоқ, — деді Керри.

— Онда жүріңіз, бір жерге кіріп тамақтанып алайық. Құдайым-ау, сізді көргеніме соншалықты қуанып тұрмын! Сенесіз бе?

Осы бір жайдарман адамды жолықтырған Керри үстінен жүк түскендей жеңілдеп қалған болатын. Өзінің қамын жеп тұрған кісінің айтқанына қарсы тұрар дәрмен қайсы. Ептеп ойланған болды да, келісім берді. Друэ қызды қолтықтап алды.

— Ал?.. — деген ол, қыздың жүрегі осы бір дос көңілді мезіретіден тіптен елжірей түсті.

Олар Монро-стритті кесіп өтіп кәдуілгі кең де жарық, жанға жайлы " Виндзор" мейрамханасына беттеді. Бұл мейрамхана дәмді ас мәзірімен, қызмет көрсетудегі айрықша ілтипатымен ауызға ілінген орын еді. Друэ көшедегі өтіп жатқандарға қарап отырып тамақтануға болатын терезеге жақын үстелді таңдады. Ол өзі ас ішіп отырып көше өмірін барлауды ұнатады. Жұрттың назары бұған да түседі.

— Сонымен, — деп бастады сөзін екеуі енді жайғасып отыра бергенде ол, — қандай дәмді қалайсыз?

Керри даяшы ұсынған дастарқан мәзірін қарап отырды, көрсетілген тағам түрлерін бұл біле бермейтін. Қыздың қарны әбден ашқан еді, тағам атаулары тіптен тәбетін қоздырған, бірақ бағасының қымбат екенін көріп тартынып қалған.

Желдеткіш арқылы қуырылған тауық балапаны — жетпіс бес цент. Саңырауқұлақ қосылған бифштекс— бір доллар жиырма бес цент.

Керри осындай тағам түрлері барын естіген болатын, бірақ өзінің сол тағамдарға таңдау жасап отырғаны өтірік құсап көрінді.

— Біз былай етейік, — деді Друэ. — Даяшы, бері келіңізші!

Жалпақ бет, дөңгелек жүзді төртбақ негр таяп келіп, қызметіңізге құлдық дегендей иіле қалған.

— Саңырауқұлақ қосқан бифштекс пен фаршталған қызанақ әкеліңіз, — деді Друэ.

— Мақұл! — деген негр басын изеп қалды. Керри расында да үріп ауызға салғандай әдемі болатын. Жұпыны көйлек оның әдемі дене бітімін бұзып тұрған жоқ, қыз сымбатты-ақ еді, ал көзі қандай десеңізші. Шуақ құйған аялы, мейірімді көздер.

Друэ енді қызға тесіле қарап отырды. Қыз оның не ойлап отырғанын түсінді. Ол өзінің жігітке сондай ұнап отырғанын білді, оны жігіттің асты-үстіне түскен пейілі айтып отыр емес пе! Мұнан да өзге бір жылы сезім қыздың өне бойын қуалап өтті. Енді екеуі де көзбен сөйлесіп отырды. Арада сезім оты тұтана бастады.

— Қалада қала тұрып, кешке менімен бірге театрға барсаңыз қайтеді? — деді Друэ, өзінің орындығын қызға тақай түсіп. Бұлар отырған үстел шағындау болатын.

— Ой, жоқ, мен бара алмаймын! — деп Керри абыржып қалды.

— Бүгін не жасамақсыз, сонда?

— Ештеңе, — деді Керри қамыға тіл қатып.

— Тұрып жатқан жайыңыз өзіңізге аса ұнамайды-ау деймін?

— Қалай десем екен...

— Егер жұмыс таба алмасаңыз, не істемексіз?

— Мүмкін кері қайтамын

Осылай деген кезде Керридің үнінде бір діріл байқалды: Друэ қызды билеп-төстеп бара жатқан сияқты. Енді олар бірін-бірі ештеңе айтпай-ақ ұғынысты. Жігіт қыздың қандай күйде жүргенін білді, қыз өзінің жайын оның әбден түсінгенін сезінді.

— Жоқ, бұлай жүре беруге болмайды! — деді Друэ қызға шынымен жаны қатты ашып, екпіндей сөйлеп. — Сізге мен көмектессем деймін. Біршама ақша берейін.

— Қойыңыз! — деді Керри қашқалақтай сөйлеп.

— Сонда не жасамақсыз?

Қыз ойланып қалған, сонан соң үнсіз басын шайқады.

Друэ оған біртүрлі елжірей қарады, негізінде мұндайы болмайтын. Желеткесінің қалтасында бүктеп салынған бірнеше қағаз ақша жатқан болатын, өздері жұп-жұмсақ-ақ, саусақтарымен сыртынан ақырын сипады да алақанымен бүктеп қысып қойды.

— Былай етіңіз, Керри, — деп қайта сөз қозғады жігіт, — менің сізге шынымен-ақ қол ұшын бергім келіп тұр. Өзіңізге көйлек-көншек сатып аларсыз.

Ол киім жайлы енді ғана сөз қозғады, Керри өзінің жұпыны түрін ойлап қысылды. Друэ мәймөңкелемей, мәселені төтесінен қойды. Керридің бет-аузы дірілдеп кетті.

Оның бір қолы үстел үстінде жатқан болатын. Жігіт қыздың қорғансыз нәзік саусақтарын өзінің әлуетті жылы алақанымен қыса қойды.

— Жарар, Керри, — деді ол күмілжи түсіп. — Ойлаңызшы, сіз жалғыз өзіңіз не істей аласыз? Өзіңізге көмектесуіме қарсы болмаңызшы!

Ол қыздың саусақтарын ақырын қысып қойды, қыз қолын тартып алмақ болып еді, жігіт жібермей қаттырақ қысты, қыз мұнан кейін қарсылық көрсеткен жоқ. Сол екі арада Друэ оның қолына жасыл қағаздарды қыстыра қойды, Керридің қарсыласқанын елеген жоқ, былай деп сыбыр ете түсті:

— Мұны мен сізге қарызға беріп отырмын дейін, жарай ма? Тек қана қарызға!

Ол Керриді ақыры ақшаны алуға көндірді. Қыз өзінің жігітпен нәзік бір елжіреген сезім шырмауына түскенін, байланып қалғанын ұғынды.

Екеуі мейрамханадан шыққан соң оңтүстік тұсқа қарай бет алды. Друэ қызды бірталай жерге дейін, туу Полк-стриттің өзіне шығарып салды.

— Сіз, білуімше, туысқандарыңыздың үйінде тұруды сонша қаламайтын сияқтысыз? — деді ол сөз арасында елеусіз ғана айтқандай болып.

Керри бұл сұрақты естімегендей, жауапсыз қалдырған.

— Ертең жолығайық, таңертеңгі асты бірге ішеміз, — деп ұсыныс жасады Друэ. — Жарай ма?

Керри келісім бергісі келмегендей болғанымен, ақыры олар осылай уағдаласты.

— Қазір қолыңыз бос емес пе. Өзіңізге жаңа аяқ киім, жылы күртеше сатып алсаңыз болар еді.

Друэ кетіп қалған соң қандай ойлардың шырмауында қалатынын Керри әзірге білмейтін. Әзірге оның жанында бар дүние күліп тұрғандай, шат-шадыман.

— Сіз өзіңіз бірге тұрып жатқан әлгі туысқандарыңызды ойлап қамыға бермеңіз, — деді ол қоштасарда тағы да. — Мен көмектесемін сізге.

Керриді өзін бақытсыздықтан құтқарып алатын бір сиқырлы, күшті қолдың әлуетін сезінгендей болды.

Жұп-жұмсақ әрі сондай көзтартарлықтай жағымды он долларлық екі жасыл қағаз қыздың қолын қыздырып бара жатты.





VII ТАРАУ

ЖЕРДЕГІ ЖҰМАҚ СИҚЫРЫ.

СҰЛУЛЫҚ ДЕГЕН КЕРЕМЕТ

Ақшаның осы өмірдегі мәні туралы осы уақытқа шейін ешкім мардымды ештеңе айта алған жоқ. Ештеңе түсініп те болған жоқ. Біздің әрқайсымыз ақша деген арамнан табылған артықшылық емес — тер төгіп жасаған еңбектің азғана бір өтемі, адамның көңіл қошы деп ұғынғанымызда ғана толып жатқан қоғамдық, діни, саяси сорақылықтар келмеске кетер еді. Керри Мибер де ақшаға елдің бәрі қалай қарайды, солай қарайтын. Ертеректе мынадай ұғым болған: "Ақша — елдің бәрінде бар, менде де болуға тиіс" — осы бір қанатты сөз қыздың ақша туралы ұғымына мейлінше сәйкес келетін еді. Дол қазір оның алақанында жұп-жұмсақ, жып-жылы қос жасыл қағаз жатқан, қыз өзін әлдеқайда бір күш, қуаттың иесі сезінді. Керри де ондаған ақшаға табынушылардай өзін ақша тең-тең болып жатқан аралға апарып, айдалада қалдырып кетіп, аштық қысқанда да "алтын-күміс тас екен, арпа-бидай ас екенді" мойындай қоймайтын ұғымдағы қыз еді. Соның өзінде мұндай адамдар ақшаға көз құртын сатып, апыр-ай, осынша байлықты жұмсаудың мүмкіндігі жоғын қарашы деп қана қынжылудан аспайды.

Друэ кеткен соң байғұс қыз бірталай уақыт өзіне-өзі келе алмай қалған. Өзінің әлсіздік байқатып, ақшаны алғанына ептеп қынжылатын сыңайлы. Бірақ бұған ол қазір соншалықты қажет қой, аспаннан түскен ақшаға қуанышты екенін де жасыра алмады. Өлдім, талдым дегенде, әйтеуір, жаңа кеудеше алып киетін болды. Аяғына да түймелі сәнді бәтеңке сатып алады. Шұлық, белдемше... Керри түнегүнгі болашақ еңбекақысын қалай жұмсаймын деген тәтті арманына тағы батып кетті. Қолындағы қос қағаздың құнын екі есе асыра есеп қылып тұрғанын қайдан білсін.

Друэ деген дұрыс адам екен деп шешті қыз. Жалпақ дүниедегі кеңпейіл, ақ жүрек бір жан. Ондай адамнан жаманшылық шықпас. Ақшаны да ақ пейілімен қыздың қысылып жүргенін көріп ұсынды емес пе. Әрине, ол бірдеңеге соншалық қат болып тұрған еркек адамға бұл ақшаны бермес еді, оның да себебі бар. Ер адам мен солқылдаған жас сұлуды салыстыруға да болмайды ғой. Друэ әйел десе ішкен асын жерге қоятын жігіттерден еді. Ол әйел атаулыға немқұрайлы қарай алмайтын. Қайыр сұрап жүргендер кездессе де ол бірдеңе берер еді. Мұндайға ол мән беріп жатпайтын да. Тіпті ештеңе туралы бас қатырып ойланбайтын. Жарқ-жұрқ сәнді киім, гүл-гүл жайнаған көңілді, шырайлы жүзі оны қамсыз-мұңсыз көбелек дерліктей ұшып-қонған бір сәнді өмір иесі етіп көрсетеді. Егер ол өзінің барынан қапелімде айырылып қалса, аяқ асты кедейшілікке душар бола қалса, ондайдан ешкім де сақтандырылмаған, алдап, арбаушылардың шылауына түсіп, құдды Керри сияқты болар еді. Тіпті соншалықты байғұс, бейшара болып қалар еді.

Друэнің әйелдерге дегенде өліп-өшіп тұратынын айттық, ол мұны бір жаман пиғылмен жасамайды, әрине, әйелге көз салу дегеннің не жаманшылығы бар екен. Ол әйел атаулыға қошемет көрсетуді ұнатады, олардың өзіне ынтық болып қалуын қалайды, ол соншалықты бір салқынқанды, безбүйрек, бетсіздердің сортынан емес, жай ғана табиғи түйсік оны өмірдің осы бір айрықша рақатына қарай тартатын да тұратын. Друэ мақтаншақ, даңққұмар еді, сәнді киім дегенде жеңілтек қыздай желпілдеп кетеді. Друэге қыздың басын айналдыра қою деген көзді ашып-жұмғаннан оңай десе болар. Жайдарман мінез-құлқының арқасында жұмысы да жақсы жүріп жатыр еді, фирмасы да тасы өрге домалап тұрған белгілі кәсіпорын. Шаршы топтың ішінде шарықтап ұшып жүрген бір мұңсыз, қамсыз жан еді бұл. Оны соншалықты бір рухани әлует иесі дей алмас едік, "ізгілік" дейтін ұғымға сай құлқы да, ұзақ уақыт ой қозғайтындай сезім күйі де болмайтын. Қазіргі кезде оны әлдеқандай бір Сафо "доңыз" деп атауы да әбден мүмкін. Шекспир болса мұндай кісі туралы "менің шала балақаным" дер еді, ал кәрі маскүнем Карио оны ақылды, іскер, ұстамды адам деп бағалауы әбден мүмкін.

Сөз жоқ, бұл адамның ақжайма, жүрекжарды, сенім ұяларлық бірдеңесі де жоқ емес, Керридің ол ұсынған ақшаны алуы осыған дәлел десек болар. Көкейін не тесіп бара жатқаны көрініп тұрған алдамшы біреуден қыз бір центін де алмас еді. Елдің бәрі ақылды бола беруі шарт емес. Ойсыз адам, шарасыз адам деуге болмас, жаратылыс жабайы хайуанатқа да қауіп төнгенде қашып кету түйсігін дарытқан. Жұдырықтай ақтиінді улы шөптен зәредей шошытып қойған да сол жаратылыс. "Жаратқан ие өзі жар болу" — хайуанға ғана тиесілі ме екен? Керридің оң-солын жайпаған әккілігі болмағанымен, жыбырлаған жан иесінде болатын түйсігі бар. Друэнің өзіне деген жылы қатынасына ол ешбір секем алған жоқ.

Жағдайдың ұрымтал тұсынан топ ете түскені үшін Друэ едәуір мардымсып қалды. Керри енді тырп ете алмас. Сайтан алғыр, қу тірлік десеңші! Әп-әдемі бойжеткендерге осы лайық па! Күн болса әні-міне суытады, ал оның үсті-басы жұрдай. Сұмдық қой! "Фицджеральд және Мой" ішімдікханасына барып шылым шегіп отырып қайтпаса болмас. Керри жігіттің жанына жалау байлап жіберген сияқты.

Керри де үйге көңілі көтеріліп, қуанышты оралды. Мұндайды қалай жасырарсың. Бір жағынан әлгі ақша қызды абыржытып та тастаған. Минниге не дейді, ақшаны қайдан алдым дейді? Қалтасында көк тиыны жоқ болып жүріп, қалайша жаңа заттар сатып алмақ? Есік алдына жеткенде қыз ештеңе де сатып алуға болмайды, дұрысы түк те сатып алмау деп шешті.

— Не болды? — деп сұрады Минни, жұмыс жайын сұрап.

Керри өтірік айта алмайтыны сияқты, бірдеңе ойлап тұрып, басқаша сөйлей де алмаушы еді. Егер ара-тұра жалған сөйлеуге барып жатса, оның өзін олай етпеске болмаған жағдайда ғана жасайтын.

Жаны жадырап тұрған, сәтсіздікке бұрып ештеңе айта алмады.

— Бірдеңенің шеті көрінген сияқты.

— Қай жер?

— "Бостон" дейтін әмбебап дүкен.

— Өзі болатын шаруа ма? — деді Минни қазбалай сұрап.

— Ол ертең белгілі болады, — деді Керри, мұнан әрі ойдан шығарып сөйлей бермеу үшін әңгімені үзіп.

Минни Керридің көңілденіп қайтқанын пайдаланып, Гансонның Чикагоға келген балдызы туралы ойын айтып қалғанды дұрыс көрді.

— Егер сол жерге жұмысқа алмаса... — Минни әрі қарай қалай айтсам дегендей, кідірістеп қалды.

— Егер бірер күнде жұмыс табылмаса, мен үйге қайтатын шығармын деп жүрмін, — деді Керри.

Минни қосарлана кетті.

— Свен де сол дұрыс шығар деп отыр... "Қыстың көзі қырауда" дегендей.

Керри жұмысы жоқ туысқанды асырап-сақтап отыратындай шамамыз жоқ деген емеурінді ұқты. Ол Минниге ренжіген емес, тіпті Гансонға да міндетсінетіндей несі бар. Қазір, әпкесі осы ыңғайсыз әңгімені бастағанда, ол өзінде Друэ берген ақшасы барына қуанып отырды.

— Рас, — деді қыз бір сот үнсіз қалып, — өзім де солай ойлаған едім.

Керри Колумбия-ситиге қайту туралы ой оны қаншалықты қинағаны туралы бірдеңе қозғауды артық деп шешкен Колумбия-сити! Ол жерде мұны жетіскен бірдеңе күтіп тұр ма екен?

Бірсарынды қарбалас тірліктен басқа не бар онда. Аспан астындағы алпауыт қаланың жұмбақ та сырлы, сиқырлы өмірін қалай қияды. Мұнда көргенінің барлығы да шексіз-шетсіз бақыттың бағытын нұсқап жатыр емес пе?! Сонда немене? Маңдайына күйкі өмір ғана жазылып қойып па екен? Керри іштей ширығып, үзілді-кесілді қарсымын бұған дегендей, тас түйін бекіді. Қыз күйіп кетті.

Күн әлі ерте болатын, терезелері көшеге қараған бөлмеге барып отырып, түрлі ойға шомды. Енді не жасауы керек? Әлбетте жаңа бәтеңке сатып алып, бұл арада киіп жүре алмасы анық. Оның үстіне біраз ақшаны қайтар жол ақысына іркіп қалуы керек. Жол ақшаны Минниден қарызға сұрап алу ыңғайсыз көрінген. Бәрі бар болсыншы! Ақшаны қайдан алдым дейді сонда? Кішкене де бір жұмыс істеп жүрген болса бір сәрі ғой!

Керри айналып келіп осы бір шырғалаңнан қалай шығуды ойлай берді. Ертең таңертеңгісін Друэ мұны жаңа сатып алған күртешесін киіп келеді деп күтеді. Ал оның еш қисыны болмай тұр. Гансондар болса, қыздан қашан құтыламыз деп іштен тынулы. Өзі де бұлардан тұра қашқандай болып жүрген жоқ па, бірақ үйіне қайтып барғысы тағы жоқ. Мұндағылар өзінің жұмыс жоқ, уайым жоқ бос жүріп, ақшаны қайдан алғанын білсе, төбе шаштары тік тұрар. Не істеп қойдым деп ойлағанды, өзінен-өзі шошығаны да рас. Ұяттан өртеніп кеткендей болды. Осының барлығы қыздың еңсесін түсіріп жіберді. Друэнің жанында дүние басқаша болғаны рас. Ал енді ойлап қараса, келісіп тұрған күйі жоқ. Барлығы шатысып, жылт еткен сәуле қалмады — бұрынғы бұрынғы ма, тығырыққа тірелгеннің көкесі міне! Қолында барды қажетіңе жаратуға шара жоқ!

Кешкі ас ішіп отырғандарында ұнжырғасы түсіп кеткен сіңлісіне қарап Минни мұның бүгін де жолы болмаған деп ойлаған. Керри басты қатырмай, Друэге ақшасын қайтарып беремін деген шешімге келді. Ақшасы құрғырын бекер-ақ алыпты, расында да бұл дұрыс емес. Таң ата салысымен қалаға жұмыс іздеуге шығады. Сәске түс кезінде Друэмен жолығуға келіскен болатын, сонда бүкпей турасын айтуы керек. Сол-ақ екен жүрегі бір аунап түскендей болды, қыз өзін баяғысынша бақытсыз сезінді.

Мына қызықты қараңызшы, қалтасындағы ақшаға қолы тиіп кеткен, сол-ақ екен Керри біртүрлі жеңілейе қалды. Манағы ауыр ой да, абыржу да ғайып болды. Сол сәтте қызға осы жиырма доллар ақша әлдеқандай бір таңғажайып, тамаша көрінген. Әй, бар болғыр ақша! Өзіңнің ақшаң тіпті керемет! Ол көп болса, қайғы да жоқ, мұң да жоқ.

Таңертең ерте тұрып, қалаға шықты. Жұмыс табыла қояды-ау деген сенімі сонша емес, бірақ кешелі бері әлекке салып қойған ақшасы бар болғыр қалтада жатыр еді, жұмыс жайлы ой оған сондайлық үрейлі болған жоқ. Оның жайын ойлап таусылмады. Керри көтерме сауда фирмаларының арасынан шықты, бірақ біріне барып жұмыс туралы білуге біртүрлі жүрегі дауаламаған.

"Не деген сужүрекпін" , — деп жазғырды қыз өзін. Жұмыс іздемеді ме бұл, тауы шағылып болған жоқ па! Бүгін де жолы бола қаларына кім кепіл. Ілгері қарай жүріп-жүріп барып, бір фабрикаға басын сұқты. Мұнда оны күтіп отырған ешкім жоғын көріп тысқа шыққан қыз өмірі жолым болмайтын бейбақпын ғой деп тағы қамыққан. Осының барлығынан дым да шықпас!

Мең-зең күйде Дирборн-стритке жеткен. Бұл арада әйгілі "Базар" әмбебап дүкені болатын. Әйнек сөрелі дүкен маңы ығы-жығы, топ-топ сатып алушылар, зат тасушы фургондар. Бұл қайнаған қызу тіршілік көрінісі Керриді бірден сергітіп жіберді, құрысыншы сол ой дегенің, миы қатты әбден. Кеше керек заттарын осы жерден сатып аламын деп ойлаған болатын. Тым болмағанда, дүкен ішін аралап, біршама көңіл аулап шығуға болады. Әрі кеткенде, күртешелерді қарап көреді.

Жарық дүниеде бір зат сатып алмақ болып әбігерленгеннен асқан ғажап ештеңе жоқ. Мұндайда біздің барлығымыз ұнаған бір дүниені қызыға тамашалап тұрамыз, алатын ақша да қалтада, бірақ бір шешімге келе алмай, тосылыңқырап тұрасың. Әлде іштей бір ұялу сезім баурайды, немесе батылың жетпейді. Дүкен ішін аралап келе жатқан Керри де осы күйде болатын. Дүние дегенің көздің жауын алады. Жұмыс қарастырып жүріп кірген кезден бері қыз бұл дүкенді жақсы біледі. Енді бұл өзіне ұнаған зат қатталған сөрелердің жанынан асығыс өте шыққан жоқ, көз тоқтатып қарап, бірталай кідірістеп тұрды. Заты әйел емес пе, қыз осы дүниенің бәріне ие болғысы келіп қиялға батты. Мына бір зат өзіне арнап тіккендей-ақ екен, шіркін, ал анабір құлпырған көйлек жарасып-ақ кетер еді бұған! Қыз жібек іш киімнің қымбат шілтерінен көзін ала алмай, сұғына қараған. Егер қаласа, осы бір сәнді белдемшенің біреуі өзінікі болар еді. Керри зергерлік бұйымдар бөлімінде тіптен ұзақ айналып тұрып қалды. Сонда сырға, білезік, түйреуіш, моншақ дегендер көздің жауын алды. Қыздың бұл әшекей бұйымдарды тақса, жұтынып шыға келетініне зәредей күмәні жоқ еді. Шіркін! Осы сұлулықтың жолында құрбан болудың да айыбы жоқ.

Оған бәрінен де кеудешелер ұнаған болатын. Дүкенге кірер-кірместен-ақ қыздың қошқылтым қоңыр түсті кеудешеге көзі түсті. Осы күздегі ең сәнді үлгі еді бұл. Кеудешені көре сала Керри мұндай әдемі бұйымды енді кездестірмейтініне шәк келтірген жоқ. Ол әйнек шкафтардың арасымен бірталай жүріп киім көргенде, өзінің ең әдемі бұйымды таңдағанына көңілі толып қуанды. Киім қарап жүріп кеудеше есінен бір шықпады, қазір сатып ала қойсам да болар еді дейді бір ой, іле өзінің әрі-сәрі жағдайы еске түседі. Сәске түс болып қалды, бұл болса әлі ештеңе де алған жоқ. Жоқ, түк те сатып алмайды, барып ақшаны қайтарып беруі керек!

Друэ оны келісілген маңайдағы үй бұрышында тосып тұрды.

— О! — деп қуана ұшырасты ол қызбен. — Кеудеше қане? — деп қалды жігіт, сөйтті де қыздың басынан аяғына шейін бір жалт етіп қарап, тағы таңырқай сұрады:

— Ал бәтеңке ше?

Керри кешеден бермен қарай айтамын деп пысықтаған сөзінен аяқ асты жаңылды да қалды.

— Мен сізге мына бір жайды айтқалы келдім... сіздің берген ақшаңызды мен ала алмаймын.

— Е! Мәселе қайда! — деп қалды Друэ. — Жарайды, жүріңіз менімен бірге. Біз қазір Партриджге барамыз.

Керри жігіттің қасында келе жатты, кешелі бергі қиналғаны түкке тұрғысыз, бос даңғаза болып көрінген. Өзіне соншалықты маңызды көрінген мәселелерді енді ол әке десең де, жігітке ұғындыра алмас еді.

— Таңғы асыңызды әлі ішпеген боларсыз? — деп сұрады Друэ қапелімде. — Әрине, тамақтанған жоқсыз, білем! Жүріңіз, мында кіріп шығайық.

Қызбен екеуі Стэйт-стритке таяу Монро-стрит көшесіне орналасқан, қымбат жиһаздармен жабдықталған бір мейрамханаға кірді. Екеуі ыңғайлы орынға жайғасып отырып, Друэ дастарқан мәзіріне тапсырыс беріп жатқанда:

— Менің сізден ақша алуыма болмайды, — деді Керри тағы сөз қозғап. — Ол заттарды туысқандарымның көзінше кие алмаймын. Ақшаны қайдан алғанымды сұрайды олар.

— Сонда не істемексіз? — деп күлімсірей сөйледі Друэ. — Жалаңаш қалмақсыз ба?

— Үйіме қайтамын, — деп жауап берді қыз мұңая түсіп.

— Болар, болды! — деді Друэ. — Сіз бұған бас ауыртпаңыз. Мен қазір сізге қалай ету керектігін айтайын. Әпкеңіздің үйінде жаңа киімдеріңізді көрсете алмаймын дейсіз, жөн-ақ. Ал неге сізге жалға бір бөлме алып, затыңызды бір аптадай уақыт сол жерде қалдыра тұрмасқа?

Керри ақырын ғана басын шайқады. Барша әйел заты сияқты әйтеуір қарсылық көрсетуі керек еді. Бірте-бірте азғыру күш алып, қарсы жақтың айтқаны болатыны да белгілі ғой. Друэнің бұл жағдайдағы міндеті оны күдік, күмәнынан айықтырып, айтқанға көндіру. Мұндайда басқа бірдеңе ойлауға мұрша бар ма.

— Сіз неге үйге қайтамын деп шештіңіз?

— Бұл жерден мен өзіме жұмыс таба алмаймын

— Туысқандарыңыз сізді бағып-қағатын түрі жоқ, сірә? — деді жігіт мәселені ұғына түсіп.

— Олардың жағдайы келмейді, — деді Керри.

— Сізге не істеу керек екенін мен айтамын! — деді Друэ екпіндей сөйлеп, асыға, көтеріңкі дауыспен. — Менен айрылмаңыз. Сіздің қамыңызды енді мен жеймін.

Керри оның ығына жығына отырып тыңдай берді. Қыздың қазіргі жағдайында Друэнің мұндай шешімге келуі қызға тарс жабылған есіктің айқара ашылғанындай бір күй еді.

Друэ, әсілі, мұның жағадайын әбден біліп отыр, әрі өзі де бір киім киіс, жүріс-тұрысы жып-жинақы, әдемі, асықпай үйіріліп тұрған тартымды жігіт. Дос көңілден шыққан жағымды үні қызды тіптен толқыта түсті.

— Колумбия-ситиде не істемекшісіз сонда? — деп, жігіт және бір сауал тастағанда, Керридің көз алдына таяуда ғана өзі тастап шықтым деп ойлаған сұрқай тіршіліктің көлеңкесі көлбеңдей қалды.

— Онда не іздейсіз? Өмір сүретін жер — осы. Чикаго! Жалға бір ыңғайлы пәтер тауып алыңыз да, дұрыстап киініңіз. Сонда жұмыс та өз-өзінен табылады.

Керри терезеден көшеде топ-топ болып жүріп өтіп бара жатқан адамдарға қарап отырып былай деп ойлады: "Міне, таңғажайып, керемет шаһар, оның ақшасы барлар үшін бақыт ордасы екені де рас!".

Әне, қос арғымақ жеккен күйме өтіп барады күмбірлетіп; күйме ішінде, мамық жастықшалардың ортасында әдемі жас келіншек отыр.

— Егер Колумбия-ситиге қайтып барсаңыз, сізді не күтеді? — деп, қайырып сұрады Друэ.

Ол мұны шын пейілмен, ешқандай бүкпесіз сұрады. Друэнің ойынша Керри онда қайтып барса, жігіттің өмірдің бар тамашасы деп есептейтін дүниенің барлығынан құр қалмақ.

Керри қыбыр етпей, сұлқ отырып көшеге қараумен болды. Ол іштей не жасасам болар екен деп толқиды. Гансондар өзін осы аптада үйіне қайтады деп ұйғарып отыр.

Друэ бір сот киім-кешек жайлы әңгімені қайта қоздатқан.

— Өзіңізге әдемі жылы кеудеше алуға неге құлықсыз болып отырсыз? Оны алмаса болмайды. Мен сізге тағы да қарыз ақша бере тұрайын, оған абыржымаңыз. Бір өзіңіз тұратындай жақсы бір бөлме іздеп табыңыз. Менен қорқатын ештеңе жоқ!

Керри әңгіменің қайда бағыт алып бара жатқанын жақсы ұғынды, бірақ, тілі байланғандай, бірдеңе деп өз ойын айта алмай-ақ қойды. Тығырыққа тірелген деген осы болар.

— Бір жұмысқа тұрсам ғой, — деді қыз естілер-естілмес ерні жыбырлап.

— Бәлкім, жұмыс та табылып қалар, егер қайтып кетпесеңіз, — деп жауап қатты Друэ. — Ал қайта қайтып үйіңізге кетсеңіз, әрине, дым да шықпайды. Сіздің туғандарыңыз мұнда қалуыңызды қаламай ма? Жарайды. Ал менің сізге жалға жайлы пәтер тауып беруіме неге келіспейсіз? Мен сіздің мазаңызды алмаймын, қорықпаңыз! Дұрыстап жайғасып алған соң, бәлкім, сізге жұмыс та табылады.

Друэ қыздың бейкүнә, шырайлы жүзінен көз алмай, мейірлене қарап отырып, шешіле сөйледі. Сөз жоқ, Керри оған ұнап қалды. Ол қыздың бойынан әлдеқандай бір өзгеше тартымдылық сезінген. Бұл қыз таяуда ғана Чикагоға шалғай шеттен келіп, сатушы болып жүрген көп қыздың бір де біреуіне ұқсамайтын сияқты: өзі тәп-тәуір зерек.

Расын айту керек, Керри Друэге қарағанда, шынында да, әлдеқайда сергек, сезімтал болатын. Оның өз күйіне соншалықты күйініп, жатырқап жүруінің бір ұшығы да осы сезімталдығында жатқан болатын Ол киімі жұпыны болғанымен, тап-тұйнақтай таза, сұңғақ денесінен өзгеше бір икемділік, жарасым көзге ұрып тұрғаны да рас.

— Сіз мені бір жұмысқа тұрады деп ойлайсыз ба, сонда? — деп сұрады Керри күмәнді жүзбен.

— Енді қалай дейсіз! — деді Друэ көтеріңкі үнмен, сөйтті де қызға шай құйды. — Сізге мен көмектесемін.

Керри жайымен жігітке көз тоқтатып қарады, ол арқа-жарқа күліп жіберді. Қыздың көңілін көтергісі келді.

— Тыңдаңызшы, біз қалай жасаймыз. Партридж дүкеніне барамыз да, сізге қажеттің барлығын сатып аламыз. Сонан соң әзірге тұрғын бөлме табамыз, сол жерге өзіңіздің алған заттарыңызды қалдырасыз. Ал кешкілік екеуміз театрға барамыз.

Керри келіспеген сыңаймен басын шайқады.

— Жарайды, сонан соң сіз әпкеңіздің пәтеріне қайтып барасыз. Солай жасаған жөн болар. Жаңа қоныста қалып қою міндетті емес. Сіз тек бөлмені жалдап, оған заттарыңызды қойып қоясыз.

Керри ештеңе демеді, тамақ ішіп болғандарынша ойы онға бөлініп, толқып отырды.

— Жүріңіз, кеудеше таңдайық! — деді Друэ.

Екеуі дүкенге кірді, су жаңа бұйымдардың сусылдаған, жарқырап көздің жауын алған ортасында Керри өзгеше бір бөлек күйге бөленді. Дәмі ауыздан кетпестей таңғы асқа ауқаттанып алып, Друэдей жігіттің жайсаңының жанында келе жатқан Керриге дүниеде мүмкін емес нәрсе жоқтай көрінді енді. Друэнің айтқаны расында да тым қисынды. Қыз заттарды жайлап қарай бастады, ақыры "Базар" дүкенінде көргендей кеудешені таңдады. Қолына алғанда кеудеше оған бұрынғыдан да қымбат, сәнді көрінген.

Сатушы қыз алған затын киіп көруге жәрдемдескен; кеудеше құйып қойғандай тұп-тура еді. Друэ бұған киімнің қона кеткенін көріп қуанды. Бойжеткен әп-сәтте сып-сымбатты бикешке айналды.

— Дәл саған арнап тіккендей! — деді жігіт қолпаштай тіл қатып.

Керри айнадан көзін ала алмай, қуанышты жүзбен күлмең қақты.

Екі беті албырап, тіптен сұлулана түсті.

— Қарашы! Құйып қойғандай сәнді! — деп Друэ мәз. — Ал енді ақшасын төлеңіз.

— Тоғыз доллар! — деп қалды Керри қымбатсынып.

— Оқасы жоқ, алыңыз, — деді Друэ.

Керри сөмкесін ақтарып қағаз ақшасының біреуін шығарды. Сатушы қыздан кеудешені киіп аласыз ба деп сұрады да, қалған ақшаны қайтарып әкеліп берді. "Сауда сақал сипағанша" дегендей, енді кеудеше қыздың меншікті дүниесі болды.

Партриджден шыққан соң олар екеуі аяқкиім дүкеніне барды. Сол жерден Керри аяғына бәтеңке өлшеп көрген. Друэ жанында тұрды. Жаңа аяқ киім қыздың оймақтай аяғын онан әрі әдемі көрсеткен. Друэ қызға: — Осымен жүре беріңіз, қайта шешпеңіз, — деген.

Алайда Керри келіскен жоқ. Ол өзінің үйге қайтуы керек екенін, әпкесіне баратынын ойлады.

Друэ осы екі арада қызға жаңа сөмке, бір-екі биялай сатып алып берді, ал шұлық алуды қыздың өзіне қалдырды.

— Ертең де дүкенге шығып, өзіңізге белдемше сатып алыңыз, — деді ол.

Осының барлығын, Керри, ақыры не болар дегенді ойлап бас қатырмай жасаған. Барған сайын шиеленісе түскендей осы бір жағдайдан, ол шешуші қадам өзінде қалғанын көңілге медет тұтып, соншалықты үрке қойған жоқ болатын. Қыз шалыс қадамға бару-бармау өз еркінде тұрғанын, әлі де жағдайдың тізгіні өзінде екенін білді, сол себепті де сенімді еді.

Друэ Вобеш-авенюде жалға пәтер беретін бір үйді білетін. Екеуі сол үйге жақындап келіп қалған, ол Керриге әлгі жайды көрсетіп былай деді:

— Есіңізде болсын, сіз енді менің қарындасымсыз.

Ол үй иесі әйелмен еркін, көңілді сөйлесіп жүріп, пәтерді асықпай көріп шықты, қайсыбір нәрсені сынап-мінеді, ұнатпады, енді бір мәселеде өз таңдауын білдірді.

— Қарындасымның жабдықтарын бір-екі күннің ішінде алып келеміз, — деді ол пәтер жалдаушыны қошеметтей қараған үй иесі әйелге.

Екеуі бөлме ішінде оңаша қалғанда Друэ өзін қалыптағыдай ұстады. Көшедегі қалыпта ауыз жаппай сөйлей берген болатын. Керри алған жаңа заттарын бөлмесіне қалдырып, екеуі тысқа шықты.

— Осы, сіз бүгін неге көшіп алмайсыз мұнда? — деген Друэ.

— Ой, жоқ, олай ете алмаймын! — деді қыз.

— Неліктен?

— Туысқандарымның қасынан осылайша бірден кетіп қала алмаспын. Көшеде келе жатқандарында Друэ бұл әңгімені тағы қоздатты. Күн жауын-шашынсыз болатын. Аспанда ақ шарбы бұлттар қалқып жүр. Ауа тымық. Таңертеңгі жел тынды.

Керридің там-тұмдап айтқан жайынан Друэ қыз әпкесінің үйіндегі күйді анық ұққан еді.

— Ол жерден тезірек кетіп қалыңыз, — деп ақыл қосты ол. — Ондағылар осыған қуанбаса, ренжімес. Ал сізге бар мәселеде өзім көмектесемін.

Керри жігітті құлақ қойып үндемей тыңдап келеді, бірте-бірте қыздың миын айналдырған ауыр ойлар ғайып болды. Друэ сөз арасында оған әуелі бірер күн қаланы аралатып таныстырып шығатының, сонан кейін жұмысқа тұруына қол ұшын беретінін айтқан. Ол өзі бұған сенімді болатын. Таяу күндері ол іссапармен кетеді, ол екі арада қыз осында қалып, жұмысын істей бермек.

— Сіз онан да былай жасаңыз, — деді ол — Қазір әпкеңіздің үйіне барып, оны-мұныңызды алып кетіңіз.

Керри жігіттің айтқанын әрлі-берлі ой таразысына салып көрді де, ақыры келісім берді. Кешкі сағат сегіз жарымда Друэ мұны Пеория-стриттің бұрышында тосып алатын болып келісті.

Сағат бес жарым болғанда Керри үйге келді, ал сағат алтылар шамасында манағы шешімінің дұрыс екеніне қыздың көзі әбден жеткен.

— Сонымен, әлгі жұмыс болмады ғой? — деп сұрады Минни.

Керридің кешегі "Бостон" дүкеніндегі орын дегені туралы айтып еді.

— Жоқ, болмады, — деп жауап қатты Керри, әпкесіне көзінің астымен қарап.

— Меніңше, саған көктемге шейін тоса тұру қажет, — деп қойды әпкесі.

Керри ләм-мим деген жоқ.

Жұмыстан қайтқан Гансон үйге баяғысынша суық, сұрғылт қалпында келіп кірді. Түнеріп жүріп беті-қолын шайынды да, газет оқуға кірісті. Дастарқан басында Керри біршама ызалы болып, түйіліп отырды. Оның ойластырып келген шаруасы жеңіл-желпі нәрсе емес еді, ал осы жердегілерге көзге шыққан сүйелдей сүйкімсіз көрініп отырғанын тіптен сезіне түскен.

— Ештеңе шықпады ма? — деп сұрады Гансон

— Жоқ.

Ол тамағын ішкен болып отыр, өзі бірақ соншалықты ызалы: бұл балдызы құрғырдың басына бәле болып жабысқанын көрмейсің бе. Бұл қыздың үйіне кетуі керек, солай! Кетті екен, көктем шыға қайтып келемін деп қиялдамай-ақ қойсын.

Керри өзінің не істемек болып отырғанын ойлаған сайын абыржыды, бірақ жанын жегідей жеп, мысын басқан мына бір бейшаралықтан құтылам-ау әйтеуір деген оймен жүрегін тоқтады. Бұларға расында да бәрібір емес пе. Әсіресе, қыздан құтылғандарына Гансонның қуанатыны даусыз. Мұның тағдырына бас қатыратын жайы да жоқ оның.

Тамақтан соң Керри жуынатын бөлмеге кіріп, оңашада отырып мынадай қысқа хат жазды:

"Қош болып тұр, Минни! Мен үйге қайтпаймын деп шештім. Мені ойлап уайымдама, бәрі де дұрыс болады".

Гансон қонақ бөлмеде газетін оқып отырды. Керри, әдеттегідей, Минниге ыдыс-аяқ жуысып, үй ішін жиыстырып болған соң:

— Мен сол уақыт есік алдына шығып келейін, — деді.

Осыны айтып тұрғанда даусындағы дірілін әзер басып сөйледі.

Минни күйеуінің ескертпесіне орай сіңлісіне былай деді:

— Свен қыз балаға кіреберісте состиып құрдан-құр тұруға болмайды деп жүр ғой.

— Солай ма? — деп таңырқай сұрады Керри. — Жарайды, бұл онда ақырғы рет болсын.

Ол бас киімін киген соң әпкесінің аядай жатын бөлмесінде тұрған үстелдің жанында жазған қағазын қайда жасырып қалдырарын білмей, күйбеңдеп біршама тұрып қалды. Ақыры қағазды Миннидің шаштарағының астына қойды.

Үйден шыға бере, есікті жапқан соң қыз бір сәт аялдап, апа-жездесі не деп ойлауы мүмкін деп тосылды. Аяқ астынан болған бұл жай өзіне біртүрлі көрінді, кеудесіне қорқыныш ұялады. Керри баспалдақпен жайлап төмен қарай түсе берді. Жарық жанып тұрған кіреберіске бір айналып қараған қыз, әрі қарай көше қыдырыстап жүрген жандай жайлап жүре берген. Таяу маңдағы айналымнан бұрылған ол жылдамдата түсті.

Керри үйден бірталай қара үзіп ұзап кеткен кезде қонақ бөлмеден шыққан Гансон әйеліне дауыстап:

— Керри тағы да есік алдына кетті ме? — деп сұраған.

— Иә, — деді Минни. — Бұдан былай есік алдына шығып тұрмаймын дейді ғой.

Гансон еденде ойнап отырған сәбиінің қасына келіп, баланы алдандыра бастады.

Бұл уақытта өзіне-өзі дән риза Друэ қызды айналма бұрышта тосып тұрған.

— Қалай, Керри? — деді ол қыз өзіне қарай жүгіре жүріп жеткенде. — Бәрі де дұрыс болар? Онда аткөлікке отыралық.





VIII ТАРАУ

ҚЫСТЫҢ КӨЗІ — ҚЫРАУДА .

ТАҒДЫРДАН ЕЛШІ КЕЛДІ

Тұрмыс-тіршіліктен сабақ алып, үйренбеген адам да — бір жел айдаған қаңбақ...

Біздің өркениетті өміріміз әлі де орта жолдағы тірлік. Біз, әрине, айуан емеспіз, әрбір әрекетіміз тек соқыр түйсіктен ғана емес, ақылға да сүйеніп жасалатыны рас, соған қоса, әлі де толық адам емеспіз деуге де болар, себебі біз ұдайы ақыл-сананың айтқанымен жүре бермейміз ғой. Жолбарыс— аң. Ол өз әрекеті үшін жауап бермейді. Біз оған жаратылыс тіршілікке қажет дүниенің бәрін бергенін білеміз. Ол өзінің тумысынан дарыған түйсігіне бағынышты, санасыз болса да содан пана іздейді. Біз адамның қалың жыныс ішіндегі үңгірінен әлдеқайда алысқа ұзап кеткенін де білеміз, сөйтіп оның түйсігі жеке бас еркі дамыған сайын тұмандана түсті, бірақ осы бір ерік-жігері бар болғыр түйсік сезімінің орнын басып, оның әрекетін меңгерерліктей деңгейге әлі жеткен жоқ. Адам баласы тым саналы болып кетті, ол ұдайы түйсік пен қалаулы құбылыстың жетегінде кете бермейді, бірақ ол әлі соншалықты әлсіз де, табиғи түйсіктен ұдайы үстем түсуге оның шамасы жетпейді. Ол аң болып жүрген уақытта жаратылыстың құдіретіне бағынды, ал адам болған кезде ол күштерді өзіне бағындарудың сырын әлі игеріп болған жоқ. Осы бір өтпелі қалпындағы адам соқыр түйсікке енді бағынышты емес, әрі жаратылыспен үйлесімді әрекеттер жасамайды, сонымен бірге ол әзірге өз қалауымен, ақылға сүйеніп отырып сол үйлесімді туғыза да алмайды. Міне, мәселе осында жатыр. Адамның жел айдаған қаңбақтай күйі содан туған құштарлық қысқан сәттерде ол біресе өзінің еркіне бағынады, біресе түйсігін тыңдайды, қателесе жүріп, қателерін түзете жүріп, бір жығылып, бір тұрып; ол — іс-әрекетін алдын да болжап біліп, бағдарлап отыру мүлде мүмкін емес жан иесі. Бізге тек өзімізді табиғи даму ешқашан тоқтап, тоқырамайды деген ойдан жұбаныш табуға тура келеді. Адамның аңсары — бұл жарығы өшпейтін сәуле. Адам баласы жақсылық пен жамандықтың арасында ғұмыр бойы ауытқып жүрмейді. Жеке бас ерік пен түйсік арасындағы кереғарлықтың күні таусылған кезде, өмірді терең ұғыну осының алғашқысын соңғысына түбегейлі жығып бергенде ғана адам тайқымалы тұрақсыздығынан арылып болады. Ақыл-ойдың бағыты сонда ғана ауытқымаған күйде ақиқаттың алыс нүктесіне қарай бет түзейді.

Керридің де, барша адамзат баласы сияқты, құштарлық қалауы мен ақыл-санасы арасындағы арпалыс айқас бір сәт те толастамай үдей түскен. Алған бетінен қайтпауды ғана ойлаған қыз байғұс жағдайдың жетегінде кете барды; оның алға қойған нақты бір мақсаты да жоқ болатын.

Беймаза түннің таңы атқанда (бұл беймазалық қайғырудан, қамығудан, жақсы көруден бөлек бір күй еді) хат жазылған қағазын тауып алған Минни күйеуіне көрсетіп:

— Ал мынаған не дейсің? — деді қызбланып.

— Не болып қалыпты? — деп сұрады Гансон.

— Керри басқа жерге тұратын болып кетіп қалыпты.

Гансон төсектен ұшып тұрды да, көз ілеспес жылдамдықпен қағазды оқып шықты. Бірдеме ойланғандай болғанын ыңырана шыққан дауысы жеткізген.

— Сен не деп ойлайсың, қайда баруы мүмкін оның? — деп сұрады дегбірі қашқан Минни.

— Итім білсін! — деді күйеуі көзінде жағымсыз бір ұшқын жалт етіп. — Кеткен екен, енді өзінен көрсін.

Минни есі шығып, басын шайқай берді.

— Оһ! — деді ол ауыр күрсініп. — Керри өзінің не істеп, не қойғанын білмейді.

— Енді қайтесің, — деді Гансон есіней сөйлеп, — бұл арада бізден қайран жоқ.

Минни табиғаты әйел емес пе, жүрегі жұмсақ еді. Оның үстіне ол мұндайдың ақыры неге апарып соғатынын да жақсы біледі.

— Ойпырым-ай! — деді ол таусылып. — Байғұс бауырым-ай. Керри-ай!

Ал дол осы уақытта — бұл таңғы сағат бестердің кезі болатын — біздің бақыт іздеген балаң қызымыз өзінің жаңа бөлмесінде ұйқы құшағында жатты.

Мына жаңа өмірі Керриге тым ұнады; алдынан жаңа бір арман қақпалары ашылған сыңайлы. Керри нағызында үлде мен бүлдеге оранып өскен соншалықты қиял қуған қыз емес-тін. Ол өзінің осыншалықты батыл қадам жасағанын біртүрлі үрейлене еске алған Бірақ әпкесінің үйінен кетіп қалғанына мейлінше қуанышты. Ол өзін жұмыс таба аламын ба, Друэ енді не істейді екен деп ойлауда болды. Осындай жөні түзу кісі мұның өміріне араласа бастаған екен, қоймас енді. Ол өзіне ұнамды көрінген нәрседен бас тарта алмаушы еді әрі өмір ағымындағы әртүрлі иірімдерге бас қатырып жатуды білмейтін.Ол таңғы дәмді ас мәзірінен бас тартуға болмайтыны сияқты, Керриді қызықтаудан құр қалуды қаламады. Ілуде бірде оны ұят сезімі буып, өзін өзі күнәһар, оңбаған деп айыптап та қоятын. Мұның өзі осылай болған күннің өзінде, елп еткен бірдеңе тәрізді өтер еді. Осыны білгені жөн.

Келесі күні ол Керриге келді, қыз жігітті өз бөлмесінде қарсы алды. Бұл өзі бір асқан ақжарқын, көңілді адам еді.

— Не болып қалды, көңілсізсіз ғой? — деп сұрады ол. — Әуелі барып тамақтанып шығайық. Сізге бүгін тағы да көйлек-көншек сатып алу керек.

Керри өзінің ой тұнған аялы көздерін тоқтатып жігітке қадала қарады.

— Жұмыс тауып алуым керек еді, — деді ол

— Әрине, сіз міндетті түрде жұмысқа кіресіз, — деді Друэ қоштай сөйлеп. — Алдын ала несіне мазасызданасыз. Әуелі өзіңіз бір жөнге келіп алыңызшы. Асықпай қаламен танысыңыз. Мен сізге жаманшылық жасағалы жүрген жоқпын.

— Білемін оны, — деді Керри өз айтқанына өзі де сеніңкіремей құптап.

— Жаңа бәтеңкеңізді кигенбісіз? — деп қалды Друэ байқампаздана сөйлеп. — Ал, қане, көрейік. Тамаша, тіптен керемет! Енді кеудешеңізді киіңізші.

Керри үстіне кеудешені алып киді.

— Ойпырым-ай, өзіңізге құйып қойғандай екен! — деп даусын көтере, көңілдене сөйледі жігіт, сөйтті де киімнің қонымдылығына көз жеткізейін дегендей қыздың мықынынан жай ғана сипап өтті.

Ол енді анадайдан барып тұрып қыздың сәнін және бір тамашаласын.

— Ендігі керегі жаңа белдемше. Әзірге таңертеңгі асымызды ішіп алалық.

Керри басына шляпасын киді.

— Биялайыңыз қайда? — деді Друэ қыздың есіне салып.

— Міне, мында, — деді Керри үстелдің суырмасын ашып жатып.

Таңертеңгісін шырмап алған көңілсіз ойлар ұмыт болды.

Жүрегін беймәлім бір жағымсыз діріл жайлай бастаса болды, ұдайы осылай. Друэ келеді де, бәрі ойдағыдай бола қалады. Керридің бір өзі қыдырыстап қайтуға да уақыты жеткілікті еді, сонда да болса оның көп уақыты Друэмен бірге өтіп жатты. Друэнің ойлап таппайтын тамашасы жоқ. Карсон мен Пайридің дүкендерінен ол қызға әдемі белдемше мен үлбіреген кеудеше сатып алып берген. Ол берген ақшадан қыз өзіне таранып, сыланатын ұсақ-түйекке шейін сатып алды. Ақыры, біздің Керри бастан-аяқ басқа бойжеткен болып шыға келді. Айнаға қараса, өзі баяғыдан-ақ сенімді бір жайын айғақтай түседі. Қыз құлпырып тұрған гүлдей сұлу еді! Өзіне мына бір шляпасы қалай жарасып тұр десеңші! Көз қандай, жарқыраған қос гауһар ғой. Үлбіреген алқызыл ернін жымыра түсіп, айнадағы бейнесіне үңіліп қарап тұрған қыз өмірінде алғаш рет өзінің үстемдігін сезінген жүрегі атқақтай соқты. Друэні айтсаңшы, бұл дегенде жаны басқа!

Бірде кешкілік олар сол уақытта дүрілдеп жүріп жатқан "Микадо" опереттасын көруге барды. Спектакль басталмас бұрын олар Дирборн-стриттегі "Виндзор" мейрамханасына кіріп, ауқаттанып алуды ұйғарды; бұл Керри тұрып жатқан үйден біршама аулақтау жерде еді. Сыртта суық жел соғып тұрды, Керри өз бөлмесінің терезесінен көк жүзіне көз салды, аспанның батыс жағы әлі қызғылтым болатын, бірақ күн батып қалыпты, төбені қошқыл көк — сұп-сұр аспан қымтапты, түн қанатын жайған. Әуеде қалқыған ақшарбы бұлт қызғылтым буға орала қалқып барады екен, ұшы-қиыры жоқ көк мұхиттағы елсіз бір арал ма дерсің. Көшенің қарсы жақ бетіндегі ағаштардың сидаң бұталары дірдек қағып шайқала түседі, бұл көрініс қыздың есіне туған үйінде желтоқсанның ызғырық желін терезеден бақылап тұрған сәттерді түсірді.

Қыз кенет кілт тұрып қалып, кішкене ғана қолдарын уқалай бастады.

— Не болып қалды? — деп сұрады Друэ.

— Ой, өзім де білмеймін, — деді Керри ерні сол дір ете түсіп.

Друэ құдды бір оның не қалап тұрғанын сезе қойғандай, бір қолымен иығынан орай құшақтады да ерекше бір жылылықпен қолынан сипады.

— Жетер! — деді ол еркелете сөйлеп. — Бәрі де ойдағыдай болады.

Керри теріс қарап тұрып күртешесін киді.

— Бүгін сіз бас киім кисеңіз де жөн болатын еді, — деді ол.

Олар Вобеш-авенюдің бойымен жүріп келіп, Адамс-стритке жеткен кезде батыс бетке қарай бұрылып жүрді. Дүкен сөрелеріндегі сәулелі шамдар жанды. Иіле түскен көше шамдары да жана бастады, әйдік кеңсе үйлерінің аспан тіреген терезелерінен сәуле құйылды. Өңменіңнен өтердей ызғырық жел соғып тұр. Айнала кешкі жұмысынан шыққан асығыс адамдар қарасы көбейді. Жеңіл ішік киген қайсыбіреулері жағаларын көтеріп алып, бас киімдерін баса киген. Жап-жас жұмысшы қыздар қос-қостан, топтанып, күле сөйлеп, қызу әңгімелесіп жандарынан асығыс өтіп жатты. Қала бойында қызу қаны бар адамдарға толы болатын.

Керридің бір сәт өзіне таныс сияқты көрініп кеткен бір кісінің көзіне көзі түсіп кетті. Оған қарап келе жатқан қыз жұпыны киініп кетіп бара жатқан жұмысшы қыздардың ішінде болатын. Белдемшелері ескілеу, қолбиған, күртешелері де көне, бір жұпыны сиықсыз қыздар еді.

Керри қызды бірден таныды. Ол аяқ киім шеберханасындағы жұмысшы қыздың біреуі болатын. Қыз да Керриді танып қалған сияқты, бұлар қасынан өтіп кеткенде, артына бұрылып қарап қалған еді. Керриді енді ол қызбен өзінің арасы жер мен көктей деген бір беймәлім сезім биледі. Есіне ескі киім, қиын жұмыс, машина түсті. Ол тұла бойы селк ете түскендей бір сезімде болды.

Друэ дымды да сезген жоқ болатын, ойланып кеткен қыз қарсы келе жатқан адамға соқтығып қалғанда барып қана:

— Сіз бірдеңеге алаңсыз-ау деймін, — деген Екеуі дәмнен кейін театрға кетті. Керриге спектакльдің сондай ұнағаны. Қанық бояулар, әртістердің ойнауы қызға соншалықты қызғылықты болды. Ол өзі ықпалды адамдар билік үшін қиян-кескі болып жатқан әлдебір елдерге барып қайтқандай күй кешті.

Қойылым аяқталып, Друэмен көшеге шыққан қыз қаптаған күйме, үлде мен бүлдеге малынып киінген әйелдерден көз алмай қараумен болды.

— Біршама аялдай тұралық, — деді Друэ, оны сәнді әдіптелген вестибюльге қарай алып жүріп.

Ханымдар мен мырзалар иін тіресіп сығылысып тұрған: көйлектері сусылдап, маржандай тістерін көрсете күлімдеп, шілтерлі шәлі жамылған бастарын шұлғысып сөйлесіп жатқан әйелдер.

— Жүріңіз, біз де көрелік.

— Алпыс жеті! — деп ышқына хабарлады швейцар күйме көшіріне. Оның дауысы бірталай жерге естіліп жатты. — Алпыс жеті!

— Қандай жақсы! — деді Керри.

— Тамаша! — деп қостады Друэ.

Осы бір көңілді, сәнді, салтанатты тобыр оған қызға әсер еткеннен кем әсер еткен жоқ. Ол қыздың қолын жайлап қана қысып қойды. Бір сәт қыз көзін көтеріп оған қарап қалған, жанары жайнап кетіпті, меруерттей тізілген аппақ тістерін көрсете күлімсіреген жүзі неткен нұрлы. Жігіт қыздың құлағына еңкейе түсіп, сыбырлап қойды:

— Сіз көз тоймайтын сұлусыз!

Осы уақытта бұлар екі әйелді есік ашып, күймеге отырғызып тұрған швейцарға тақап та қалған.

— Менен қалмаңыз, қазір біз де күймеге отырамыз, — деді Друэ күле сөйлеп.

Керри оның не айтқанын естімеген сыңайлы. Осы бір сапырылысқан шулы тіршілік ағынынан қыздың басы айналып келе жатқан болатын.

Театрдан қайтқан соң олар мейрамханаға кіріп шықты. Керри уақыттың бірталай болып қалғаны туралы ойлады, бірақ енді оған "әй дейтін әже, қой дейтін қожа" жоқ, өз еркі өзінде еді. Қыздың қалыптасқан дағдысы болса, дәл осы сәт өзін ұмытпауды еске салар еді. Дағды дегеніңіз де бір өзінше мәселе ғой! Дінге сенбейтін адамды дұға оқу үшін орнынан тұрғызып имандай ұйытатын да сол дағды емес пе.

Бір нәрсеге әбден әдеттеніп кеткен адам ылғи да өз дегеніндей болмаған жайға соншалықты мазасыздық танытар еді. Қалыптасқан қағидадан ауытқу — ол үшін ауыр күнә десе болар. Күтпеген жерден басқа бағытқа бұрылып кеткенде адам әлгі әдетіне қайткенде де айналып соғады. "Құдай жарылқасын, — дейді ол адам, — мен өз міндетімнен құтылдым", — ал, шындап келгенде ол өзінің түкке тұрғысыз, бірақ тұрақты ісін тындырған болатын.

Егер Керридің үй ішінде адамшылық жөнінен жоғары талаптарды ұстанып келген болса, қазір ол ұяттан аттадым-ау деген ауыр күйзелісті бастан кешкен болар еді. Кешкі ас үстінде қыздың көңілі шарықтап отырған. Күні бойғы көргендері, дәмді дастарқан, өзіне әлі таңсық мейрамхана жайы, Друэнің ынтызар ықыласын жайып салған жарқыраған жанары, осының бәрінің әсерінен Керри бір сәт дүниенің барлығын ұмытып, әлдеқандай рақат құшағында отырды. Қызды қаланың шулы, қызық өмірі тағы да баурап, бауырына тартты.

— Ал, — деді бір мезетте Друэ, — қайту керек-ау деймін!

Екеуі де ас мәзірін әлдеқашан тауысқан, тағам салынған ыдыстарын босатқалы қашан. Көздері жиі түйісіп қалып отырды. Керри Друэнің өзіне аялай қарап, ынтызар көңілмен ықыластанып отырғанын байқамай қала алмады. Кей сәт жігіт бірдемелерді ұғындыра түсіп отырып, қыздың қолынан да ұстап қояды. Міне, қайтатын уақыт болғанын құлаққағыс еткен болып та ол қыздың саусақтарын ұстады.

Орындарынан тұрысып, тысқа шыққан. Қаланың орталық көшелері саябыр тауыпты, қайтар жолда бірен-саран жаяу кетіп бара жатқандар кездескен, ара-тұра аткөліктің түнгі вагондары әрлі-берлі өтеді, әзірге жабыла қоймаған қайсыбір мейрамхана оттары жарқырайды. Олар Вобеш-авеньюдің бойымен жүрді. Друэ Чикаго туралы айтудан жалыған емес. Ол Керриді қолтықтап келе жатқан, әңгіме үстінде қыздың шынтағын қысып-қысып қояды. Әлдеқандай бір тапқыр сөз айтады да, қасындағы қызға көз тастайды. Енді екеуінің жанарлары сот сайын түсіп қала берді. Міне, Керри тұратын үйге де таяды бұлар. Қыз кіреберістегі баспалдақпен көтеріле берген. Екінші сатыға көтерілгенде қыз бен Друэ екеуі бір деңгейде тұрған Жігіт оның қолынан ұстап, елжірей сипап, қадала қарап тұрған. Керри біртүрлі ыңғайсызданып, көзін алып қаша берді. Жан дүниесін белгісіз бір діріл буды.

Мөлшермен алғанда тура осы уақыттарда Минни қатып ұйықтап жатты, ол ақ таңертеңнен қараңғы түскенше бас қатырып ойланумен болды; бос ойдан әбден қалжырап шаршаған еді. Етпетінен жайсыз жатқан, түнімен қай-қайдағы түс көрді.

Керри екеуі әлдебір тозығы жеткен көмір қазатын орынның жанында тұр. Тау төбе болып үйілген кен үгінділерінің жанынан өтетін жол көрінеді. Екеуі де үңірейген шахтаға қарайды. Қаракөлеңкеде қарауытқан дымқыл тас қабырғалар көрінеді. Тозығы жеткен арқанға төменге түсіретін шарбақ қоршау ілініп тұр.

— Жүр, төмен түселік, — деп Керри ұсыныс айтады.

— Қой, құрсын, керегі жоқ! — дейді Минни ат-тонын ала қашып.

— Жүр дедім ғой, саған! — деп сіңлісі қояр емес.

Ол шарбақ қоршауды өзіне қарай тартып жақындатып алды да, Миннидің байбалам салғанына қарамастан, төмен қарай түсе бастады.

— Керри! — деп айқайлады Минни. — Керри, кейін қайт!

Сіңлісі туу тереңнің түбіне түсіп кетті, қап-қараңғы түнектен басқа дым көрінбеді.

Минни ұйқысырап жатты. Бір мезет бастығырлып қалған қолы селт ете түсті де, көрген түс енді басқа көріністермен жалғасқан.

Енді Керри екеуі бір су жағасында тұр екен — мұншалық мол суды ол өмірі көрген емес еді. Екеуі тұрған жер әлдеқандай бір жіңішке мүйіс пе, әлде судың таяз тұсы ма, біліп болмайды, біртүрлі бұлыңғыр. Керри мұнан анадай алыста, әлгі су ортасындағы жердің ең шетінде тұр екен. Апалы-сіңлілі екеуі жан-жақтарын шолып қарап тұрды, кенет бұлар тұрған жер біртіндеп су астына бата бастайды. Ұйықтап жатқан Минниге тіпті судың сапырылып көтеріліп келе жатқан дыбысы да естілген еді.

— Керри, тез кейін қайт! — деп айғай салды әпкесі, ол болса алыстай түскен: біртүрлі өз еркінен тыс ағыс әкетіп бара жатқан сияқты ма, Миннидің дауысын естімейтін сияқты. — Керри! — деп жанұшыра айғайлады апайы. — Керри!..

Оның дауысы біртүрлі әлсіз, тұншығып шықты, сұрапыл су айналадағыны тұтас жайпап өткен болатын. Минни енді жүрегі қан жылап, ең бір қымбатыңнан айырылған кездің ауыр мұңымен өз жөніне кетті. Ғұмырында осыншалықты бақытсыз күйді бастан кешпеген.

Әбден болдырып, шаршап барып ұйықтаған Миннидің түсіне тағы шым-шытырық үрейлі бірдеңелер кіріп жатты. Кенет ол баж етіп айғайлап жіберсін. Тағы Керриді көрген, бұл жолы сіңілісі байғұс қиян құздың ұшар басында жан сақтау үшін жанталаса қарманып жатыр; кенет жартасқа жармасқан қыздың қолымен қармап жатқан жартастан тайып кетті. Саусақтары тарбиып әуеде асылып қалған Керри құз басынан төменге қарай құлдырап ұшты да кетті.

— Минни! Немене болып жатыр? Ұйқыңды ашшы!

Гансон ұйықтап жатып айғай салған әйелін оятып әлек болды.

— Не болды? — деп сұрады Минни ұйқысыраған қалпы.

— Ұйқыңды ашшы, — деді күйеуі, — басқа бір қырыңа ауысып жатсаң болар, түсіңде сөйлеп жатырсың!

Бір апта өткен соң ине-жіптен жаңа шыққандай сықиып киінген Друэ жарқ-жұрқ етіп "Фицджеральд және Мой" ішімдікхнасына кірді.

— О, Чарли! — деп қуанышты күймен амандасқан кабинетінен шыға берген Герствуд.

Друэ залды бойлап өтіп бара жатып қайтадан жазу үстеліне қонақтай қалған ішімхана басқарушысының қасына келді.

— Мұнда қашанға шейін боласыз? — деп сұрады Герствуд.

— Көп болмаймын, — деді Друэ.

— Сізді көптен бері көре алмай қалдық қой.

— Бір шаруаларым болып қалды, — деп Друэ жөн айтты.

Екеуі оны-мұны жайды қозғап біршама сөйлескен.

— Былай етемін, — деді Друэ аяқ асты бір керемет ой түсіп кеткендей, — бір кешіңізді қисаңыз, сізді бір жерге алып барайын деп едім.

— Ол немене жер? — деп сұрады Герствуд біртүрлі таңырқай түсіп.

— Мәселен, біздің үйге, — деді Друэ күлмең етіп.

Герствудтың жүзінде құпия быр жымиыс жылт етті. Ол өзінің баяғы байқампаздығына салып Друэге барлай қараған, сонан соң сері жігіттің дағдысымен былай деді:

— Рахмет деймін! Қуана-қуана барамын.

— Карта ойнап, біраз көңіл көтереміз.

— Бір бөтелке шампан ала баруыма қалай қарайсыз? — деп сұрады Герствуд.

— Қатып кетер еді! — деді Друэ. — Өзіңізді бір аяулы жанмен таныстырмақпын.





IX ТАРАУ

ШАРТТЫЛЫҚТАР ӘЛЕМІ.

ҚЫЗҒАНЫШТЫҢ ҚЫЗЫЛ ИТІ

Линкольн саябағының солтүстік беті жақтағы Герствуд тұратын үй сол уақыттағы үш қабатты, кірпіштен соғылған қарапайым жайдың бірі болатын. Екінші қабаттың артқы жақтауында көлденеңі жиырма бес, ұзындығы он футтық көк шалғын алаңқайға түскен әйдік терезе шам тұратын. Үйдің артында атқора тұрған аула бар, ол арада Герствудтың аты мен екі кісілік күйме-арбасы тұрады.

Үй он бөлмелі, мұнда Герствуд, оның әйелі Джулия, ұл баласы Джордж, қызы Джессика және көп тұрақтай қоймай, бәйбішеге ұнамай қалса, алмастырылып тұратын үй қызметшісі тұратын.

— Джордж, кеше Мэриді қуып жібердім.

Дастарқан басындағы майда-шүйде әңгіменің осындай хабарламадан басталатын кезі аз болмайды.

— Бопты! — дейді Герствуд мұндайда, осы бір өзекті тақырып оны әбден мезі еткені рас еді.

Отбасындағы жылу әлемдегі ең қымбат дүниенің бірі ғой, дүниеде адамға тәрбие берудің ең бір мейірімді қолайлы жері осы. Адамгершілік, шыншылдық қасиет адамға бесіктен дарыр еді. Отбасының шуағын көріп өсу бақыты бұйырмаған қайсыбіреулер әлдекімнің сырлы саздың әуенімен еліте түсіп, көзіне жас алу құбылысын әке десең де ұғына алмас еді. Оларға бөгде біреудің кеудесін қозғап, жанын күйге бөлеген тылсым үйлесімді ұғыну жазылмаған.

Герствудтардың отбасында ұйыған жылылық орнаған еді деп айтуға келе бермейтін, өзара сыйластық пен ұғынысу деген бұларды айналып өткендей құбылыстар. Ондайда үйде де күй жоқ. Үй-жайдың іші жайнаған жиһазға тіреліп тұратын Мұнда не жоқ дейсіз, бәрі бар. Түкті жұмсақ кілемдер, сықиған диван. Кресло, әйдік күйсандық, беймәлім Венера сұлудың әлдеқандай бір мүсінші қиюластырған мәрмәр мүсіні — толып жатқан алтын жалатқан сәнді ойыншық бұйымдар, қайдан жинап алғаны жұмбақ — бұларды үй жабдықтарын жасайтын ірі фабрикалар сатып алушыларға әрбір "маңызды" үйде болуы керек деп сендіріп сататын еді.

Асханадағы ыдыс-аяқ буфетіне лық тола жарқыраған графин, хрусталь бокал. Үй жабдықтарының барлығы айрықша бір сән, үйлесіммен жиналады. Басқа-басқа, Герствуд осы шару ада алдына жан салмайтын әккі. Оған бұл жылдар бойы дағдыланды. Үй қызметшісі жаңғырған сайын әрбір жаңа келген "Мэриге" ол ең алдымен буфеттегі ыдыстардың әрқайсысының қолданылатын жерін ұғындырып бағатын Герствудты тіпті де мылжың кісілердің қатарына қосуға болмайды. Керісінше, оның үй ішіндегілермен қарым-қатынасында мәдениетті ер адамға тән өзгеше бір ұстамдылық сезілетін. Ол ешуақытта ешкіммен ұстасып, сөзге келмейді, артық-ауыс бірдеңе де айтып қалмайтын, қасаңдық басымдау кісі еді. Мұндайда сен тимесең, мен тимен дұрыс қой. Ана бір жылдары ол қызы Джесиканы сондай қызық көріп, әкелік жүрегімен елжіреп жақсы көретін. Ол кезде жұмысбасты емес-тін, әрі қазіргіден әлдеқайда жас. Енді, міне, он жетіге қарап бойжетіп қалған Джесиканың мінез-құлқында әлдеқандай бір томаға- тұйықтық, өз еркім өзімде деген еркіндік пайда болды. Әке- шешенің айналып-толғануы енді оған қажетсіз болып қалған. Ол әлі орта мектепте оқып жүр, өмір туралы тоқтам, түсінігінде асып- тасыған бай адамдардың құлқы басым екені көрініп тұрады. Джесика сонда киім дегенде ішкен асын жерге қояды, әрі ұдайы жаңа заттар сатып алуға құштар-ақ. Мектептерінде ол асқан бай, әлуетті кісілердің, ірі кәсіп иелерінің қыз балаларымен аралас-құралас жүреді, ол қыздардың ортасы бөлек, еңсесі биік. Джессика сондай ортаға ғана жақын жүруге тырысады.

Жиырмалар шамасындағы жылжымайтын мүлікпен айналысатын Джордж қазір бір алпауыт сауда-саттық ордасында жаңа орында істеп жүр. Ол үйге бір тиынын да әкеліп бермейді, түптің түбінде өзіне жер алу үшін ақша жинап жүрген. Бұл өзі қолынан әжептәуір іс келетін, өркеуделеу жігіт. Махаббат машақаты да, түрлі көңіл көтерулер де адамның қызметіне кесірін тигізе алмайтын кезеңінде еді ол. Джордж үйге келеді де, кетеді, қайда барам, қашан барам демейді, өз еркі өзінде оның. Тек анда-санда анасымен бірер ауыз тілдесіп қояды немесе әкесіне әлдеқандай қызғылықты бір жайларлы әңгімелеп береді, соған қарамастан ол көбіне жөн айтысудан әріге барып, көп сөйлемейтін Осы бір жас адам өзінің жан дүниесін ешкімге де ақтарып салуды қаламайтын. Оның үстіне осы үйде мұның жайын білгісі келіп жүрген де ешкім жоқ.

Миссис Герствудтың ғұмыр бойы мәселесі — қайткенде жұрттан озып, жарқырап көзге түсу. Көкейін тесіп, соны ғана көксеп жүретін әйелдерге жатады. Ондай әйелдер өзінен біреу асып кетсе, асылып өлердей күйінгіш келетін.

Ол өзінше өмірпайымын бұлардан жоғарыдағы "артық туған" ортамен орайластырып отырушы еді. Түбінде бір солардың қатарына ілігіп те қалармыз деген қу үміт үзілмейтін. Әйткенмен, бұл әйел енді өзіме болмаса да, қызым жетер деген дәмеге көшкен де еді. Қызы бай мен бектің ортасына түссе, бұған да есе тимес деймісіз деп ой толғайтын ол ара-тұра. Ұлының да беталысы дұрыс, күндерде бір күні бұл да салиқалы бәйбіше атанар соның арқасында. Күйеуі де, құдайға шүкір, жұмысында беделді, Герствудтың жылжымайтын мүлікпен айналысып жүріп, көзін тауып жатқан тірлігі тәп-тәуір табысты да деп ойлайтын әйел. Шүкір, қазіргі табысы да тасып жатпағанымен, қомақты, ал "Фицджеральд және Мой" ішімдікханасының басқарушысы болып отырған жұмыс орны тұрақты. Ішімдікхананың қос қожайыны да өзін тым іштартып, тәуір көреді.

Осындай отбасында не болып, не қойып жататынын айтқызбай-ақ білуге болар еді. Олар бірқалыпты ұсақ-түйек әңгіме, күнделікті күйбең тірліктен әрі аспайтын. Жұма күні кешкілік дастарқан басында отырғандарында: — Мен ертең Фокс-Лейкке жол жүремін, — деп хабарлады ұлдары Джордж.

— Онда не бар екен? — деп сұраған мисс Герствуд.

— Эдди Фаруэй бумен жүретін жаңа яхта сатып алған екен, соны сынап қайтуға шақырған болатын.

— Қаншаға алдым дейді?

— О, екі мың доллардан артық. Айтуларына қарағанда, яхтаның төресі!

— Фаруэй қартың әжептәуір табысты білем, — деп әңгімеге қосылды Герствуд.

— Енді қалай дейсіз! Джектің айтуынша, олар енді Австралиямен де темекі саудасын қыздыра бастапты. Өткен аптада Капштадқа қомақты тауар жіберді.

— Қарай гөр, өздерін! — деп қалды Герствуд ханым таңырқай түсіп. — Осыдан үш-төрт жыл бұрын ғана Медисон-стритте жертөле жалдап тұрып жатушы еді.

— Джек көктем шыға Робби-стриттің бойынан алты қабатты үй саламыз дейді.

— Әне! — деп қалды Джесика да дауысын көтере, даурыға сөйлеп.

Осылайша оны-мұны айтысып отырған сол кеште Герствуд үйден ертерек шығып кетуді ойластырған.

— Менің бүгін қалаға шығатын шаруам болып тұр, — деді ол, орындығымен артқа қарай сырылыңқырап отырып.

— Дүйсенбіде Мак-Викердің театрына баратын болдық па, өзі? — деп сұрады миссис Герствуд тапжылмай отырған күйде.

— Барамыз, — деді ері немқұрайлы ғана жауап беріп.

Отбасы кешкі тамағын ішіп болар-болмастан Герствуд жоғары қабаттан ішігі мен бас киімін алып шығу үшін орнынан тұрып кеткен.

Ұзамай төменгі есіктің жабылған дауысы жетті.

— Папам шығып кетті, — деп қалды Джесика.

Джессиканың мектептен естіп келген жаңалықтары өзінше бір бөлек дүние болып келетін.

— Лицейде спектакль қоймақшымыз, — деді ол бірде, — мен де қатысатын болдым.

— Солай ма! — деді шешесі қуанышты жүзбен.

— Солай, маған енді жаңа көйлек сатып алу керек. Спектакльге мектебіміздің ең сұлу қыздары тартылған. Миссис Пальмер өзі Порцияның рөлін ойнайды.

— Солай ма! — деді миссис Герствуд тағы да.

— Әлгі Марта Гризвольдты тағы да рөлге шақырыпты. Өзінше ол да бірдеңе тындырам деп тыраштанып жүр.

— Әке-шешелері жоқ-жұтаңдау біреулер дейді ғой? — деп қалды миссис Герствуд әуесқойлық таныта сөйлеп.

— Әлбетте, солай. Қарасирақ кедейдің өзі.

Джессика қыздың әдемілігіне қызығып жүрген оқушы балалардың ауқаттылауларын ғана таңдап, таныс болуды жөн көретін.

Бірде кешкісін ол анасынан өзіне көңіл білдіріп жүрген Герберт Крейн деген бозбалаға қалай қарайтынын сұраған.

— Қарағым-ай, ол өзі кім еді? — деп сауал тастады миссис Герствуд.

— Былайша айтқанда, ешкім де емес! — деді Джессика әдемі еріндерін еркелей шүйіріп. — Жай бір студент. Көк тиын ақшасы жоқ!

Джессиканы бірде Блайфорд дейтін бозбала үйіне шығарып салған. Бұл енді — басқа әңгіме. Жігіттің әкесі алпауыт фабриканттың біреуі болатын.

Миссис Герствуд жоғары бөлмелердің біріндегі терезе алдында тербелмелі орындықта бірдеме оқып отыр еді. Көзі көше жаққа түсіп кетті.

— Жаңағы сенімен бірге келген жігіт кім? — деп сұрады ол қызы кірер-кірместен.

— Блайфордтардың баласы, мама!

— Рас айтамысың? — деп қалды миссис Герствуд тілі байланғандай күрмеле түсіп.

Қыз бен жігіт көшеге қарай шыққанда, Герствуд ханым терезеден әдейілеп қарап тұрды. Ойпыр-ай, десейші! Жанға жайлы бір сәттер еді бұл.

Герствуд осы қалыпта ұзақ жылдар бойы тұрып келе жатқан, ол өзінің отбасылық өмірі туралы бірдеңе ойлап бас қатыруды қажет деп таппайтын Ол өзі ғұмыр бойы жұрттан асып өмір сүруге ұмтылып жүретін жандардан еді, егер ойлағандай болмай жатса, оған да мақұл болатын. ІІІын мәнінде ол өз тірлігіне дән риза десе дегендей. Анда-санда ол үйдегілердің тым өзімшілдігі мен немқұрайлығына ренжіп те қалады, кейде қызы мен әйелі малынып киініп шыға келгенде мәртебесі өсіп, марқая түсетіні тағы бар. Осының барлығы өзінің арқасы емес пе. Құдайға шүкіршілік қылатын Оның бар қызығы өзі басқарып жүрген ішімдікхана деуге де болады. Таңертеңнен түн ортасына шейінгі уақыты сонда өтеді. Кешкісін үйіне келгенде де барлығы ойдағыдай ғой деп көңілі толып отырар еді. Ac мәзірі бұлардың отбасында ара-тұрада болмаса, соншалықты алқып-шалқыған дастарқан жайыла бермейді. Аспісірушілер де ортақол қызметшілерден болатын. Оған дастарқан басында балаларымен әңгіме-дүкен құрып шүңкілдесіп отырғандары да ұнайды. Жағымды әсер қалдырады. Балаларының өзін-өзі ұстауы да, киім киіс, жүріс-тұрысы да көзтартарлықтай жинақы, сұлу еді. Герствуд ханым үйде жүргенде де малына киініп, сәнденіп отырғанды жөн көретін, ері бұған қарсы емес.

Қалай-болса солай, дода-дода болып отырған әйелдің несі әйел. Ол әйеліне ғашық та болған емес, суынып та жүрген жері жоқ. Екеуінің арасында ит пен мысықтай өшпенділік те болмайтын. Герствуд ғұмырында кесіп-пішіп ойлап алмаған жай туралы жақ ашпайды. Оның үстіне, ерлі-зайыптылардың бірімен-бірі көп сөйлесіп жатуға да уақыттары болмас еді; мұндайда келіспеушілік қайдан тусын Ері өз білгенімен, зайыбы болса, оның да өз білгені бар. Ілуде бірде Герствуд әлдеқандай бір сергек, сезімді, өзінің әйелінен гөрі әлдеқайда жас әйелдерді кездестіріп қалып жүрер еді. Ондайда ол әрі-сәрі бір күй кешетін. Ақыры өзінің жүрген ортасын, ондағы әжептәуір мансап-дәрежесін салмақтай келіп, жайына жүруді жөн деп табатын. Егер үй-ішінде тыныштық болмаса, ішімдікхана қожайындары мұны соншалықты сыйлай қоймас. Оларға да орнықты адам қымбат. Әжептәуір орында отыру үшін кісіге жұртқа жаққан адам, жақсы отағасы да болғаны жөн. Герствуд соның үшін де әр қадамын аңдап басатын. Ол көпшілік орындарға бала-шағасын ертіп, әйелімен баруды дағдыға айналдырған кісі еді. Олар барлығы бірге жергілікті шипажайларға барып демалатын Кейде бұлар Висконсин штаты жақта да болады. Рас, демалыс елдің барлығы барып көретін жерлерге міндетті түрде бару сияқты іш пыстырарлық қыдырулармен көңілсіздеу өтеді. Герствуд не дегенде де осыны жөн көретін. Өзінің қалталы таныстарының әлдебіреуі келеңсіз жағдайға тап болып жатса, Герствуд жаратпай, басын шайқап, тым ренжулі болып қалушы еді. Мұндай көңілсіз нәрсені айтып та керегі жоқ. Алда-жалда өзі дос тұтып жүрген біреулер сөздің бетін әлгіндей әңгімеге бұрса, ол жазықты болып қалған кісіні айыптап, апарып тастаушы еді.

— Оның істегенін айтпаймын, мұндайды еркекпін деген екінің бірі жасайды, сақ болу керек еді ғой! "Сақтансаң - сақтаймын" деген.

Герствуд қолайсыз жағдайда қолға түскен әлдекімге қатысты сөзді осымен доғаратын. Ондай кісіге жаны ашитын дәнеге де жоқ. Өз обалы - өзіне.

Осындай пайымдаулар Герствудтің өз әйеліне бұрынғысындай құрметпен қарап, ара-тұра барған жерлеріне ертіп келуіне бастайтын. Бұл өзіне ұнамайды-ақ, амал не, осы дұрыс. Әйелі қыстырылысып еріп келген жерде де жора-жолдастарымен сұхбат құрып, әжептәуір демалуға болады емес пе. Бір кездері ол өзінің әп-әжептәуір көркі бар әйеліне еркектер қалай көз салып отырғанын әуесқойлықпен бақылағаны бар. Әйелі ашық, бөспелеу, өтірік қолпашқа лақ ете қалатын дарақылау да болатын. Герствуд мұндайдың соңы жақсылыққа апармайды деп түйген. Өзінің ақыл-пайымының деңгейіне қарай Герствуд әйел атаулыға сенімсіздікпен қараушы еді. Ал мұның әйелінің сенімді адам боларлықтай туа бітті қасиет даралығы болса да жоқ. Әйелі өзін өліп-өшіп жақсы көріп жүрген уақытта сенуге де болар еді, ендігі арада сезім атаулыдан түк қалмаған кезде әйелі құрығырға сеніп болмас.

Кейінгі бір-екі жыл көлемінде отбасының жұмсайтын қаржысы біршама өсе түсті. Джессикаға күнде бір көйлек алып берсең де, аз сияқты, миссис Герствуд та жас қызымен жарысып әлек. Жаңа зат сатып алуды жиілетіп жіберді. Герствуд әуелде ештеңе демейтін, біраздан соң бұрқылдай бастады.

— Джессикаға жаңа костюм алу керек болып тұрғаны, — деп қалды ол бірде таңертеңгісін.

Герствуд айна алдында өзінің көздің жауын алған сәнді кеудешесінің бірін киіп жатқан болатын.

— Таяуда ғана бірдеңе алып еді ғой, — деді ол жақтырыңқырамай.

— Иә, алған, — деді бәйбішесі аспай-саспай сабырмен сөйлеп, — онысы той-томалаққа киетін көйлек еді ғой.

— Меніңше, осы біздің Джессика соңғы уақытта көр-жер сатып алуды жиілетіп кеткен сияқты, — деді Герствуд.

— Алса несі бар, алсын, ол енді жиын-тойға бара бастады емес пе, — деп жуып-шая сөйлеген әйелі.

Күйеуі біршама жақтырмай сөйлегенін әйел байқай қалған, ерінің бұрын мұндайы жоқ еді. Герствуд қаладан ұзап ешқайда шыға бермейтін, ал бір жаққа баратын бола қалса, міндетті түрде әйелін алып жүреді. Бірде басқару ісіндегі біраз адам Филадельфияға қыдырып барып қайтуды жобалап, оған Герствудты да шақырған.

— Филадельфияда бізді жан адам танымайды, — деген оған бара жатқандардың жүрісқұмар екенін бет-әлпеті айтып тұрған сарыауыз бір серкесі, — ойдағыдай көңіл көтеріп қайтамыз. Осылай деді де ол сол жақ көзін сол қыса қойды. Әдемі жібек цилиндрін сол қисайта киген еркек жымың-жымың етеді.

— Джордж, сіз де жүріңіз! — деді ол тағы да. Ертеңіне Герствуд әйеліне осы жайлы құлаққағыс жасаған болатын.

— Мен бірер күн жолаушылап қайтамын, Джулия.

— Қайда барасың? — деп сұрады әйелі көзін қадай сөйлеп.

— Филадельфияға, жұмыспен барамын.

Миссис Герствуд жұбайына тесіліп қарап қалды, тағы не айтасың дегендей.

— Осы жолы бірге барудың реті болмай тұр, — деп пысықтай түскен Герствуд.

— Реті болмаса қайтеміз, жарар, — деді ол

Күйеуі әйелінің біртүрлі абдырап қалғанын байқады. Үйден шығып кеткенінше әйелі тағы бірдемелерді тәптіштеп сұрай берді де, Герствудтің осыған тіптен жыны келіп кетті. Ол өзінің әйелін біртүрлі сүйкімсіз адам екен деп шешті.

Герствуд Филадельфияда әбден сауық-сайран құрған, қайтар уақыт болғанда кәдімгідей қоңылтақсыған. Ол өзі өтірік сөйлемейтін адам еді. Үйіне барғанда ойдан шығарып айтар әңгімені қиыстыру оңай тимеді. Әңгіме аса шиеленіспей аяқталған, алайда миссис Герствуд бұл жөнінде бірталай толғаныста жүрді. Енді ол қалаға жиілеп шығатынды шығарды, киім-кешегін де жаңалап әлек болған, театрдан да қалмайтын. Осының барлығын ол кеткен есесін қайтарамын деп істеп жүр.

Міне, осылайша өтіп жатқан отбасы тірлігін сондай бір жылылыққа толы, қуаныш шуағына малынған жанға жайлы өмір деп есептеуге тіптен де болмас еді. Өмір өз ағысымен, осы бір қайталана беретін күйбең тірлікпен, қалыпты күйде өтіп жатты. Уақыт озған сайын бұлардың арасы да бірте-бірте өз-өзінен суып бара жатыр еді. Ерте ме, кеш пе, әйтеуір бір күні бітеу жараның жарылатыны да сөзсіз, тайға таңба басқандай анық сезіліп тұрды.





X ТАРАУ

ҚЫСТЫҢ ДА ӨЗ АЙТАРЫ БАР.

БАҚЫТ ҚҰСЫ ҰШЫП КЕЛЕ ЖАТЫР

Қоғамдық ортада әйел атаулының қалыптасқан міндет-парызы жөнінен келгенде Керридің жан әлемінде болып жатқан арпалыс біршама ұғындыруды қажет етеді. Ол өзінің басынан өтіп жатқан жағдайларды ақыл таразысын тартам деп, сан мәрте әуреге түскен. Көпшілік ортаның бұлжымайтын бір қатал ұстанымдары болады. Ер-азамат атаулы шетінен сүттен ақ, судан таза, ер көңілді болуы керек, әйелдер дегенің түп-түгел бейкүнә таза, жүрегі жылу шашып тұратын бір керемет деп ұғынылады. Ал, бұл болса, сұмдық-ай, қалай ғана бетсіздікпен соның барлығын таптап өте шықты.

Спенсер қанша жерден кемеңгер, біздің қазіргі заманғы дүниені алақандағыдай айырып сөйлейтін ойшылдар қаншалықты данышпанбыз дегенімен, адамзат баласы әлі де балалық пайыммен өлшеп-пішеді тәртіп деген ұғымды. Бұл енді дамудың заңдылығына көзсіз бағынышты болудан біршама жоғары тұру деген сөз. Сонымен қатар жер бетінде жасап жатқандарға бағытталған заңдылықтардан әлдеқайда кеңірек те бір құбылыс. Мұның өзі біздің осы уақыттағы толғам, тұжырымымыздан әлдеқайда күрделі, тылсым жұмбақ сыр. Жауап бере алар ма едіңіз, жүрек неге аяқ асты дүрсілдеп соғады? Ұғындырып көріңізші, қайдағы бір қайғылы әуен жер бетін ғұмыр бойы кезіп жүреді. Ал үлбіреген раушан гүлінің жаңбыр суы мен күн сәулесінен кейін нұр шаша құлпырып шыға келетінінде нендей сиқыр бар? Осының барлығының түп негізінде адамзат қауымына таралған ізгіліктің бастауы бар.

— "Әй, жарайсың, азаматсың!", — дейді Друэ өз-өзіне көңілі толып.

— "Осыншалықты мен не бүлдіріп қойдым?" — деп өзін-өзі тыныштандыратын Керри, көңілі алабұртып, біртүрлі жат ойлар буған шақтарда.

Міне, біз, салиқалы, сабырлы, күдікшіл, күмәншіл, тергемпаз қалпымызда жаратылыс алдында абдырай түсеміз, адамгершілік дегеннің түпкілікті ұстанымдарын айқындауға тәуекел етеміз, ізгілік дегеніміз не деген сауалдың нақты жауабын тапқымыз келеді.

Қоғамның қайсыбір топтарының ұғымына салсақ, Керридің қазіргі жағдайы тәп-тәуір болатын. Бір үзім нанға зар болып жүргендер, өмірдің ызғырық желінің өтінде қалған қорғансыз адам, суық жаңбырдың суына малмандай болып тоңған әлдебіреудің көзімен қарағанда, Керри жанға жайлы жып-жылы ұя тауып алды. Друэ қызға Юнион саябағына таяу жердегі Огден-сквердің батыс бетінен жай-жабдығы мен үш бөлмелі пәтерді жалға алып берген. Қазіргі Чикагодағы ең әсем алаңқайдың бірі сол кездің өзінде-ақ жап-жасыл шалғынға малынып жататын, қаланың үйлері тығыз салынған орталық бөлігінен бұл жердің ауасы әлдеқайда таза. Саябақтың жаздың күні мамықтай желкіп жататын алаңқайы тұп- тура бұл үйдің терезесінің алдынан басталып кететін. Анадайда күмістей жарқыраған су тоғаны толқиды. Қазір жапырағы түскен сидаң ағаш бұталары жел өтінде дірдек қағады, әріректе конгрегационалистер шіркеуінің көкке бой соза көтерілген мұнарасы, тағы бір тұстардан басқа шіркеулердің қоңырау қалқандары көрінеді.

Бөлмелер жайлы жабдықталған болатын. Қонақ бөлменің еденінде қанық қою бояулы күрең қызыл түс пен лимон түстес сарғылтым бояу аралас түскен қалы кілем жатыр, кілемге шашырап түскен шашақты, ірі гүлдердің суреті салынған. Үлкен айна екі терезе арасынан орын алыпты. Бір бұрышқа кең, жұмсақ мауыты диван қойылған, — жанында бірнеше тербетпе отырғышы да бар. Қабырғаға ілінген бір-екі картина, шағын төсеніш, кілемше, ұсақ- түйек тағы бірдемелер — бұл бөлменің жабдығы осы еді.

Жатын бөлмеде Керриге Друэ сыйға тартқан сандық тұрды, ал қабырғаға кіріктіре жасалған көйлек шкабында қатар-қатар киім ілінген, бұлардың барлығы да қыздың өзіне сондай жарасатын. Керри ғұмырында осыншама көйлек-көншек көріп пе екен. Үшінші бөлмені ас ішетін бөлме деуге де болатын, Друэ Керриге ара-тұра өзі сүйіп жейтін жеңіл-желпі бірдеңе әзірлей қою үшін мұнда шағын жылжымалы газ пешін қоюды ұсынған. Ірімшік қосылған қуырма нан, теңіз жәндігі, т.б. Тағы бір тамаша — пәтердің жуынатын жеке жайы болатын. Бөлмелер көз қуантарлық, ыңғайлы, газ шаммен жарықтанатын. Орталық жылытқыш жүйеге қоса мұнда кішкене ғана, үйге соншалықты береке ұялатып тұрған камин орнатылған. Керри әуелден таза, жинақы қыз, үйдің ішін тап-тұйнақтай етіп, жарқыратып ұстады.

Керри мұнда бұрынғы күндеріндей тапшылық көрмей, еш нәрседен мұқтажсыз күн кешіп жатты, енді оны басқа мәселелер мазасыздандыратын. Айнала өмірге ол енді біртүрлі бөтен көзбен қарайтын бола бастаған. Өзі де тұтастай өзгерді. Айнаға қараса, кешегі Керридің көлеңкесі де қалмағанын көретін. Мына қарсы алдында тұрған қыздың сырт келбеті соншалықты сұлуланып кеткен. Ол кейде өзінің ішкі жан дүниесіне үңіледі, ендігі Керри мұндайда бұрынғы қыздың аяғын сүртуге де жарамай қалады. Ал өзі болса, сол екі бейненің арасында қалған, қайсысына қарай жығылу дұрыс болар еді дегенге миы жетер емес.

— Өзің не деген сұлусың! — дегенді Друэ әлденеше қайта айтатын

Керри мұндайда оған көзі жарқырап жалт етіп қарай қалады.

— Оны өзің де білесің ғой, — дейтін жігіт.

— Білетін түк те жоқ, — деуші еді Керри мұндайда.

Оған жігіттің өзін аспандата сөйлегені ұнайды, бірақ оған сенер-сенбесін білмей дал болады, ақыры арзан мақтанға алдана салатын.

Бірақ осы Друэ дегенге, өзін ол қанша қолпаштап жатса да, іші сонша жылыған жоқ-ты.

Қыздың ішкі дауысы әйтеуір басқаша сөйлейтін. Ол жігітпен шат-шадыман әңгімелеседі, кейде оның алдында ақтала сөйлеп, жанын ақтарғандай да болады, қамкөңіл де қалпы бар. Шынына келгенде, қыздың ар-ұят туралы ұғымы да соншалықты терең болмайтын. Көрген-баққаны аз жас қыздан көп дүние күту жөн бе. Ол көбіне жұрт не айтады, ел қалай қарайды деген шартты тәртіптен әрі аспас еді. Мұндайда ел-жұрт құдды бір жаратушының өзімен пара-пар құқық иесі саналады. Құдайдай көреді, елдің айтқанын.

— "Әй байғұс, құрыдың-ау! — деп сыбырлайды ішкі сиқыр жазғыра түсіп".

— "Неліктен олай дейсің?" — деп сұрайды Керри.

"Жұртқа қарамаймысың, — дейді ішкі дауыс жауап қатып. — Адал адамдарды ойла. Олар өліп бара жатса да, сен түскен жолға түспес еді. Ар-ұяттан аттамаған қыздарды қарашы. Олардың барлығы да сенің таза жолдан тайып жүргеніңді білсе. Маңың түгілі шаңыңды көрмес. Сен тіпті ойланбастан, тұзаққа топ ете түскен жоқсың ба".

Керридің ішкі дауысы онымен қыз үйде оңаша қалып, саябаққа терезеден қарап сұлқ отырған сәттерде сөйлеседі. Бұл өзі анда-санда ғана, жанында Друэ жоқ кезде, өзінің ендігі өмірінің жағымды әсерін сезінер сәттер солғындай түскенде болатын еді.

Әуелде іштей ол өзін жерден алып, жерге салып сөгіп отыратын. Сондайда өз айтқанына өзі де илана қоймайтын. Себебі өзін ақтап айтар жауабы да ұдайы тіл ұшында тұратын: қыс таяп қалмап па еді, бұл болса жападан-жалғыз, көп арманын көміп тастау дұрыс па екен, жел суылдап, ызғырық соққан суық өмірде қала беруге тиіс пе сонда, жан ауырардай салқын желі соқты емес пе дүниенің. Қызды мұндайға бұрған мұңлы мұқтаждық...

Жылы, ашық күндер өтіп барады. Енді қала өзінің күңгірт сүр ішігін жамылып, қыс бойы үстінен шешпей тұрып алады. Қатар- қатар салынған сұр үйлер ұзыннан ұзақ созылып сұлқ тұра береді. Жалаңаш қалған ағаш атаулы, жел көтерген әуеде бұрқыраған қағаз қалдықтары онан сайын бір сүреңсіз сурет жасайды. Суырып соққан ызғырық жел араламайтын ықпыл-жықпыл қалмас еді. Осының барлығы соншалықты көңілсіз көрініс болатын. Мұндай құбылысты байқау үшін ақын болу міндет емес, суретші де болмай- ақ қойыңыз, соншалықты өзін өрге сүйреген ақылдылық та қажет емес, оны елдің бәрі сезінеді, тіпті ит екеш итке шейін біртүрлі бейшара болып қалады. Әрине, қарапайым жандар да дәл ақындық болмыспен сезінетін мұны, бірақ оны жеткізіп айтар тіл қайсы. Телеграф бағанын қонақтаған суық торғай сорлы да, есік алдындағы бұрышта бұйыққан байғұс мысық та, айдағанға көнбес асау тұлпар да — барлығы да қыстың сұсты қабағын біледі. Қаһары қатты қыс мырза тіршілік атаулыны тұтас, жанды, жансызбен бірдей дірілдете алады. Адамдар осының барлығына қарамастан, көңіл көтеріседі, өмірге құштарлық қызу тірлікті бір сәт те тоқтата алмайды: дүкеншілер көздің жауын алатындай затқа толы сөрелерін ішке де, тысқа да сықитып жиып қояр еді, көше бойын алған жарқ-жұрқ бояумен әрленген хабарландыру қалқаншалары, әрлі-берлі ағылған адамдар легі. Осылар болмаса біз қыстың қытымыр мінезінен жабыға түсер едік, күн жылуы мен жарық сезілмейтін осы бір сүреңсіз өмір бізге соншалықты ауыр тиер еді. Біз әлгі у-шу тірлікке қаншалықты тәуелді, бағынышты екендігімізді соншалықты ұғына бермейміз. Жеме-жемге келгенде, біз де бір, тіршілікке жылу іздеп келіп, ол болмаса, өліп қалатын шарасыз жәндік те бір.

Осы бір сұрқай суық күндерде ішкі дауыс та сұңқылдай беруін қойғандай болған.

Керри өзі де соншалықты күйзелген жоқ. Ол тым томаға-тұйық адам емес-тін. Оның үстіне болған жағдайды ақыл таразысына тартып, салмақтап, саралау қолынан келмейді емес. Ара-тұра бірдеңені ойлап басы қата бастаса, ол бұл жайды мүлде естен шығарып тастауға тырысар еді.

Друэ болса, шамасынша, бөтен мінез көрсеткен жоқ. Керридің қас-қабағына қарайды. Оны-мұны заттарын қажетінше сатып алып береді, іссапарға ертіп шығады.

Анда-санда Друэ екі-үш күндей жақын маңға кеткенде Керри үйде бір өзі де қала беретін. Былайша, екеуі көбіне бірге болатын.

Друэ екеуі бірге жаңа пәтерге орналасқаннан кейін көп ұзамай, бір күні таңертең ол былай деді:

— Мен өзімнің бір танысымды кешке бізбен бірге болып, отырып қайтуға шақырдым.

— Ол кім өзі? — деп сұрады Керри сол абыржыңқырап.

— О, ол бір ғажап жан. "Фицджеральд және Мой" ішімдікханасының іс басқарушысы ол.

— Ол не өзі?

— Қаладағы ең тәуір ішімдікхана болып саналатын белгілі жер.

Керри сол ыңғайсыз күй кешкен Друэ жолдасына не айтты екен деп, ол келгенде өзін қалай ұстағаны дұрыс болатыны туралы ойлаған.

— Сен қорқатындай түк те жоқ! — деді Друэ, құдды бір қыздың ойын оқып қойғандай. — Оған әлі ештеңе айтқан жоқпын. Сен енді миссис Друэсің.

Керри біртүрлі тіксініп қалды. Бұл Друэ дегеніңде кісінің көңіліне қарау бола бермейтінін сезінді ол. Жігіттің үйіп-төгіп айтатын уәде сөзіне сілтеп:

— Ал біз неге некемізді қимай жүрміз? — деп сұрады.

— Асықпа, неке қияр ешқайда қашпайды, — деп жауаптасты жігіт. — Әлгі бір шаруаны түбегейлі бітіріп алғанымша, күте тұршы.

Друэ қайдағы бір мұрагерлік, оның бітпейтін көп шаруасы, осы құрғырдың жеке бас өміріне тұсау болып біткені туралы ойдан шығарылған әңгімесін тағы көлденең тартқан.

— Қаңтар туа Денверге барып қайтам, сонан соң екеуміз үйленеміз.

Бұл сөздерге Керри кәдімгідей иланып, жегідей жеген жағымсыз ойлар, қазіргі әрі-сәрі жағдайынан құтқарар оң шешім ғой деп үміттене түскен. Әлі де өзінің жаңсақ кеткен қадамын түзетуге болады.

Керри Друэге шын ғашық болған жоқ. Жігіттен гөрі өзі әлдеқайда ақылды екен, ептеп оның бойындағы көп жағымсыз қылықтарды да аңғара бастаған. Өзінің басына өткендегідей күн туған соң, әлгіндей шешімдерге келген қыз жігіттің көзсіз көбелегіне айналып қалған болса, былайғы халі мүлдем мүшкіл болар еді. Өліп-өшіп ғашық болса, жігіттің өзін сүйіп, сүймейтіні туралы азапты ойларға түсер еді. Тастап та кетер ме екен деп таусылар еді. Алайда, Керри өз тағдыры үшін бастапқы кездері ғана сол алаңкөңіл болып Друэні жаулап алуға құштарлық танытты. Мұнан соң қыз саябыр тауып, не де болса ақырын күткен. Қыз енді жігіттің дәл өзі ойлағанындай адам емес екенін көрген, жігіт қыз күткендей кісі болмай шықты, Керри енді не керек екенін өзі де ажырата алмай қалған.

Герствудті көрген Керри оның Друэден жүз есе ақылды адам екенін аңғарды. Әйелдерді құрметтеудің не екенін жақсы меңгергені көрініп-ақ тұр. Өзін-өзі тым асты-үстіне де түспей, тым еркінсімей, соншалықты жарасымды, табиғи ұстайды. Өзі бір жағымды жан екен, ар жағыңдағыны айтпай біледі-ау. Өнер адамдары мен ірі іскер кісілер, бай-қуатты ортаның сеніміне ие болудың өзіндік мектебін бастан өткізген бұл адам өзіне ұнаған ортада не айтып, не қоюды, кімге қалай сөйлеудің жөнін жақсы білетін әккі жігіт еді. Көз тоқтатар әйелдің ішінен ол нәзік болмыстыларды аңғара қоятын. Өзі тым сыпайы да сырбаз, оның үстіне бұл адам қалаған әйеліне жан-тәнімен қызмет қылуға соншалықты құлықты болып көрінетіндей еді.

Мұндайдан Друэ де қалыспас, бірақ ол Герствудке ұқсап айналаны барлап, аңдап бірдеңе ұғынуға жоқ қой, ол білместігім бар деуді білмейтін жан еді. Друэ өзіне өзі сенімді, тым сенімді, тым қызба, аса көңілді жігіт қой. Ол махаббат шаруасында тәжірибесі жоқ әйелдердің арасында өтімді еді. Ара-тұра сызылған сыпайы, сырлы әйелдердің мысы басып кетсе, ондайды соншалықты қаламайтын.

Керри сезімтал, әйелдік нәзіктігі де бола тұра, махаббат мәселесіне келгенде әлі тым балаң. Жігітіңіздің бұл жөнінде жолы болып-ақ кетті, Керриді тағдыр өзі кездейсоқ сыйға тартты бұған бірталай жылды араға салып барып, Керри өмір көрген әйелге айналған, айтуға тұрмайтындай болса да, әйтеуір бірдеңеге қол жеткізген кезде бұл оның жанына жолай да алмады.

Келісілген күні кешкісін бұлардың үйінде отырған Герствуд Друэге:

— Сізге күйсандық сатып алу керек шығар енді, — деген. Сөйткен де Керриге күлімсірей қараған. — Зайыбыңыз күй тартып отырар еді.

Друэ бұл туралы тіптен ойламаған болатын.

— Дұрыс айтып отырсыз, — деді ол қостай сөйлеп.

— Мен ештеңе ойнау білмеймін ғой, — деді Керри қарсылық танытып.

— Ойнау деген дым емес, сіз бірер аптада-ақ үйреніп алар едіңіз.

Сол күнгі кеште Герствуд барынша жарқылдап баққан.

Үстіндегі костюмі ине-жіптен жаңа шыққан су жаңа әрі сондай

сәнді екен. Пенжегінің қымбат тұратыны өз алдына, әдемілеп ұқыпты үтіктелгені де көрініп тұр. Шақпақ матадан тігілген желеткесіне екі қатар етіп жарқыраған дөңгелек түймелер қадапты. Алуан түс алмаса құбылған жібек мойынтағары көзге ұрып тұрғандай болмаса да, еленбей де қалмас еді. Друэ сияқты жарқ-жұрқ етіп киінбегенімен, Керри Герствудтың киімінің тігісіндегі сонда үлгіні де, матаның сапасын да бірден байқаған Герствудтың жұмсақ қара былғары аяқ киімі жалтырата тазартылған, бірақ көзге ұрып жалт-жұлт етіп тұрған жоқ, Друэ лакталған былғарыдан тігілген бәтеңке киіп жүретін, Керри мынадай сәнді киімге негізінен жұмсақ былғарыдан тігілген аяқ киім әлдеқайда қонымды көрінеді екен-ау деп ойлады. Осы ұсақ-түйектің барлығына қалай мән бере қалғанын өзі де ұғынған жоқ. Әрине, бұлай болуы қисынды да, Друэні киім киіс, жүріс-тұрысына көзі үйреніп те кеткен болатын.

Біршама уақыттан соң Герствуд бұларға бір партия юкр ойналық деген ұсыныс айтты.

Ол Керридің өткен-кеткен өмірі жайлы әңгіме қозғалып кетеді-ау деген мәселеден соншалықты бір мәмілегерлікпен бойын аулақ ұстады. Жалпысында, жеке бастың жайына бармай, көпке ортақ- бірдеңелерді сөз етіп отырды. Осыдан да болар Керри өзін әжептәуір еркін сезініп отыр, Герствудтың өзіне ілтипат көрсете сөйлеуі, күлкілі, қызықты қалжыңдары қыздың көңілін әжептәуір көтерді. Қонақ Керри не айтса да асқан қызығушылықпен тыңдағандай болып отырды.

— Мен ойын тәртібін мүлде білмеймін ғой, — деген Керри.

— Чарли, бұл қалай болды, сіз өзі неге жауапты екендігіңізді білмейсіз бе деймін, — деді ол Друэге ойын-шыны аралас түрте сөйлеп. — Екеуара бірдеңе қылып үйретерміз сізді, — дей қалды сонан соң күлмеңдей түсіп.

Герствуд Друэнің тамаша таңдау жасағанын қоштайтынын өзіне тән сыпайыгершілікпен білдіріп қойды. Ол осы үйге келгеніне соншалықты бір қуанышты болып отырғандай қалып танытып отырды. Друэ енді Герствудпен тіптен етене жақын болып бара жатқанын сезінді. Керриге де құрмет сезімі үдей түскендей. Герствуд кез келген адамға ыңғай білдірмес еді, өзінің таңдауы оған ұнағаны көңіл көншітіп, Керри көз алдында жаңа бір қырларынан ашыла бастаған. Қонақ бөлмеде жанға жағымды өзгеше бір күй орнады.

— Қане, әкеліңіз, мен көрейін, сізге не түскенін, — деді Герствуд, Керридің мойнынан асыра картасына көз жүгіртіп.

Бірнеше секунд көз салып, картаны көргеннен соң барып былай деген:

— Тіптен жақсы, Сіздің жолыңыз болады. Қазір мен сізге өз күйеуіңізді қалай қолға түсіруді үйретемін. Сіз тек менің айтқаныма құлақ салыңыз.

— Әй, әй. Тұра тұрыңдар, — деп көнбейтін сыңай танытты Друэ, — егер екеуің маған бірігіп қарсы болсаңдар, әрине, менің күнімнің біткені. Герствуд картаның түбін түсіреді ғой.

— Жо-жоқ, мұның бәрі сіздің әйеліңіздің арқасында. Ол маған да бақыт сыйлағалы тұр. Сіз әйеліңіздің ұтқанын неге қолдамайсыз, осы?

Керри Герствудке біртүрлі ризашылықпен жанарын жалт еткізіп бір қараған, сонан соң күлімсіреп Друэге бұрылды. Герствуд емен-жарқын дос көңілде отырған кейіп танытты. Бұлардың үйіне ол көңіл көтеріп, демалып қайту үшін келіп отыр. Керридің әрбір әрекеті сондай жағымды — бар болғаны міне, осы ғана.

— Солай, солай, — деді ол ойлана түскен болып, сөйтіп отырып бір маңызды картасын жүріске қоспай іркіп қалған, онысы Керриге көмектесу үшін еді. — Жаңа үйреніп отырған кісі үшін жаман басталған жоқ дер едім! — деп қойды ол және де.

Керри ұтқан карталарын жиып алып жатып мәз болды. Герствудтің көмектесуі оны өмірі жеңілмейтін жеңімпаз етіп жібергендей.

Ал ол болса бұған анда-санда ғана бір қарап қояды. Жанарында өзгеше бір жылы сәуле бар екен өзінің. Ақпейіл дос көңіл, жолдастықтан басқа ниет байқалмайтын сияқты. Ол қулық сақтап, қатқыл жанармен қарап көрмеген жандай, тек бейкүнә ризашылық пейіл төгіп елжірей көз тастайды. Керридің бұл адамға өзін ұнап отырмын деп ұғынуына әбден болатын еді. Ол расында да осы күйді сезіне түскен.

— Тектен тек бұлай ойнау — әділетсіздік, — деді Герствуд, сөйтті де қолын желеткесінің ұсақ тиындар салынған әмияны жататын қалтасына сұғып: — Келіңіздер, он центтен салып ойналық.

— Солай-ақ болсын, — деді Друэ келісе кетіп. Сөйтті де ақша алмақ болып қалтасын қармады.

Герствуд оның алдын орап кеткен. Ол бір уыс жиырма центтік тиындарды ортаға тастады.

— Мінекиіңіз! — деді ол үшеуінің алдына тиын ақшаларды бөліп тастап.

— Ой, құмар ойынға айналып кетеді ғой! — деді Керри күлімсірей сөйлеп. — Бұл жақсы емес!

— Тіпті де олай болмайды, — деп қарсылық білдірді Друэ. — Бұл жай ойын. Егер сен үлкен ақша салып ойнамасаң, тұп-тура жұмақтан бірақ шығасың.

— Алдын ала абыржымаңыз, — деді Герствуд Керриге еркелете сөйлеп, — не боларын көріп, білмей тұрып.

Друэ күлімсіреген.

— Егер сіздің күйеуіңіз ұтатын болса, — деп сөзін жалғады Герствуд, — мұның қандай сұмдық екенін ол сізге түсіндіріп береді.

Друэ сақ-сақ күлді.

Герствудтің жанға жайлы, өзімсіне, іші-бауырыңа кіріп сөйлеуі Керриді де бей-жай қалдырған жоқ. Ол да күліп жатыр.

— Сіз қашан жолаушы кететін болдыңыз? — деп сұрады ол үй иесінен.

— Сәрсенбі күні, — деді Друэ.

— Күйеуіңіз күндіз-түні түзде жүреді, сізге оңай емес-ау, — деді о л Керриге қарап.

— Бұл жолы біз бірге жүреміз, — деген Друэ мән-жайды ұғындырып.

— Жолсапарларыңызға кеткенше сіздер менімен бірге театрға барасыздар, — деді Герствуд.

— Тамаша болар еді, — деп келісе кетті Друэ. — Керри, бұған сен қалай қарайсың?

— Қуана-қуана барар едім, — деді ол.

Герствуд Керри ұту үшін қолынан келген көмегін аяған жоқ. Оның жолы болған сайын мәз болған, оның ұтқан ақшасын санап, ақыры барлығын алақанына салып берді.

Ойын біткен соң Герствуд ала келген шарап пен жеңіл басыртқы қойып Керри дастарқан жайған.

Кешкі дәмнен соң қонақ сыпайылық сақтап, көп отырған жоқ.

— Ұмытқан жоқпысыздар, — деді ол қоштасып жатып, әуелі Керриге, сонан соң Друэге қарап, — сағат жеті жарымға дайын отырыңыздар, мен келіп алып кетемін.

Друэ мен Керри қонақты есік алдына шейін шығарып салған. Сыртта оны күтіп тұрған күйме шамының қызғылтым жұмсақ жарығы көрінді.

— Қараңыз: сіз бір жаққа кетіп, зайбыңыз үйде жалғыз қалатын болса, — деді Герствуд дос пейіл, жолдастық үнмен, — менің келіп жағдай біліп тұруына қарсы болмайсыз.

— О, әрине! - деді Друэ. Герствудтың осыншалықты ықылас білдіргеніне тәнті болып.

— Сізге көп рақмет, — деп қалды Керри де.

— Оқасы жоқ, — деді Герствуд. — Сіздің күйеуіңіз де осылай істер еді, егер менің орнымда болса.

Ол күлімсіреген күйде баспалдақпен төмен түсе бастады.

Қонақ Керриге керемет ұнаған: ол осы уақытқа шейін дәл осындай өзгеше өтімді адам көрген жоқ еді.

Друэ де дән риза болып тұрды.

— Тіптен бір ғажап жан! — деді ол екеуі өздерінің ұядай жайлы қонақ бөлмесіне қайта кірген кезде. — Оның үстіне жақсы жолдас та.

— Солай сияқты, — деді Керри де келісе кетіп.





XI ТАРАУ

КҮНӘ ШАҚЫРАДЫ.

СЕЗІМ ПАТШАЛЫҒЫ

Керри өмірді ұғына бастады, өмір болғанда да, оның жалпы сыртқы мәнін. Бір бұйым көзіне түссе болды, ол ең алдымен осы маған жарасар ма еді дегенді ойлайды. Бұлай деп ойлау соншалықты ақылды, сезімталдықты білдірмейтіні тағы рас. Жақсы киіну Керри үшін әубастан маңызды мәселенің бірі еді — адам көркі шүберек дегендей. Ол өзіне не жарасатынын білетін; көңілі құлаған дүниесін қайткенде қолға түсіруге құштар еді қыз. Әдемі көйлек өзімен кәдімгідей сыр бөлісіп, сөйлесіп, мен саған керекпін дер еді. Жансыз заттың да тілі бар! Сенбейсіз бе? Асылтастар қалай сайрайды десеңізші, әттең, олардың сырын адамзат тіліне аударатын кісі табылар ма?

"Әй, алтыным, — дер еді Партриджден көрген шілтерлеп тоқылған көйлек жағасы, — өзің көріп тұрсың ба, сенің өңіңді қалай ашып тұрмын! Мені сатып алмасаң болмайды!".

"Аяғың қасықтай екен-ау! — дейді аяқ киімнің жұп-жұмсақ былғарысы. — Мен де құйыла кеттім! Мұндай сұлулық далада жатқан жоқ, өзің біл!".

Көз құртын жеген бұйымдарға қолы жеткен соң барып қана Керри сабасына түсіп, бұларды қайтіп киемін дегенді ойлаушы еді. Өзінің сол заттарды алуға қандай жолмен қол жеткізгенін ойласа, енді оны ұят қыса бастайды. Қыздың мұндайда ұят атаулыны жауып қоюға әзір болмасқа шамасы бар ма? Әдемі дүниеден бас тартуға еркі жоқ.

"Ескі-құсқыңды киіп-ақ жүре бер!" - дер еді ұяттың үні.

Керри аштыққа да көніп, өзінің бұрынғы өміріне оралған болар еді. Ұят қысқанда ауыр еңбектен де қашпауға бекінеді, жоқшылыққа да, бейшара күйге түсуге де бар. Бірақ түрін бұзып, тұрпайы көріну ше? Ескі-құсқыны киініп жүру? Қайтадан қайыршының кейпіне түсу? Атамаңыз!

Друэ де Керридің таңдауын мақұлдап, қыздың дұрыс жасағанына күмән туғызбас еді, сөйте-сөйте Керри көрсеқызарлық қылықтары үшін қызармайтын да болған. Алаңсыз жүру үшін көп дүние керек емес, тәйірі! Менікі дұрыс десең жетіп жатыр. Друэ бір аңқылдаған ақ көңіл жан, ол қызды айналсоқтап ішіп-жеп қарап, оның сондай әдемі екендігін айтудан ауыз жаппайды. Керриге бұдан артық не керек. Екеуара қатынаста Керриге әдемі әйелдердің өзін-өзі ұстау тәсілдеріне еліктеудің керегі де жоқ. Бірақ ол әйел баласының құпия қылықтарын жылдам меңгерді. Друэ өңі түзу әйел атаулыға көз салмай өте алмайтын жігіттердің қатарынан еді. Көшеде қарсы өткен қыз-келіншектердің жүріс-тұрыс, киім киісін сөз ете жүру оның қанға сіңген әдетінің бірі болатын. Өзінің сәнді үлгімен тігілген киімге деген әйелдерден асып түспесе, кем соқпайтын бір құмарлығы болатын. Әйел атаулыны ақыл-парасатына қарап бағалауға өресі жетпесе де, олардың әшекей-мүшекейін талқылауға қашан да әзір. Друэ тартымды әйелдің жүріс-тұрысын, отырысын, иіліп, бұрылғанын қалт жібермей қарап тамашалағанды жақсы көреді. Әйел баласының сұлу аяқтары, дөңгелене дірілдеген жұмыр тұрқы оны ішпей-жемей мас қылатын. Жігіт сымбатты әйелдердің ең бағалы байлығы — сиқырлы сұлулығына соншалықты ынтық жан еді. Сұлулыққа табын десең, табынуға, бас ұр десең, бас ұруға мақұл.

Екеуі алғаш бірге қыдырыстап шыққан күні-ақ айналаға үздіге қарап келе жатқан жігіт Керриге:

— Әне бір әйелді байқадың ба, әлгінде ғана қасымыздан өткен? Жүрісін қарашы! — деген.

Керри жүрісі сәнді әйелден көз алмай қарап қалған:

— Қандай әдемі, — деді ол мақұлдай сөйлеп.

Ол дереу өзінің аяқ алысы туралы мен бұлай жүруді үйренуім керек деп ойлады. Нағызы, бұл осылай жүре білмейді. Қыз осындай әйелдер сияқты айрықша көрінуім керек деп ойлаған іштей, бір белгісіз түйсікпен. Мені сәнмен жүре алмайды деп кім айтыпты!

Керри біреу көңіл бөліп мақтай қалған жұрт назар аударып, қошамет көрсеткен құбылысты жылдам ұғынып, игеріп ала қоятын әйелдердің қатарына жатушы еді. Друэ өзінің қыз алдында көшедегі әйелдерді көзімен ұзатып салып айтқан қолпаштауларының орынсыздау екендігін ұғынбады. Ол Керридің көп әйелден кенде қалған тұстарын көзге ұрмай-ақ, әдемілік аңсарын басқаша бір сыпайыгершілікпен жеткізуіне болатын еді. Ол Керриге өзін әлдеқалай жақсы ортаға түсіп қалған әдемі, бірақ тым қарабайыр ортадан келген қыз дегендей кемсіте қарағандай көрінді. Друэде қызды ренжіткенін ұғына қоятындай сезімталдық, әрине, жоқ. Ол қыздың неше жерден тәрбиелеу дегенде де, өзі соншалықты қалаулы деп тапқан өзіне байлаулы жанның көңіліне қаяу салғанын түсінбеді.

Керри болса оның жөн айтып, жол көрсеткен мылжың сөзін ләм-мим демей тыңдай беретін. Ол Друэнің талғамын ептеп таразыға да тарта бастады. Ара-тұра жігіттің дым білмес, әлсіз біреу болып көрінгені де рас. Ер адамда, әйелдің көзінше анаған да, мынаған да үздіге берсе, қасиет қалушы ма еді. Әйел атаулы бір ғана жанды: өзін ғана аспанға көтеріп сөйлегенді сүйеді. Бірнеше әйелдің ынтығына айналам деген еркек өзін олардың әрқайсысына жеке-жеке құрбандыққа шалуы керек.

Көрші-қолаңның аумағында да Керри осы менде бірталай дүниені аңғарған.

Бұлар тұратын үйде "Стандард" театрының директоры Френк Гейл деген әлдеқандай біреу әйелімен тұрып жататын. Миссис Гейл отыз бес жастар шамасындағы қараторының әдемісі. Олар, күйеуі екеуі, қазіргі кезендегі Америкадағы басым көпшілік болып табылатын, басып тастаған байлығы жоқ, алайда тәп-тәуір өмір сүріп жатқан адамдар санатынан болатын. Гейл аптасына қырық бес доллар табыс табады. Әйелі болса, сыланып-сипанып, өзін әлі бойжеткен қыздай ұстауға тырысатын, бала бағып, үй шаруасымен айналысуға құлықсыз. Друэнің Керримен жалдап тұрып жатқанындай, олар бұлардан бір қабат төменде үш бөлмелі пәтерде тұрады.

Керри көп ұзамай-ақ миссис Гейлмен таныс-біліс болып алды да, онымен ілесіп қала аралауға шығып тұратын Бірталай уақытқа шейін Керри онымен тым жақын жүрді: көрші келіншектің ауыз жаппай айтқан әңгімелері дүниеге көзін ашты десе болар. Миссис Гейлдің самарқау санасы саралайтын ақшаның құдіреті, бұзылып біткен мораль, түрлі сұмпайы құбылыстар туралы әңгімелерден Керри өмірдің өзіне беймәлім қырларын ұғына түскен. Бұл дүние не болып кеткен өзі деп, басы қатып та жүрді кейде.

Оның айтқандарын Керри өз білгені мен түйсінген дүниелерін сабақтастырып өзінше бір байламдар жасайды.. Ол не дегенде де артықшылыққа ұмтылушы еді. Жүректің тілсіз тілі оны көбіне оңға бастайтын.

Төменгі қабаттағы пәтердің бірінде анасы жас қызымен тұрды; өздері Индиана штатынан, Инвенсильден келгендер. Бұлар ірі теміржол компаниясындағы қазынашының отбасы еді. Қызы Чикагоға музыка үйренуді жалғастыруға келген соң, анасы ол жалғызсырамасын деп ере шыққан.

Керри ол екеуімен таныс-біліс бола қойған жоқ, бірақ қызбен кірген-шыққанда жиі ұшырасып қалып жүрді. Керри қыздың өздерінің қонақ бөлмесінде күйсандық ойнап отырғанын бірнеше мәрте көрген болатын. Қыз талғаммен киінеді, күй ойнап отырған салалы ақ саусақтарын асыл тас орнатқан сақиналар онан сайын әдемі көрсететін.

Керри музыка десе ішкен асын жерге қоятындарға жататын. Саз әуеніне жас әйелдің жүрегі қосыла жырлайды. Бұл өзі бір сезімтал адам, күй сазы кейде оның жанын суырып, жалғыздықтың, жоқшылықтың мұңымен жабыға түседі. Мұндай ойлардан шошынады, әуелі қазіргі күніне зар болып қалмайыншы деп есін жиғызады. Күйсандықта ойнайтын қыз әсіресе бір әуенді соншалықты жүрек қозғайтындай етіп орындайтын. Керри осы бір күй әуенін өз пәтерінің ашық тұрған есігінен естіген болатын. Бұл бір алакөлеңке шақ еді. Мұндай уақытта әсіресе өмірден өз орнын таппаған, адасып жүрген жаралы жандардың ұнжырғасы түсіп кетпей ме. Адам осы сот алыс-алыс ойларға кетеді, ауырлап, басы қаңғырып, кеудесі босап, дел-сал күйге түсіп отырады. Керри терезеге таяу көше жаққа қарап жалғыз өзі отырған болатын. Друэ таңертеңгі сағат онда кеткен. Керри бірталай қыдырыстап жүріп келді, сонан соң Друэ беріп кеткен Берта Ман-Клейдің романын оқып уақыт өткізбек болды, бірақ кітап түк те ұнаған жоқ. Күнді тезірек өткізу үшін ол кешқұрым киетін киімдерін киіп алып, қайтадан терезе алдындағы орындықта саябақ жаққа көз салып отырды. Көңілі алабұртып, біртүрлі жүдеу күй кешкен, өмірі бірқалыпты сүреңсіз қалыпта өтіп жатқан жас әйелдің жаны алабұртып, алыпқашып әлденені іздейді. Бұл өзінің кейінгі кездегі жайын ойлап бас қатыра бастаған, кенет төменгі қабаттағы қонақ бөлмеден ойналған күй әуені шалқыды. Мұңлы нұрға малынған жас жаны құйқылжып құйылған сазға бөкті. Керри өзінің қысқа ғұмырындағы ең бір қамсыз, мұңсыз күндерін сағына еске алған. Қиыншылық басын қармаған бақытсыз күндер де көз алдынан өтті. Енді бір сот қыз өзін соншалықты сүйкімсіз сезінді.

Осылай әм жабығып, әм қамығып отырғанда Друэ келген - онымен бірге бөлмеге жаңа бір тыныс кіргендей болды. Қараңғы қоюлана түскен болатын, бірақ Керри әлі шам жақпапты. Каминдегі от та сөнуге тақау қалған.

— Кэд, қайдасың? — деді Друэ оны еркелете шақырып.

— Мұндамын, — деді ол жауап беріп.

Оның дауысы жабырқай шыққан, бірақ Друэ мұндайға мән бермейтін. Өзі біртүрлі қарабайыр еді, әйелдің көңілін аулап, қас-қабағына қарау дегенді сезіне бермейтін. Шырт еткізіп шырпы тұтатып, газ жақты.

— Бәлі, өзің жылап алғаннан саумысың? — деді ол абыржи сөйлеп. Керри расында да көз жасына біраз ерік беріп алған болатын Жанары әлі дымқыл екен.

— Солай де! — деді Друэ біртүрлі таңқалған дауыспен. — Бұл енді дұрыс емес!

Қыз жалғызсыраған ғой мен жоқта деп ойлаған Друэ өзімшіл көңілге салып Керридің қолынан ұстады.

— Қоя ғой енді, Кэд! — деді ол жұбата сөйлеп. — Жылайтындай дәнеме жоқ. Музыканы естіп тұрсың ғой? Кел, онанда бір билеп жіберелік! Мұнан артық қисынсыз бірдеңе қыстырып сөйлеу болатын ба еді. Керри Друэнің даңғырлаған далбаса сөзінен тіксініп қалды. Ол дым да білмейтін көркеуде біреу. Жұбаныш іздейтін кісісі осы болса! Ол жігіттің осы бір сүйкімсіз қылығын ешқалай ұғындыра алмас еді, екеуінің арасындағы кереғарлықты да айтып жеткізе алмайды, әйтеуір бір жағымсыз дымбілместік пен сәйкессіздік бары айқын Друэ сөйтіп осы жолы қыз алдында алғаш рет оңбай жаңылысты.

Әлгі күйсандықта ойнайтын музыкант қыз бен шешесі кешқұрым сыртқа серуенге шыққан сайын Друэнің қыздың әдемілігі жайлы айта беретін қолпаш сөздері Керриге ел көзінде тәуір аталатын әйелдердің өзін-өзі ұстауына мейлінше көңіл бөлуі қажеттігін құлаққағыс еткендей болатын. Ол айна алдында жиі-жиі теміржол қазынашысының қызының басын жоғары ұстап, ернін жымыра қалатын қалпын қайталап көрді. Енді мұның аяқ алысының өзі біртүрлі қалықтап, ұшып жүріп бара жатқандай жеңілдей түскен. Музыкант бойжеткен де, толып жатқан басқа сұлу әйелдер де осылай аққудай қалқып жүреді емес пе? Керри өзі жаратылысынан біреуге еліктегіш қыз еді ғой. Ол да сәнқойлау әйелдер әйтеуір түптің түбінде дағдыға айналдыратын ұсақ-түйек қылықтың барлығын меңгере бастап еді. Тоқ етеріне келсек, қыз әдемілік туралы ұғымын байытты, соған сәйкес, әрине, оның сырт тұрпаты да өзгерді. Керри енді талғамы әлдеқайда жоғары әйел.

Мұны Друэ байқамай қалған жоқ. Шаштағы жаңа бант та, бір күні таңертең шашын өзгеше сәнмен түйгені де оған ұнаған.

— Кэд, бүгінгі шаш қоюың өзіңе сондай жарасып тұр! — деген ол.

— Рас па? — деп, Керри мәз болды.

Друэ сол күні мұның бойындағы басқа да өң өзгерістерді қуана қоштады.

Керридің аяқ алысы бұрынғыдай сүйретілген ауыр жүрістен өзгерген, қазынашының қызындай қалқып кеткенімен. Сол көрші музыкант қызға Керри әйтеуір көп қарап, көп үйренді. Герствуд өзінің танысына қонаққа келген күнгі Керри сонау, қыз Друэмен пойызда көрініскен күнгі Керриден оқ бойы озып кеткен, көз тоқтатарлық қылықты жас әйелге айналып та үлгерген еді. Ол енді мейлінше талғаммен киінеді, жүріс-тұрыс, өзін-өзі ұстауы да басқа. Сол қорғалақтай именіп тұруы қыздың сұлулығын құлпырта түскендей өң береді. Аялы тұнық көздерінде бір балаң аңқаулықтың да ұшқындары жарқырайды. Қатып-семіп қалған Герствудті де ерітіп жіберген сол болатын.

Қурап, құрғап бара жатқан, тозуға бет алған дүние мәңгі бақи құлпырған қызулы жастыққа құштар, ынтық!

Герствуд әлі де жарқ еткен жастықтың нұрын, бұзылмаған тазаның құнын сезіне білетін, міне, енді сол тамаша алдынан шыққанда, қонақтың жан жүйесі дүр сілкінді. Ол қызға қараған сайын оның жап-жас жаратылысынан жайылған нұрдың шуағына шомыла түскен. Бота көздерде жасандылыққа жеңгізбеген, бұзылмаған тазалық жарқырайды. Тіпті сәл мардымсыған болып отырған отырысының өзі қандай жарасымды еді. . "Мұны Друэ қалай қолына түсірген?" — деп ойлаған ол өз экипажымен үйіне қайтып бара жатып. Экипаж зымырап артта қалып жатқан қос қатар көше шамдарының арасымен екпіндей шауып жүріп келе жатты. Герствуд биялай киген ұзын қолдарын дізесіне қойып үнсіз отырды, әлгіндегі нұрлы бөлме мен Керридің бетмоншағы үзілген сүйкімді бейнесі көз алдында әлі тұр. Ол осы бір қызуқанды әйелдің сұлулығы туралы ойдан арыла алмады.

"Өзіне гүл шоғын беріп жіберу керек! — деп шешкен ол — Друэ бұған қарсы болмайды".

Ол Керриді ұнатып қалғанын мойындады. Друэнің бар-жоғын тіпті есіне де алған жоқ. Оны жеңіл бір тәтті арманның ағысы өзіне тартып ала жөнелген. Арман алдамас деп үміттенген. Әрине, ол осы ойларының ақыры неге апарып соғатынын білмейді, болжай да алмайды. Бірер апта уақыт өтті осы екі арада. Елдің ана жер, мына жерінде шаруасы көп Друэ Омаха штатындағы кезекті бір іссапардан соң Чикагоға келгенде өзі бұрын бір жақын таныс болған бір жасамыс әйелмен кездейсоқ ұшырасып қалды. Асығып жеткен жігіт бірден Огден-скверге, өзінің бүгін келетінін білмейтін Керриге барамын деп шешкен, бірақ әлгі әйел жолыққасын, райынан қайтып қалды.

— Жүріңіз, бір жерден тамақтанайық, — деп ұсыныс жасады ол ескі танысына, біреу-міреу көріп қалады-ау деп ойлаған да жоқ болатын.

— Дұрыс-ақ болар еді, — деп әйел келісе кеткен.

Ол екеуі тәуір мейрамхананың біріне барып оны-мұны айтысып, өткенді еске алып отырып қайтуды ұйғарды. Бұлар сағат бес шамасында ұшырасқан, кешкі дәм жеті жарымға дейін созылды.

Друэ қайдағы бір жайларды қозғап, еліте түсіп, езуін жыймай отырған, бір мезет Герствудті көзі шалып қалды. Танысы мейрамханаға бірнеше адаммен келген, коммивояжер жігіттің Керримен емес, басқа бір әйелмен көңіл көтеріп отырғанын көрген Герствуд мән-жайды түсіне қалды.

"Әй, жылпосым-ай! — деп ойлаған ол іштей Керриге жаны шын ашып: — Байғұс баланы бұл бекерге мазақ етеді!".

Герствудтің өзін байқап қалғанын сезген Друэ біртүрлі ыңғайсызданып, қапелімде қайтерін білмеді. Абыржымас па еді, кім білген, егер Герствуд мұны көрмегендей сыңай таныта қалмаса. Ойына үшеуі өткізген түнеукүнгі кеште Керридің Герствудқа мейлінше ұнағаны түсті. Сайтан алсын, Герствудқа түсіндіріп айту керек. Көз көрген баяғы бір әйелмен жарты сағаттай дастарқандас болғанда тұрған дәнеме де жоқ — тіпті соған мән беруге болар ма?

Друэ ғұмырында алғаш рет кәдімгідей күйгелектеп қалды. Ол өзін тәртіп қағидаларын бұзушы бейберекет жүрген бір жан есебінде танытып отыр, мұның ақыры неге апарып соғатынын кім білсін. Герствуд әрине мұны желөкпе біреуге телиді. Несі бар, Герствуд оныкі дұрыс дер! Керри де, мына отырған бұрынғы көңілдесі де ештеңені сезбеуі керек. Друэ не дегенде де тыныштана алмаған, біртүрлі жағымсыз бір әсерден айықпай отырды — түк жазығы болмаса да бір былыққа түсіп кеткендей тықырши түсті. Друэ кешкі асын асығыс аяқтады, таныс әйелді көлікке отырғызып жіберді де, үйіне беттеді.

"Бұл маған басқа жүріс-тұрысын білдірмеген екен, — деп ойлаған Герствуд. — Мені, әлгі қызды шын сүйетіндей, алдамақ".

"Мені көлденең жүрісті кісі деп есептейтіндей ештеңесі жоқ, Керриді өзіне таныстырғаным да кеше ғана емес пе", — дегендей ойлармен алдарқатқан Друэ өзін.

Бірер күннен соң өзі бармаса тұра алмастай ұдайы жұтынып тұратын ішімдікханаға бас сұққанда: — Анада мен сізді көрдім емес пе! — деген Герствуд қалжың араластыра сөйлеп.

Ол сұқ саусағын шошайтып, баласына ақыл айтып тұрған әкедей біртүрлі көзге шұқып айтты мұны.

— Е, ол бұрынғы таныс әйелдердің бірі ғой, вокзалдан келе жатып кездейсоқ ұшырасып қалдық, — деді Друэ апыл-ғұпыл сөйлеп. — Кезінде тәп-тәуір көркі болатын.

— Әлі де кетәрі емессіз-ау оған, а? — деген Герствуд күле сөйлеп.

— Ой, бар болсын! — деп қалды Друэ жақтырмағандай. — Сытылып шығып кете алмай қалдым емес пе.

— Чикагода қашанға шейін боласыз? — деп сұрады енді Герствуд.

— Бірер күннен соң қайта кетемін.

— Барлығымыз бір жерге барып түстенуіміз керек. Бойжеткеніңізді үйден шығармай тығып ұстайтын сыңайлысыз ғой өзіңіз, әйтпесе. Мен Джо Джефорсонға ложаға тапсырыс беріп қоямын.

— Ой, сіз де айтасыз-ау! — деді коммивояжер. — Біз қуана-қуана барамыз.

Герствуд өзіне-өзі дән риза болып қалған. Ол Друэ Керриді соншалықты жақсы көреді-ау деп тіпті де ойламайды. Ол біртүрлі қызды осы бір өзіне тым ұнамды жас, жайдарман жігіттен қызғанып тұрды. Көзінен қызғаныш оты жалт етті. Ол енді Друэні іштей ер адамға ауадай қажет парасат пен жұғымды қасиеттер жөнінен сынап, мінеді. Өзінің жағымсыз бір қырлары ашыла түскендей. Друэні бұрын тәп-тәуір жігіт көруші еді, өзі бір ұшып-қонған тұрақсыздау ма деп қалды. Герствуд махаббат әңгімесіне келгенде оны өзінің он орап алатынына бек сенімді. Керриге өткен бейсенбідегі жағдайдың шет жағасын шығарса, болып жатыр! Емен-жарқын әңгімелесіп, ақтарыла күліп отырған Герствуд іштей осыны ойлай берді, Друэ ештеңе сезген жоқ. Оған Герствуд сынды әккі адамның ар жағындағыны білу қайда. Друэнің өзін жақтырмай тұр деген ой үш ұйықтаса түсіне кірген жоқ. Шақырғанына дән риза болып, қабыл алды.

Ал осы бір күлкілі жайдың нысанына бұл екеуінің бары да, жоғы да, Друэ деп те, Герствуд деп те бас қатырар жайы жоқ болатын, тек жаңа жағдайда өз ойын ендігі өзгере түскен өмірін қалай құру керек дегенге бағыттады.

Бірде кешкілік айна алдында әдеміленіп тұрғанын көріп сырттан енді кірген Друэ:

— Пәле! — деді қалжың-шыны аралас күле сөйлеп. — Сен өзің сәнқой болып бара жатырсың-ау деймін осы!

— Қайдағы, — деп күлген Керри.

— Әй, өзің, не дегенде де, керемет-ақсың, — деді жігіт қызды белінен орай құшақтай беріп. — Көк көйлегіңді киші, театрға барамыз.

— Ертерек айтпадың ба? Миссис Гейлмен бірге сурет көрмесіне барушы болып қойған едім, — деді ол кінәлі дауыспен.

— Солай де, — деп күмілжіді, абыржып ойлана қалған Друэ.

— Расын айтсам, қалай істерімді біле алмай тұрмын, — деді Керри кібіртіктей сөйлеп. Бірақ Друэге бола уәдені бұзам деп тұрған жоқ болатын.

Осы сәтте есік қаққаны естілді. Үй қызметшісі кіріп Друэге аузы жабық конверт әкеліп берді.

— Әкелген адам жауабын біліп кетуім керек дейді, — деді күтуші әйел.

— Герствудтан ғой, — деді Друэ жолдасының қолын танып.

Конвертті дереу ашып, не жазғанын оқи бастаған.

— "Сіздер бүгін менімен бірге театрға баруыңыз керек, — деп жазылған еді хатта. — Джо Джефферсон қатысады ойынға. Бұл жолы өткен уәде бойынша сіздер менің қонағымсыздар. Қарсылықты қабыл алмаймын".

— Бұған не дейсің? — деп сұраған Друэ ешбір алаңсыз.

Керри келісе кетуге сәл қалған.

— Чарли, сенің айтқаның болады, — деді қыз сонда да сыр бермей.

— Меніңше, баруымыз керек. Миссис Гейлге бір сылтау тауып айтсаң, баралық, — деді Друэ.

— О, мұны істеу қиын болмас! — деп қалды Керри ойланбастан.

Друэ бір парақ қағаз алып хатқа жауап жаза бастағанда Керри киімін ауыстырып киюге кетті. Өзі де түсінген жоқ, Герствудтің шақырғанына несіне елп ете қалғанын.

— Шашымды кешегіндей етіп сәндейін бе, айтшы? — деп сұраған Керри бөлмеге қайта кіргенде, қолына әдеміленетін оны-мұныларын ұстай келіпті.

— Міндетті түрде, — деді Друэ қостап.

Керри оның өзіне ашуланып қалмағанын көріп "уһ" дегендей болды. Үстінен жүк түскендей жеңілденіп қалды. Ол өзі де келісе қойғанын Герствудті ұнатып қалғанынан деп ойламайды. Жай ғана дәл бүгін осы екі мырзаға еріп театрға барып қайтудан дұрыс бірдеңе болар деп ойламаған.

Ол киімін киді, шашын соншалықты бір ыждаһатпен сәндеді, сөйтіп миссис Гейлден алдын ала кешірім өтінген екеуі далаға шықты.

— Ойпырым-ай! — деп саңқ ете қалған Герствуд Керри мен Друэ театрдың вестибюліне келіп кіргенде. — Біз бүгін сондай сұлумыз!

Керри осы бір еркектің өзіне соншалықты өліп-өшіп қарағанын көріп дір ете түскен.

— Жүріңіздер! — деген ол ілгері оза түсіп жөн көрсетіп.

Театрдың іші малынып киінген кісіге лық толы болатын "Үлде мен бүлдеге орану" деп осындайды айтады.

— Бұрында Джефферсонды көріп пе едіңіз? — деп сұраған Герствуд бұлар ложаға жайғасып отырған соң Керриге қарай сол еңкейе түсіп.

— Жоқ, ешуақытта көрмедім, — деп жауап берген қыз.

— О, бұл бір керемет, керемет!

Ол енді әртіс туралы өзінің ортасы жиі айтатын қошамет сөздерді қойша тоғытты. Друэні спектакль бағдарламасын алып келуге жіберген соң да ол Керриге Джефферсон туралы, оған байланысты әңгімелерді айтып отырды. Жас комимивояжер болса өзінің досының сықиып киінген сәніне, театр ішінің салтанатына соншалықты есі ауғандай күйде еді. Керри болса ара-тұра Герствудпен көз түйістіріп қалып, оның өзіне соншалықты елжірей, жақсы көріп қарап отырғанына біртүрлі толқуда болатын. Оған бұлайша осыншалықты жақсы көріп қараған кісі болған жоқ бұған дейін. Герствуд біресе қызға жай сыйластық күйде, қошемет көрсетіп отырған доскөңіл адам бола қалады. Керриге бұлай құбылу біртүрлі ұғынықсыз.

Друэ де бірдеңелер айтқан болған, бірақ Герствуд одан оқ бойы озық көрінді. Ішімдікхана басқарушысы Друэні де шырқ үйіріп алған болатын. Керри Герствудтың оңай-оспақ емесін ұғына түсті. Ол іштей осы бір адамның өзін қаншалықты қарапайым ұстағанымен, Друэден әлдеқайда парасатты, мықты екенін сезінді. Үшінші перде аяқталып қалған уақытта ол Друэ жай ғана бір ақкөңіл адам, ал басқа мәнде жетіспей жатқан дүниесі көп деген үзілді-кесілді шешімге келген, осы сәт сайын бір суық салыстырудың аяусыз талқысында ол құлдырап бара жатты.

— Маған соншалықты ұнады, — деген Керри спектакль аяқталған соң.

— Маған да, — деді Друэ оны қостап, қыздың өзін іштей жерден алып, жерге салып, анадайға апарып тастағанын зәредей де сезінбеген күйі. Ол қазір жаулары оның бар жағынан шабуылдап жатқанында шаруасы жоқ, тек тақта отырғанына мәз болған қытай императорын еске салар еді.

— Сіздермен болғаныма соншалықты қуаныштымын, — деген Герствуд ризашылық білдіріп. — Қайырлы түн болсын!

Ол Керридің жіп-жіңішке қолдарынан ұстады; екеуі де ток соққандай дір ете қалған.

— Мен сондай шаршап қалдым, — деген Керри көлік ішінде Друэ өзімен сөйлесе бастағанда жақтырыңқырамай, отырғыштың арқасына қарай шалқая жайғасып.

— Онда отыра тұр, мен тысқа шығып темекі шегіп келейін.

Ол орнынан тұрып, алаңқайға қарай шығып кетті. Ештеңенің парқына бармаған болатын.





XII ТАРАУ

ХАН САРАЙЫНДАЙ ҚАЙРАН ҮЙЛЕР.

СИҚЫРШЫНЫҢ ЖӘДІГӨЙ АРБАУЫ

Миссис Герствуд күйеуінің көңілді жүрістерге кетәрі емес екендігін жақсы білсе де ол жолдан таяды деп ойламайтын, ештеңеден секем алмайтын. Бұл әйелдің бірдеме шамына тисе не боларын болжап білу мүмкін болмайтын. Тіпті Герствудтің өзі де әйелінің әрі-сәрі жағдайда қандай шешім қабылдайтынын айта алмас еді. Әйелінің бұрқан-тарқан ашуланғанын бір көрмепті. Миссис Герствуд байбалам салып шыға келіп, өзін-өзі жұлып жейтін әйел емес еді. Бұл өзі адамдарға сенбейтін, соған қоса ешкімнің де сүттен ақ, судан таза болмайтынын білетін. Мұның үстіне соншалықты сақ, сұңғыла әрі айғай-шумен бірдеңе алу дегенді құптамайтын. Барлығын байыптап, бүге-шігесіне шейін біліп алып барып қана әрекет жасауды ұнатар еді. Ашуға жеңгізіп, абыройдан айырылып қалудан құдай сақтасын. Ол асықпай, саспай ойға салып, ұсақ-түйекке шейін түгендеп, біріне-бірін жалғап қосып отырып күш жияды, сонан соң кегіңді ала бер. Мұнан кейін ол сәті туса ештеңеге қарамайды, ешкімді аямайды, қайткенде де кек алады, ал жазықты құрбан бәленің қайдан келіп соққанын білмей де қалады. Бұл өзінен-өзі болып-толып жүретін салқын әйел болатын, оның не ойлап, не қойып отырғанын ұғынам деп әуре болудың қажеті шамалы, сыр бермес, бір сазарса, жібуі қиын қатқыл кісі.

Герствуд әйелінің тарапынан мұндай құлқын әшкерелейтіндей осалдық көрмесе де, бір бәленің жататынын іштей сезеді. Бұлар негізінде тату тұратын. Айтатын несі бар, отағасының өзінің үй-ішілік өміріне өкпесі жоқ. Ол әйелінен қаймығатындай да араларында дәнеме болмайтын. Миссис Герствуд әлі күнге шейін күйеуін ептеп мақтаныш тұтар еді, ол өз орталарында қалыптасқан бұлар жайлы сүттей ұйыған отбасы деген көзқарасты да айрықша бағалайды. Іштей болса да ара-тұра күйеуінің дүние-мүліктің жартысын мұның атына жазғызып қойғаны туралы да қанағат көңілмен ойлап қоюшы еді. Бұл мәселенің баяғыда, Герствуд үй-іші дегенде ішкен асын жерге қоярдай, өзіне ынтық кезде-ақ шешімін табуын өзі ойластырып еді. Әйелдің бұлардың үй тұрмысында әлдеқайда бір күндері жағымсыз жай болар деген ой қаперіне де кірген жоқ. Кей-кейде, бір күдік көлеңкесі көлбеңдегендей болғанда, әйел күйеуінің бар байлығы шындап келгенде өз қолында екендігін ойлап, көңілі өсетін. Сол себепті де ол өзін үстем ұстады, Герствуд болса әйелінің көңілінен шықпай қалам ба деп қылпылдайтын ондайда.

Герствуд, Керри, Друэлермен бірге Мак-Викер театрының ложасында отырған кеште партердің алтыншы қатарында Чикагодағы ірі тоқыма фабрикасының қожайыны Х.Б. Кармайклдың қызы мен мұның ұлы отырыпты. Герствуд баласын көрген жоқ болатын, себебі өзі ложада бой көрсете бермей, тасалау отырды; оны тек алға қарай еңкейе түссе көруге болады, онда да партердің алтыншы қатарына шейінгілерге ғана көрінетін. Ол театрда көбіне, қажет болса, осылай, біреу-міреудің көзіне түсіп қалмайыншы дегендей сақтықпен отырады.

Таңертеңгілік дастарқан басында ұлы әкесіне:

— Мен сені кеше кешкілік көрдім, — деген.

— Сен де барып па едің, кеше Мак-Викер театрына? — деп сұрады. Герствуд жайбарақат қана.

— Бардым, — деп жауап берді Джордж.

— Қасыңда біреу болды ма?

— Мисс Кармайклмен барғанбыз.

Миссис Герствуд күйеуін тексере көз тастаған, бет-аузынан еш құбылыс сезілмеді. Герствудтың театрға әлдеқалай бару да мүмкін нәрсе ғой.

— Пьеса қалай болды? — деп сұрады әйелі.

— Керемет тамаша екен, — деді Герствуд, — бірақ атамзаманнан бері қойылып жүрген пьеса — "Рип Ван Винкл".

— Сен кімдермен барып едің? — деп сұрап қалды әйелі ештеңеге мән бермегендей жай ғана қызығушылық танытып.

— Чарльз Друэ әйелімен болды. Бұлар мистер Мойдың таныс адамдары. Чикагоға жол-жөнекей соққан екен.

Жұмыс бабына қатысты болғандықтан да бұл жолы әйелі ештеңені қоздатып, сенбеушілік көрсеткен жоқ. Миссис Герствуд күйеуінің ара-тұра қайсыбір жерге шаруасының ыңғайына орай өзін ершей де бара беретініне әлдеқашан көндіккен болатын. Бірақ өзі соңғы уақытта біртүрлі жұмысбасты болып кетті, әйелі шақырған жерлерге қолы мүлде тимейтін болды. Сондай бір әңгіме кеше таңертеңгілік қана болған.

— Сен кеше қолым бос емес деп едің ғой, — деді миссис Герствуд байқап-байқап тамырын баса сөйлеп.

— Шаруам расында да бастан асып жатқан! — деді күйеуі өзі де соған ренжулі жандай наразылау дауыспен. — Амал қанша, баруым керек болды, соның қырсығынан түнгі сағат екіге шейін жұмыс жасадым емес пе.

Герствуд мән-жайды ұғындырғаннан соң әр қилы сауал толас тапқан, бірақ осы бір әңгіме ерлі-зайыпты екеуінің де кеудесінде бір жағымсыз әсер қалдырып кетті. Миссис Герствуд ұрынарға қара таппады. Күйеуі біртіндеп бұған суынып кеткелі бірталай жыл болды. Қасында отырып сөйлесуден де қашқақтайды. Енді, міне, көкжиектен жарқырай көтерілген көгілдір жалын, ескі шамның жарығын мүлдем сөндіріп тастағандай. Оның өткен өмірге бұрылып қарайтындай еш құлқы жоқ енді.

Қарасы өшсін!

Миссис Герствуд болса, күйеуінің алдын кес-кестеуін қоймайды. Тіпті қақшаңдап кетіпті.

— Бүгін қонаққа барамыз, — деді ол осыдан бірнеше күн өткеннен кейін. — Кинслилердің үйіне барып, ерлі-зайыпты Филипстермен танысамыз. Олар өздері "Тремонт" қонақүйіне түсіпті, соларды қала аралатып, қыдыртпақ болып келіскенбіз.

Жуықта болып өткен театр әңгімесінен кейін Герствуд оған бармаймын деп айта алмады. Филипстерді жаратпаушы еді, өздері бір бөспе, сүйкімсіз адамдар. Не дегенде де баруға тура келген, үйден ашулы шықты.

"Бұдан былай мұндайды тоқтату керек, — деп шешті ол. — Жұмыс бастан асып жатқанда, ерігіп қыдырып жүретін жай жоқ!"

Осыдан бірер күннен соң миссис Герствуд тағы бір ұсынысын тықпалаған. Бұл жолы екеуі театрдағы қайдағы бір таңертеңгілік қойылымға баруы керек.

— Жарқыным, — деді күйеуі оған жауап беріп, — менде титімдей де бос уақыт жоқ. Жұмысым көп.

— Жұмысың көп болса да басқа біреулермен баруға уақыт табасың! — деді әйелі екпіндей сөйлеп.

— Қайдағыны қыстырма! — деді Герствуд ашуланып. — Бұл менің жұмысыма қатысты болған жағдай. Онан басқа дәнеме де емес!

— Тамаша! — деді миссис Герствуд тісінің арасынан сөйлеп, сыздана түсіп.

Ерлі-зайыптылардың арасындағы екеуара өшпенділік сезім өрши түскен.

Дәл солайша Друэнің үйінде көзі түскен, фабриканың кішкентай жұмысшы қызына деген көңіл құштары да өрши берді. Ал ол болса қазір өзінің жаңа жағдайына бейімделе түскен, жаңа құрбысының ықпалымен адам танымастай өзгере бастаған да болатын. Керри еркін, ерікті болуды қалайтын, сол жолда нендей кедергіден де өтуге бар, өзгерістен қорықпайтын адамдардан еді. Асып-төгілгендердің арасына түсудің пайдасы шаш етектен болды. Ол соншалықты бірдеңе үйреніп үлгердім дей алмағанымен, оның бойында жаңа бір құштарлық бас көтерген. Миссис Гейлдің байлық пен барлық, байшыкештер өмірі туралы таусылмайтын әңгімелері оған адамдардың бақыттылығының межесін ажыратуды ұғындыра түсті, үйретті.

Күн райы ашық болып тұрса миссис Гейл қыдырыстап қайтуды қалайтын. Ол күйме ішінен айналасы көк шалғынға малынған сәнді салынған бай үй-жайларды тамашалайды. Солтүстік бетте сол уақытта көп жаңа үй салынған болатын — бұл арада қазір Солтүстік жағалау жатыр. Мичиган көлін айнала орап жатқан жасанды гранит пен тас қоршаулар ол кезде болмайтын; бірақ тамаша жол салынып біткен еді, жолдың екі жағы жайқалған гүл шалғыны, үй-жайдың барлығы жаңада ғана салынып біткен; сондай ғажап көрініс еді. Бірде, қыс өтіп, көктемнің алғашқы шуақты күндері жан жадыратып тұрған бір күні миссис Гейл күйме жалдап, Керриді өзімен бірге серуендеп қайтуға шақырды. Линкольн саябағын кесіп өтіп, олар Ивенстон жаққа бет алды, сағат төрт кезінде кері бұрылып қайтып, сағат бестер шамасында Солтүстік жағалау жақта болды. Жылдың бұл мезгілінде күн әлі ұзара қоймайды, үлкен қаланы көлеңке бүркеп, қас қарая бастады. Көше шамдарының буалдыр сәулесі біртіндеп ана жер, мына жерден жарқырай көрінген. Ауа сондай тұнық, жұпар аңқиды. Жанға жайлы бір майда қоңыр самал ескен Керри көктемгі кешқұрым шақтың сұлулығына сұқтана түсті. Ол біртүрлі сергіп, серпіліп қалған. Көңілін бір құштар сезімдер буды. Тас төселген тақтайдай тегіс жол бойы миссис Гейл екеуіне қарсы келе жатқан серуендеп жүрген күймелерді ұшыратып отырды. Бір күйме тоқтап, атшы отыратын арқалықтан лып етіп қолбала жігіт түсті де, сыртқа қыдырыстап қайтқан сыңайлы бір мырзаға есік ашты. Енді ғана қаулап өсіп келе жатқан көк шалғын шөпке жылы жарық себезгілейді, бай үйлердің ішіндегі үй жабдықтары көзге ұрады. Бір сәт әдемі кресло көрініп қалады немесе сәнді қойылған үстел, тағы бірде жайлы дивандар — осының барлығы Керриді есінен тандырды. Құдды ертегідегідей, сәнді сарайлар мен ғажайып қамалдар бірінен соң бірі алмасып, бітер емес. Ол осы бір салтанатты кіреберіс басталып кете баратын, әйнектелген ағаш есіктерге жылы жарық шағылысқан үй-жайлардың тұрғындары қайғы-мұңсыз, не ойласа соның барлығы өз-өзінен орындалып жататын адамдар екендігіне зәредей де шүбә келтірген жоқ. Иә, ол, расында да бақыт қонақтаған үйлер! Егер бұл осы бір кең аллеяның бойымен жүріп өтіп, сәнді, оюлы, өрнекті кіреберіске қарай баспалдақпен біртіндеп көтеріліп, ішке кірсе, ондағы байлық пен барлықтың иесі өзі болып, билігін жүргізсе, — жүрегін сыздатқан ауыр ойлар да, қажытқан қайғы-мұң да ғайып болады!.. Керри айнала көзі тоймай, құнығып қарай берді, қарай берді. Көз қарықтырған ғажап көріністер қызды арман аясына тарта берді, тарта берді.

— Осындай үйіміз болса ғой! — деп қалды миссис Гейл жабығып. — Не деген бақыт десейші!

— Осыдан кейін жер бетінде бақыт жоқ дегенге сеніп көр, — деді Керри ерні жыбырлап.

Ол түлкінің піспеген жүзім туралы екіжүзді толғамдарын мың мәрте естіген болатын.

— Мынадай үйлерде тұратындар да бірдеңеге мұқтажбыз дейді-ау! — деді миссис Гейл мысқылдай сөйлеп.

Қайтып келгенде, Керриге өзі тұрып жатқан пәтер тым қораш көрінген. Бұл жас әйел мейлінше байқампаз-ақ, осы бір жұпыны жабдықталған пәтердегі шағын үш бөлменің жайы түсінікті еді. Ол қазіргіні өткендегі күйімен салыстырған жоқ, бүгін миссис Гейл екеуі жағалауда серуендеп қайтқанда көрген кереметімен салыстырды. Оның көз алдынан сықиған биік үй-жайлар кетпей қойды. Құлағында жұп-жұмсақ желіспен ызғыған күйме дыбысы тұрды. "Шынын айтқанда, Друэ кім соншама? Мен ше?" — деп ойлады Керри еркінен тыс, терезе алдындағы тербетпе орындығында шам жарығына малынған, әріректе Уоррен мен Эшленд-стрит оттары жымыңдаған саябаққа қарап отырып. Оның тамақ ішуге зауқы соққан жоқ, біртүрлі елегізи берді. Ақыры тербетпе орындықта шайқала түсіп, ақырын әндеткеннен басқа түк істеген жоқ. Ол баяғы бір әуендерді ыңылдап айтып отырды, жүрек онан әрмен сыздай түскен Оны енді ауыр бір мұң қармады. Мұң, мұң, мұң... ол өздерінің Колумбия-ситидегі ескі үйлерін ойлады, біресе жағалаудағы сән үйлерді аңсады, біресе әлдеқандай бір ханымның үстінен көрген керемет көйлек есіне түсті, күндізгі тамаша табиғат көріністерін көз алдынан қайта өткеріп, жанына тыншу іздеді. Ол мұңлы еді, соған қарамастан беймәлім бірдеңелерге ынтығуын да қоя алмаған. Ақыр соңында Керри өзін соншалықты панасыз, жападан-жалғыз бейбақпын деп шешті. Оның еріндері дірілдеп, жылаудың аз-ақ алдында отыр еді. Уақыт өтіп жатыр, қас қарайып, қараңғылық түсті, ал ол болса бөлменің терезе алдында баяу ғана ыңылдап, өзінің ең бір бақытты сәті осы екендігін, ешқашан енді бұлай болмасын ұғынып болмаған күйде тапжылмай отыра берді.

Керри қаумалаған қалың ойдың құшағында отырған. Үй күтуші әйел келіп, төменде бұларға мистер Герствуд келіп тұрғанын, Друэ мен Керриге жолыққысы келетінін хабарлады.

"Чарлидің сапарда екенін ол білмеген болды ғой", — деп ойлады Керри.

Қыстың күндері ол ішімдікхана басқарушысымен ара-тұра ғана ұшырасқан болатын Көрген сайын бұл адамды алғаш жолықтырған күнгі әсері есіне түседі. Керри қапелімде абыржып қалғанымен, айнаға бір қарап алды да, қонағын қарсы алуға шықты.

Герствуд әдеттегідей сықиып тұр еді. Ол Друэ үйде жоқ деп ойламаған болатын. Бұған ол, расын айтқанда, еш ренжіген жоқ, әңгімені бірден Керридің көңілін аулайтын жайларға бұрды. Шешендігінде шек жоқ еді оның. Нағызында, өмір көрген әккі адамға қолайлы мәселені қозғай қойып, әңгіме тығынын ағыту қиын да емес қой. Ол Керри өзін ынты-шынтысымен тыңдап отырғанына зәредей де шүбәланған жоқ. Қиялын қозғайтын қайдағы бір қызықты жайларды қысылып-қымтырылмай еркін әңгімелейді. Ол бір сәт жақын таман жылжып отырды, ара-тұра даусын сәл бәсеңдетіп, сыбырлай сөйлейді. Герствуд өзінің бастан кешкендері, өмірде көргендері, адамдар туралы сөйлеп отырды. Оның бармаған жері жоқ сияқты. Көрген-білгені қандай көп. Енді ол өзі барған алыс-алыс жерлерге Керриді де ынтықтырып қойды, соның барлығында ол өз бағасын көтеріп, өзін көлденең ұстап отырып сөйледі.

Осы бір адам жанына соншалықты жағып отырғанын ұғынған Керри. Ара-тұра Герствуд бір сөзіне мән бере қалып, қадап айта түседі де, күлім қағып оған көздерін тіктеп қарай қалады, мұндайда арбалмасқа амал бар ма. Ептеп, байқатпай еркелете отырып сөйлеп, әбден ұнап қалды. Енді, міне осыған көзін жеткізе түсу үшін әлденелерді айтқан болып, ол қыздың қолынан ұстаған, Керри күлімсіреп қана қойғаны болмаса, қарсылық білдірген жоқ. Не сиқырын кім білсін, әйтеуір айналасының барлығын елжіретіп, иіткен. Әңгімесінің барлығы соншалықты мәнді, Керри біртүрлі ақылды болып бара жатқандай сезінді өзін. Ақжарқын көңіл, ақжарма әңгіме жанын жадыратып, көзінде қуаныш оты шалқыған. Ол енді осы бір адамның қасында болудың қаншалықты көңілді екендігін ұғынды. Мақтау сөзі де майдай жағып барады. Ол Друэ сияқтанып ылғи қамын жеп, қамқорсымсып отырған жоқ еді, оның үстіне.

Бұлар қашан жолыққанда да, Друэ бар кезде де, жоқта да екеуара бір құпия ынтықтық сезілмей қалмайтын да, Керри мұндай ойын өзінен-өзі жасырғандай болатын. Керри жаратылысынан көп сөйлемеуші еді. Ол тіпті өз ойын ретімен игеріп алуға да икемсіз. Оны ең әуелі сезім билейтін, терең, қуатты, тасқынды сезім. Герствуд екеуінің арасында жасырып, жаба қоятындай ештеңе сөз болған жоқ, ал ұшыраса берген көз жанарларын, сол сәттегі сезінген нәзік бір толқындар туралы айтсақ, бұл үшін қандай әйел өзін күнәкар санаушы еді? Жан жүректі қозғардай сезім жақындығы Друэмен арақатынасында болған емес еді, расын айтса, ешқашан болмас та еді. Керри Друэні кездестірген кезде оған өзін қайыршылықтан құтқарушы адам деп қараған бетте, қалауын орындаған болатын. Енді міне кеудесі дірілдеп, құпия бір сезім билейді, мұны Друэнің ұғынуы да екіталай. Герствудтің көзінен "күйдім-жандым, сүйдім-өлдім" деген ынтық сөздің барлығынан да күштірек ғашық отын көрген Бұл от әзірге жалын боп өзі жанады, сен де жан деп қыстамайды. Түптің түбінде өртеп тынары да анық.

Адам атаулы, нағызы, сөзге соншалықты мән береді, маңыз артады. Олар сөз шешпейтін түйін жоқ деп ойлайды. Ал, шындығына келсек, сөзде болар-болмас қана наным туғызатын күші бар. Тіл асып-төгілген сиқыр сезімнің қуатын, құштар көңілдің аңсар сырын айтып жеткізуге тым шорқақ. Жүрек адам тілсіз қалғанда ғана барып сөйлер еді.

Герствудпен әңгімелесіп отырып Керри оның сөйлеген сөзін емес, сол сөздің ар жағында тығылған тылсым сезім күйінің сырын ғана тыңдаған болатын Осы бір адамның киім киіс, жүріс-тұрысы қалай, қандай шешен сөйлейді десеңізші! Оның қызмет дәрежесі де, айтатын дүниесі де өз алдына! Керриге деген ынтық сезімі лаулап жанып, өртке ұласып бара жатқан осы бір адам жан-жүйесін қалай-қалай елжірей еркелетеді. Бұл өзі көзге көрінбейтін бір құдірет Керриді де үркітпейді, оның сыртқа жаяр сыры да жоқ — сол үшін де ел не дейді, мен не деймін деп абыржудың қисыны бар ма? Керриді азғырып, бұрынғыңнан тай, жаңаға ұмтыл деп жалбарына өтінеді, қиылып сұрайды, бірақ осының барлығы туралы ләм-мим сөз болған жоқ. Бұл екеуі қозғап, қоздатып отырған әңгіме сахнадағы әлдендай бір шиеленіскен өмір уақиғасын баяу ғана сазбен сүйемелдеп тұрғандай бір күй болатын

— Сіз солтүстік беттегі көлді жағалай салынған жаңа үйлерді көріп пе едіңіз? — деп сұраған Герствуд сөз арасында.

— Бүгін ғана миссис Гейл екеуміз барғанбыз. Қандай сәулетті үйлер десеңізші!

— Керемет, расында да, — деді Герствуд мақұлдай қостап.

— Сондай үйде тұрғанға не жетсін, — деді Керри біртүрлі ойлы жүзбен.

— Сіздің жолыңыз болмады, — деді ол біршама үнсіздіктен соң күбірлей сөйлеп.

Ол көзін баяу көтеріп, қыздың жүзіне тура қараған. Герствуд өзінің ең нәзік пернені басып қалғанын білді. Қазір оның өз жайын жайып салардай сәті. Ол Керриге қарай сол еңкейе түсіп, көз алмай арбап ұзақ қарады. Әне-міне, бұл жеңістің туын ұстайды.

Керри ішіп-жеген құмар көзді тойтарып, тоқтатпақ болғандай қозғалақтай түскен, бірақ онысынан ештеңе шықпады. Бұл енді ештеңе шешпейтін әлсіз қарсылық. Герствуд алапат бір күшпен билеп-төстеп барады. Ол жас әйелді арбайды, жанарын жәудірете қадап, жағдай шиеленіскендей, біртүрлі ыңғайсызданады, не істерін білмей дегбірі қашады. Әйел шырмауға түсті. Ол еркінен айырылды.

— Сіз маған бұлай қарамасаңыз екен, — деді ол ақырында.

— Бұл маған бағынбайтын күш, — деп жауап берді Герствуд.

Керри енді не болса да болсыншы дегендей, үндемей отырып қалды. Герствуд енді іш тартпай, еркін сөйледі.

— Сіздің осы тірлігіңізге көңіліңіз толып жүрмегені рас қой? — деді ол сөзін жалғап.

— Рас, — деді ол ақырын ғана.

Герствуд ендігі билік өзінде қалғанын айтпай-ақ ұғынған; жас әйелге қарай еміне еңкейіп, оны қолынан ұстады.

— Қойыңыз! — қарсылық білдіріп, Керри отырған орнынан атып тұрды.

— Кешірерсіз, ойламаған жерден болды өзі, — деді Герствуд қымсынбастан.

Керри тұрып кетсе де болатын еді, бірақ отыра берді. Ол екеуара әңгімеден қашқан жоқ, Герствуд тағы да қайдағы бір естандырарлық қызық жайлар туралы айта бастады. Біршама уақыттан соң ол қайтпақ болып, орнынан тұрған.

Керри өзінің еркі осы адамда кетіп бара жатқанын ұғынды.

— Сіз ренжімеңіз, — деді ол аялай сөйлеп. — Біртіндеп барлығы дұрыс болады!

Әйел ештеңе демеді, негізінде не айтуды да білген жоқ.

— Сіз екеуміз доспыз ғой, о? — деген Герствуд қоштасарда қолын ұсынып.

— Доспыз, — деп жауап берді Керри.

— Олай болғанда, бүгінгі жай осы жерде қала тұрсын. Өзім хабарласамын.

Ол бір сот әйелдің қолын жібермей ұстап тұрды.

— Мен ештеңеге уәде бере алмаймын, — деді Керри екі ойлы үнмен.

— Достар бір-бірін ренжітпеуі тиіс, — деді ол өзімсіне сөйлеп, әйел алакөңіл болып қалды.

— Бұл туралы енді сөз қозғамалық, жарай ма? — деді ол

— Тамаша! — деді Гертсвуд гүл-гүл жайнап.

Ол баспалдақпен жылдамдата түсіп, күймесіне келіп отырған. Керри сыртқы есікті жауып, бөлмесіне кетті. Ол айна алдына тақап барып, жалпақ шілтер жағасын ағытып алып қойды да, өзі таяуда ғана сатып алған, қолтырауын терісінен жасалған жалпақ күреңқызыл белбеуін ағытты.

— Мен не болып барамын өзі! — деді ол, шынымен-ақ біртүрлі наразылықпен, абыржып та, біртүрлі ұят та қысып тұрып. Басқан аяғым кері кетуін қоймай қойды ғой. Ол шашын тарқатып, шаш түйреуішін шешті, қою қоңыр күрең қалың шаштары төгіле толқындайды. Бүгінгі кештің жан тербеген әсері ойынан шығар емес.

— Тіпті білмеймін, не істеуім керек менің, — деді ол дауысын естілер-естілмес шығарып, күбірлей сөйлеп.

Гертсвуд бұл уақытта ағызып жүріп бара жатқан күйме ішінде отырды. "Ол мені сүйеді. Бұған зәредей де күмәнім жоқ!" — деді өзіне-өзі іштей.

Ішімдікхана басқарушысы жұмыс орнына жеткенше — аттай төрт мильге созылған жол бойы — он бес жылдан бері естен шыққан ескі бір әуенді көңілдене ыңылдап айтумен болып еді.





XIII ТАРАУ

СЕНІМ ГРАМОТАЛАРЫ ҚАБЫЛ АЛЫНДЫ.

ВАВИЛОН МҰНАРАСЫ

Керри мен Герствудтің сол әңгімесінен кейін екі күн өтер-өтпестен Огден-скверте мырза жігітіміз тағы келген болатын. Керриді күндіз-түні сағына ойлады ол. Оның икемге көнгендей болғаны үміт отын қоздатқан. Көп ұзамай ойлағаным болып қалар деген сезім күшейді. Бұл адамның Керриге көңілі ауды — ғашық болудан гөрі басқашарақ бір күй дерсің — ол тек құштарлық емес, әлдеқайда терең бір құбылыс. Бұл бірнеше жылдар бойы қатып-семіп қалған көңілдің селк етіп оянуы еді. Бұрынғы көңілін толқытқан әйелдерімен салыстырғанда, бәлкім, Керридің әлдеқайда жоғары тұруы да мүмкін. Бұл адам біреуге өліп-өшіп ғашық та болып көрмепті, аяғы үйленумен біткен баяғы бір желіктен басқа. Ол әйел алғаннан соң көп уақыт өтпей жатып-ақ өзінің ойнақтап жүріп от басқанын ұғынған болатын. Ілуде-бірде осы туралы ойлар болса Гертсвуд өзіне-өзі егер өмірді өзгерту мүмкін болса, ғұмырында миссис Герствудтей әйелге үйленбес едім деген үзілді-кесілді тоқтам жасайтын. Бастан өткен бақытсыз тарих оның әйел атаулыға деген құрмет, құмарлығын әлдеқашан басып тастаған Ол әйелдерге астамдықпен қарайтын, толып жатқан бей-берекет жүріс те содан туған. Керриді кездестіргенінше жолықтырған әйелдің барлығы бірдей болатын: өркөкірек, надан, қуыскеуде көрінген. Дос-жарандарының әйелдері тартымдылықтан жұрдай біреулер, өз әйелі болса жаратылысы суық, мұны әуреге салғаннан басқа берері жоқ мазасыз адам болып шықты. Жын-ойнақтар туралы әңгімелер оны тіптен жиырылта түсетін. Ондай жерлерге барғыш, қызық қуған еркектердің талайының аузынан естіген тәртіпсіз хикаялар оған жиіркенішті еді. Ол әйел атаулыға сенімсіздікпен, сақтана қараушы еді - бүл шіркіндер малынып-салынып, сыланып алып өз ойларын жүзеге асыруға жанталасады. Әйел затын іштей тергеп-тексеріп, көзімен атып жақтырмай қарап тұрар еді. Соның өзінде ол жақсы әйелді көріп, білмес түйсіксіз де біреу емес. Ол аспаннан түскендей бір әйелдің жақсысын жолықтырар болса, оның да құнын білетін. Ол әйелдің алдында тізесін бүгіп тұруға да даяр, қайдағы бір ауыз жаппас мылжындардың өсек-аяңын да елемейді, естімейді енді, тұп-тура Бауэридегі түнеме үйдің Дублиндегі католик сектасының ізгі бикесінің алдында тіл-аузы байланып тұрып мінәжат ететін, сонан соң жоқ-жітікке қайырымдылық жасауға құлшына кірісетін ирландық қожасы сияқты ессіз құлайды. Герствудтің есі кетіп, бұлайша бүлінуінің себебі туралы ойлануға да шамасы келмей қалған.

Герствудтің жағдайындағы өмір ағысында түкке тұрғысыз, көбелек кеуде әйелдің оның санын жолықтырып келе жатқан адам, әрі жас, әлі бүлінбеген бейкүнә жанды кездестіре қалған жағдайда арақашықтықты мойындап, не бойын онан аулақ ұстайды, не болмаса оған қарай бас ұрып құлайды. Керридей әйелдің жанын жаулау Герствуд сынды адамға оңай да болмас, ақырын күтіп, асықпай жақындау керек. Әлдеқандай біреу ұрымтал тұсты қай жағынан табамын деп, абдырап қалар еді. Өзіңнен жасы көп кіші әйел ілуде бір тығырыққа тірелген сәтіне дөп келмесең, қолға қонақтай қоймас. Егер байғұс шыбын торға аяғын бір іліп алды ма, өрмекші бірте-бірте дегеніне жетеді. Оң-солын айырып үлгірмеген жас бойжеткен алып қаланың айналымына келіп түскен бейопа шақта, оны оңай олжа іздеп шыққан қырағы көз мерген көре қояды. Сөйтеді де алдап, арбап, нысанаға алады.

Герствуд түнеукүні Друэ үйіне әйелін таныстырмақ болып шақырғанда әдемі киініп, бет-аузын сылап, сипаған біреуді жолықтыратынына шүбә келтірмеп еді. Друэ мен Керридің пәтеріне ол ана-мұнаны айтысып, жай ғана уақыт өткізіп отырып қайтармын деп келген болатын. Күтпеген жерден ол мұнда жібек желдей жайлы қызу жастықтың, нұры бөлек таза сұлулықтың буына балқыды. Оның ибалы көздері соншалықты қақ-соқтан хабарсыз, шыншыл, жарқырап жаныңды баурайды. Сол ұяңдығы жүріс алып қалған қыз емес екендігін айтады. Бұл бірден ұқты - байғұс білместікпен ұрынып қалған, бәлкім белгілі бір жағдайлар мәжбүр еткен бейшара баланы. Герствуд Керриге енді кәдімгідей көңіл бөле бастап еді. Оған біртүрлі жанашырлық сезімі оянған, әрине, ептеп бойын да тартады. Ол Керриді өзіне қаратып алуға көңілі бұзылған сайын қайткенде де Друэден гөрі оған мен дұрыспын деп ойлады. Герствуд жас коммивояжерді енді кәдімгідей күндей бастаған, ғұмырында біреумен бұлай бақас болып көрмепті.

Керри, әрине, Герствудтен адамгершілік мәнінде жоғары тұрған, ол Друэден де әлдеқайда қабілетті еді. Ол Чикагоға келгенде кең даланы баураған саф ауа, күн нұрындай жарық, мөлдір еді. Мұндайда ашкөздік, жұлымырлық дегенді айтудың өзі артық. Рас, егер әрі қарай үңіле түссе, бәлкім, әлгі екеуінің де болар-болмас нышандары шаң беріп қалар еді. Ол бірақ соншалықты арманшыл, өзі де білмейтін беймәлім қызықтарға құштар болатын, мұндайда қандай ашкөздік туралы айтуға болар еді. Ол әзірге әйдік қаланың қалтарысы көп тірлігіне таңырқап қана қарайды, көп дүние жұмбақ. Герствудтің құлпырған раушан гүліндей жастықтың хош иісінен басы айналған. Оны жеміс ағашының басынан алқызыл алманы үзіп жеуге құштар болған жеңсік құмарлық буды. Оны көргенде Герствуд шөл далада қаңсып келе жатып, көктемгі көк дала төсіндегі мөлдір бұлаққа құлаған жандай қунап шыға келетін.

Герствуд келіп кеткеннен кейін оңаша қалған Керри қапелімде тап болған осы жайда не істеуі керек енді дегенді ойлап дал болған; былай тартсаң арба сынады, былай тартсаң өгіз өледі, ақыры құрсыншы бәрі деп, ештеңе ойламауды жөн көрді. Мұның ойынша ол Друэге қарыздар сияқты. Күні кеше ғана табанынан тозып, таусылып тұрғанында қолұшын берді. Оған осы қайырымы үшін соншалықты алғыс сезіммен қарайды. Бір көрмеге сырт тұлғасы да тәп-тәуір, ақкөңілдігін айтсаңшы, өзі жоқ кезде Керри жігіттің өзімшілдігін ұмытып та кететін. Соған қарамастан, ол екеуін өзара жақын бір сезім жалғап тұр деп есептемейді. Друэ ондайға соншалықты мән бермейтін сыңайлы.

Шынына келгенде, осы бір өтімді жігіт әйелдерді байыз таппайтын бос кеуде желөкпелігімен үркітіп алатын. Ол өмірдің қызығына тоймайды; өзімнің дегенім болады, сүйіспеншілікке шомылып, ойлағанымдай өмір сүремін дегенге сенімді болатын. Егер әлдеқалай біреулер мұнан сырт айналып, қайсыбір есік енді ашылмастай тарс жабылып жатса, оған мән де бермейтін. Ол әлі уыздай жас, әрі айы оңынан туып тұрған жігіт болатын. Ол өзінің өле-өлгенше осы қалыптан өзгермейтінін біледі.

Герствудке келетін болсақ, қазір оның есіл-дерті Керри. Не істеп, не қоятынын өзі де білмейді, бірақ, әйтеуір, әйел бұған ғашық екенін мойындауы керек. Тура қараудан қашқақтап қою кірпігін төңкеріп, көзін төмен салып тұрған тұрысы, бар діріл, бар тынысы — алапат бір құштарлықтың бұлқынып бас көтеріп келе жатқанын жасыра алмайтын. Оны аялап, жақындай түскісі келетін, қолынан ұстап жан жылуын бөлісуді күтеді; мұнан кейін не болар екен дейді дегбірі қашып, бір ысып, бір суыйды. Саябыр таппай елегізиді. Мұндай жұп-жұмсақ, жылы сезім жүрегінен сипаттағалы әлденеше жыл өткен болатын. Ол қайтадан бозбала жігіттің алақұйын сезіміне оранды, өзін серілікпен ұстады.

Мұның жұмыс жайы кешкі уақытын өз қалауынша өткізуіне қолайлы болатын. Бұл соншалықты сенімге кірген кісі, қожайындары тергеп-тексеріп жатпайды, өз еркі өзінде. Қалаған уақытында барамын деген жеріне кете беруіне болады. Басқарушы болса осындай-ақ болсын. Ол өз жұмысына уақыт таңдамайды, жұрттың барлығы да мұның қашан болса да шаруасы тынып тұрарына сенімді. Бұл адамның жүріс-тұрыс, киім киісіндегі ерекше сәні, тартымды мәнері ішімдікханаға өзгеше бір шырай кіргізетін. Мұндай көпшілік орындар үшін маңызы бар, мәні бар нәрсе. Көп жылдан бері осы шаруасынан қол үзбей істеп келе жатқан Герствуд ішімдіктің, жеміс-жидек, темекі дейсің бе — барлығының небір өтімдісін түр-түрімен жабдықтап қояр еді. Буфетшілер, олардың көмекшілері жиі ауыс-түйіс болып жататын, бірақ жұл жерде Герствуд жүргенде ішімдікханаға баяғыдан бері келіп жүрген маңызды адамдар, басқа өзгерісті байқамаушы еді. Қайталап айталық, ішімдікхананың ішін сүттей ұйытып, көпшіліктің қалауына айналдырып отырған осы адам болатын. Герствудтің өзін-өзі еркін ұстауы, енді айтпаса да түсінікті. Ол қажет болса, күндіз шаруаларымен шығып келеді. Кешқұрым да кетіп қалатын кездері болады. Бірақ, қалай болғанда да, кешкі сағат он бір мен он екінің кезінде, соңы бір сағат, екі сағатта ішімдікхана жабыларда орнында болу үшін қайтып келетін.

— Жабыларда ішімдікхана ішінің дұрыс жиналып, ретке келуі мен өзіңізден кейін біреу-міреудің қалып қоймауын қадағалап жүруді сізге тапсырамын, — деген мистер Мой, сонан бері, міне, әлденеше жыл өтті, Герствуд бұл тәртіпті бір де бір рет бұзған жоқ. Ішімдікхана иелері көп жыл болды, сағат бестен кейін мұнда бас сұға бермейді, бірақ басқарушы олар күнде келіп тексеретіндей-ақ ыждаһатпен атқарушы еді қызметін.

Жұма күні, Керриді көріп қайтқанына бар болғаны екі тәулік өткен соң, Герствудтің онда тағы да барғысы келді. Бұл адам енді оны көрмесе тұра алмайтын күйде болатын.

— Ивенс, — деген ол аға буфетшіге, — мені біреу-міреу сұраса, сағат бестерге таман келеді деңіз.

Ол Медиссон-стритке қарай жылдамдата жүріп келіп, аткөлікке мінді де жарты сағат уақыт ішінде Огден-скверде болды.

Керри серуендеп қайтуға жиналып жатқан. Ашық сұр көйлегі мен қос қапталды сәнді кеудешесін киіп еді.

Шляпасы мен биялайларын ыңғайлап, айна алдына келіп көйлегіне аппақ шілтерлі бантын қадай бастағанда, үй күтуші қыз келіп есік қаққан, ол мистер Герствудтің келгенін айтты.

Керри сол күте тұрсын деп айтыңыз деп тапсырған. Сөйтті де әшекей-мүшекейін апыл-ғұпыл бітірді.

Бұл сәтте Керри әлгі адамның өзін тосып отырғанына қуанышты ма, емес пе — айта алмас еді. Ол ду етіп қызарып кеткенін сезінді, бұл қорқыныш әлде қуаныштан дегеннен гөрі, қыздың абыржып қалғанына көбірек келеді. Ол нендей жаймен келіп отыр, не айтар екен деген ой келмеген басына, бірақ өзінің сол адамды ұнатып қалтаның байқатып алмауы керек. Бантын бір түзеп қойды да, Керри қонақ бөлмеге шықты.

Герствуд те дегбірі қашып, алаң көңіл болып тұрған. Ол бұл жерге не үшін келгенін біледі. Бүгін қайткенде де батылдау қимылдаймын деп тұрды, алайда Керридің келе жатқаны білінгенде бағанағы батылдықтан дым да қалған жоқ. Ол енді біртүрлі қолайсыз күйде қалған сияқтанды, бұл жүрісің не десе қайтпек. Жас әйелдің сұлу жүзі жарқ етіп көрінгенде Герствуд қунап шыға келді. Сүйікті әйелдің сұлулығы алдында қандай да бір ғашық жүрек қанат қақпай қала алмас еді. Керри де мың толқып, тебіреніп тұрған, мұның өзі Герствудтің күдік-күмәнін сейілтіп жіберді.

— Жағдайыңыз қалай болып жатыр? — деді ол жайбарақат қана амандық-саулық сұрасып. — Күн дегенің тамаша екен, біраз қыдырыстап қайтуды жөн көрдім.

— Иә, күн сондай керемет, — деді Керри қонақтың қарсы алдына келе бере кідірістеп. — Мен де шығып келемін деп жиналып жатқанмын.

— Солай ма? — деді Герствуд қуанып кетіп.

— Онда, бәлкім, бірге шығармыз, бас киіміңізді кисеңіз?

Олар саябақты кесіп өтіп Вашингтон бульварының бойымен жүрді: осыған таяу жердегі сәнді көпірден әрі жалғасқан тротуарлардың бойын ала еңселі үй-жайлар қатары созылып жатыр. Бұл көшеде Батыс беттің ең ауқатты адамдарының басым көпшілігі тұратын.

Герствуд жұрт көзіне түсіп, бөтен әйелмен бірге келе жатқанына біршама дегбірсіздене қалып еді. Мына бір айналымдағы "Жалға берілетін күймелер" деген хабарландыру оны қолайсыз жағдайдан құтқарды. Ол Керриге жаңа бульвардың бойымен күймеге отырып қыдырып қайтуға ұсыныс жасады.

Бульвар дегеніміз ол заманда кәдімгі көлік жолы болатын. Герствуд Керриге көрсетіп қайтуды көздеп келе жатқан жол бөлігі де Батыс бетте, бірақ бұл арадан бірталай әріде және ол араның үйлері де сирек еді. Бульвар Дуглас саябағын Вашингтон немесе Оңтүстік саябағымен қосатын; ашық, көк шалғынды алаңқай мен оңтүстікке қарай созылып барып, мұнан соң шығысқа бұрылатын, бұл ұқыптап салынған жолдың ұзындығы бес мильдей. Ол арада біреу-міреуді ұшыратып қаламын деп қауіптенбесең де болады, еркін әңгімелесуіңе де қолайлы.

Герствуд бір жуас жылқыны таңдады, міне, енді олар екеуін тірі жан көрмейтін, әңгімелерін бөлмейтін жермен аяң желіспен келе жатыр.

— Сіз ат айдай аламысыз? — деп сұрады.

— Өмірімде жүріп көрмеппін.

Ол Керриге тізгінді беріп көрді.

— Міне, қараңызшы, мүлдем оңай, — деді ол күлімсіреп.

— Жылқы жуас болғанда ғана! — деді Керри.

— Біраз дағдылансаңыз сіз асау жылқыны да айдағаныңызға көндіресіз, — деп қолпаштап қойды ол.

Герствуд әңгіме ыңғайын маңызды бағытқа бұра қоятын қолайлы сәтті күтіп отырды. Бірер сәт ол мүлде үнсіз қалған, тыныштана түссе, Керри де ойын іштей мұның көкейін тескен арнаға қосар. Ол болса, түк болмағандай, ауыз жаппай сөйлей берді. Біршамадан соң ол жанындағы адамның жұмған аузын ашпай келе жатқанын байқаған. Оның не жайлы ойлап отырғаны белгілі еді. Герствуд алға қарай көзін қадап, түйіле ойланып қалыпты, тіпті жанындағы серігіне бұл ойлардың үш қайнаса, сорпасы қосылмайтындай көрінген. Бірақ оның көңіл күйі барлығын айтқызбай-ақ ұғындырып еді, Керри бір тықырдың таяп қалғанын білді.

— Білесіз бе, — деді ол Ойланған қалпы, — мен көп жылдан бері сізді көргелі бергі күндерімдей бақытты болып көрген жоқпын.

— Рас айтасыз ба?

Ол мұны сәл ойнақылана айтқанымен, өзі біртүрлі қатты толқыды.

— Мен бұл жайлы сізге өткен кеште айтпақ болғам, — деді ол сөзін жалғап, — бірақ ретін таппап едім.

Керри оны тыңдап отыр, бірдеме деп жауап қату қажет деп таппаған. Тіпті айтайын десе де, не айтарын білмейтін. Өзін осы бір жанмен танысқан сәттен бастап алақұйын алаңдаушылыққа түсірген "бұлай етуге болмайды, ол дұрыс емес" деген түзу ниетіне қарамастан, ол тағы да осы адамға деген бір ынтық құмарлықты сезінді.

— Мен бүгін осыны айту үшін келдім, — деді Герствуд біртүрлі өктемдеу үнмен, — сізге өзімнің сезімім туралы айтайын деп, яғни, сіз мені тыңдауға қалайсыз, соны білейін деп.

Герствуд қайсыбір жағдайда арманшыл да адам болатын, ара-тұра алақұйын сезімнің де еркіне бағынатыны бар. Ондайда бұл — ақынжанды, құмарлық сезім бойын буып әкетсе — тілінен майы тамған шешен де болып шыға келуі қиын болмайтын. Дәлірек айтсақ, ол асқақтап, айқын-айқын тоқтамдармен айтар еді көкейдегі көп сөзін. Бұл — енді даусыз шешендіктің белгісі.

— Сіз, бәлкім, өзіңіз де білетін боларсыз... — деген ол, қолын қыздың иығына асып. Тым-тырыс. Ол қажетті сөзін қолданысқа қосқанша қорғасындай қолайсыз тыныштық орнады. — Сіз, өзіңіз де, бәлкім мұны білесіз, менің сізді сүйетінімді...

Мұны естіген Керри қыбыр етпей отыр. Бар еркін осы бір адам билеп алды. Ішкі жан күйігін айтып жеткізу үшін оған меңіреу тыныштық қажет, Керри үнсіз тыңдап отыр. Ол қарсы алдында жазылып жатқан тақтайдай тегіс ұзын жолға қарап сол қалпы отыра берді.

Герствуд сол тоқтап алып, өзінің соңғы айтқандарын қайта қайталаған.

— Сіз бұлай айтуға тиіс емессіз, — деді Керри естілер-естілмес дауыспен әрең тілге келіп.

Мұнысы солқылдақтау шыққан сөз болды. Әйтеуір бірдеңе айту керек болған соң, айтқаны. Герствуд бұл жауабына көңіл де бөлген жоқ.

— Керри, — деді ол алғаш рет іш тартқан өзімшілдікпен оның атын ауызға алып, — Керри, мені сүйемін деңізші. Сіз білмейсіз ғой, менің жаным нені қалайтынын. Шынымды айтсам, мен жападан-жалғыз адаммын. Менің өмірімде жарық сәуле де жоқ, қуаныш-үлкі де жоқ. Әйтеуір бір бітпейтін қу тірлік, өзім үшін дымта татымайтын адамдармен әлек болу ғана мені шыр айналып жүрген.

Осы сүйек сырқыратар сырын ашып айтып отырып Герствудтің өзіне өзінің жаны ашыған. Ол барын салып, үні мың толқып, таусылып, төгіле сөйледі. Әйелдің жүрегі мұз емес,. еріп те, елжіреп те кеткен.

— Мен сізді ең бақытты адамдардың бірі ғой деп ойлап едім, ендеше, — деген Керри оған жанашырлық тұнған нұрлы жанарларын қадай сөйлеп. — Сіз сондай бір бөлек, өмір көрген адамсыз ғой!

— Міне, бар бәле осында ғой, — деді Герствуд біртүрлі бәсең үнмен, — бәленің бәрі осында — менің өмір көргендігімде!

Керриге қоғамда ықпалы бар, әжептәуір салауатты кісінің осылайша ақтарылып, жүрекжарды сырын ашқаны тас төбесінен біреу қойып қалғаннан кем әсер еткен жоқ. Ол енді өз тағдырының қалай-қалай болып бара жатқаны туралы еріксіз ойлаған. Қалай ғана болды бұл өзі, келгені кеше ғана болатын, меңіреу түкпірдегі тірліктің барлық қызық-шыжығы құдды бір үстінен шешкен киімдей сыпырылып түсті де қалды, оның орнын енді жұмбақ та сырлы, беймәлім үлкен қаланың орны басты? Ал енді ұтып көр: ақшасы да, атағы да бар, үлкен іс басқарушы — мұның көмегіне зәру. Қараңыз, ештеңеден кенде қалмаған, сән-сәулеті асқан, ықпалды кісі өзіне — Керриге бірдеме туралы жалынады, сұрайды. Ол не айтарын білмеген соң, басын қатыртысы келмеген. Ол осы бір адамның тасып-төгіле қайнаған сезіміне өзгеше бір аяулы кейіппен шомылып қана отырды, енді лаулап жанған оттың қасына суық торғайдай бүрісіп келіп жылынып отырған адам дерсің. Герствуд өртеніп, күйіп-жана түскен, енді, міне, оның құштарлық оты Керридің кеудесіндегі екіұдай ойдың да дымын қалдырмай ерітті.

— Сіз менде де арман бар ма екен, бұл бақытты адам ғой деп ойлайсыз ба? Егер сіз өзіңізге жат болып кеткен адамдармен күн кешіп жатсаңыз, екіжүзділік пен безбүйректік патшалық құрған ортада жүрсеңіз, егер айналаңыздан жүрекжарды әңгіме-дүкен құрысып отырар жан адам таппасаңыз, жанашыр кісіңіз жоқ болса — өзіңіз асқан бақытсыз адам деп санамаушы ма едіңіз?

Герствуд осы сәт оның жүрек қылын дөп басқан — мұның бәрі өзінің басындағы мұң. Ол сенің бар-жоғың бәрібір жақынды да көрген, көше кезіп, көптің ішінде де адасқан. Ол мұны неге білмесін! Қазір, дәл осы сәтте де ол жанашыры жоқ жалғыз емес пе? Өзі білген адамның арасында мұның қамын жеген біреуі болса, көрсетші қане! Ешкім де жоқ! Өзінің түпсіз ойлары мен тосырқай қарап, түсіне алмай келе жатқан күдік-күмәндарының арасында жападан-жалғыз қалған бұл.

— Менің өмірім өзгерер еді, — деді Герствуд сөзін сабақтап, — егер сізге келіп жүре алатын болсам, сізден өзіме дос тапсам. Қазірде мен әйтеуір құр сүлдерімді сүйретіп жүрген бір жанмын. Ана жерге барамын, мына жерге келемін. Оның барлығы мен үшін бос тірлік. Мен өзімнің бос уақытымды қалай өткізерімді білмеймін тіпті. Сізді көргеніме шейін, мен әйтеуір тырбаңдаған тіршілік ағысымен кете бердім. Ара-тұра бірдемеге шаттанған боласың, барлығы да алдамшы. Құдай айдап, өзіңізді жолықтырдым, сонан бері мен тек сіз туралы ойлаудамын!

Міне, Керри тағы да алдамшы сенімнің етегінен ұстады: ол осы бір адам расымен де өзін қалайды деп шешті. Жалғыздық қажытқан, қайғысы ауыр Герствудке жаны ашыған. Мынаған қараңыз, қоғамда орны бар екендігіне қарамастан, бұл адамның бақыты өзінде тұр екен, бұған сүйетінін айтып жалбарынады, ал мұның өзі де жалғыз, өмірдің айдағанымен кетіп бара жатқан байғұс емес пе. Жоқ, мұнан өткен қайғылы күй болмас!

— Мен соншалықты мисыз адам да емеспін, — деген Герствуд ақталғандай болып, ол бірдеңелерді ұғындыра түспекші еді. — Сіз, бәлкім, ойлап отырған шығарсыз, мені бір кез келген қиыншылыққа сынып түсетін, бейберекет мағынасыз өмір сүріп жүрген біреу деп? Жасыратын несі бар, кей кездері мен соншалықты жеңіл мінезді болып та кетемін, бірақ есімді жиып ала қоятыным тағы бар. Сіз маған менің өзімді адам деп сезінуім үшін керексіз. Егер менің өмірімнің әлі қандай да бір мәні қалған болса.

Керри, оған сені мен де сүйемін деген қамкөңіл пейілмен іш тартып қарады. Осындай адам да рухани сүйеуге мұқтаж болуы мүмкін бе? Оның қандай жетіспеушілігін түзете алушы еді. Мұндай төрт құбыласы сай кісіде кемшілік бола ма екен. Әлдеқандай бір"түкке тұрғысыз ұсақ-түйекті, болымсыз бірдеңелерді айтады-ау, сірә.

Герствуд өзінің бақытсыздығын сай-сүйегіңді сырқырата баяндаған, Керри оның күйзелісіне аяушылық білдірмей қала алмады.

"Осының барлығы рас па?" — деп ойлаған ол. Ол бір қолымен белінен құшақтаған, қарсылық білдіруге дәті жетпеді. Бір қол мұның саусақтарын сипалайды. Көктемнің көп жүгірген ерке желі жол үстінен құйындатып өте шықты. Ат баяу желіспен шоқақтайды.

— Керри, айтыңызшы, мені сүйесіз ғой! — деді Герствуд сыбырлай сөйлеп.

Керри жанарын төмен салды.

— Шыныңызды айтыңызшы, аяулым! — деді ол дауысы дірілдеп, құмыта шытып. — Сүйесіз ғой, иә?

Керри ештеңе демеген, алайда Герствуд өзінің дегеніне жеткенін білді.

— "Иә" деңізші енді, — деді үздіге қайталап, сөйтті де өзіне қарай қаратып қыса түсті.

Бір сәт уысындағы қыздың қолын жібере салып, бетін-бетіне тақап аймалай бастады.

— Шын ғой? — деп тағы сұрады ол, қыздың ернінен өбе беріп.

— Сіз енді менің ғашығымсыз, солай ғой? — деген Герствуд күйіп-жанып, оның жанары оттай жанып тұрды.

Керри бірдеме деп жатпады, ақырын ғана басын оның иығына салды.





XIV ТАРАУ

КӨРМЕС, ТҮЙЕНІ ДЕ КӨРМЕС.

БІРЕУ ОЙЫННАН ШЫҚТЫ

Бұл күні кешқұрым бөлмесінде отырған Керри өзін сондай жеңіл сезінген. Ол Герствудке деген сезімнің құшатында оның да мұны сүйетінін ойлап, жексенбі күнгі болатын кездесулерін көз алдына елестетті.

Біреу-міреу сөз қылып жүрер деген сақтықты екеуі де елемеген Керри онымен қалада жолығатын болып келісілді.

Миссис Гейл Керри серуеннен қайтқан күні терезеден қарап көріп тұрды. "Қарай гөр, — деп ойлаған ол — Күйеуі үйде жоқта қайдағы бір мырзамен күймелетіп қыдыруға барады! Мистер Друэ әйелін көзден таса қылмаса жөн болар!".

Миссис Гейл ғана емес, басқалар да бірдемені аңғара қойды. Герствуд келгенде есік ашып ішке кіргізген үй күтуші қыз да бұл жөнде ішіне бірдемені түйе қойды. Ол өзі Керриді жұғымы жоқ, жағымсыз әйел деп ұнатпайтын. Оның есесіне қызға ақжарқын әрі қарапайым Друэ қатты ұнаушы еді. Әйел баласы дегенде ақжарма қолпаштауын аяп көрмеген Друэ, үй күтуші қызға да көрген сайын көңіл көншітерлік бірдемелер айтып қалатын. Құмырсқа бел күтуші қызға Герствуд біртүрлі қасаң көрінген, үй күтуші қыз расымен-ақ аң-таң болған: мистер Герствуд бұл үйге келуін неге жиілетіп жіберді, күйеуі жоқта миссис Друэ мұнымен қайда барып жүр? Ол мұны ас пісіруші әйелмен талқыға да салып алды. Ақыры біреуі-біреуіне сыбырлап айтып, өсек жайылып кеткен.

Герствудке көңілі әбден құлап, мұнысын оның өзіне де мойындап қойған Керри екеуінің былайғы арақатынастары туралы ойлана беруін тоқтатты. Ғашығының өзіне деген ынтық көңілі, оның кеңпейілділігі мен керемет тартымдылығы туралы күндіз-түні ойлайды, әуелі десеңіз бірталай уақыт Друэні есіне де түсірмеді. Алғашқы күнгі кеште ол екеуінің бірге қыдырып қайтқанын қайта-қайта есіне ала берді. Өмір бойы мұндай сезімді бастан кешпеп еді, мінез-құлқында да елеулі өзгерістер байқала бастаған. Ол өз бойынан бұрын білінбеген бір қуат-күшін сезінді, айнала дүниеге де төселген таныммен қарай бастаған, оған енді анадайдан үміт оты көрінген сияқты. Герствуд мұны абыройсыздықтан арашалап алмақ. Ол соңғы уақытта өзінің қате басқан қадамын түзетуге мүмкіндік туды деп ойлап, соншалықты толқып, қуанышта жүр. Мұндай ар-абырой туралы күйзеліп, ұятын ойлайтын адам, тегінде, дұрыс адам ғой. Герствуд не ойлап жүр, енді бұлар қайтпек керек, бұлар туралы ештеңе білген жоқ. Әйтеуір өзіне құштар, өзін аялайтын бұл жан оны далаға тастамасын іші сезеді. Ол ақыры қайырлы іс боларына сенді.

Герствуд бұл екі арада тек ешқандай да жауапкершіліксіз жан рақатын ғана ойлаған болатын. Ол тіпті де өз өміріне көлеңке түсірерліктей бірдеме болады деп ойлаған жоқ. Қызмет жағдайы, құдайға шүкір, қамсыз-мұңсыз, отбасылық өмірі өзін соншалықты қанататтандырмағанымен, мұның мазасын алып жатқан ештеңе жоқ, бұл уақытқа шейін өз еркі өзінде дегендей. Керримен арадағы махаббат "машақаты" жаңа бір рақат күндер.

Жер басып жүрген пенделік өміріне тағдыр тағы бір сый лақтырған екен, неге соның шуағына шомылып, таусылмас қызығын тойламасқа. Ол махаббат шербетін шөлі қанғанша жұтады, бұл күнделікті тірлігіне титімдей де ықпалын тигізуге тиіс емес.

Жексенбі күні кешкісін Керри екеуі өздеріне ұнаған Ист-Адамс-стриттегі мейрамханадан түстенді де, мұнан кейін экипаж алып отырып сол уақыттағы әйгілі сырахана орналасқан жер Коттедж-Гров-авенюге қарай тартты.

Герствуд өзінің ғашықтығы жайлы арылып айтқан аңсар тілегін Керри соншалықты биік, таза көңіл құштарлығымен қабыл алады деп ойламаған еді, шынын айтса. Керри онымен арақатынасын белгілі бір шектен асырған жоқ. Ғашықтықтың көзсіз көбелектей, ессіз елбеңдеген қайсыбір ұсақ-түйек ықыласына ғана жол берді. Герствуд жас әйелді құмары қанғанша құшақтаудың ауылы алыстау екенін ұғынған. Әзірге әдептен аспайын деп шешті.

Герствуд мұны әу бастан күйеуі бар әйел деп қабылдаған қалып танытқан соң, қазір сол ойынан шықпай тұра тұрған дұрыс. Ол Керриді тұтас жаулап алуға әлі бірталай уақыт керек деп ойлады. Осы бірталай уақыттың қанша уақытқа созылатынын, ол әрине, әзірге айта алмайды.

Олар күймемен Огден-скверге қайтып келе жатқандарында Герствуд былай деп сұраған:

— Мен сізді енді қашан көре аламын?

— Расын айтсам, мен білмеймін, — Керри біршама абдырап жауап берді.

— Сейсенбіде "Базарда" кездессек қайтеді? — деді ол сөзін сабақтап.

Араға бір күн салып жолығысуға Керри келіспеді.

— Онда біз былай істейік, — деді Герствуд, — мен сізге Батыс беттегі пошта үйінің мекенжайына "өзі алғанша" деп хат жіберемін, ал оны сіз сейсенбі күні барып алыңыз. Жарай ма?

Керри де мұны жөн көрді.

Көшір Герствудтің қалауы бойынша Керридің пәтеріне жетпей, бір үй бұрын тоқтаған.

— Қайырлы түн, — деді Герствуд сыбырлай сөйлеп, мұнан соң экипаж дереу жүріп кетті.

Хикаяның желісін сапардан оралған Друэ бұзған.

Керримен кездескен күннің ертесінде Герствуд кабинетінде отырған, ішімдікханаға жас коммивояжер келді.

— Сәлем, Чарли! — деп анадайдан емен-жарқын амандасты Герствуд. — Сіз келіп те қалдыңыз ба?

— Иә, келіп қалдым, — деп күлімсірей сөйледі Друэ кабинетке қарай жүріп.

Олар оны-мұны жайларды сөз етісіп тұрып қалған.

— Үйге барып шықтыңыз ба?

— Жоқ әлі. Енді бара жатырмын.

— Мен мұнда сіздің бикешіңіздің жағдайын біліп қойып жүрдім, — деді Герствуд. — Тіпті бірер рет кіріп те шықтым. Сіз алаңдамасын дегенім ғой.

— Өте дұрыс жасағансыз, достым, — деп құптаған Друэ. — Қалы қалай өзінің?

— Тамаша, — деп қойды Герствуд. — Тек өзіңізді сағынып жүр. Тезірек жетіңіз!

— Қазір жетемін, — деп жайраң қақты Друэ оған уәде беріп.

— Мен сіздерді сәрсенбіге театрға шақырсам деп едім, — деген қоштасарда Герствуд.

— Ой, досым-ай, рақмет! — деп ризашылық білдірді жас коммивояжер. — Мен жауабын Керримен келісіп барып айтайын.

Олар бір-бірінің қолын ықыластана қысты.

"Герствуд — бір оңды адам!" — деп ойлаған Друэ бұрылыстан өтіп Медисон-скверге беттеп бара жатқанда.

"Друэ — бір жайсаң жігіт! — деп қойды Герствуд, кабинетіне қайта кіріп бара жатып. — Бірақ Керридің теңі емес".

Керриді қуана ойлаған ол коммивояжердің қайткенде алдын орау жайына түсіп кетті.

Друэ келе сала Керриді құшақтап, бетінен сүйді. Керри ықылассыз көріскен.

— Керемет оң сапар болды! — деген ол

— Рас па? Ал Ла-Кростағы әлгі бір шаруаң не болды?

— Тамаша! Біздің тауарды түгел саттым ол адамға. Басқалар маңыма ілесе алмай қалды. "Бернштейн" фирмасының өкілі де барған.

Друэ жуынып киім ауыстырып шығар алдында жағасын босатып түймелерін ағытып жатып өзінің осы сапарда бастан кешкендерін айтумен болды. Керри бұның әңгімесін еркінен тыс әуестене тыңдаған.

— Білемісің, біздің кеңсе таң болды да қалды, — деген ол — Соңғы тоқсанда мен фирманың барлық өкілінен артық жұмыс істеппін. Ла-Кростың өзінде ғана үш мың доллардың тауарын өткіздім. Ол жуынып-шайынып жатқанда Керри енді не болар екен деп, кешегі өткен күндер мен қазіргі жағдайды ойлаумен болды.

Орамал алып, сүртініп жатып, Друэ сөзін әрі сабақтаған:

— Маусым айында ақша қосуларын талап етемін. Көтерсін айлығымды. Менің арқамда қыруар табыс түсіп жатыр!

— Жақсы болар еді, — деп қойды Керри.

— Ал әлгі бір өзіңе айтқан шаруа ыңғайланса, екеуіміз үйленеміз! — деп көлгірси түскен ол.

Друэ айна алдына барып, шашын сәндей бастаған.

— Шынымды айтсам, сен менімен әйтеуір бір үйленесің дегенге сеніңкіремеймін, — деген Керри жабығып.

Герствудтің айтқан әңгімелерінен соң біршама батылдана түсіп.

— Жоқ, сен не... не сен!... — деп әлек болды Друэ. — Көрде тұр. Үйленемін! Мұндай ой қайдан келіп жүр басыңа?

— Сен мұны айтқалы қашан!

— Айтқаным-айтқан! Тек жақсы өмір сүруіміз үшін бізге ақша керек. Айлығым көбейсе, жағдайды түзеп аламыз. Сонан соң үйлену қайда қашар дейсің. Алаң болма, сәулем! Керри тағы да өзінің бос дәме болып жүргенін ұғына қалған. Бұл алдамшы осы туралы бас ауыртып жүрген де жоқ. Аяғына тұсау салып ақымақ па ол.

Герствуд Керриге әлдеқайда ақжүрек жан болып көрінген. Оның бірдеңеден бойын аулақ салып, қашқалақтайтын мінезі жоқ. Мұның әр сөзін алтынға балап, айтқанына құлақ қояды, жаны ашиды, қамын ойлайды. Ол мұны іздейді. Жақсы көреді. Друэге бәрі бір.

— О, жоқ, біз ешқашан да үй болмаймыз! — деп тағы нығыздап айтты.

Ол мұны Друэнің бетіне басып айттым деген, бірақ үнінде бір абыржу сезілді.

— Сол шыдашы, — деді Друэ. — Әңгіме осымен бітті дегендей. — Айттым бітті. Үйленеміз!

Керри оған жайлап, асықпай қарап, өз ойының дұрыстығына көзі тіктеп жете түскен.

Ол өзінің ар-ұятының алдында арылғысы келген. Соның барлығының күнәсін Друэнің сыбай-сылтаң мінезіне аудара салса несі айып. Ол мұны әлі алдап келеді. Үйленемін деп үздіккен өзі болатын!

— Тыңда, — деген Друэ, үйлену мәселесі шешілді дегендей, — мен бүгін Герствудті көргенмін, бізді театрға шақырып отыр!

Керри селк ете түскендей болды да, бойын тез жинап ала қойды.

— Қашанға? — деп сұрады ол жайбарақат қалыппен

— Сәрсенбіде. Барамыз ғой?

— Сенің барғың келсе, баралық! — деді Керри бірдеңені сездіріп алмайын дегендей қасаң сөйлеп.

Друэ байқап та қалды, бірақ әлгі үйлену туралы әңгіменің әсері шығар деген.

— Ол саған келіп кеткенін де айтты.

— Иә, келді, — деген Керри, — ол кеше кешкісін кіріп шықты.

— Солай ма? Ал мен оны осыдан бір аптадай бұрын келген шығар десем айтысына қарап, — деп таңырқап қалды Друэ.

— Иә, ол бір аптадай бұрын да келген болатын, — деді Керри.

Өзара бұл екеуінің не айтысқанын білмеген соң, ол абыржып қалды.

— Сонымен, екі рет келді де? — деп сұраған Друэ, оның жүзінде бір күмән көлеңкесі байқалды.

— Иә, — деді Керри мән бермегенсіп, іштей Герствуд реті келгенін ғана айтқан ғой деп тұрды.

Друэ бұл әңгімеге аса мән берген жоқ, өзім бірдеңені дұрыс естімегенмін ғой деген.

— Онда неге келген екен? — деп жай ғана әуестікпен сұрады енді.

— Ол сен көптен ішімдікханаға келмей кеткен соң білейін деп, әpi мен жалғызсырап жүрген шығар деп келген сияқты.

— Джордж бір тәуір адам, — деп қойды Друэ, досының қамкөңілдігіне сүйене түсіп. — Ал, кеттік, тамақ ішелік!

Друэнің келгенін көрген Герствуд Керриге хат жазып жіберіп еді. "Қымбаттым, мен оған сіздерде болғанымды айттым. Неше рет келгеніме мән берген жоқпын. Ол бір мәрте деп қабылдады-ау деймін. Маған онымен не сөйлескеніңізді хабарлаңыз. Хатты қолбаладан беріп жіберерсіз. Менің сізді көргім келеді, қымбаттым! Менімен сәрсенбі күні сағат екіде, Джексон мен Трупп-стриттің бұрышында жолығуға келіп кетіңіз. Театрда кездеспей тұрып өзіңізбен бір жайларды сөйлесуім керек".

Керри бұл хатты Батыс беттегі пошта бөлімшесінен сейсенбі күні таңертеңгісін соққанында алған.

"Мен оған сіздің екі қайтара келгеніңізді айтқанмын. Ол оған мән бермеген сияқты. Трупп-стритке баруға тырысамын. Мен өзіме-өзім ұнамай барамын Осылай етуге бола ма?"

Керримен келісілген жерлерінде ұшырасып тұрып Герствуд оны тыныштандыруға тырысты.

— Сіз ештеңеден қысылмаңыз, қымбаттым! — деген ол — Чарли Чикагодан кетісімен, екеуіміз де бірдеңесін ойластырармыз. Сіз ешкімді алдамайтындай амалын табамыз.

Керри, Герствуд дәл солай демегенімен өзімен үйленуді ұйғарған ғой деп ойлаған ол біршама жеңілейіп қалды, Друэ кеткенше ептеп-септеп, ештеңені сездірмегенім дұрыс деп шешкен.

— Мені елеп-ескермегеніңіз жөн. Сыр бермеуге тырысыңыз, — деді Герствуд театрға барғанда өзін қалай ұстауы керектігін меңзеп.

— Өзіңіз де маған бұлайша қадалып қарай бермеңіз! — деген Керри. Ол қадала қарағанда жанын қоярға жер таппай қалатыны өзіне мәлім.

— Жайрайды, қарамай-ақ қойдық, — деп ол уәде берді.

Дегенмен, айтары бар ма, Керриге аман-қош айтысып тұрып

тағы да үздіге қарады.

— Айттым емес пе! — деп қалды Керри назданып, еркелей сөйлеп.

— Театрға барған соң дегенмін! — деп ақтала сөйледі Герствуд. Ол Керриді жүрегін жылу жайлап, рақат сезім құшағында көзімен ұзатып, соңынан қарап тұрды.

Үзілген сұлулық пен қаны бетіне тепкен жастықтың қызуы шараптан бетер мас қылды.

Театрда бәрі Герствудтің пайдасына қарай ыңғайлана түсті. Керри оны соншалықты жақын тартып, жақсы көріп қалғаны даусыз болатын. Бүгін тіпті еркінен айырылғандай. Герствудтің сырт сымбаты қандай десеңізші, қарасаң көз тойғандай-ау! Керри бұдан көзін ала алмай, әp сәтті батып, бақытқа бөленсін, ол қонақтардың көңілін аулайын деген қожайынша дамыл таппай сөйлеп отырған байғұс Друэнің бар-жоғын мүлдем ұмытқан сыңайлы.

Герствуд әккі адам ғой, Керримен арадағы жіпсіз байланыстың ұшығын да байқатар емес. Ол дос-жар жітітке бұрынғыдан да ықыластана түсіпті, сыр алдырар түрі жоқ. Басқалар қызғаныштың қызыл отына күйіп, ұрынып-соғылып қалар ма еді, кім білсін. Ол өзінің біреудің бақшасына түсуге қақысы жоғын, оның жігіттік іс емесін іштей мойындаулы.

Пьесадағы бір жай күтпеген жерде күлкі тудырған. Мұның бәрі Друэден шықты ғой. Күйеуі үйде жоқ әйел арбаушының алдауына түсіп қалатын көріністен соң жас коммивояжер кіжіне сөйлеп:

— Обал жоқ саған! Миғұла байғұс, күйеуімсіп жүрген түрін!

— Мұндайда бірдеңе деп болмас, — деді Герствуд құптамаған сыңаймен.

— Мінсізбін деп жүрген, даңғой біреу ғой, бәлкім!

— Білмеймін, еркек деген әйелін көзден таса етпесе керек!

Олар вестибюльден шығып, кіре беріске қарай ығысқан көпшілікпен араласып кетті.

— Мырза, мырза, — деген біреудің даусын естіді Герствуд. — Түнемеге төлейтін тиын-тебен бермес пе екенсіз!

Герствуд Керриге бірдемелердің жайын әңгімелеп тұр еді.

— Оңбай кетейін, мырзам, рас айтам, далада қалып тұрмын!

Қайыр сұрап тұрған отыздар шамасындағы қу сүйек арық жігіт еді, оның сиқы қашқан өңінде адам баласын айналдырып алатын жоқшылық пен қасірет табы бар. Жігітті әуелі Друэ байқап қалған, ол шынымен-ақ жаны ашып аяп, әлгіге он цент ақша берді.

Герствуд бұл жайға мән берген жоқ, Керри де көргенін көңілден жылдам өшірген.





XV ТАРАУ

ЕСКІ БАЙЛАНЫСТАР АУЫР-АҚ.

ЖАСТЫҚТЫҢ ЖАЛЫНЫ

Герствудтің сезім оты өрши түсті. Ол отбасы, үй-жайына көңіл бөлуді қойған сияқты. Таңертеңгі асын әйел, бала-шағасымен бірге ішіп отырады, бірақ ойы олардан алыста еді. Ол газеттен бас көтермей оқитын, ұлы мен қызы айтатын әлдеқандай әңгімелерден газеті дұрыс. Әйелімен арасын айтпаса да болар - суық бейтараптық.

Өмірінің қақпасын Керри қаққалы бері Герствуд жанына рақат іздей бастады. Енді ол кешкісі қалаға қарай асығатын.

Ымырт түсе күлім қағып, қуаныш шақырған шамдар қандай ғажап! Ол баяғыда ұмыт болған, ғашықтықтың жанды қоярға жер тапқызбас дегбірсіз күйін қайта бастан кешкен. Герствуд өзінің сәнді костюміне енді Керридің көзімен қарайды, ал ол көздер қыздай жас, мөлдір ғой.

Жұмбақ діріл жанын баурап, рақат құшағында отырған, әйелінің дауысы бәрін бүлдірді. Күнделікті күйбең тірліктің тақуа талаптары оның аңсарын аяусыз аяққа таптайды. Герствуд сыздаған жүрегін сыртынан сипап қапа болды. Ол енді өзінің айықпас махаббат дертіне шалдыққанын ұғынған.

— Джордж, — деген бірде Герствуд ханым күйеуіне баяғыдан мәлім, бірдеңенің шетін шығарардағы мүләйім үнмен, — жарыстарға барып тұратын маусымдық билет алсақ дейміз.

— Жұрттың жүгіргенін ай бойы жалықпай қызықтауға әзірмісіңдер сонда? — деп сұраған ол ызалы үнмен.

— Солай, — деді Герствуд ханым.

Оңтүстік беттегі Вашингтон-саябағында таяу күндері өтетін жарыс бағдарламасында қоғамның өздерін тым сырбаз ұстайтын салқынқанды топтары көңіл көтеру үшін өткізілетін шаралар да бар. Герствуд ханым бұған шейін маусымдық билетке қызыққан емес-тін, биыл бірдеме ойлағаны бар ма, жеке ложа алуға құштар бола қалған. Біріншіден, оның көршілері, әлдебір Рамсилер, көмір өндірісімен әбден байыған ақшалы кісілер болатын, жарысты өз ложаларынан қызықтайды. Оған қоса, Герствудтердің отбасылық дәрігері, доктор Билл, ат жарысы дегенде ішкен асын жерге қоятын ер көңілді азамат Герствуд ханымға өзінің баптап жүрген жүйрігін жарысқа қосатынын айтқан. Үшіншіден, күннен күнге құлпырып, жайнап өсіп келе жатқан Джессикасын көпшілік ортаға шығарғысы да келген Бұл ойының астарында қызын бай адамға тұрмысқа беру де бар еді. Және жарқырап жүруге ықыласы қатты ауған-ды. Күйеуі бұл талапқа ләм-мим деместен, бірнеше секунд бойы ойланып қалды. Олар екінші қабаттағы қонақ бөлмеде кешкі асты күтіп отырған. Бұл кеште Герствуд Керри және Друэмен театрға бармақшы еді, тек костюм ауыстыру қажет болғандықтан, үйге келген.

— Сен неге бір жолғы билет ала салмайсың? — деп, ол қаттырақ сөз айтып қоям ба деген оймен өзін-өзі әрең ұстап.

— Алмаймын, — деді Герствуд ханым үзілді-кесілді.

— Неге ашуланасың, — деді Герствуд жәбірленген үнмен. — Мен тек сұрадым ғой.

— Мен тіпті ашуланып тұрған жоқпын, — деп әйелі қысқа қайырды. — Маған маусымдық билет алып бер.

— Ал мен саған бұл оңай шаруа емес деп тұрмын, — деп күйеуі оның жүзіне салқын әрі түсінікті көзбен қарады. — Ипподром директорының маған мерзімді билет беретіндігіне сенімді емеспін.

— Сенің қолыңнан билет алу да келмейді! — деп Герствуд ханым даусын көтере ренжіді.

— Саған айту оңай, — деп жауап қайырды Герствуд. — Отбасылық мерзімдік билет жүз елу доллар тұрады.

— Мен сенімен ренжіскім келіп тұрған жоқ, — деді тоқетері осы дегендей үнмен Герствуд ханым. — Менің билет алғым келеді. Бар болғаны осы!

Ол ызаланып орнынан тұрды да, бөлмеден шыға жөнелді.

— Мейлі, аласың билетіңді! — деп түнеріңкі кейіппен даусын төмендете жауап қайырды Герствуд соңынан.

Келесі күні таңертең күйеуінің реніші басылды. Билет те өз уақытында алынды, бірақ бұл өткен істі орнына келтіре алмады. Герствуд тапқан табысының едәуір бөлігін отбасының керек-жарақтарына жарататын, бірақ өз еркінен тыс нәрселерге қарсы болатын.

— Aпa, естідіңіз бе? — деді бір күні Джессика. — Спенсерлер жол жүруге дайындалып жатқан көрінеді.

— Солай ма! Қай жаққа барады екен?

— Еуропаға. Мен кеше Джорджинамен кездесіп қалдым, өзінше әлдеқандай бола қалыпты.

— Ол саған қашан жүретіндіктерін айтпады ма?

— Дүйсенбі күні ғой деймін, — деп жауап берді Джессика. — Мүмкін бұл туралы газеттерге де шығатын болар, олар туралы үнемі жазылады ғой.

— Тұра-тұр, — деп Герствуд ханым қызының көңілін аулады, — Еуропаға баратын күн бізге де туар.

Газет оқып отырған Герствуд мұны естігенде басын көтеріп бір қараған, дәнеме демеді.

— "Нью-Йорктан Ливерпульге дейін жүзіп барамыз, — деп Джессика дос қызының даусына салып жалғастырды, — бірақ жаздың көп бөлігін Францияда өткізуді жоспарлап отырмыз". Менменсуін! Қандай маңыздылық: Еуропаға кетейін деп жатыр!

— Мүмкін сондай маңызды шаруа шығар, егер сен осылай қызғаныш білдіріп отырсаң! — деді Герствуд.

Қызының пайдасыз әңгімесі ашуын келтірді.

— Қымбаттым, осыған бола қамықпа! — деп Герствуд ханым қызын жұбатты. Бір жолы мынадай әңгіме болған еді.

— Джордж кетіп қалған ба? — деп сұрады Джессика анасынан.

Үйдегілердің қайда барып, қайда жүргенін бұл қадағалап отыратын. Қызына сұраулы жүзбен қарады:

— Немене, Джордж бір жаққа кеткен бе?

— Уитонға кетті, — деген Джессика жайбарақат қана, әкесінің осыған мән бере қалғанын байқамады.

— Уитонда не шаруасы болып қалыпты? — деді Герствуд өзінің бұл жайдан хабарсыз екеніне жыны келіп.

— Теннистен жарыс өтеді.

— Ол маған айтпай кетті, — деген Герствуд қамыға түсіп.

— Ұмытып кеткен болар, — деді Герствуд ханым жайбарақат жуып-шайып.

Күні кешеге шейін Герствуд өз үйінің шын мәнінде отағасы болып келді. Қызымен арадағы түсіністіктің әзірге сақталып қалғаны сезіледі. Бірақ мұның өзі сөз жүзінде сияқты; Герствуд бірте-бірте өзінің балаларының тіршілігінен шеттеп бара жатқанын ұғынған. Бұлармен ара-тұра дастарқан басында ғана ұшырасып қалады. Кейде мүлде көріспейді. Олардың әңгімесінен не істеп, не қойып жүргенін кездейсоқ қана естіп қалып жүр. Немене екен деп бас қатырардай жұмбақ нәрселері көбейіп кеткен еді. Джессикасы есейген сайын өз ісіне ешкім араласпау қажет деп ойласа, кіші Джордж өзін ересек адамдарша ұстап, іс-әрекеттеріне ешкімнің алдында жауап беруге тиісті емеспін деп есептейтін. Герствуд мұның бәрін байқайтын және ренжитін. Соңғы кездері мұнымен санаспай, өз дегендерін істегендеріне көндігіп қалғандай. Ол ішінен отбасы алдындағы беделін түсірмеу қажет деген тұжырымға келді. Бір өкініштісі, әйелі де мұны адам ғұрлы көрмей барады. Күн сайын айқындала түскен бұл нәрсеге төзімділік танытып бақты, бұл енді олардың мұқтаж шаруаларына ақша төлеуші ғана болып қалған.

Герствуд мен махаббаттан мүлде шеттеп қалған жоқпын ғой деген оймен өзін-өзі жұбататын. Үйде ойларына не келеді, соны істей берсін, мұның Керриі бар емес пе! Ол іштей талай тамаша кештерді өткізген Керридің Огден-сквердегі үйінде болып келетін Және Друэ мен Керри бір-бірінен айрылысса, әр кеш сайын Керри мұны жайлы да әдемі үйде күтіп отырса қандай жақсы болатынын ойлайды. Ол өзін Друэ Керриге мұның әйелі, отбасы бар екенін ешқашан айтпайды деген оймен жұбататын. Герствуд ешқандай өзгерістерді күткен жоқ, бәрі тамаша болып өтіп жатты. Жақын арада Керриді көндіретініне сенімді еді, сол кезде армансыз өмір басталмақ.

Олар бірге театрға барып келген оқиғадан кейін Герствуд Керриге үнемі хат жазып отыратын Күн сайын таңертең оған хат жазып, жауап қайтаруын өтініп еді. Герствудтің жазуға деген әдеби таланты жоқ еді, бірақ өмірден алған сабақтары мен күн санап өсіп отырған махаббаты жіберген хаттарына біршама өң беретін. Монограммасы бар, әдемі үрленген пошта қағазын сатып алып, жазу үстелінің тартпаларының бірінде сақтайды. Міндеті мұндай үнемі хат жазысуды талап ететін ішімдікхана меңгерушісіне достары таңырқай қарады. Жұмыс бабымен үнемі қауырсын-қаламға жүгінуге тура келетін адамға бағанда жұмыс істеп тұрған бес буфетші үлкен құрмет таныта бастады.

Герствуд жазған хаттарына өзі таңқалды. Адамның барлық іс- әрекеттерін басқаратын табиғат зандылығы бойынша хаттарының мазмұны оның өз тұла бойынан да байқалатын. Хаттарына түскен сұлу сөздері оның сезімін әлдиледі. Және ол сезім барған сайын өсіп, бекіп барады. Ол өзі сөзбен сипаттаған әрекеттерінің билігінде болды. Герствуд өзінің махаббатына Керриді лайықты деп санады.

Керри шынында да бұл ұлы сезімге лайықты болатын, оның жарқыраған нұрлы сұлулығы мен нәзіктігі, оттай жайнаған жастығы бұған толық құқық берді. Керри расында да ғашық болуға лайық, көрікті жас сұлу. Аяусыз өмір оның албырт жанына әзірге үстемдік жасап үлгірген жоқ. Жарқыраған, нұрлы көздері — жан тазалығын, қапа мен мұңның, торығу мен таусылудың не екенінен бейхабарлығын айтады. Керри кейде жүрегін әлдебір күй тынышсызданып, күдік пен күмән ұялап абыржып қалатын. Көп ұзамай қайта жадырайды, осылайша бірте-бірте ақыл тоқтатып, есейіп те қалған. Көздері ойға толып, сөздері салмақтана түсті. Керридің көз тартарлық сүйкімді сипатын оның сөйлесе де, үнсіз тұрса да өкпелеп тұрған сәбиге ұқсап дірілдей қалатын әдемі еріндері аша түсуші еді.

Керри өзін-өзі соншалықты қарапайым табиғи ұстайтын. Өмір оған әйелдердің сұлулықты үстемдікке жегетін әккілігін әлі үйретіп үлгірген жоқ. Ол, әрине, өзіне көңіл аударып, қамқорлық көрсетуге кетәрі болмайтын, бірақ сол үшін амал-айла жасаудан аулақ. Әлі де көп нәрседен үркектей береді, бірақ бұл бәрібір баяғы бейкүнә Керри емес еді, өмірдің қақ-соғын сәл де болса көрді ғой, біршама ширап та қалған.

Керри алаңсыз бақытты өмірді аңсайды, жұрт қызығарлықтай дәрежеге жеткісі келеді, бірақ осының өзі шын мәнінде немене екенін ойлап көрген жоқ.

Керри мейлінше сезімтал, әсершіл, елгезек жан болатын. Әлсіз, байғұс жандарды көрсе қатты аяйды, қамығып қалады. Өңдері бозарып, жалба-жұлба боп, меңірейіп көше кезіп жүрген жоқ-жітік адамдар, кешқұрым аяғын әрең алып, ілбіп үйлеріне қайтатын жұпыны киімді жұмысшы қыздар туралы ойлағанда жүрегі қан жылайтын. Мұндайда оның жанын мазасыз күй жаулайды, ернін тістелеп, ұзақ ой үстінде отырады.

"Өмір бұларға қандай аяусыз! — деп ойлайды Керри. — Кедей, қайыршы адамның күні құрсын!" Азып-тозған жандарды көрсе, төбе құйқасы шымырлап қоя береді.

"Таңнан қара кешке шейін ауыр жұмыс жасап жүргендегі тірліктері осы!" — дейтін іштей таусылып.

Көшеде келе жатып жұмыс істеп жатқан ер адамдарға қарап қалатыны бар. Ауыр арба сүйреген көмір тасушы ирландықтар, үлкен күрек көтеріп қара жұмыста жүрген жұмысшы адамдар. — Осының барлығы бұған бір сұмдық болып көрінеді. Қазір оған ауыр еңбек өзі жұмыс істеп жүрген кездегіден де ауырлау сияқты сезіледі. Терезе алдынан өткен әлдебіреудің сұлбасы үсті-басы ұдайы ұнға малынып жүретін диірменші әкесіне ұқсап кеткенін қара. Бар күшін салып балға қағып отырған етікші, жертөледегі шеберхананың терезесінен көрініп қалған лудильщиктер, станок қасында тұрған ұста оның есіне әкесінің ескі диірменін түсірді. Негізінде Керри көп сөйлемейтін, ауыр ойлары ішінде жатады. Ол еңбекші адамдардың өмірін өзі де бастан кешіп үлгірген. Солардың жайына еш бей-жай қарай алмас еді.Герствуд өзі ғашық болып қалған жас әйелдің жаны терең сезімдерге аса бай екенін әлі білмейтін. Қандай сиқырға маталып қалғанына өзі де таң. Бұл, асылы, бойын буған сезімді ойталқыта салып жатпайтын. Оны Керридің жанарындағы жылы сәуле, әйел бойындағы нәзік әдемілік, өмірге ынтық сезім мен ақпейіл мейірім баураған. Ол үлбіреген жауқазынға қол созғандай, теңіз түбінен дірілдеген нәзік гүл хош иісімен жүрегін жаулады. Герствуд таңғы шықтай таза, көздің жауын алғандай құлпырып тұрған, алау атқан алқызыл гүлге арбалып қалғандай ынтыққан; бұл мұның ғұмырына нұр құйды.

Керри сырт тұлғасында да сымбатына сымбат қосып, сұлулана түсті.

Солқылдаған балғын бітімінде өзгеше бір сән байқалады. Биік өкшелі туфлиі де қонымды. Керри енді әйел әдемілігіне қатысы бар бірталай дүниені игеріп алған. Өзі біршама толыса түскен еді, онсыз да сұлу бітім тіптен ажарланған.

Бірде ертеңгісін ол Герствудтің Монро-стриттегі Джефферсон саябағында кездесейікші деген хатын алды. Ол енді Друэ осында болған кездерде де, Керриді үйіне іздеп баруға біртүрлі ыңғайсызданатын болды.

Келесі күні, тура сағат бірді соққанда, Герствуд шағын саябақтағы бос орындықтардың біріне келіп отырды. Гүлі төгілген бөртбегүл ағаштың саясы сондай ғажап. Көктемнің бір тамаша сәті еді. Анадайдағы шағын тоғанның маңында абыр-дабыр, ақ желкендерін суға жіберіп балалар шаттануда. Бір биік ағаштың ығында жыпырлаған түймелі киімі қақиған тәртіп сақшысы тұр. Екі қолын айқастырып алған, белінде қыстырылған қолтоқпағы көрінеді. Қартаң бағбан көк шалғынның әр-әр жерінен сорайған бұталарды қырқып жүр. Сонау шырқау биікте көкпеңбек аспан, бұтадан бұтаға секеңдеген кішкене торғайлар жасыл жапырақтарды желп-желп еткізіп, тыным таппай шырылдайды.

Герствуд үйінен шыққанда көңіл күйі болмаған. Ішімдікханаға келген соң да дым бітіре қоймады, әшейінде хат жазып көңіл аулайтын. Кездесуге келісіп қойған, жазатын дәнеме жоқ. Есесіне саябаққа ол жаны дүр сілкініп, қуанып, алып-ұшып жетті. Бөртбегүл ағашы бұталарының салқын самал өпкен көлеңкесінде отырғанында ол айналаға ғашық көзбен қарады. Таяу маңдағы көшелермен атылып өтіп жатқан арбалардың дыбысы талып естілді. Аяқ асты сыңғыр ете қалған қоңыраудың үні қандай жағымды еді. Герствуд маңайындағы тіршілікті сіңіріп отырып, әлдеқайда алыс бір ойларға кетті. Өзінің бір орынға отыра алмай еркін жүрген жас күнін ойлаған. Бойдақ кезі. Қыздармен қыдырып, уайым-қайғысыз, қамсыз жүрген, би кештерін шарлаған, жастық шақ. Ол енді сол күндерге қайта барғысы келді, бұған себеп қазіргі өзін мейлінше еркін сезініп жүрген жағымды жаңа сезімдері еді.

Сағат екі шамасында анадайдан алабұртып, жайнап келе жатқан Керри де көрінген. Жуырда сатып алған жиегі жалпақ, аң теңбіл лентамен әдіптелген жаңа жібек қалпағын киіпті. Юбкасы көкшіл түсті сукнодан, ал жейдесі ақшыл, үстіне білінер-білінбес көгілдір жолақтар жүргізілген. Биялайын қолына ұстап, кішкентай сүйкімді аяқтарына қоңыр туфли киіпті. Герствуд оған қуанышты жүзбен, сүйсіне қарады.

— Қымбаттым, ақыры келдіңіз-ау! — деп масайрады ол. Орнынан жылдам көтеріліп қарсы алды. Қолдарын қысты.

— Енді ше! — деді ол күлмең қағып. — Сіз мені келмей қалар деп ойладыңыз ба?

— Күмәным болғаны рас, — деп қойды Герствуд.

Жедел жүріп келгенінен бе, қыздың маңдайы дымқыл көрінді. Герствуд қалтасынан шығарған жібек қол орамалымен қыздың бет-аузын құрғатпақ болып өзімсіне ұмсынды.

— Асығып жеткеннен ғой, енді дұрыс болды, — дейді емініп, елжірей түсіп. Бұл екеуі бірін-бірі көргені, осылай қатар тұрғаны үшін бақытты еді. Бас айналған шаттық сәл сабасына түсіп, Герствуд Чарлидің жолсапарға қашан кететінін сұрады.

— Білмедім, — деген Керри. — Айтуынша, осында әлі біршама шаруалары бар.

Герствуд қабатын шытып, іштей бір ойға берілген. Біршама үнсіздіктен соң басын көтеріп, төтесінен қойып қалғандай етіп:

— Одан кетіңізші! — деді.

Өзі пәлендей ештеме болмағандай бұрылып, анадайда шуылдасып ойнап жүрген балалар жаққа көз тастады. Аузынан шыққан сөзінің айтуға ғана оңай екенінде шаруасы жоқ сияқты.

— Сонда қайда бармақпын? — деп қалды Керри биялайын умаждай түсіп, ағаш діңінен көзін көтермеген күйі.

— Қайда тұруды қалар едіңіз? — деп сұрады ол.

Сөзіне қарағанда Чикагода мұнан әрі қалуға болмайды десе де, келісетін сыңайлы.

— Бізге бұл жерде қалудың ыңғайы жоқ, — деді ол.

Герствудтің Чикагодан басқа жаққа кету деген өңі түгілі, түсіне кірмеген болатын.

— Неліктен олай? — деп сұрады ол жұмсақ үнмен.

— Ым, м, себебі... мен мұны қаламаймын.

Герствуд Керридің айтайын дегеніне аса мән бермеген. Керри әйтеуір айта салды, бәлендей маңызды іс емес бұл деп ойлаған.

— Олай болғанда, менің жұмысты тастауым керек болады, — деді ол.

Дауыс ыңғайынан бұл — ол үшін маңызды шаруа емес екені білінген.

Керри саябақты тамашалап, үндемей тұр.

— Менің Чикагода қалып, онымен бір қалада тұрғым келмейді, — деді күбірлей сөйлеп. Әңгіме Друэге барып тірелген.

— Қымбаттым менің, Чикаго үлкен шаһар! — деген Герствуд. — Оңтүстік бетіне қоныс аударсақ болды — Американың басқа бір аумағынан шыққандайсың. Сөз сыңайына қарағанда, Герствуд Оңтүстік бетті таңдап та қойған сияқты.

— Қайткен күнде де, — деді Керри, — ол осында жүрсе, мен күйеуге шыға алмаймын. Онан құтылуым керек менің.

Үйлену жайлы сөз Герствудке төбесінен жай түскендей болды. Ол енді ұққандай мән-жайды. Бұл мәселеде жауырды жаба тоқу оңай шаруа болмас. Бір сәтке ол екі әйел алу туралы да ойланып қалды. Мұның ақыры немен бітері ақылға сыймайды. Қазір ол кәдуілгі сыпайы қарым-қатынастан бір қадам да әрі аттай алмағандығын ойлаған.

Герствуд Керриге көз алмай қарай берді. Қазір ол бұрынғысынан да құлпырып, сұлуланып кетіпті. Оның махаббатына шомылудан асқан бақыт та болмас, машақат, қиындық дегенді ұмытқан дұрыс. Керридің айтқандарынан қайтпайтын түрі бағасын тіптен асыра түсті. Бұл әйел үшін күресу қажет. Бұл оқиғаның аса қызығы да осы. Ол мойныңа өзі келіп асылатын әйелдерге мүлдем ұқсамайтын! "Құрысыншы солар!" — деп жиырыла түсті.

— Сонымен, оның қашан жүретіні туралы білмедіңіз ғой! — деп жайбарақат сұрады.

Керри басын шайқаған.

Герствуд күрсінді.

— Сіз батыл әйелсіз ғой, Керри, рас па? — деді ол біршама уақыт өткен соң көзіне көзін қадай қалып, сұраулы жүзбен.

Керридің денесі ду ете түссін. Ол ыстық сезімнің толқынына тұншықты. Ол өзін осындай әсерлі күйге бөлеген осы бір жанға бар ықыласымен елжірей түскен; өзіне деген ынтық сезімге де іштей қуанышты.

— Әй, білмеймін, — деп ыңғайсыздана қалған ол. — Айтыңызшы, сіздіңше менің не істегенім жөн болуы тиіс?

Герствуд тынышсыздана түсіп, көгалдан асып, алыс көкжиекке көз тікті.

— Мен сіздің өзіммен бірге болғаныңызды қалаймын, — деді ол. — Мен сіз жоқ жерде бір күн де өмір сүре алмаймын. Күтетін несі бар? Одан бақыттырақ бола алмаймыз ғой.

— Бақыттырақ деймісіз? — деп күбір ете қалды Керри. — Ешқандай да бақыт жоғын өзіңіз жақсы білесіз.

— Міне, көрдіңіз бе, — деген ол шешіле түсіп. Біз босқа уақыт өлтіріп жүрміз. Сіздің бақытсыз екеніңізді біле тұра, мен қалай бақытты өмір сүрем? Уақытымның көбі сізге хат жазумен өтеді. Тыңдаңызшы, Керри, — деді Герствуд көзімен ішіп-жеп, телміре қарап, барынша таусыла төгіліп, — өмірім өзіңізге ғана байлаулы, солай! Айтыңызшы енді, мен не істеуім керек! — деп сөзін аяқтады ол сұраулы жүзбен қолдарын дәрменсіз жайып.

Керриге Герствудтің бар түйінді шешетін өзіңсің дегендей қалпы әбден ұнап тұрды. Бұл жай тіптен жүрек қылын қозғардай әсерлі көрінген.

— Сіз сонда, мұнан әрі күте алмаймын деп тұрмысыз? — деп елжірей сұраған ол. — Қашан кететінін анықтап білуге тырысып көрейін.

— Бұл дәнемені де шешпейді! — деп қалды өз дегенінен қайтпайтынын байқатқан Герствуд.

— Бәлкім қаладан кетіп қалармыз.

Ақыр соңында Керри үшін барлығы да беймәлім күйде қалған, бірақ сүйген жүрек шегініс жасауға да даяр еді.

Герствуд ондайды ұғына қоятындардан емес. Оның бар ойы қайткенде Друэден құтылу.

Ол Керридің өзіне деген көңілін айқындап алғысы келді, қолайлы бір әңгіменің ыңғайы тұрғанын ойлаған.

Ақыры ол тігісін жатқызып барып, көкейін тескен көлденең сұрақтарына жол тапсын. Не айтып, не қойғанын өзі де біліп тұрған жоқ десе болар, аузынан шыққан сөз ойын ала қашып, бірдеңелерді қиыстырып бақты.

— Керри, — деп бастады ол сөзін, көзін алмай тесіле сөйлеп, дауысынан әлдеқандай қатқылдық сезіліп, — Керри, егер әлдеқалай бүгін-ертең мен өзіңізге келіп, бұл қаладан кетіп барамын, енді бір сәтке де қала алмаймын десем, соңымнан ерер ме едіңіз?

Сүйіктісі айтпасам да білесің ғой дегендей аймалай қарайды, Герствуд айтарын айтып болмай жатып-ақ ол мақұл болған еді.

— Иә, — деді ол

— Қарсылық та білдірмейсіз, дау-дамай да болмайды ғой? — деді ол жаналқымға тіреп.

— Сіз мұнан әрі төзбеймін десеңіз! Айтқаныңыз болады!

Герствуд өз сөзінің соншалықты дөп түсіп, өтімді болғанын көріп, жымиып қойды. Бір-екі апта керемет ғажап күндерді бастан кешпейтін несі бар. Ол кенет барлығын қалжыңдап айтқандай етіп көрінгісі келді, сөйтіп қыздың дәмелі болып қалған көңілін баспақ, алайда бұлай ету мүмкін бе. Бейкүнә сенімді бұзбағаны дұрыс.— Ал, егер, мәселен, біз бұл арада некелесіп үлгірмеген болсақ ше? — деді ол тағы да жағаға соққан толқындай бір ой жалт етіп.

— Егер барған жерімізде келе салысымен неке қиғызатын болсақ, онда тұрған дәнеме жоқ.

— Мен өзім де осылай ойладым, — деді Герствуд.

— Оны білемін.

Бұл күн Герствуд үшін теңдесіз бақыт күні болды. Ол басына мұндай ой қайдан келе қалды деп таң болды. Арман әлі алыс жатқанымен, орайы келген әңгіме болды бұл, ол күлмең қақты. Бұл оқиға Керридің өзін соншалықты сүйіп қалғанын көрсетті. Күдіктенетін дәнеме жоқ. Қайткенде де ол енді қолға түседі!

— Онда дұрыс болды, — деді Герствуд қалжыңға бұра сөйлеп, — бір күні кеште келемін де, сізді алып кетемін!

Өз сөзіне өзі қуана күлген.

— Бірақ мен сізге неке қимай тұрып жақындамаймын, — деді Керри біртүрлі жабырқай сөйлеп.

— Өзім де білемін оны, — деп жұмсақ жауап берді Герствуд қолдарына ұстап тұрып.

Енді міне, бәрі де анықталды, Керри өзін соншалықты бақытты сезінген. Герствудті бұрынғысынан бетер жақсы көрді. Ол мұның тағдыры. Жүрегін жайған серіміз болса үйлену туралы әңгімеге мән де бермеген. Мұншалықты махаббат сезімін іздесең табасың ба, кедергі деген жоқ енді.

— Жүріңіз, біраз қыдырыстап қайтайық, — деді ол айнала бір шолып қарап, орнынан тұра беріп.

— Тіптен жақсы! — деді Керри де құптап.

Бұл екеуі өздеріне ішіп-жеп қарап, қызыға тамашалаған бір жат ирландық жігіттің жанынан өткен.

"Қандай жарасымды жұп! Өздері асып-тасыған бай кісілер шамасы..." деп түйген ол іштей.





XVI ТАРАУ

ЕССІЗ АЛЛАДИН.

ӘЛЕМНІҢ ҚАҚПАСЫ

Чикагоға оралысымен Друэ өзі қарайтын. Бұландардың орденіне біраз көңіл бөлуді шешті. Мәселе ол жолда өз орденінің үстемдігін дәлелдейтін тағы бір дәлел алғандығында.

— Масон болғанның қандай пайдалы екенін сіздер білсеңіздер ғой! — деді оған басқа бір коммивояжер.

— Газенштабқа қараңыздаршы. Оның көктегі жұлдыздарға қолы жетіп тұрған жоқ. Әрине, ол беделді фирманың өкілі, бірақ ол жеткіліксіз. Маған сеніңіз, бұл жердегі ең бастысы — оның орденіндегі орнының жоғары болуы. Ол белді масондардың бірі, бұның өзі де аз емес.

Оның құпия белгісі бар ол жай нәрсе емес. Друэ бірден "мұндай істер туралы көбірек біліп жүру керек" деген шешімге келді, сондықтан Чикагоға келе салысымен, бұландардың құпия орденінің бас пәтеріне барып қайтты.

— Друэ, сіздің келгеніңіз қандай орынды еді! — деді жергілікті ложа бөлімінің көрнекті мүшесі мистер Гарри Квинсел.

— Дәл сіз бізге көмектесе аласыз.

Бұл әңгіме ресми отырыстан кейін болған, залда дауыстардың гуілі әлі басылмаған болатын. Друэ бір жерден екінші жерге көшіп жүріп, он шақты танысымен амандасып, әзілдесіп жатты.

— Сіз немен айналысып жүрсіз? — деп сұрады ол өзінің ложадағы қызметтесіне күлімсіреп қарап.

— Біз екі аптадан кейін қойылым қоймақпыз.

Сіз танитын, қатысуға келісім беретін бір келіншек бар ма екен? Рөлі өте жеңіл

— Әрине, табылады! — деп жауап берді Друэ. Ол өзінің таныстарының арасында бұл ойынға тарта алатындай бірде-бір келіншектің жоқ екенін есіне түсіріп те әуре болған жоқ. Тек оның ақ көңілділігі оны келісім бермеуіне қоймады.

— Ендеше тыңдаңыз, мен сізге істің мән-жайын түсіндірейін. Бізге ложаға жаңа жиһаз сатып алу керек, бірақ кассадағы ақша аздау болып тұр. Біз көрініс қойып, ақша табуға болады деген ойға келдік, — деп Квинсел сөзін одан әрі жалғастырды.

— Әрине! — деп Друэ қолдай кетті. — Тамаша ой. Бізде бірнеше дарынды жастар бар. Мысалға Гарри Бербекті алайық, ол негрлерді айтпай келтіреді. Мак-Льюис жап-жақсы трагик. Сіз оның "Жотадағыны" қалай оқитынын естіп пе едіңіз?

— Жоқ, естіп көрмеппін.

— Ендеше маған сеніңіз, ол тамаша оқиды!

— Сонда сіз менің көрініске қатысатын бір келіншек тауып бергенімді қалайсыз ба? — деп сұрады Друэ. Ол бұл әңгімеден мезі болып, өзінің әңгімелесушісінен тезірек құтылтысы келіп еді. — Сонда сіздер не қоймақшысыздар?

— "Шам астында", — деді мистер Квинсел. Августин Дейлидің бұл атақты шығармасы үлкен сахнадағы табысты күндерін өткеріп, әуесқойлардың репертуарына өтіп үлгерген, оның үстіне қиын жерлері алынып, қатысушылардың саны қысқартылған болатын. Друэ бұл пьесаны бір кездері көрген еді.

— Өте жақсы нәрсе! — деп құптады ол. — Ол сәтті шытуға тиіс. Сіздер көп ақшаны күреп аласыздар.

— Біз де пьесаның табысты болатынына үміт артамыз, — деді мистер Квинсел. — Лаураның рөліне біреуді табуды ұмытпаңыз, — деп Друэнің шыдамсызданып бара жатқанын байқап, сөзін аяқтай қойды.

— Уайымдамаңыз. Мен оны өз мойныма аламын.

Друэ Квинселдің сөзі аяқталысымен-ақ оның айтқандарын ұмытып кете барды. Ол тіпті қойылымның қайда және қашан болатындығын сұраған да жоқ.

Бірақ, бір-екі күннен соң ол "Шам астында" пьесасының бірінші дайындығы жұмаға белгіленгені, соған орай мистер Друэден рөлді беру үшін танысының мекенжайын тез арада хабарлауын сұраған жазбаша ескертпе алды.

— Сайтан алғыр! — деген сөз жас коммивоядердің аузынан еріксіз шығып кетті.

"Менің таныстарымның ішінде бұл рөлге кім жарайды екен? — деп ойлады ол, қызарған құлағын қасып тұрып. — Мен әуесқой қойылымдарды аз ғана болса да түсінетін ешкімді білмеймін".

Ол ойша таныс келіншектерді сараптай бастады, олардың біреуіне жақын, Батыс жақта тұратындықтан ғана тоқталды.

Сол кеште, үйден шыға сала, ол алдымен сол танысына баруды ұйғарған. Бірақ, далаға шығып, күймеге отыра бере бәрі сол сәтте есінен шығып кетті. Бұл туралы ол "Ивнинг Ньюстағы" жергілікті бұландар орденінің ложасы он алтысы күні Эвери-холлда қойылым қоятыны жайлы айтылған қысқаша хабарламаны оқығанда ғана есіне түсірді. Оның үстіне "Шам астында" атты пьеса ойналады.

— Міне, керек болса! — деді Друэ. — Тағы да есімнен шығып кетіпті.

— Не болды? — деді Керри.

Олар тасымалы газ плитасы бар бөлмедегі кішкене үстел басында отырған еді. Керри кейде үйде ас әзірлейтін және дәл осы кеште оның үйде кешкі ас ұйымдастырғысы келіп еді.

— Менің ложамда қойылым болғалы жатыр! Олар бір пьесаны қоймақшы, сол үшін менен әйел рөліне біреуді табуымды сұрап еді.

— Олар қандай қойылым қоймақшы екен?

— "Шам астында".

— Қашан?

— Он алтысы күні.

— Сен олардың өтінішін неге орындамадың? — деп сұрады Керри.

— Себебі мен ондай ешкімді білмеймін, — деп Друэ ашығын айтты. Кенет ол көздерін көтеріп Керриге қарады.

— Тыңдашы, — деді ол, — сенің сахнада ойнағың келе ме?

— Мен бе? — деп Керри таңғалды. — Бірақ бұл менің қолымнан келмейді ғой.

— Сен қолыңнан келмейтіндігін қайдан білесің? — деді Друэ ойланып.

— Енді мен ешқашан ойнап көргем жоқ қой, — деді Керри.

Дегенмен, оның өзі туралы ойлағаны оған ұнады. Ол жайнап кетті, өйткені, дәл сахналық өнердей оны ешнәрсе қызықтырмайтын.

Ал өз табиғатына адал Друэ бұл жағдайдан шығудың жеңіл жолынан бас тартқысы келмеді.

— Ештеңе етпейді! — деді ол. — Сен бұл рөлдің майын тамызасың.

— Жоқ, қайда маған! — деп жай ғана қарсылық білдірді Керри. Друэнің бұл ұсынысы қызықтырып та, үрейлендіріп те тұрды.

— Ал, мен сенің қолыңнан келеді деймін! Неге бағыңды сынап көрмеске? Сенің оларға да көмегің тиеді, әрі өзің бір рақаттанып қаларсың.

— Мен олай ойламаймын, — деп Керри қатаң жауап берді.

— Саған ұнайды деймін! — деп айтқанынан қайтпады Друэ. — Саған ұнайтынына сенімдімін. Мен сенің айна алдында айналшақтап, нағыз актрисаларға еліктегеніңді талай көргенмін. Сондықтан да мен бұл рөлді саған ұсындым. Сен дарындысың ғой.

— Мүлдем олай емес, — деп қарсылығын сенімсіз білдірді Керри.

— Сен былай істе: алдымен барып істің мән-жайын көр. Қызығып кетесің. Олардың еш тәжірибелері жоқ. Олар театрлық өнерді қаншалық түсінер дейсің!

Друэнің бұл адамдар қаншалық надан екенін ойлағаннан қабағы да шытылып кетті.

— Маған кофе құйшы, — деп қосты.

— Мен Чарлиді ойнай аламын деп ойлаймын, — деп Керри дегенінен қайтпады.

— Сен бұны шын айтып тұрсың ба?

— Әрине, шын, — деп жауап берді ол.

— Ешқандай күмән болуы мүмкін емес. Мен сені үлкен табыс күтіп тұрғынына сенімдімін. Сенің ойнағың келеді ғой, мен білемін! Мен бірден осылай ойладым. Саған бұны ұсынғаным да сол.

— Не қояды дейсің?

— "Шам астында".

— Маған қандай рөл тапсырмақ?

— Бәлкім, басты рөлдердің бірі шығар, — деген Друэ. — Шынымды айтсам, анығын білмедім.

— Ал ол не пьеса екен?

— М-м, былай ғой, — деп бастады, өзі мұндайға соншалықты мән бере бермейтін Друэ. — Әңгіме бір қыз туралы, қала шетінде тұратын қылмыскерлер — бір әйел мен еркек оны ұрлап әкетеді. Қыздың, біршама ақшасы бар-ау деймін... Әйтеуір, осыған ұқсас бірдеме, әлгі адамдар оны тонамақ. Әрі қарай не болып, не қоятыны тіпті есімде жоқ.

— Сен сонда менің қай рөлді ойнайтынымды білмеймісің? — деп тағы сұрады Керри.

— Жоқ, шынымды айтып тұрмын, білмедім. — Друэ бір сәт ойланғандай болды. — Тоқта, есіме түсті! — деп қуанып кетті! — Лаура! Иә, иә, сен Лаура болып ойнайсың!

— Онда есіңе түсіріп көрші, Лаураның рөлі қадай еді? — деп тынышсыздана түсті Керри.

— Өлтірем десең де, есімде түк жоқ, Кэд! — деп қашқалақтаған ол. — Мен өзі бір ұмытшақпын ғой, әйтпесе сол пьесаны жүз рет көрдім. Оқиғаның барлығы сол бір қыздың айналасына қоюлана түсетіні есімде әйтеуір: оны құйтымдай-сәби күнінде ұрлап әкететін - тұп-тура көшеден алып кетеді, ұмытпасам, жаңағы айтқан әлгі екі қаңғыбас соның ізіне түсетін. Бір бөлік бәлішін шанышқыда ұстаған күйі ол үндемей қалды. Оны, тіпті, суға да тұншықтырмақ болды-ау деймін... — деді біраздан кейін. — Жоқ, нағызында, олай емес... Білемісің сен, — деген ол, қолын шарасыз сермеп, — мен саған сол пьесаны әкеліп берейін онан да, есіме түсер емес.

— Мен қайтейін енді, — деді Керри.

Театр деген бір ауыз сөз дегбірін қашырған. Сахнаға шығып көру мүмкіндігі оның жаратылысынан ұяң, именшектеу мінезіне жел бітірді.

— Бәлкім, — деп қалды ол, — мен онда барамын, егер сен жөн деп тапсаң.

— Әрине, құптаймын! — деп іліп әкеткен Друэ Керриді иландырып отырып, қалай қызып кеткенін өзі де байқамай қалған.

— Сен сонда, мені кездейсоқ айта салды деп тұрмысың? Ойнау сенің қолыңнан келеді! Әйтеуір пайдасынан басқа, зияны жоқ бұның.

— Олай болғанда, қашан баруым керек? — деп сұрады Керри ойлана түсіп.

— Бастапқы дайындықтары жұма күні кеште өтеді, — деді Друэ.

— Бүгін мен сенің рөліңді тауып әкелемін.

— Мақұл, — деді Керри басын изеп. — Мен байқап көрейін. Бірақ, есіңде болсын, ойнай алмасам, кінәлі өзің боласың.

— Ойнағанда қандай ойнайсың, — деп иландырған оны Друэ. — Сахнада өзіңді өмірдегі жайларыңды бастан кешіп жатқандай етіп ұстасаң болды. О, сен ойнап шығасың! Маған әйтеуір сен әйгілі әртіс болатын сияқты көрінесің де тұрасың.

— Рас айтасың ба? — деп қалды Керри қуанып кетіп.

— Енді ше! — деп қойды ол мығым сөйлеп.

Сол күні кешкісін үйінен шығып бара жатып, Друэ жаңа ғана қасында қиыла қарап тұрған әйелдің кеудесіне қандай от салып кеткенін өзі де ұққан жоқ болатын. Керри жаратылысынан әсершіл, қамкөңіл еді — бұл әртіс боламын деген адам үшін аз нәрсе емес. Ол біртоға, тұңғиық — айнала қызу өмірді салқын сабырмен сіңіріп отырып, бақылайды. Мұның үстіне, көз алдында болып жатқан жайлардан, естіген құбылыстарынан сабақ алады, соған байқатпай ғана еліктейді, ұмтылады. Әлдеқалай ешқандай тәжірибесі жоқ болып тұрып, ол кейде өзі көрген спектакльдердегі әлдебіреулерді айна алдында айнытпай салып ойнап көретін. Дауысын драмалық рөлде ойнайтын әйгілі өнерпаздарша нақыштап, жанын толқытып әкететін екпінді, үнді толғамдардан үзінділер оқығанды да өзгеше ұнатады. Соңғы кездері жақсы пьесалардағы басты рөлдерді бермейтін әйгілі бір әртістің ауадай қалқыған жеңіл қимылын, өңіндегі сәт сайын алмасып, құбылған тіршілік сәулесін көп бақылаған. Оңаша, үйде жалғыз қалғанда өзін сол әртіске ұқсатып, рөл ойнап, бірталай қызықтап та жүрді. Друэ де оны осылай ойын үстінде бірнеше мәрте көрген, бірақ бұған бір мән берген емес, айнаға қарап әрленіп жатқаны болар дейтін; ал бұл болса әйгілі әртістің ана рөлін бір, мына рөлін бір әртүрлі сәт, қилы әрекет үстіндегі қалыпта қайталап ойнап көріп жатар еді. Друэнің қалжыңдап айтқан ескертпелерін ести-ести, Керри осы мен шынында да шолжыңмын-ау деп ойлайтын еді, ал бұл мінез негізінде тіршілік нұрын сіңіруге құштарлықпен ұмтылып, соны қайта төгуге бойында барын арнайтын өнер адамына тән құлықтың алғашқы елеусіздеу нышандары болатын.

Енді, міне, Друэ де мұның дарындылығы туралы иландыра сөйлегенде, Керридің тұла бойын қуанышты бір күй әлдиледі. Өзі осы уақытқа шейін жай ғана әуестік деп келген, ара-тұра жұлқынып бас көтергенімен, күмән, күдік алдын орап, буып тастайтын іңкәр сезімін отқа май құйғандай етіп лаулатып кетті әлгі сөздер.

Біздің барлығымыз сияқты Керридің де біршама өзімшілдігі жоқ емес еді. Ол, егер қолайлы жағдай туа қалса, қолынан толып жатқан дүние келетініне сенетін. Қанша мәрте ол сахнадағы малынып-салынған әртіс атаулыға қызыға қарап отырып, өзін солардың орнына қойып көрді. Қанша мәрте ойша бақытқа шомылды. Көз жауын алған сән-салтанат, әйдік шамдардың жарқ-жұрқ шатылысқан жарығы, үлде мен бүлде, зал жаңғырған шапалақ дуылы - осының барлығы оны бірте-бірте өзіне мүлде тартып әкеткен, ақыр соңында мен де көпшіліктің алдында дәл осылай өнер көрсете алар едім, менің орным сахна ғой деп те ойлайтын болған. Енді, міне, бұған сен жаратылысыңнан дарынды жансың дегенді айтады. Керри расымен де қуанышты болатын.

Друэ үйден шығып кеткен соң, ол терезе алдындағы тербетпе орындығына отырып алып, ойға шомды. Қашанда қиялдың қолы ұзын: егер тағдыр қолына елу цент тастаса қайтер еді, әрине Керри мұны мың долларға теліп, бас айналар жоспар жасайды. Міне, ол өзінің жан-тәнімен таусылып ойнап жатқан мұңлы рөлдерін көріп, үздігіп, үзіліп, кеудесінен бұлқынып шыққан жалынды сөздерін естіп те отыр. Көз алдынан барлық пен байлық, сәнді өмір өзек болған сахналық көріністер тізіліп өтіп жатты. Өзі болса сол малынған өмірдің қақ ортасында, жұрттың барлығы бұған табынып, тамсана қарайды.

Тербетпе орындықта шайқалып отырып, Керри біресе ғашығы тастап кеткен күйіктен өртенеді, мұнан кейін алдауға түскен жанның арпалысын бастан кешеді, онан соң жеңіліс тапқан әлдебіреудің қайтысын жамылып, таусылады.

Есіне сахнадан көрген сұлу әйелдердің барлығы түскен болатын. Осылайша, жағаға соққан толқындай біресе күшейіп, біресе саябыр тауып, бұрын-соңды сахна өмірімен сабақтасқан сезім селі тасыды. Ол айтып болмастай алақұйын ойлардың арбауында қалған. Қиял мен ақиқат мүмкіндіктің шегі қайда десеңші.

Қалаға шығып кеткен Друэ Бұғылар тариқатының ложасына барды, Квинселді ұшыратып қалғанынша маңыздана түсіп, залда әрлі-берлі жүрген болатын.

— Әлгі, сіз бізге тауып беремін деген жас келіншек қайда? — деп сұрады ол көре сала.

— Мен оны таптым.

— Солай деңіз! — Квинсел, расында да, жас коммивояжердің айтқанында тұрғанына риза болып қалды. — Тамаша! Кәне, мекенжайын айтыңыз.

Ол қалтасынан қойын кітапшасы мен қарындаш алып шықты, рөлді ұзатпай беріп жібермек болған.

— Сіз оған рөлді салып жібермекпісіз? — деп сұрады Друэ.

— Енді қалай.

— Ал сіз ол рөлді менен беріп жіберіңіз. Күн сайын сол әйелдің үйінің тұсынан өтіп жүремін.

— Жақсы, бірақ сіз не болғанда да маған оның мекенжайын айтыңыз. Қандай да бір мәлімет жіберіп қалу үшін қажет болады.

— Огден-сквер, жиырма тоғыз.

— Аты-жөні кім? — деп Квинсел тәптіштей түсті.

— Керри Маденда, — деді Друэ аузына түскен бір есімді айта салып. Ложадағылар мұның бойдақ жігіт екенін білетінін айтып қойғанымыз жөн.

— Керри Маденда? — деп қайталаған Квинсел. — Аты-жөні тұп-тура театр афишасынан алынғандай екен.

— Дұрыс айтасыз! — деп қоштай қалды Друэ.

Ол рөлді өзімен бірге ала кетті де, келген соң мұны Керриге керемет бір мәнді шаруасына қол ұшын беріп жатқандай маңызбен табыс етті.

— Мистер Квинсел бұл ең басты рөл дейді. Қалай, ойнай аламысың?

— Қарап шықпай жатып, қалай айтамын оны, — деп қойды Керри. — Білесің бе, келісім беріп алып, енді біртүрлі жүрексініп тұрмын.

— Қой! Неменеден қорықпақсың? Труппадағының барлығы көркемөнерпаз әртіс. Солар сенен тәуір ойнай алады деп ойлаймысың!

— Жарайды, көремін, — деген Керри.

Өзі біршама толқып тұрғанымен, рөлді алғанына қуанышты.

Друэ киіне бастаған, түртпектеп бірталай жүріп алды да, өзін алаңдатып тұрған мәселені айтуға бекінді.

— Керри, былай болды, олар қойылымның бағдарламасын шығармақшы екен, мен сенің аты-жөніңді Керри Маденда деп бердім. Бұған ренжімеймісің?

— Жоқ, неге ренжуім керек, — деп жауап берген ол көзін көтере қарап.

Сол екі арада іштей мұнысы несі екен дегендей ой да жылт еткен!

— Бұл енді ... сақтық қой, егер ойынды алып шыға алмай қалсаң, — деп ақталған болды Друэ.

— Иә, иә! - деп келісе кетті Керри, мұндай байқампаздық көңілінен шығып. — Дұрыс істегенсің.

— Оларға сені әйелім деп айтпай-ақ қояйын дедім әзірге, екі ортада рөл шықпай қалып жүрсе. Ондағылардың барлығы мені таниды. Бірақ, меніңше, сен қатырып ойнап шығасың. Не болғанда да, бәлкім, ол адамдармен осыдан кейін ешуақытта кездеспессің де.

— О, маған мұның бәрібір! — деді Керри жігерлене түсіп.

Ол енді осы бір қызғылықты ұсыныстан бас тарта алмайды.

Друэ үстінен бір ауыр жүк түскендей жеңілдеп қалды. Ол тағы да некелесу туралы ырғылжың әңгіме қоздап кете ме деп қауіптенген болатын.

Лаураның рөлімен танысар-таныспастан-ақ, Керри мұның көз жасын көл етіп, қасіреттен шыға алмай жүрген қыз екенін ұғына қойды. Авторы, Августин Дэйли, бұл шығармасын туу сонау, өзі әдебиетке енді келген заманда дүрілдеп тұрған, шағын тіршілік тауқыметін суреттеудің қатып қалған ұстанымдары рухында жазыпты. Мұнда қалыс қалған ештеңе жоқ: мұңға батып сұлқ қалатын сәттер, саз әуенінің жүрек суырардай зары, ұзақ-сонар ұғынысу толғамдары — бәрі де бар.

"Байғұс-ай! — деп оқыған Керри мәтінге көз салып отырып, дауысына аяушылық дарыта соза сөйлеп. — Морган, оған кетерінде міндетті түрде бір стақан шарап құйып бер".

Керри өз рөлінің соншалықты қып-қысқа екенін көріп таң болған. Ол басқалар сөйлесіп жатқан уақытта да сахнада қала тұруға тиіс тұстар болатынын, қала тұрғанда да өзге әртістердің ойын ыңғайына бейімделіп үнсіз де жалғастыратын сәттер болатынын мүлде білмейтін.

— "Меніңше, бірдеме шығарамын!" — деген шешімге келді ол ақыр соңында.

Келесі күні кешкілік, үйге келгенде Друэ Керридің әзірлігі тәп-тәуір жүріп жатқанын білді.

— Ал, шаруаң қалай болды, Кэд? — деп сұраған ол.

— Тіптен тамаша! — деп күле жауап берді ол. — Мен әp сөзімді жаттап алдым.

— Бұл жақсы! — деген Друэ. — Қане, бірдемелерін тыңдап көрелік, — ол осындай ұсыныс жасады.

— О, мен, бұны қалай айтамын.. Тұра салып, бастап кетейін бе, сонда? — деп ол ұяла қалды.

— Ал неге солай етпеске? — деп таң болған Друэ. — Осы жерде әбден жаттығып ал, ұрыста жеңіске жетесің.

— Әй білмеймін.

Ақырында ол би залындағы көріністен бір үзінді ойнап берген. Рөлге кірген сайын Друэнің бар-жоғын ұмыта түсті.

— Жап-жақсы! — деп қалды ол. — Ғажап тіпті! Тамаша! Керри білемісің, сен мықтысың!

Ол мұның рөлді меңгеруіне де, әдемі дірілімен көз байлаған дене бітіміне де, ақырында, рөл бойынша, еденге есінен танып түскен күйіне де ынтыға қараған.

Друэ орнынан ұшып барып, оны орнынан тұрғызған, көңілдене күліп, оны бауырына басты.

— Сен бір жерімді ауыртып аламын деп қорықпайсың ба өзі? — деп сұраған.

— О, тіпті де!

— Сен ғажапсың! Дәл осылай ойнай алатыныңды білмеппін!

— Мен өзім де білген жоқпын мұны! — Керридің жүзі бал-бұл жанып тұрды.

— Ал, енді ештеңеден саспай-ақ қойсаң болады, барлығы да керемет! — деген Друэ. — Менің айтқаныма қара да тұр. Сен ойнап шығасың.





XVII ТАРАУ

ЕСІК АШЫЛДЫ.

ҮМІТ ОТЫ ЖАНҒАНДАЙ

Керри үшін маңызды қойылымға әуелгі ойлағандарынан көбірек көңіл бөлуге тура келген Жас сахнагер рөл бөлінісімен, келесі күнгі таңертең Герствудке мән-жайын айтып жазып жіберді.

"Осының барлығы рас, — деп жазған ол, қалжың шығар демесін деп. — Құдай ақы! Менің өз кейіпкерім бар!"

Бұны оқып Герствуд тоқмейіл жымиды. "Қызық болар еді, көрелік не шығатынын! Міндетті түрде бару керек!" — деп шешті де, оның табысты болатынына сенетінін жазып жіберді.

"Ертең саябаққа келіп, егжей-тегжейлі айтып беріңіз", — деп міндеттеп те қойды.

Керри мұны құп алды. Көрген-білгенін түк қалдырмай баяндаған.

— Несі бар, жақсы екен! — деді Герствуд. — Мен сондай қуанулымын. Сіз ақылдысыз, жақсы ойын болатынына шүбәм жоқ!

Осы уақытқа шейін Керридің дәл мұндай шалықтағанын көрмепті. Әдеттегі бұйығылықтың ізі де қалмаған. Жүзінен нұр төгіліп, көз жанары қуана жарқырап тұрды. Көңіл құштарын қолына түсірген. Қаумалаған үрейге қарамастан қобалжу туғызар дүние аз да емес, — ол өзін бақытты сезінді. Осы бір елеусіз оқиға әкелген қуаныш отын ол өшіріп алмауға тиіс, мейлі бұл басқалар үшін түкке тұрғысыз бірдеме болса да.

Герствуд Керридің бойындағы осы құлшынысты байқап, риза болды. Адамның бір нәрсеге құштарлықпен ынтығып, рухани кемелденуді аңсауын сезінгеннен асқан ізгі дүние бар ма екен. Мұндайда адам бойына өзгеше бір қуат құйылады, жұрт бұрылып қарағандай елеулі де, сұлу да болып кетеді.

Керри өзінің қос тілекшісінің көтерме сөзіне шын жүрегімен шаттанып, қуанған, былай қарағанда, мақтауға тұрарлық дәнеме де тындырып тастамаған. Олар бұған ғашық, сол себепті де барлығы мінсіз көрінеді. Өмір тәжірибесінің аздығы оның шарықтаған қиялына ерік беріп қойған, тіршіліктің тереңінде жатқан асыл дүниелерді игеру үшін кішкентай бірдеменің өзін үлкен күшке айналдыра беретін бейғам жастық.

— Тұра тұрыңызшы, — деген Герствуд, — меніңше бұл ложадағы әлдекімдерді мен білетін сияқтымын. Мен өзім де масонмын ғой.

— О, менің сізге барлығын айтып бергенімді білдірмеңіз!

— Әрине, — деп тыныштандырды Герствуд.

— Егер қаласаңыз, қойылымға келгеніңіз мен үшін жақсы болар еді. Бірақ ретін қалай келтіретінімді білмеймін, бәлкім Чарли шақырар сізді.

— Мен барамын, — деді Герствуд жұмсақ үнмен иландыра баурап. — Мен бір ыңғайын келтіремін, қалай, қайдан дегенді ол ойламайтындай болады. Мұны өзіме қалдырыңыз.

Герствудтің ынта қоюының өзі бұл қойылым үшін біршама маңызды, ішімдікхана басқарушы Бұлан ордені қауымында әжептәуір құрметке ие мүшенің бірі саналады. Ол іштей бірнеше дос-жар адамымен бөлек ложа алып, Керриге гүл жолдайтыны туралы ойластырып та үлгірген. Бұл қойылымды есте қаларлық мерекеге айналдырып жібереді ол, қыздың жолын ашады.

Осыдан екі күн өткенде Друэ ішімдікханаға соқты. Герствуд оны анадайдан байқай қойған.

Кешкі сағат бестер шамасы болатын, ішімдікханаға сауда-саттық маңындағылар, әртістер, толып жатқан кәсіпорын басқарушылар, саясат адамдары — мойынтағарларына жақұт түйреуіштер қадаған, саусақтары алтын-алмасқа толы тік жаға, биік қалпақты дөңгелек жүзді мырзалар жиналып қалған.

Жарқыраған биік тұғырдың әне бір тұсындағы аламыштау киінген спортшылар ішінде әйгілі боксер Джон Салливен тұр, бұлар әлдебірдемелер жайлы қызу әңгіме үстінде.

Друэ сарғылтым түсті былғары бәтеңкесін сықырлата паң, сәнді, бейғам басып ішімдікхананы көктей өтті.

— Мен болсам, басымды қатырып, сіз неге көрінбей кетті деп жүрмін! — деп қалды Герствуд әзілдей сәлемдесіп. — Бір жаққа жолаушы кеткен шығар дегенмін.

Друэ бұған сақылдап бір күлді де қойды.

— Егер жиілетіп бас көрсетіп тұрмасаңыз, тұрақты қонақтардың қатарынан сызылып қаласыз!

— Амал бар ма, — деп жауап берді коммивояжер. — Қолым тимей кетті тіпті.

Екеуі ішімдікхана ішін дуылдатып жатқан небір әйгілілердің арасымен түрегеліп тұрып сусын ішетін үстелге беттеген. Келбеті келіскен іс басқарушы бұл араның тұрақты қонақтарымен қол алысып амандасып қалды.

— Естуімше, сіздердің ложаларыңыз спектакль қоймақшы дейді, — деп қойды Герствуд мән бермегенсіп.

— Солай болайын деп жатыр. Оны сізге кім айтты? — деп сұрады Друэ.

— Ешкім де айтқан жоқ, — деп жауап берген Герствуд. — Маған екі билет беріп жіберіпті. Көруге тұратын бірдеме ме екен?

— Онысын білмедім, — деп жауап берген коммивояжер жігіт. — Білетінім, маған қоярда-қоймай әйел рөлінде ойнайтын біреу тауып бер деп қолқа салған.

— Мен бармайтын шығармын, — деген Герствуд бейғам ғана. — Әрине, үлесімді қосамын. Билеттің құнын берем ғой. Өздері қалай болып жатыр екен?

— Жаман емес сияқты. Спектакльден түскен ақшаға жиһаздарын жаңартатын сыңайлы.

— Дұрыс екен, барлығы ойдағыдай өтетін шығар. Тағы бір стақан құйсын ба?

Герствуд мұнан әрі ештеңе демей-ақ қоюды жөн көрген.

Енді бұл спектакльге дос-жар адамдарымен барса, осылар қоймай әкелді деп сылтауратуға болады.

Друэ өз тарапынан, қолайсыздық туып қалмауын көздеп, Керридің қатысатынын хабарлаған.

— Менің бойжеткенім де қатысып қалатын сияқты, — деді ол алдын-ала не айтатынын ойластырып алып барып, үзіп-үзіп сөйлеп.

— Қойыңызшы? Қалай сонда?

— Білесіз бе, оларға әйел рөлін ойнайтын бір әртіс керек болып, маған қолқа салған. Осыны Керриге айтып едім, ол бағын сынап көруге қарсы емес сияқты.

— Тамаша болған екен! — деп қуана қалды ішімдікхана басқарушы. — Мен ол үшін өте қуаныштымын! Бұрын бірдеме ойнап көріп пе екен?

— Өңі түгілі, түсінде ойнаған жоқ!

— Оған қобалжитын дәнеңе жоқ, бұл бір маңызды қойылым емес қой, — деп қойды Герствуд.

— Керри ойнап шығады! — деді Друэ, күмән-күдік дегенді жолатқысы келмей.

— Ол рөлді дөңгелетіп әкетеді әлі.

— Айтыңызшы, өтінемін! — деп қалды Герствуд қыстырылыса сөйлеп.

— Иә, сэр! Кеше үйде ойнап көрсетті. Аузымды ашып қалдым. Құдай ақы!

— Оның сахнаға шыққанына қошемет көрсетуіміз керек, — деген Герствуд. — Мен гүл жағын қамдайын.

Друэ оған ризашылықпен күлімсірей қарады.

— Қойылымнан соң барлығымыз бір жерге барып тамақтанамыз.

— Менің ойымша Керри тәп-тәуір ойнап шығады, — деп қойды Друэ өзін-өзі иландыра түсіп.

— Ойынын көруіміз керек, — деп қойды Герствуд. — Меніңше де ол жақсы ойнап шығады. Солай болуы керек те. Біз онан осыны талап етеміз!

Соңғы сөздерді ішімдікхана басқарушы өзіне ғана тән сыртқы сырын жая бермейтін жылы жымиыспен айтқан.

Бұл уақытта Керри өзінің алғашқы дайындығында болатын. Бұл жердің шаруасы Квинсел мырзаға міндеттелген, оған әлдебір Миллис мырза көмектесіп жүрді. Бұл жас жігіттің әжептәуір сахнагерлік тәлім-тәжірибесі бар, өкінішке орай, оны бағалап жатқан жан көрінбейді. Бұл өзі мейлінше іскер, онысын әрдайым көрсетіп отыратын талапшыл жан еді. Дайындық үстінде ақшаға тәуелді әртістермен емес, жай әуесқой адамдарды үйретіп жүргенін ұмытып кете берді. Ауыр сөздер айтып, ұрсып-ұрсып қояды.

— Маденда бикеш, сіз естіп тұрмысыз өзі! — деп дауыс көтере сөйлеген ол қалай бұрыларын білмей, қақшиып тұрып қалған Керриге. — Неменеге қалшиып тұрсыз? Әрекетке сай бет құбылысыңызды да өзгертіңіз. Есіңізде болсын, сіз бөгде бір кісінің келгеніне қатты абыржып қалғансыз. Міне, сіз қалай жүруге тиіссіз! — Сөйтті де Миллис мырза иығын қушитып, төменшіктей, аяғын сүйретіп басқан сурет жасады.

Мұның барлығы Керриге аса ұнай қоймаған, бірақ жаңа жағдай, қайткенде де тапсырылған рөлді алып шығуға ұмтылыс, ойында өзінен басқа да абыржып жүрген адамдардың бар екендігі — осыдан да ол абдыраңқырап қалған. Ол тәлімгердің айтқанындай етіп, сахнаны бойлап жүріп өтті. Іштей мұның да дөп түсіп жатпағанын ұғынған.

— Ендігі кезек сізде, Морган ханым, — деген режиссер Пэрлдің рөлі бөлінген жас әйелге қарап, — мына тұсқа келіп отырыңыз!

Бамбергер мырза, сіздің тұратын орныңыз міне, былай! Ал енді, сөйлеңіз!

— "Ұғындырыңызшы!" — деген Бамбергер мырза сыбырлай сөйлеп.

Ол Лаураның соңынан жүрген, оның ешкімі жоқ панасыз, төсек-орын беретін жағдайы жоқ жетім қыз екенін білген кезде үйленсем бе, жоқ па деп екіойлы бола қалған, бақуатты топтың өкілі Рэйдің рөлінде болатын.

— Жоқ, бұл жерде бірдеме жетіспей жатыр, — деп ескерту айтқан режиссер. — Рөліңізде не деп айтылған екен?

— "Ұғындырыңызшы!" — деді Бамбергер мырза әлгінде айтқанын қаз-қалпында қайталап, қағаздан көзін алмай төмен қараған күйде.

— Иә, осылай жазылған, сіз абыржып тұрсыз! — деп режиссер қызбалана сөйледі. — Тағы бір мәрте айтып шығыңыз, бет-жүзіңізде таңырқау болсын.

— "Ұғындырыңызшы!" — Бамбергер мырза тұншыға дыбыстаған.

— Жоқ, жоқ, бұлай дұрыс емес! Міне, тыңдап көріңіз, былай айтыңыз: "Ұғындырыңызшы!".

— "Ұғындырыңызшы!" — деп қайталады. Бамбергер мырза өңіне сол өзгеріс дарытып.

— Міне, бұл енді тәп-тәуір, — деген режиссер. — Әрі қарай кеттік!

— "Бірде кешкісін, — деп бастаған Морган ханым өз сөзін, — әке-шешем екеуі операға кетті.

Олар Бродвейден өтіп бара жатқанда, әдеттегідей қайыр сұрап жүретін топ бала бұларды қоршап алады..."

Тоқтаңыз! — деп режиссер айғай салған, қолын алға қарай сермей жүріп, Морган ханымға келді. — Сезім керек, сезім! — дейді ол бастырмалай сөйлеп.

Морган ханым мынау ұрып жібере ме дегендей, сескене қалған.

— Сіз мынаны білуіңіз керек, Морган ханым, — деп ұғындыра бастаған режиссер оның көзқарасындағы ашуды елемегенсіп, бірақ дауысын біршама жұмсарта сөйлеп, — сіз өзіңіздің соншалықты мұңлы бір баянды жеткізіп тұрғаныңызды біліңіз. Айтып тұрған әңгімеңіз сіздің кеудеңізді күйдірген өкінішті жаймен қатысты. Мұндайды ширыға, сезіммен айтасыз, міне былай: "... оларды, әдеттегідей, қайыр сұрап жүретін бір топ бала қоршап алып еді".

— Жақсы, — деп қалды Морган ханым қатып алғандай етіп.

— Ал енді жалғастырыңыз!

— "Шешем ұсақ теңгелер бермек болып қолын қалтасына салғанда, кішкентай бір мұп-мұздай қол әмиянынан тарс қып ұстап та алыпты.

— Өте жақсы шықты, — деп бөліп жіберді режиссер басын құптай изеп.

— "Қалтаман ұры ғой! — деп қалды Бамбергер мырза. — Міне, гәп қайда!"

— Сіз қалай деп ойлайсыз, — қысыла сөйледі Керри, — өз сөзімізді ең болмағанда, бір мәрте жай ғана жатқа айтып шықсақ, оларды қаншалықты білетінімізге сенім тууы үшін. Бұл бізге әжептәуір пайдалы болар еді.

Ол спектакльге тартылған ойыншылардың көпшілігі әлі өз рөліндегі айтатын сөздерін дұрыс жаттап алмағанын байқаған. Сөзін білмеген кісіден бет-жүзіңді қадағала деп талап ету де қиын ғой.

— Өте дұрыс ой, Маденда бикеш! — деп Квинсел мырза сөзге араласты.

Ол бүйірден бақылап қарап отырған болатын, ара-тұра режиссер байқамаған қайсыбір сәттерге ескерту жасап қояды.

— Расында да! — деп келісе кетті режиссер, сәл ыңғайсыздана қалып. — Бәлкім, осыдан бірдеме шығып қалар. — Осыдан соң ол кенет бір ой түскендей, өктем үнмен, труппаға былай деп хабарлады: — Қазір әуелі, сіздердің рөлдегі сөздеріңізді жүгіртіп бір тыңдап алалық. Тек сөзге мейлінше мән беріп айтуға тырысыңыздар!

— Қатып кетті! — деп қалды Квинсен мырза құп көріп.

— "Менің шешем, — деп сөзін жалғады Морган ханым біресе Бамбергер мырзаға жалтақтай қарап, біресе дәптеріне көз салып, әгі қолдарды шап беріп ұстай алған ғой, қатты қысып жіберсе керек, шеміршегі қытыр ете түседі, шешем сонда ғана қасында тұрған үсті-басы алба-жұлба құйтымдай қызды көріпті".

— Жап-жақсы! — дегенді қолынан келер ештеңесі жоқ шарасыз режиссер түңілген кейіппен әйтеуір айта салған.

— "Қалтаман ұры!" — деп шаңқ ете қалды Бамбергер мырза.

— Дауысыңызды көтеріңіз! — деп қыстырыла кетті, бірдеңе айтпай қалмайтын режиссер.

— "Қалтаман ұры!" — деп айғай салды Бамбергер байғұс.

— "Иә, ұры, әлі алты жасқа да толмаған, бет-бейнесі бейкүнә періште дерсің!" — "Немене жасап жатырсың?" — деп баж ете түскен менің шешем. "Ұрламақ болдым" — деп жауап береді кішкентай қыз. "Сен өзің ұрлық жасаудың жаман қылық екенін білмейтін бе едің?" — дейді сөзге әкем араласып. "Жоқ, білмеймін, — дейді кішкентай қыз тақ-тақ етіп. — Мен қарын ашқаннан жаман ештеңе жоқ екенін білемін!" — "Ал сені ұрлыққа жұмсап отырған кім?" — деп сұрайды шешем. "Әне бір адам, ана жерде тұрған! — Қыз бала анадайдағы үйдің кіреберісінде қарап тұрып, қаша жөнелген сұрқынсыз әйелді нұсқап. — Біз оны "Иуда" деп атаймыз", — деп қосып қойды құйтымдай қыз бала".

Морган ханым осының барлығын соншалықты сүреңсіз айтып шықты да, режиссер онан арман күйінді. Ыза буып, сахнада әрлі-берлі жүрді де қойды. Ақырында Квинсел мырзаның жанына барып, былай деп сұраған:

— Ал, сіз бұған не дейсіз, Квинсел мырза?

— О, мен ойлаймын, біз оларды қатқан әртіс етіп шығарамыз, — деп жауап берген ол осыған өзі де сеніңкіремей.

— Білмеймін, білмеймін, — деген режиссер. — Мына бір Бамбергер біреудің қалай ашынасы болмақ, мияулаған бірдеме ғой.

— Басқаны қайдан табамыз, — деді Квинсел, аспаннан әлдене іздегендей қос жанарын төбеге қадап. — Гаррисон мені соңғы сәтте алдап соқты. Аяқ асты басқа адамды қайдан табамыз?

— Білмеймін, білмеймін, — деді режиссер қайтадан. — Осыдан дым шықпай ма деп қорқамын, әйтеуір.

Тұп-тура осы сәтте Бамбергердің дауысы шаңқ ете түскен:

— "Сіз мені мазақ етіп тұрсыз, Пэрл!"

— Міне, тамашаның көкесі! — деп сыбыр ете түсті режиссер алақанымен аузын көлегейлеп. — Құдайым-ау! Мұндай адамнан қайтіп бірдеңе шығарамыз. Бір сәтте мың құбылып адыраңдаған бірдеңе?

— Әлде де тырысып көріңіз, — деген Квинсел әріптесін тыныштандыруға тырысып.

Дайындық жалғаса берді, міне ақырында Лaypa — Керридің ғашығымен ұғынысу сәті де келіп жеткен Пэрлдің әңгімесінен соң жігіт Лаурадан бас тартатыны туралы хатын жазып та үлгерген, бірақ әлі жолдаған жоқ болатын.

Бамбергер Рэйдің сөзін айтып шықты:

— "Менің ол келгенше кетіп қалуым керек. Мынау соның аяқ дыбысы ғой! Кешіктім!"

Ол хатты умаждап, қалтасына салмақ болып жатады, міне сол сәт Керри жылы үнімен:

— "Рэй!" - дейді.

— "Бикеш... Кортленд бикеш!" — дейді Бамбергер, кекеш адамша үзіп-үзіп әрең дыбыстап.

Керри оған қарады да отырған жұрттың барлығын ұмытты. Ол өзінің рөліне ене бастаған. Автордың ұғындыруындағыдай жайбарақат қана күлімсіреген Керри терезеге бұрылып, ғашығының жанына әлдеқайда әрі барып, оның бар-жоғы бәрібір дегендей, бейғам күйде тұрып сөйлеген. Қимылы жанды, әсерлі шықты. Көрермендер бір қозғалақтап қалды.

— Ана әйел кім? — деп сұрады Керри мен Бамбергердің ойынын сахна сыртынан бақылап тұрған режиссер.

— Маденда бикеш, — деп жауап берді Квинсел

— Аты-жөнін білемін, — деген режиссер. — Бірақ өзі кім, не шаруамен айналысатын адам!

— Мен де білмеймін, — деген Квинсел. — Ол біздің ложаның мүшелерінің біреуінің танысы.

— Ім-м, не дегенде де, басқаларға қарағанда әжептәуір сезімтал көрінеді. Өзінің нені ойнап жүргеніне көңіл қоя біледі екен!

— Оның үстіне үріп ауызға салғандай әп-әдемі ғой, ә? — деп қойды Квинсел

Режиссер бұл туралы дәнеме деместен әрі өтіп кетті.

Екінші көріністе, би залында, Лaypa өзін аластаған қоғам өкілдерімен бетпе-бет кезігетін сәтте Керри тіптен тәп-тәуір ойнап, режиссердің көңілі көншіп қалды. Көңілі түсіп, оның қасына барып:

— Сіз осыған шейін сахнаға шығып ойнап көрген бе едіңіз? — деп сұрады ол.

— Жоқ, ешуақытта ойнап көрген емеспін, — деп жауап берген Керри.

— Сіз әжептәуір жақсы ойнайды екенсіз, мен сахнадан хабары бар-ау деп қалдым.

Керри қысыла күлімсіреді.

Режиссер оның жанынан кетіп, сүреңсіз сөйлеп, ана-мынаны былдырлап жатқан Бамбергерді тыңдай бастаған.

Морган ханым режиссердің ықыласы түскен Керриге қызғаныш оты жылт еткен қап-қара тұнық жанарын жарқ еткізіп бір қарап қойды.

"Қайдағы бір қаңғыған әртіс шығар бұл!" — деп шешкен ол, осы ойынан біршама тыншу тауып, Керриді ұнатпаған жеккөрініш сезіммен.

Дайындық бітіп, Керри үйіне қайтты, өз ойынша жаман ойнамаған сияқты.

Ресжиссердің қолпаштай сөйлегені әлі құлағында тұрды, ол осының барлығы жайлы Герствудке айтып бергісі келген. Өзінің қаншалықты жақсы ойнағанын ол да білсе екен! Друэге де ақтарылып, ашылуына болатын еді, ол өзін-өзі әрең тежеп, қашан жағдай сұрар екен деп тықыршыды. Ақыры барлығын өзі айтып берді. Ал Друэ бұл күні кешкісін басқа бір жайды ойлап, бас қатырған болатын, Керридің көңіл толқыны оған мән берерліктей бірдеңе болып көрінбеді. Бұл тақырыптағы әңгімені ол қоздатпады, бар болғаны Керридің әсерін үзіп-жұлып айтқан сөзін тыңдаған да қойған. Ол Керридің бұл істе табысты болатынын айтқызбай-ақ білген, осыған бола абыржымағаны рас. Керри бұнысына біршама жабығып, ызаланды. Друэге бәрібір екендігін ұғынып, Герствудті көргенінше жанын қоярға жер таппаған. Өзінің жер жүзіндегі жалғыз жақыны сол ғана деп шешті. Келесі күні таңертең Друэ Керридің сахнадағы табысына біршама ықылас танытқан болатын, бірақ кешегі әңгімеден көңілге түскен дақ бұдан кетпеді.

Герствудтен осы хатты алғанында "мен саябақта өзіңді күтіп отырамын" деген хат келді. Бұл барғанда Герствуд жарқ-жұрқ етіп, жайнап тұрып қарсы алды.

— Ал, қымбаттым, — деп бастады ол сөзін, — қалай болды?

— Жаман емес, — деп салқын жауап берді Керри, кешегі Друэнің ықылас танытпағанын ойлап тұрып.

— Маған барлығын айтып беріңіз, — деп өтінді Герствуд. — Сізге ұнады ма?

Керри оған кешегі дайындықты бүге-шігесіне шейін тәптіштеп айтқан сайын қыза түсіп баяндап берді.

— Ойпырмай, бұл тамаша болған екен! — деп қалды мұқият тыңдаған Герствуд көтеріңкі үнмен. — Сіз үшін қуаныштымын. Міндетті түрде сіздің қалай ойнағаныңызды көру үшін спектакльге барамын. Ендігі дайындық қай күні болады?

— Сейсенбіде, — деп жауап берді Керри. — Бірақ бөгде адамдарды ол жерге кіргізбейді, — деп ұғындырды ол

— Мен бірдеңе етіп өтіп кетермін деп ойлап тұрмын, — деген Герствуд бірдеңені жұмбақтай сөйлеп.

Керри оның ықылас білдіріп, көңіл бөлгеніне дән риза еді. Ол жаны біртүрлі тыныштанып қалғанын сезінді. Әйткенмен, оның дайындыққа келмеймін деген уәдесін алды.

— Олай болса, сіз барыңызды салып бағыңыз, менің көңілім толатын болсын! — деп қойды Герствуд оған дем беріп. — Білсеңіз, мен сізден көп дүние күтудемін. Біздер, өз тарапымыздан спектакль табысты өтуі үшін қолдан келгенді аянып қалмаспыз. Сіз де тартынбай өнер көрсетіңіз.

— Тырысып бағамын, — деді Керри, — сүйіспеншілік сезім құшағында тұрып.

— Жарайсың! — деп қолпаштады Герствуд. Ол қамқор пейілмен саусағын безеп, қайтадан ескертті:

— Аянбаңыз, ойынды алып шығу оңай емес!

— Ұқтым! — деген Керри күлмең қағып.

Осы бір таңда бар дүние күн нұрына шомылып тұрды. Керри үйіне қайтып келе жатқанда төбедегі көкпеңбек тұнық аспан мұның жан әлемін жаулап алғандай күй кешті. Үміт оты өшпей, жалын атып лаулап жанғаны қандай ғанибет еді, сол жалынның жарығына жарқын көңілін қоса білген жандар қандай қастерлі еді.





XVIII ТАРАУ

ЖАҢА БАҒЫТТА.

AT ҮСТІ АМАНДЫҚ-САУЛЫҚ

Он алтысы күні кешке қарай Герствудтің астыртын көмегі өз күшін байқатты. Өз достарына қойылым туралы ақырын ғана хабар таратқан (оның достары әрі әлеуетті, әрі көп қой), Квинсел мырза ойлағанынан осыншама көп билет сатылғанына аң-таң болды да қалды. Күн сайын шығып тұратын газеттерде шағын хабарламалар басылды. Мұның да басы-қасында басқа біреу емес, Герствуд жүрген болатын. Өзінің баспагер достарының бірі "Таймстың" редакторы Гарри Мак-Гаррен мырза қол ұшын берген.

— Гарри, мынадай шаруа бар, — деген болатын ол бірде кешкісін ішімдікхана үстелі басында, редактор мырза соңғы стақанды сарқып ішіп, үйіне қайтпақ болып жатқан кезде, — сіз бір адамға үлкен қолдау көрсете алар едіңіз.

— Не мәселе? — деп сұраған Мак-Гаррен мырза, осы бір салауатты іс басқарушының өзіне өтініш айтқанына марқая түсіп.

— Лосьтар тариқатының жергілікті ложасы бір шағын спектакль қойғалы жатыр екен, баспасөздерде хабарлама жасалғаны оларға әжептәуір қолдау болар еді. Менің қалауым, сол жайлы қайда, қашан, не жайында дегенді ұғындырған бірер ауыз хабар жарық көрсе.

— Қуана-қуана басамыз, — деп жауап берген Мак-Гаррен мырза. — Әрине, мұны мен сіз үшін жасаймын, Джордж!

Герствуд осының барлығын құпия ұстаған. Ложа мүшелері өздерінің осы бір шағын бастамасы неліктен жұрт назарын аударғанын ұқпай да қалды. Олар осының барлығы аса қабілетті ұйымдастырушы Квинсел мырзаның ісі деп шешті.

Он алтысы күні Герствудтің дос-жар адамдары, сенатордың нұсқауын бұлжытпайтын римдіктерше, бір кісідей болып түгел жиналды. Ол Керриге көмектесуді іштей шешкен сәттен бастап-ақ, спектакльге сәнді, салтанатты көрерменнің жиналатыны анық болған.

Жас талапкер рөлін жаттап үлгерген, өз-өзіне көңілі толып жүргенімен де, іштей бір үрейі де бар, көпшілік көрерменнің алдына шығатын күні тақаған сайын қобалжиды. Ол өзінен басқа да жиырма шақты әйел-еркектің қойылым үшін толқып жүргенін көңілге медеу тұтты. Қалай дегенде де, өзінің алаң көңілін баса алмай қойған. Біресе сөйлейтін сөзімді ұмытып қалсам ше деп, немесе кейіпкерінің жан күйзелісін қалай жеткіземін деп іштей қиналған. Тіпті осы шаруаға несіне араласып едім деген өкініш те буды.

Ол өзінің боп-боз болып, үрейлі жүзбен дір-дір етіп, не айтып, не қоярын білмей, қандай да бір қимылсыз қалған күйін көзге елестетіп қорықты. Әуелі, сұмдық болғанда, қойылымды құлатып шығатын шығар.

Қалған қатысушыларға келсек, Бамбергер мырза топтан шығып қалды. Онан дәнеме де шықпас еді, оның үстіне режиссер жерден алып, жерге салған. Морган ханым әзірге осында. Оны қызғаныш оты өртеп бара жатты, қайткенде де Керриден асып түспесем, кем ойнамаспын деп бекінген болатын. Рэйді ойнау үшін жұмыссыз қалған қайдағы бір кәсіпқой әртіс алдырылды. Жасыратын дәнеңесі жоқ, бұл өзі ортақол ғана әртіс болатын, әйтеуір ол көпшілік алдына шығып көрмеген басқалардан гөрі әккілеу. Ол сахнада өзінше әлдеқандай сенімді кейіппен ойқастап жүреді (әуелі десеңіз, бұл адамға сахнамен байланысы болғанын білдіруге қатты тиым салынған болатын!), "сол ғана сезікті құбылыс" оның кім екенін айғақтап тастар еді.

— Сол да сөз бе екен! — деп қалды ол Морган ханымға театр мәнерімен. — Көрерменнен қорқады екем мен! Рөлдің рухы — міне ең маңыздысы, соны шап беріп ұстау керек — міне, мәселе қайда!

Керриге оның түр-тұрпаты түк те ұнаған жоқ, бірақ әртістік қыры бар ғой, ештеңені білдірмеуге тырысты, оның үстіне бүгінгі кеште бұл адамға ғашық болып ойнауы да керек.

Кешкі сағат алтыда ол ойынға әбден дайын отырды. Сахнаға қажет анау-мынау заттар әлдеқашан сатып алынған. Керри таң атқалы бері бет-аузын әрлеуге жаттықты. Сағат бірлерге тақау ол рөлін пысықтап, қойылымға қажет дүниелерін дайындап болып еді. Мұнан соң ол ара-тұра дәптерге жазған рөліне көз тастап қойып, кештің түсуін күткен.

Осындай мерекелі шара үшін масондар ложасы бұған күйме жіберіпті, Керри Друэ екеуі театрға бет алды. Ол мұны есіктің көзіне шейін қолтықтап келді де, өзі жақсы бір сигара сатып алуға кетті. Дүниеге жаңа келген жас әртісіміз өзінің әзірлік бөлмесіне сәл абыржып кірген. Қазір ол өзін қарапайым ғана бір қыздан Лаураға — қоғамның жұлдызына айналдыратын құпия сиқырдың қолына өтпек.

Газды шамның шақырайған жарығы, киім-кешек салынған ашық сандықтар, шашылып жатқан бет бояулар, жасанды шаштар, айналар мен қайшылар — осынау дүниенің барлығы айрықша бір күйге бөлеген Керри алпауыт қалаға келгелі бері көп дүние көрді, бірақ солардың барлығын сырт көзбен барлаған Мына жердегі күйі бөлек еді, барлығы жанға жайлы, өзгеше тартымды. Бұл күй зәулім үйлердің байғұс қыздың мысын басқан, аулаққа қуған сұсты көрініске көз салғандағы сезінген жайынан басқа. Қазір мұның жанын бөлек бір сезім тербеп тұрды. Беймәлім біреу алақанынан сипап тұрып: "Келе ғой, қымбаттым!" дейтіндей. Бұл әлем есігін өзі ашты бұған. Ол әйдік әріптермен әдіптелген хабарландыруларды, газеттегі егжей-тегжейлі мақалаларды, сахнадағы сәнді киім-кешекті, әшекейлі күймелерді, шоқ-шоқ гүл дестелерін, жұрттың барлығын билеп алған көтеріңкі көңіл күйді өңі түгілі түсінде көремін деп ойлап па. Бұл елес емес еді. Керридің алдынан жаңа бір дүниенің қақпасы ашылды, осының барлығын ол енді өз көзімен көре алады. Керри бұл есікке кездейсоқ келіп соқтыққан, құдды бір қараңғы түнектен шығар жол таппай жүріп, аяқ асты құпия есікке кезіккен жандай. Міне, ол нұрға бөккен жанның рақаты жайылған зәулім ордада тұр.

Керри шағын әзірлік бөлмесінде асығыс киініп жатқан, Квинсел мырза жанын қоярға жер таппай, Морган, Хогленд ханымдар күйіп-пісіп сахнаға шығуға әзірленуде, топтың басқа мүшелерінің де не істеп, не қойып жатқанын сырттан қарап отыру қызық көрінді: шымылдық сыртында спектакль қалай өтер екен деп естері шығып ұйысып тұр. Осының барлығы Керриді ғажап бір күйге бөлесін. Шіркін осы сот ғұмыр бойы жалғаса берсе ғой! Осыдан көр де тұр, бүгін жақсы ойнап шықсыншы, сонан соң бір театрға жұмысқа тұрады, кәнігі сахна шеберіне айналады. Осы ойлар жанға жақын ескі бір күй әуеніндей әлдилеп, Керридің кеудесін жайлап алды. Оның бөлмесінен аулақта, шағын фоэде осы сәтте басқа әрекеттерді де бақылауға болушы еді.

Герствуд араласпағанда осы бір шағын залдың толар, толмасы неғайбыл еді, ложа мүшелерінің көпшілігі бұл іске соншама қызығушылық танытпаған болатын. Герствудтің бір ауыз сөзі талай дүниені шешті. Спектакльге ғой киімімен келу ұйғарылған. Төрт ложаның төртеуі де алдын ала бөлініп қойылды. Біреуін доктор Норман Мак-Нил-Гейл әйелімен алған, мұның өзі мейлінше мәнді еді. Тоқыма саудасындағы, қаражат жағдайы ең кемі екі жүз мың долларды құрайтын Уокер мырза да жеке ложа алды. Үшінші ложаны алуға көмір өндірісіндегі бір алпауытты көндіріскен, ал төртінші ложаны Герствуд өз жолдастарымен бөлісті. Соңғы топтың ішінде Друэ де бар. Масон ложасының залына лап берген көрермен көпшіліктің арасында жергілікті алпауыт байлар да, әйгілі адамдар да болған жоқ. Бұл адамдар белгілі бір ортаның өкілдері — ауқатты жандар мен тариқат мүшелері. Мұндағы мырзалар кімнің кім екенін, қоғамда қандай орын алатынын бес саусақтай біледі. Бұлар қандай да бір болмасын табысты, байлық жиған, сәулетті үй салдырған, күймелі арбалар ұстаған, малынып киінген, сауда әлемінде сенімге ие болған адамға құрметпен қарайды. Әлбетте, арғы-бергіні жақсы білетін Герствуд — адамның өмір сүру деңгейін оның табысы деп санайтын, іскерлігінің үстіне, өз-өзін көпшілік ортада дұрыс ұстай білетін, ауыз толтырып айтарлық қызметі бар, туа бітті сынық мінезімен сыйлы — Герствуд бұл ортадағы кесек тұлғаның бірі болатын. Осындағылардың көпшілігінен ол танымал еді, қомақты қаражатқа иелік етіп отырғанына қоса бұл адам мейлінше ықпалды кісілер қатарынан саналатын.

Бұл күні кеште Герствуд бар қырымен жарқырап көрінді. Ол бірнеше досымен бірге бұл жерге "Ректор" мейрамханасынан күймелі шерумен келген. Фойеде ол темекі алып келе жатқан Друэні жолықтырды, дереу екеуара қызу әңгіме басталған. Келіп жатқандардың түгін қалдырмай талқыға салып, масон тариқатының іс ыңғайын сараласқан.

— Өз көзіме өзім сенбей тұрмын! — деп саңқ ете түсті Герствуд.

Ол бұл сәтте көрермен залына кіріп үлгерген, шам жарығы көз қарықтырады, шалықтаған мырзалар ду-ду сөйлеседі.

— А, қалайсыз, Герствуд мырза? — деп амандасқан ішімдікхана басқарушы сәлем жолдаған бір ер адам.

— Сізді көргеніме қуаныштымын, — деді Герствуд оның өзіне қарай ұсынған қолын алып жатып.

— Спектакль керемет болатын сияқты ғой.

— Иә, солай болуға тиіс, — деп құптап қойда Герствуд.

— Ложа өз мүшелерінің мықты қолдауына ие сияқты ғой, — деп қалды әлгі адам.

— Солай болуы керек қой, — деді Герствуд. — Мен өзім осыған қуанулымын.

— Сәлем, Джордж! — деп дауыстады оған қатырма көйлегі кеудесін керген тығыншықтай бір мырза. — Жағдай қалай?

— Өте жақсы!

— Сізді мұнда қандай күш айдап әкелді? Менің білгенімде, сіз бұл ложада емес едіңіз.

— Тілекші көңіл ғой, — деп қалды Герствуд. — Білесіз бе, ескі достармен ұшырасу ғанибет емес пе!

— Жұбайыңыз да келген болар?

— Жоқ, бүгін ол кісі келе алмай қалды, — деді Герствуд. — Сол сырқаттанып...

— Өкінішті, өкінішті! Жеңіл-желпі науқас болар?

— Иә, ептеп ыстығы көтеріліп.

— Мен Герствуд ханымды ұмытқан жоқпын... Бірде ол сізбен Сент-Джоға барып еді ғой.

Тығыншықтай ер адам қайдағы бір сүреңсіз естеліктерін айтып кеткен болатын, сәтін салғанда Герствудтің тағы бір таныстары келіп қалып, әңгіме тәмам болды.

— А, аманшылық, Джордж! Жағдайларыңыз қалай? — деп сәлемдескен онымен, әкімшіліктің әлдебір кең қолтық өкілі, ол өзі осы ложаның мүшесі, Батыс жақ бетте тұратын. — Сізді жолықтырғаныма қуаныштымын. Шаруа-жайларыңыз қалай?

— Бәрі де ойдағыдай, рақмет сізге. Естуімше, сіз муниципальды кеңеске мүше болып сайланыпсыз?

— Солай болды, өз қарсыластарымызды оңай құлаттық, — деп жағдайын айтты саяси қайраткер.

— Енді Хеннеси не істемек екен?

— О, оның кірпіш зауыты бар емес пе! Байқауымша, сол кірпіштеріне қайта бармақ.

— Солай деңіз? Мұны білмейді екенмін, — деді Герствуд. — Жеңілістің ащы дәмі оған оңайға соқпағаны анық.

— Енді қалай деп едіңіз, — деп құптай жөнелді муниципальды кеңестің жаңа мүшесі Герствудке сыр бүге қарап қойып, жұмсақ жымиып.

Біртіндеп, Герствудтің өзі шақырған жақын-жуық, достары күймелі арбаларымен келіп, түсе бастады. Олар залға өз-өздеріне риза кейіппен, бізді де көріңдер дегендей болып кірген.

— Біз мұндамыз! — деп дауыстады Герствуд қырық-қырық бестер шамасындағы ер адам залға кіргенде.

— Сіздер дұрыс жасағансыздар! — деп жауап берген әлгі кісі де көтеріңкі үнмен екпіндей сөйлеп. Мұнан соң ол еңкейіп Герствудті иығынан өзімсіне құшақтап, құлағына сыбыр ете түсті.

— Бүгін бір тамаша көре алмасақ, басыңызға әңгір таяқ орнатамын!

— Спектакльде тұрған не бар дейсіз? — деп қалды Герствуд. — Ескі достарды бір көру үшін де ақша төлеу артықтық етпес?

Ішімдікхана басқарушыға шынымен де қызықты бірдеме бола ма деп сауал тастаған қонақтардың біріне Герствуд былай деп жауап берген:

— Соны өзім де білмеймін. Әй қайдам? Мұнан соң ол қолын сермеп қызық бір қимыл жасап былай деді:

— Алайда масон ложасы үшін...

— Халық әжептәуір жиналған екен! Бұған не дейсіз?

— Иә!.. Айтпақшы, сізді жаңа ғана Шэнхен мырза сұраған; оны міндетті түрде тауып алыңызшы.

Міне қалай болды, шағын театр іші бақуатты адамдардың ана-мынаның басын шалған бос әңгімесімен, жібек маталардың сусылымен, қатырма жейделердің судырымен, бейғам күлкімен ду-ду етіп жатыр, — осының барлығы түптеп келгенде бір адамның қалауы туғызған жағдай еді. Шымылдық ашылардың алдындағы жарты сағат уақытта бес-алты адаммен әңгімелесіп тұрған Герствудке көз тастаған кісі жанындағылардың қатырма жейделері мен жақұт түйреуішті мойынтұғырларына қарап олардың әлеуетін, тасы өрге домалап тұрғандарын қапысыз ұғынар еді.

Әйелдерімен келген мырзалар Герствудпен амандасып, қол алысып қалып жатты. Билет сатушылар қонақтарды жік-жапар болып қарсы алуда. Орындықтың шалқайма арқалығы сарт-сұрт ашылып, сабылған жұрт отыра бастағанда, Герствуд залды тоқмейіл қалыпта көзімен бір шолып шыққан. Ол бұл жерде өзіне ілтипат білдіріп жатқан жұрттың ықыласына семіріп тұрды. Мұны қауым бағалайды, оған қошемет сөздер арнайды, ортаның ортан қолдай тұлғасы деп таниды. Осы бір жанның өзіндік орны олқы емес екендігі бар мәнінде айқын еді. Ол өз дәрежесінде ұлықтауға тұратын кісі болатын.





XIX ТАРАУ

СИҚЫРЛЫ ӘЛЕМДЕ БІР САҒАТ.

ЕСТІЛЕР-ЕСТІЛМЕС ҚЫҢҚЫЛ

Ақыры барлық әзірлік бітіп, шымылдық әне-міне ашылғалы тұрды. Әртістер бет-ауыздарын әрлеп болып, күтіп отыр. Дирижер белгі беріп таяқшасын көтеріп қалды да, арнайы жалданған шағын оркестр кіріспені бастап ойнай жөнелді. Герствуд бірте келген адамдарына ілесіп ложаға беттеген.

— Ал, енді қызымыздың өнерін көрелік! — деді ол Друэге басқалар естімесін дегендей сыбырлай сөйлеп.

Пьесаның қонақжай бөлмедегі беташар көрінісін алты әртіс ойнады. Бұлардың арасында Керри жоғын көріп Друэ мен Герствуд әңгімеге кіріскен Бірінші актіде миссис Морган, миссис Хогленд және бір кәсіпқой әртіс Бамбергердің орнына ойнады. Кәсіпқой дегенмен, соңғысының өнері асып бара жатқаны шамалы болатын. Не болғанда да оның өзін-өзі соншалықты сенімді ұстайтыны, әйтеуір, бүгінгі қойылым үшін маңызды. Пэрлдің рөлін ойнайтын Морган ханымның зәре-құты қашып кеткен. Хогленд ханымның қарлығыңқы дауысы бар-бар етіп шығады. Әртістердің барлығы жаттап алған сөздерін қайталап айтып ербеңдеп жүр. Көрермендер оларды қолдауы қажет, ойынды қызыға тамашалап отырғандай жайбарақат қалып танытпаса болмас. Бірте-бірте барлығы жөнге де келіп қалар деген сенім байқатпаса, қойылым құлайды.

Герствуд өзін мейлінше бейғам ұстады. Ол пьеса туралы осы бастаманың далбаса екенін баяғыда-ақ ұғынған. Әйтеуір бірдеме ғып өтсе болды емес пе, мұның өзі Керриді табысымен құттықтап, қолпаштау үшін табылған сылтау ғой.

Алғашында біршама қобалжығанымен, әртістерге бірте-берте жан кіріп, ойынды жалғастыруда, бірақ көрермен жалыға бастады. Біршама уақыттан соң сахнаға Керри шыққан. Герствуд пен Друэге бәрі айқын болды: бұл да тұла бойы қалтырап шықты. Ол сахнада құлап кетердей шайқалып жүріп, мына бір сөздерді айтты:

— "А! Сэр, сіз де келдіңіз-ау! Біз сағат сегізден бастап күтуліміз өзіңізді". — Оның осыны сүреңсіз әрі естілер-естілмес етіп айтқаны достарының көңілін су сепкендей басты.

— Қорқып тұр, — деді Друэ сыбырлап.

Герствуд үндеген жоқ.

Рөлде көрерменді күлдіруге тиісті бір сәт бар еді. Кейіпкер мынаны айтады:

"Бұл мені дәрінің дәрумені деген сөз ғой!"

Осы сөзді Керри соншалықты бояусыз, болбыр ғана қайталасын. Друэ қозғалақтап, Герствуд де тынышсыздана түсті.

Енді бір көріністе Лaypa төніп келе жатқан қауіпті сезіп, орнынан тұрып, жабыға сөйлеп, былай деп айтуы керек болатын.

"О, Мэрл, осыны айтпай-ақ қоюыңызға болатын еді! Сіз өзіңіз де жақсы білесіз, барлығымыз да өтірікті сыпайылап айтуға құмармыз".

Керридің дауысы жансыз, сүлейсоқ шыққаны күлкілі естілді. Ол рөлге ене алмай әуре болды. Құдды бір түсінде сөйлесіп жүргендей. Ол өзі де алдын-ала осыдан дым шықпайтынын білген болар. Керри миссис Морганнан да нашар ойнап жүр, ол болса ептеп бой жиып алған сыңайлы, не дегенде де аузынан шыққан сөзіне ие болып қалған.

Друэ сахнадан назарын аударып, көрермендерге көз салды. Көпшілік бір реті болар деген сыңайда, ойынның жанданып кетуін күтіп отыр. Герствуд Керриге көз алмай қараумен болған, бір сиқырмен баурап, тірілткісі келетіндей. Егер мұның қолында болса ғой. Әбден есі шықты-ау байғұстың. Бірер көріністен соң Керридің әлдеқандай бір жүгенсіз адамнан келген жұмбақ хатты оқуы керек болатын.

Көрермен көпшілік кәнігі әртіс пен бір жапырақ нан үшін қолбала болып зыр жүгіріп жүрген бір қолы кемтар, аздап дәлдүңгірлеу Храпун деген солдатты әжептәуір күлкілі күйде көрсетіп ойнап жүрген кішкентай американдық екеуара әңгімелескен тұста біршама қызығушылық танытып, елеңдесіп қалған. Солдат пьеса авторы діттеген жерден асықпай жатқанына қарамастан, кісі күлерліктей даңғаза сәттермен көпшіліктің көңілін бөлді. Міне, Храпун шығып кетіп, сахнаға тағы да бас кейіпкер Керри қайтып оралған. Бірақ ол әлі де өз-өзін ұстай алмады, сахна төріндегі бүкіл көріністің жалғасында көпшілік шыдамының соңғы шегіне жетердей қаскүнем мен Керридің арасын енжарлық кезіп жүрді. Ол кеткен кезде, бәрі жеңіл тыныс алды. Өзінің өтірік айтып тұрғанын жақсы білсе де:

— Ол тым қобалжып тұр, — деді Друэ.

— Ал сіз барып оған дем беріп қайтыңыз, — деп Герствуд кеңес берді.

Жұмысқа сол де болса көмек беру үшін Друэ не нәрсені де жасауға риза еді. Ол қайырымды қарауылдың көмегімен сахна декорациясының ар жағына өтуге арналған қапталдағы есіктен тез өтіп кетті. Керри өзінің келесі шығуын күтіп, сахна декорациясының ар жағында тұр еді. Бұрынырақта да Керриді мазасыз күйге түсірген оның бар қызуы мен жалыны ізін көрсетпей жоғалып кетті.

— Тыңдашы, Керри, неге қобалжып тұрсың? — деді Друэ оған тесіле қарап.

— Оян енді! Тым қобалжитындай дәнеңе де жоқ!

— Неге екенін мен өзім де білмеймін, — деп жауап қатты Керри. — Меніңше, мен ойнауға икемсізбін.

Дегенмен, ол Друэнің келгеніне қуанышты еді. Бар труппаның қобалжыған кейпін көріп, Керридің еңсесі түсіп кетті.

— Жетеді, Керри! — деді Друэ. — Өз-өзіңді қолыңа алсаңшы. Неден қорқасың? Оларға қалай ойнау керектігін көрсет!

Абыржыған коммивояжердің сөзінен соң Керри сәл тірілгендей болды.

— Мен нашар ойнадым ба?

— Тіпті де олай емес! Саған жай ғана "қара бұрыш" себу керек. Маған көрсеткендегідей ойна. Кеше бас тартатын көрінісің жақсы шыққан.

Керри үйінде қандай ынта-жігермен ойнағанын есіне түсірді. Ол өзін бүгін де жақсы ойнауға сендіргісі келген үмітпен талпынды.

— Қазір не болады? — деп сұрады Друэ Керридің қолындағы рөлге көз салып.

— Мен Рэйден бас тартатынымды айтатын екеуіміздің арамыздағы диалог.

— Міне! — деді Друэ. — Көбірек от, көбірек өмір керек! Сенің ешкімде жұмысың жоқ секілді ойна.

— Сіздің шығуыңыз, мисс Маденда! — деді суфлер.

— О, Құдайым! — деді Керри алға ұмтылып.

— Сенің бұлай қорқуың орынсыз, — деді Друэ. — Өз-өзіңді қолға ал, Керри! Мен сені осында бақылаймын.

— Шынымен бе?

— Иә, иә, бар! Қорықпа! Суфлер оған белгі берді.

Сол бұрынғы әлсіздікті бастан кешіп Керри алға жүрді, бірақ кенеттен оған бір батылдық пайда болған. Ол Друэнің қарап тұратынын есіне түсірді.

— "Рэй", — ол нәзік және сабырлы дауыспен бастады. Бұл жаттығу кезінде режиссерге ұнаған көрініс еді.

— "Ол есін жия бастаған секілді!" — деп ойлады Герствуд. Керри бұл көріністі жаттығу кезіндегідей ойнамаса да, алғашқы ойнағаннан жақсы ойын көрсетті. Оның сахнада болуы халық тарапынан ашу тудырмады. Бар труппа енді жинақыланып, осылайша көрермендердің зейіні бір Керриге ғана қадалып қалған жоқ. Әртістер өз рөлдерін тәуір алып шықты, әлбетте, айрықша күрделі сәттерді қоспағанда, пьесаның олай-бұлай өтеріне үміттенуге болар еді.

Керри сахна сыртына шықты, өзі қатты ашулы әрі қобалжулы.

— Ал, не? — деп сұрады ол Друэге қарап. — Енді сәл-пәл жақсы ма?

— Айтпа! Дәл осылай керек еді! Көбірек өмір! Сен алдыңғы көрініске қарағанда, қазір мың есе артық ойнадың. Енді оларға жалын бер, сен істей аласың. Барлығы "түһ!" дейтіндей болсыншы.

— Мен шынымен анағұрлым жақсы ойнадым ба? — деп Керри қайталап сұрады.

— Анағұрлым жақсы? Теңдесі жоқ! Ал енді не?

— Балдағы көрініс.

— Ал мұны ойнап жүріп алып шығасың! — деді Друэ.

— Мен сенімді емеспін, — деп Керри үн қатып еді.

— Жетеді, жетеді! — деп Друэ айқайлап жіберді.

— Сен мен үшін керемет ойнап едің ғой сонда! Міне, қазір бар да солай ойна! Өзіңді үйдегідей ұста, егер осы көріністі тәп-тәуір дөңгелетіп шығарсаң, тамаша табыс күтеріне көзіңді жеткізем, не нәрсе болсын бәстесуге дайынмын.

Друэ, әдеттегідей, ақ жүрекпен, рақымды, мейірім төге сөйлеген. Ол шындығында Керридің осы көрінісі айрықша өтеді деп ойлады да, оның халық алдына жарқ етіп шығуын қалады.

Керридің келесі көрінісіне шейін Друэ оны өз айтқанына иландырды. Жақсы ойнады дегенге Керри сенді. Друэні тыңдай отырып Керри қайтадан жетістікке ұмтылуды көкседі, аз-аздап көңілі көтеріле бастаған.

— Мен алып шығамын деп ойлаймын!

— Әрине! Тек жасқанба!

Бұл кезде сахна миссис ван Дэмнің рөлін сомдаушы әртіс Лаураға аяусыз жала жауып жатыр еді. Құлатын түріп тыңдаған Керридің кеудесін аяқ асты кек кернеп кетті.

"Қоғам өзін айтпағаны үшін оған қатты кектеніп жатыр, — деді Рэйді сомдаушы әртіс. — Сіз Сібір қасқырлары туралы естіп пе едіңіз? Тобырдағы біреу мертіккенде, қалғаны оны талғажау етеді. Салыстыру аса жағымды емес, алайда қоғамда бір қасқырлық жасырынған Лаура өзінің мүләйімсіген мінезімен қоғамның ашуын тудырды, ал өзін-өзі алдаушы тұтас қоғам мазақ үшін кек қайтарды".

Өзінің сахналық атын естіп, Керри селк етті. Ол ахуалдың күйінішін саналы түрде ұғына бастады. Қоғамнан аластатылғандай бір күйін оның кеудесін кернеп кетті. Ашулы ойға берілген ол сахна декорациясының қапталында тұрды. Ештеңені естімейді, шеке тамырлары қысып, басы зеңігендей.

"Міне, қарақтарым, сендер біздің заттарға жақсылап қарауларың керек", — деп миссис ван Дэм жабыңқы күймен сөйледі. — Арамызда мұндай суық қолдылар жүргенде олар қауіпсіз болмайды!"

— Реплика! — деп қалды Керридің қасында тұрған суфлер.

Керри бірақ мұны естіген жоқ.

Оқиғаның барысы бойынша қыбырсыз қатып қалған, өңі қу шүберектей, бақытсыз байғұс қайырсыз зиялы қауым одан бойын аулаққа салып, теріс қарай бергенде тәкаппарланып көпшіліктің алдына шықты. Қыздың жан қуаты шарпыған Герствуд көздерін жыпылықтатты. Сезім мен шынайылықтың қызу толқындары залдың ең алыс бұрыштарына да тарап жатты. Әлемді құшағына тартқан құштарлықтың сиқырлы әрекеті бар қуатымен лақ етіп еді.

Айрықша зейін қойып отырмаған халық енді ғана сахнадағы көріністі қалт жібермей, қызығушылықпен бақылады.

"Рэй! Рэй! Неге сіз оның жанына бармайсыз?" — деген көтеріңкі даусы шықты Пэрлдің.

Көрермен назары менмендік пен тәккаппарлық буған Керриде. Барлығы да қалт жібермей оның әр қимылын бақылап отыр, ол қайда қараса, бастарын сол жаққа бұрады.

Оның қасына Пэрл— миссис Морган келді.

— "Үйге қайтайық!"

— "Жоқ, — деп жауап берді Лаура — Керри, даусын шынымен-ақ қатқыл шығарып. — Сіз оның жанында болыңыз!"

Ол өзінің сүйген адамына жеккөрінішпен қараған, жүрегін жарып шыққандай көтеріңкі леппен, мейлінше бүкпесіз былай деді:

— Ол көп уайымдай қоймас!

Герствуд мұның оңай-оспақ ойын емес, өнер екенін ұғынған.

Көрермен де аямай қол соқты. Ішімдікхана басқарушы Керридің таңғажайып әдемілігіне тамсана түсті. Бұл қыз қол жетпестей қиындықты бұзып өтті-ау, оның қасында мұның мардымсып жүрген шаруасы далбаса бірдеңе сияқты. Ол осы бақыт басыбайлы менікі емес пе деген ойдан рақат бір күй кешкен.

— Тамаша! — деп қуанды ол.

Аяқ асты көңілі тасып, орнынан тұрған бойда шымылдықтың артындағы есікке беттеген.

Ішімдікхана басқарушы Керридің киініп, таранатын бөлмесіне келіп кірген кезде Друэ әлі осында болатын. Герствуд өзінің Керриге соншалықты ғашық екенін енді сезінгендей — жаңағы сахна бұған естен тандырғандай әсер етті. Ол асып-төгілген, шынайы жүрек сөзін айтып барынша ақтарылғысы келеді, қырсық қылғанда, Керриге бұрынғысынан да гөрі құмарта түскен Друэ де қыстырылыса қалды. Жас коммивояжер Герствудтен әрмен лепілдеп тұрған. Асып-тасып, мақтауын жеткізіп бақты.

— Бәлі деймін-ау! — дей береді әлсін-әлсін қайталап. — Сен ғажап ойнап шықтың! Расын айтсақ, теңдесіз ойын болды! Мен айттым емес пе, бұл рөлді сен алып шығасың деп. Өзің де бір алтын қызсың ғой!

Керридің көз жанары қуаныш нұрына малынып, жарқырайды.

— Расымен-ақ, мен жақсы ойнай алдым ба?

— Жақсы ойнай алдым ба дейді ғой?! Жақсы болғанда қандай! Жұрттың ду шапалақ ұрғанын естімедің бе?

Көрермен залында әлі де қол соғылып жатқан.

— Өзім де барлығын басымнан өткергендей сезініп ойнаған сияқтанып едім.

Тура осы сәтте Герствуд кірген. Ол Друэнің бойында дүр сілкінген бір өзгеріс барын байқай қойған. Керриді бас салып құшағына қысуға шақ тұрған бұл жігіт Герствудтің кеудесін күйдірген қызғанышын қоздатты. Ол енді өзінің Друэні сахна жаққа бар деп жібергеніне ыза болды, бұл дос-жар адамы біреудің меншігіне қол сұқпақшы сұмырай көрініп кетті. Герствудтің өзін-өзі қолға алып, дым болмағандай күймен Керриді шынайы достарша құттықтаудан басқа амалы қалмаған. Мұның өзі оңай болмады. Бір сот оның көзінде қитұрқы от ойнап Друэге тигізе бірдеме дегісі келіп кетсін.

— Друэ ханым, — деген ол Керриге ішіп-жеп, үздіге қарап тұрып, — сіз керемет ойнадыңыз ғой, елдің барлығына өнер қанағатын сыйладыңыз.

Керри, оның жүрегі не деп соғып тұрғанын біледі, көреді, ақырын ғана ризашылық білдірген үнмен былай деді.

— Рақмет сізге, Герствуд мырза!

— Мен де жаңа ғана соны айттым, ойын керемет! — деп қалды Друэ де жарыса сөйлеп. Осы қазына менікі деген пендешілік ой көңілін өсіре түскен.

Керри қуаныштан күліп жіберді.

— Әрине, бұл шынымен-ақ тамаша, — деп қойды Герствуд тағы да тәптіштеп, Керри оның мұнан да гөрі маңызды жайларды айтқысы келетінін көзінен ұғынған. — Келешекте де осылай ойнайтын болсаңыз, бізге сізді өнер үшін туған жан ғой деп мойындағаннан басқа дәнеме қалмас.

Керри үнсіз ғана жымиды. Ол Герствудтің дәл қазіргі жағдайда қандай күйде тұрғанын бар жан-тәнімен ұғынды, өзінің осы бір жанмен оңаша болғысы келеді, бірақ даурығып даңғырлаған Друэ осында.

Герствуд қатты жабығыңқы күйге түсті, әңгімеге құлқы жоқ екені көрініп тұр. Друэнің осы арада болғаны оның зығырданын қайнатты, іштей тісін қайрап тұрғанымен, сыр білдірмей шығып кеткен.

— Сайтан алсын оны! — деген Герствуд тістене түсіп. — Қашанға шейін бұл менің алдымнан шыға бермек?

Түнере түсіп, ложаға қайта барғанда да өзінің қырсық тағдырына күйінуден арыла алмай отырды.

Екінші шымылдық көтеріліп, ойын қайта жалғасқан кезде Друэ ложаға қайтып келіп еді. Өзінің көңілі лепіріп, ауыз жаппай бірдемелерді айта береді. Герствуд ойынды тамашалап отырғандай сыңай танытып, жақ ашпай қойды. Герствуд сахнадан көз алмай қарауда. Керридің сахнаға шығуының алдындағы күлкілі бір жай ойналып жатыр. Герствудтің кеудесін тырнаған ащы күй басылар емес.

Пьеса жүріп жатыр, жұрттың назары Керриге әбден ауған. Алайда осының барлығы оның жабыққан жанын жадыратпады. Манағы, бұл труппаныкі далбаса ойын деп менсінбей менменсіген көрермен енді жай әрекеттердің өзінен керемет бірдеңелер күтіп, телміре қалыпты. Жұрттың ықыласты, ынтық көңілі, әрине, Керриге канат байлағандай. Ол алғашқы бөлімнің ақырғы сәттеріндегі дүр сілкінген ойынындай болмаса да, әжептәуір жақсы ойнап шықты.

Герствуд пен Друэ талдырмаш әртістің тал бойынан мін таппай ғашық отына өртене түсті. Оның бойындағы бұл өнер, осыған екеуінің куә болып отырғаны жарқ етіп күн шыққандай бір әсерлі сот болды — осының барлығы көз байлаған сұлулықтың сиқырымен арбаған. Друэ үшін Керри енді бұрынғы қарапайым бойжеткен қыздан әлдеқайда өзге бір жұмбақ сыр еді. Ол екеуінің оңаша қалар сәтін асыға күткен. Өзінің жүрекжарды қуанышын ақтаруға асықты. Үйге тезірек жету керек.

Ал Керридің бүгінгі жарқ етіп ашылған жаңа қыры Герствудті жабықтыра түскен. Ол осының барлығын жақтырмайтын сыңайлы. Қасында бақталасың отырғанда, қалай марқаярсың. Құдай-ау десеңші, қалағанынша қол да соға алмай, мысы құрыған жоқ па! Өнебойы алдамшы бір әуре әрекеттер жасап, дым болмағандай көлгірсіп, өзін-өзі жерледі.

Соңғы көріністі Керри соншалықты әсерлі шығарған, оның екі ғашығы екеуі де телміріп, тесіліп қарап отырды.

Герствуд сахнаға жарқ етіп Керри шыға келетін сәттерді бағумен отыр. Міне, ол тағы шықты. Пьеса авторы даңғаза топты түп-түгел жоқ қылып, Керриді ғана қалдырған бір көрініс. Герствуд оның көрерменмен жалғыз өзі бетпе-бет қалған сәтін көз алмай қадағалады. Бұған шейін қасында әйтеуір біреу-міреу жүретін. Енді ол сахнада бір өзі.

Екінші бөлімді де Керри соңғы көріністегі өзгеше нұрлы қуат, шабыт күйімен бастады. Ол сот сайын ширап, ширыға түсті. Пьесаның шешуші сәті де тақау: бойымда барды тұтас аша алмай қалам ба деген қомағай құштарлықпен ойнаған.

— "Байғұс Пэрл! — деген ол қабырғасы қайыса, шын жүректен егіліп тұрып. — Бақытсыздық деген сор ғой, ал енді қол созым жерде тұрған арманын андамай, айдаланы қармап жүру деген онан да өткен сор емес пе!"

Ол есік жақтауына сүйеніп тұрып, мұңлы жүзбен туу алыстағы шалқып жатқан теңізге қарайды.

Герствудтің оған соншалықты жаны ашысын. Өзін өзі таты аяйды. — "Ал расына келсек, ол бақытты да бола алатын еді, — дейді момақан жүзі мөлдіреп. — Ол өмірге ынтық. Жас көңіл, жарық нұр..."

Керри баяу бұрылып, көрермендер жаққа бейтарап көз тастаған. Ол қалыптағыдай, бояусыз сезімімен қалыпты, көрерменді мүлде ұмытқан. Мұнан соң ол үстел басына барып, әлдебір кітаптарды ақтарыстырып отырды.

— "Өзіме бұйырмаған нәсіп үшін таусылмайын, — дейді ол баяу ғана. - Мұның өзі жеңіл күрсінгені сияқты болды, — сол екеуінен басқалар үшін жарық дүниеде бар-жоғым белгісіз болып қаламын, тақау күндері оның нақсүйеріне айналатын сол бір бейкүнә қыздың тілекшісі-ақ болайын".

Герствуд Блосом ханым Керридің сөзін бөліп жібергеніне кәдімгідей ыза болып қалды. Орындығын шайқалақтатып, мазасызданып отыр. Керридің сөйлей бергенін қалап еді. Бозарыңқы жүзі, ақсұрғылт түсті қонымды көйлек, ашаң мойнын онан әрі әрлендіріп тұрған меруерт моншақтары не деген әсем еді! Керри біршама шаршаңқы, шарасыз көрінген. Герствуд ойын көріп отырғанын ұмытып кеткендей. Орнынан тұрып, қыздың басын кеудесіне басып, жанашырлық танытқысы келеді.

Бірталайдан соң Керри сахнада тағы да бір өзі тұрды:

— "Мен қалата қайтамын, қандай қауіп-қатер болмасын! Менің дереу жүріп кетуім керек. Егер сәті түссе — көрінбей кетем, оның реті болмаса, білген ел біле берсін".

Сахна сыртынан ат тұяғының дүбірі естіліп, Рэйдің дауысы шықты:

— "Жоқ, бүгін мен енді ешқайда бармаймын. Аттарды қораға кіргізе беріңдер".

Рэй келіп кірді. Осы сәтте Герствудтің сорға бастаған ғашықтық сезімі мен былайғы қиын, қилы тағдырындағы бақытсыздықтың бастамасындай болған бір көрініс ойналып еді. Керри өзін-өзі осы шешуші сот деп иландырып шықты ма, алғашқы бір ауыз сөзін айтып болысымен-ақ ширығып кетсін. Герствуд те, Друэ де оның барған сайын төселіп ойнағанын байқады.

— "Мен сізді Пэрлмен бірге кеткен шығар деп ойладым",— деді Лаура, өзінің кешегі сүйіктісіне жүзін бұрып.

— "Мен бір шақырымдай жүріп барып, қайтып оралдым".

— "Пэрлмен сөзге келісіп қалған жоқсыңдар ма, әйтеуір?"

— "Жоқ... жо, иә. Біз ол екеуміз ұдайы сөзге келісіп қала береміз. Біздің ауа райын көрсеткішіміз не "бұлыңғыр" немесе "тұманды".

— "Ол кімнің кінәсінен солай?" — деп сұраған ол жайбарақат қана.

— "Әрине мен емеспін, — деді Рэй жақтырмай сөйлеп. — Мен қолымнан келгенді жасап бағам... ал ол..".

Пэттон осының барлығын енжар дауыспен жеткізген, алайда Керридің екпіндей сөйлеген жанды дауысы әріптесінің осалдығын байқатар емес.

— "Ол сіздің әйеліңіз ғой", — деді Керри үнсіз қалған әртіс әріптесіне қадала қарап, үнін сәл жұмсарта үзіп-үзіп сөйлеп. — Рэй, достым, жұбайыңыздың көңіл қалауын табуға ұмтылу — некелі өмірдің басты мазмұнының бірі. Сіздердің бақытты да берекелі ғұмыр кешкендеріңізді қалар едім".

Керри өзінің әдемі қолдарын кеудесіне басып, өз қалауын жеткізер ишара қимыл жасады.

Герствуд аузы аңқайып қарап қалыпты. Дон риза кейіппен Друэ де қозғалақтап қойды.

— "Менің әйелім, иә..." — деп сөзін сабақтады Керридің жанында жарбиған біреу ғана болып көрінген әртіс.

Сәтін салғанда Керриден тараған тіршілік сәулесін енді ештеңе де, ешкім де көлеңкелей алмайтыны көрініп тұрды. Сыңайы, ол өзі Пэттонның соншалықты мүшкіл халін де байқаған жоқ сияқты. Егер ол өзінің ойынын сәл қожыратып алса, ағаш дөңбекпен сөйлесіп тұрғаны айқындалып та қалатын.

Осы көрініске қажеттінің барлығы бұның бойында бар еді, сол себепті де басқа орындаушылардың ойыны ештеңені шешпейтін.

— "Сөйтіп сіз енді өкіне де бастадыңыз ба? — деп сырғыта сұраған Jlaypa сәл кекесінмен.

— "Мен сізді жоғалтып алдым, — деп жауап берді Рэй, оның құйтымдай қолдарынан ұстай алып. — Көлденеңнен тап болған жеңілтек бір қыздың жетегінде кеттім, алдап түсірген жоқ па. Барлығына да бір өзіңіз ... сіз ... кінәлісіз. Мені неге тастап кеттіңіз?"

Керри баяу ғана басын бұрды, сыртқа тепкен сезімін шығармауға тырысып тұр. Сәлден соң ол сүйген адамына жүзін қайта бұрған.

— "Рэй, — деп бастады ол сөзін, — мен сіз өз теңіңіз бола алатын, жақсы бір әйелді сүйеді деп қуандым.

Сіздің бұл сөздеріңіз мен үшін төбеден жай түскендей болды! Айтыңызшы маған, өз бақытыңыздан өзіңіз ұдайы неге қашасыз?"

Осы сөздер тек бір адамның жан жарасы емес, зал толы көрерменнің әрқайсысының өзіне тиесілі сауал болып шыққан.

Ақыры Лаураның кешегі сүйген адамы жан дауысы шығып, өзекжарды арманын алдыға тастады.

— "Лаура, менің жүрек қалауым бір өзіңізсіз. Қайтадан табысайықшы!"

Бұған Керри жүрегі елжіреп тұрып былай дейді:

— "Жоқ, Рэй, сіз үшін мен бұрынғыдай бола алмаспын. Баяғы Лаураны сіз біржола жоғалтқан болатынсыз. Мен соның атынан айтып тұрмын".

— "Айтыңыз онда!" — деп қалды Пэттон.

— "Мейлі, сіз қалаған әйел ақылды ма, ақымақ па, — деді Керри сөзін сабақтап, креслоға сылқ етіп отыра кеткен кешегі сүйген адамына мұңлы жүзін аударып, — әдемі ме, әрсіз бе, бақытты ма, байғұс па, — не болғанда да оның сізге сыйға тартам десе сыйлай алатын, қайтып аламын десе, қайтарып алатын бір қымбаты бар еді. Ол — оның жүрегі".

Друэнің тамағы кеберсіп кетті.

— "Ол сізге бойындағы бар сұлулығын тұла бойы тұнған сән мен сымбатын сатуы мүмкін, ал махаббат — бұл оның ең асылы, ең қымбат қазынасы, оны ешқандай ақшаға сатып алу мүмкін емес, оның құны жоғары".

Герствуд жанын қоярға жер таппай абыржыған, Керридің әр сөзі жүрегіне оқша қадалып жатты. Бұл екеуі оңаша арылып сөйлесіп жатқандай бір күй билесін. Сүйікті адамының жан жүйесі босап, көз жасына ерік беруге шақ қалды тіпті.

Друэ де тынышсыздана түскен. Ол ойша осы уақытқа шейін бекімеген шешіміне нүкте қойған. Құдай ақы, оған үйленеді бұл! Жар етуге лайық-ақ жан ғой.

— "Ал есесіне, — деген Керри әңгімесін жалғап, — кешегі сүйген адамның бірдемелерді айтып күбірлегеніне көңіл бөле қоймастан, кеудесін кернеген мұң сөзін жеткізіп жатқан дауысы неткен жағымды — оның сізден қалайтыны көп дүние емес: сіз оған ғашық көзбен қарасаңыз болғаны, жаныңызбен айтқан жылы сөзіңіз жүрегін нұр болып шарпыса, сіз өз тарапыңыздан жеккөрініш, жиреніш сезімге бой алдырмасаңыз, ол тіпті сіздің бар ниетіңізді бірден ұғынып, бағалай қоймағанның өзінде де. Тіпті, бақытсыздық басыңызды байлап, тағдыр тәлкек етсе де, сіздің жаныңызға жұбаныш болатын махаббат сезімі қалмақ... Сіз зәулім өскен терек ағаштарға қарап, олардың әлуеті мен күшіне қайран боласыз. Солай екен деп, бейкүнә бәйшешек гүлді нәзік екен, әлсіз екен, хош иісінен басқа ештемесі жоқ деп жек көре көрмеңіз..."

Алақұйын сезімнің желі жұлқына соққан. Герствуд алай-түлей болды.

— "Есіңізде болсыншы, — деді Керри сөзіне жылу құйып, — махаббат сезімі — бұл әйелдің бары, сізге ол тек соны сыйлай алады, — бұл сөздерді ол әлдеқандай бір өзгеше, ерке үнмен айтқан, — ал бұл қымбат тартуды жоқ қылып жібере алатын күш жоқ. Оған өлімнің де әлі келмейді".

Ішімдікхана басқарушы мен жас коммивояжер жас актрисаға аянышпен елжірей қарайды. Олар екеуі де соңғы айтылған сөздерді естімей де қалған болатын, көз алмай қарағаны өздерінің жан ынтығы болып жүрген жас сұлудың сахнадағы салтанат, сәні, бұлар үшін аяқ асты ашылған жаратылыс қуаты.

Друэ сияқты, Герствуд де мың-сан ой толқынына түсіп, шыққан. Екеуі де енді ду қол шапалақтаған көпшілікке қосылып, қыздың өнерін қолпаштады. Друэ тіпті алақаны талғанша шапалақ ұрды. Мұнан соң ол ұшып тұрып, ложадан асығыс шығып кетті. Тұп-тура осы сәтте Керри сахнаға қайтып шыққан болатын, өзіне қарай залдан алып келе жатқан гүлдесте салынған кәрзеңкені көріп, күтіп тұрып қалды. Гүлді жолдаушы Герствуд болатын. Керри ложалар жақтан оны көзімен іздеп тауып алды да, күлімсіреп ризашылық білдірді. Герствуд орнынан ұшып кете жаздардай елп ете түссін, еркіне жіберсе ғашығын құшағынан қысуға даяр еді. Ол өзінің үйлі-баранды адам екенін, әлдеқалай сақтықтың қажеттігін мүлде ұмытты. Осында мұны жақсы білетін адамдар отыр емес пе. Бәрі естен шыққан. Құрысыншы бәрі, осы әйелге қолын жеткізуі керек! Қалғаны мұның жолына құрбан. Көп соза алмас енді. Мына Друэсі құрғырдан құтылу керек. Көзі құрысын! Енді бір күн де күтетін жай жоқ. Коммивояжер Керриден садаға кетсін.

Герствудті ыза буғаны соншалық, бір орнында отыра алмаған. Ол кірержайға шығып, онан әрі ой жетегінде есік алдына беттеген Друэ әлі сахна беттен қайтқан жоқ болатын. Бірер минуттан соң пьеса аяқталып, шымылдық жабылады. Герствуд Керримен оңаша қалғанды аңсады, өзін осылайша көз алдатып, өтірік күлгізіп, иілтіп, бүгілтіп, сыпайысынтып, жанын өртеген махаббат күйін сыбырлай жеткізіп, елжіреп рақат құшағында тұруына бөгет болған тағдырына налыды. Ол өзінің үмітсіз бейшаралығын ойлап жабықты. Тым болмағанда Керриді кешкі дәмге де шақыруға қақысы жоқ. Міндетті түрде бірдеңе сылтау табуы керек. Ақыр соңында ол сахна сыртына шығып, Керридің көңіл-күйін білмекке бекінген. Қойылым аяқталған, әртістер ана-мынаны айтысып, қайтуға асығыс жиналуда. Друэ ауыз жаппай, бірдеңелерді тоқтамай сөйлеуде, қуанышы қойнына сыймай, көңілденіп алыпты. Ішімдікхана басқарушы өзін-өзі әрең басып, сабасына түскен.

— Біз, тамақтануға барамыз ғой? — деп сұраған ол іштей қобалжығанын сездірмеуге тырысып.

— Қуана, қуана барамыз, — деп жауап берген Керри оған наздана қарап қойып.

Жас әртісіміздің бақыттан басы айналғандай. Қадірің асып, бағың тасыған деген осындай болады екен деп түйіп қойды іштей. Енді мұны әспеттеп жатқан, өзімен таныс-біліс болуға құштар жандар пайда болды. Ол ғұмырында алғаш рет жолы болған адамның еркіндік күйін ұғынды. Әйтеуір бір өзгеріс болып өткен. Ол енді өз-өзіне сенімді болу деген ғажап құбылысты бастан кешті. Бұл оны өзі байқамаған да сияқты, бірақ қимыл-қозғалыс, іс-әрекетінде басқаларға сәл де болса биіктен қарай бастағаны білінді. Керри жұмысын аяқтап, бұлар барлығы тосып тұрған күймеге мініп мейрамханаға кетті. Герствуд Друэнің алдын орап, күймеге бұрын кірді де мұның жанында сәл отырып қалған, Керри осы сәт оған өзінің сезімін жеткізгісі келіп, қолынан шап беріп ұстай алып, ақырын ғана қысып қойды. Герствудтің жүрегі аузына тығылсын. Қазір біреу жаныңды алам деп тұрса да Керридің қасынан кеткісі жоқ.

"Құдай-ау, не деген тауқымет еді бұл!" — дегенді айта жаздап барып қалған.

Друэ, әрине, өзін бүгінгі күннің қожайыны санап келе жатты. Кешкі астың да дәмін кетірген соның көкмылжың сөзі болды. Герствуд үйіне қайткенде ойлағаным болады деген ойға бекініп кетті. Қоштасарда айтылған "Ертеңге шейін" деген ыстық лебіздің мәнін Керри ұқпағанда, кім ұғады.

Друэні қанжығаға байлаған олжасымен оңаша қалдырып, қоштасып кетіп бара жатып осы бір сүйкімсіз пендені қыңқ етпестен өлтіріп тастауға әзір екенін сезген. Керридің де ұнжырғасы түсіп қалды.

— Қайырлы түн болсын! — деді Герствуд, өзінше дос көңілден, емен-жарқын тілек білдірген болып.

— Қайырлы болсын! — деп жауап қайырған Керри ақ жүректен.

"Ақымақ! — деген Герствуд Друэні іштей жазғырып, аса бір жеккөрініш сезіммен. — Нақұрыс! Бұған мен көрсетемін әлі, көп қалған да жоқ! Ертең көреміз — кімнің кім екенін!"

— Тамаша болды ғой, о! — деді Друэ дәл осы сәтте Керридің қолын еркелете қысып. — Сен кереметсің.





XX ТАРAУ

ЖАН ҚҰМАРЫ.

ТӘН ҚҰМАРЫ

Герствуд тектес кісілер аяқ астынан күйіп-жанып ғашық бола қалады. Ол сезім бірдеңелерді ойланып жүруге де, арманшылдыққа да қатысты емес. Ғашығының терезесінің түбінен серенада да айтылмайды, басын тауға да, тасқа да ұрып таусылуға да жатпайды. Түндерде әлдебір ойлар Герствудтің тынышын алып, ұйықтатпайды, ал таңертең орнынан тұра сала, ол қайтадан ғашығын ғана ойлайды. Герствуд мұның сүйген адамын жеңілтек, желөкпе коммивояжер иемденіп жүр дегенді ойлап, жынданып кетердей болады.

Керриді содан кетуге көндіру үшін дүниедегі барын беруге даяр бұл. Не істеу керек? Ол тұңғиық терең ойларымен жүріп, қасында отырған әйелін де байқамайтын болған.

Таңертеңгі асқа мүлде құлқы болған жоқ. Тәрелкесіне салған салқын ет сол бойы тұр. Газет қарап шығам дегенше, кофесі суып кетті. Кейде өзінің не оқып отырғанын да байқамай қалады. Джессика әлі тамаққа түскен жоқ, ал Герствуд ханым үстелдің екінші басында өз ойымен өзі болып отыр. Жаңа үй күтуші қыз салфеткі тастауды ұмытып кетіпті, тым-тырыс тыныштықты ақырында Герствуд ханым бұзды.

— Мен сізге қанша рет айтамын, Мэгги — деп қалды ол

Герствуд әйеліне көзінің астымен бір қарап қойды. Ол қабағын қарс жауып алған. Оның осы қылығы жынына тиді.

— Джордж, демалысқа қашан шығатын болдың? — деп сұраған Герствуд ханым.

Бұл уақытта олар әдетте жазғы демалыстың жайын ойластырып қоятын.

— Жоқ, әлі, — деген ол. — Қазір жұмысым бастан асады.

— Ім, — деп қойды Герствуд ханым ыңылдай түсіп. — Бір жерге баратын болсаң, осыны ойластырып қойғаның жөн ғой.

— Тығырыққа тіреліп тұрған ештеңе де жоқ, — деп жақтырмай сөйлеген күйеуі.

— Сөйтіп жүре берсек, жаз да өте шығар! — деп Герствуд ханым иығын қиқаң еткізіп қойды.

— Тағы да баяғы әніңе бастың ба! Сеніңше, мен ерігіп жүрмін ғой.

— Біліп жүрейін дегенім ғой! — деп қалды Герствуд ханым.

— Білмей қалмассың! Уақыт бар! Жарыс маусымы аяқталмай бәрібір ешқайда кетпейсің.

Оның басқа бірдеңелерді ойлағысы келген, ал бұл болса...

— Онда маусымдық билетті неменеге алдың?

— Уф! — деді Герствуд ханым көкірегі қарс айрылғандай. — Сенімен салғыласайын деп отырған жоқпын мен.

Осыны айтты да ол дастарқан басынан тұрып кетпек болды.

— Тыңдашы, осы саған соңғы кездері не болып жүр? — деді Герствуд зіркілдей сөйлеп, бұл да орнынан тұра берген. Әйелі кілт тұра қалды. — Сенімен жайбарақат сөйлесуге неге болмайды осы?

— Менімен сөйлесуге болады, — деп жауап берді, оның сөзін ұстай алып.

— Олай емес сияқты! Бір айсыз қолым босамайды, білгің келгені сол болса, тіпті онан да әрі кетер.

— Олай болғанда, өзіміз кете береміз.

— Солай ма? — деп қалды Герствуд кекесінмен.

— Иә, кете береміз!

Ішімдікхана басқарушы әйелінің үзілді-кесілді сөйлегеніне сәл таңырқап қалған, сонымен бірге қатты ыза буды.

— Енді біз мұны көре жатармыз! — деп дауыс көтере сөйледі ол. — Байқаймын, кейінгі кезде өзің тіпті басқа шығып бара жатырсың! Менің бар шаруамды басқарып отырмақ ойың бар, сыңайы. Бұлай болмас. Мен өз шаруама сені араластыра алмаспын. Барғың келеді екен — жүре бер, мен сен деп тұра жүгіре алмаймын!

Герствуд күйіп кеткен. Көздері ашулы. Ол газетін бүктеп-бүктеп үстел үстіне тастай салды. Герствуд ханым ләм деп аузын ашқан жоқ. Күйеуінің соңғы сөзінен кейін ол бұрылып бөлмеден шығып кетті. Ол біршама, не істесем екен дегендей, тұрып қалып, қайтадан дастарқанға отырды, кофесін апыл-тұпыл ішіп, орнынан тұрды да шляпасын киюге кетті.

Герствуд ханым бұлай ұрыс-керіс шығып кетер деп ойламаған.

Рас, ол таңертеңнен бірдеңеге түйіліп отырған; ойына алған бір іс болатын.

Джессика бұған ат жарысқа бару ойлаған жерден шықпағанын байқатқан. Ол арада бұл жылы тиімді таныстықтарға мүмкіндік болмай қалды. Жұрттың көбі шипажайларға, Еуропаға саяхаттап кетіпті. Джессикаға ұнап жүрген бірнеше бозбала жігіттер Вокишке кетіпті. Енді ол сонда барсам деген, анасы құптады.

Герствуд ханым осыны күйеуімен келісіп алуды ойлаған. Дастарқан басында қызының айтқанын ойлап еді. Бірақ әңгіме шықпады. Ұрыс-керістің неден шығып кеткенін өзі де ұқпады. Ол күйеуім айуан, ақымақ, бұлай қалдыра беруге болмайды деп шешті. Ол мұны кім екенін көреді әлі!

Герствуд те бұл жанжалды ішімдікханаға жеткенше ойлаған; онан әрі ол Керримен кездесуіне кетті, енді оны басқа бір сезім баураған; махаббат, құштарлық, қарсы тұру. Ой дегенің канат қағып, шарықтап ұстатпай кеткен! Ол Керриді көргенше асық. Ол жоқ болса, күнің не, түнің не? Керри өзінің ғана аңсары!

Ал Керри, өзін сүйген жанмен қоштасып үйіне келген соң арманның тоқтаусыз ағысына күмп берді. Ол Друэнің мұның өзі туралы бірдеңе деп жатқандарын тыңдайды, ал басқа мылжыңына құлақ та салмайды. Ол мүмкіндігінше бұл адамнан бойын аулақ ұстауға тиіс. Іштей өзінің дегені болатынын ойлап, тіптен жиырыла түскен. Герствудтің өзіне деген сезімі бұның бақыты, ол бүгін бұған не айтпақ екен? Оны өзі біртүрлі аяйды, өзінің де өтініп сұраған жанға берер, өзгенің жан қалауын табар қасиетінің бар екеніне алып ұшады.

Келесі күні, газеттер спектакль туралы ештеңе жазбады, бірте-бірте өмір толқыны басқа иірімдерге тартып әкете берген. Друэ де спектакль туралы көп айтпайтын болды. Ол іштей өзінің Керримен арақатынасына бір өзгерістер қажет деп түйген.

— Меніңше, осы айда шаруаларымды реттеп боламын, сонан кейін екеуміз некелесеміз, — деген ол спектакльден кейінгі күні таңертең кеңсеге жиналып жатып. — Кеше бұл жөнінде адвокатпен сөйлестім.

— О, бұл бос сөз! — деген Керри.

Ол енді өзін біртүрлі күшті, еркін сезінеді.

— Жоқ, бос сөз емес! — деп қаттырақ, қызу сөйледі. — Сен маған неге сенбейсің, Керри?

Ол күлді де қойды.

— Неге сенемін? — деді ол бірер сәт үнсіздіктен соң.

Бұл жолы Друэ Керридің баяғысынша айтқаныңмен жүре беретін мен емес дегендей кейпін көрген.

Ол әйтеуір бір байқаусыз өзгерістердің тақап қалғанын сезгендей.

Друэ үйден шығып кеткен соң Керри Герствудпен жолығуға әзірлене бастаған. Шашын түзеп, тездетіп төменге қарай түсіп келе жатқан. Келесі бұрылыста ол Друэнің жанынан өтті, бірақ екеуі де бір-бірін байқаған жоқ.

Друэ кеңсеге апаратын бір есеп қағаздарын ұмытып кеткен екен, үйге қайтып келді. Үйге келсе үй күтуші ғана жүр.

Керри жоқ. — Ім, — деп қойды ол өзіне өзі. — Қайда кеткен?

— Әйеліңіз бе? Осыдан бес минут бұрын шығып кетті.

"Қызық! — деп ойлаған Друэ. — Маған ондай ештеме демеп еді.

Қайда кетті екен ол сонда". Ол шабаданын ақтарып, қажет қағаздарын алып қалтасына салды. Сонан соң үй күтуші қызға ілтипат білдіріп, сөзге тартқан. Бұл өзі тәп-тәуір қыз. Друэ десе елпілдеп тұрады.

— Ал, сіз не істеп жүрсіз? — деп күлімдеген Друэ.

— Бөлмені жиыстырып жүрмін, көріп тұрғаныңыздай, — деп қалжыңдай сөйледі ол қолындағы су шүберегін сығып тұрып.

— Шаршадыңыз ба?

— Жоқ, шаршай қойған жоқпын.

— Білесіз бе, мен қазір сізге бір нәрсе көрсетемін? — деп қойды ол елпілдеп.

Үй күтушінің қасына келіп ол қалтасынан кішкентай бір ірі темекі фабрикасы жарнама етіп шығарған затты көрсетті. Бұл қолшатыр ұстаған сұлу қыздың құйып жасаған кішкене мүсіні еді. Айналдырып бұраған сайын шатыр түсі қызың сары, жасыл, көк жолақтарға алмасып отырады.

— Қызық, ә? — деп сұраған Друэ әлгі кәдесыйды қызға көрсетіп жатып. — Сіз бұрын, әрине, мұндай ойыншық көрген жоқсыз.

— Әдемі екен, — деп қойды үй ұстаушы.

— Егер қажет деп тапсаңыз, өзіңізге қалдыруыңызға да болады, — деген жас коммивояжер. — Сіздің сақинаңыз керемет екен, — деп қойды ол, біраз үндемей қалып, сонан соң қыздың саусағындағы сақинаны нұсқады.

— Сізге ұнай ма?

— Өте, — деп қойды Друэ. — Өте әдемі сақина екен!

Сөйтіп ол қыздың қолынан ұстап, арзанқол сақинаны қызықтағандай бола қалды. Сең бұзылған. Друэ оның қолын ұстаған күйде, ұмытып кеткендей біраз сөйлеп тұрып қалды. Қыз мұны байқай қойған, қолын тез жұлып алып терезе алдына қарай ығысып тұрды.

— Мен сізді көптен бері көрмей жүрмін, — деп ойнақылана қалған қыз.

— Мен көбіне сапарда жүремін.

— Қайда барасыз сонда?

— Алыс, алыс жақтарға.

— Сізге сапарлап жүру ұнай ма?

— Жоқ, онша ұнатпаймын. Тақауда бұл тоқтайды.

— Ал менің бір жақтарға барғым келеді! — деп күрсінген қыз терезеден тысқа жабыға қарап. — Айтпақшы, сіздің досыңыз Герствуд мырза қайда? — деп сұрады ол кенет, ішімдікхана басқарушыны есіне алып, ішінен осыны қолайлы келген сәт деп ойлап.

— Ол осында, қалада, — деді Друэ. — Сіз оны неге сұрап тұрсыз?

— Жай, әншейін... Сіз келгелі бас сұқпай кетті ғой сол кісі.

— Ал сіз оны қайдан танисыз?

— Сіз де айтасыз-ау! — деп қалды қыз. — Мен ол келді деп өткен айдың өзінде сан мәрте хабар әкелмедім бе?

— Қойыңызшы! — деп қалды Друэ байқамай дүңк ете түсіп. — Біз осында тұрғалы бар болғаны бес рет келсе — келген шығар.

— Сіз рас солай ойламаймысыз? — деп күлімсіреген қыз. — Тым көп біледі екенсіз!

Друэ енді байсалды сөзге ойысты. Ол қыз әзілдеп тұр ма, жоқ шынын айтты ма білмей қалған.

— Басты қатырмаңыз! — деді ол. — Неге күлімдейсіз? Бұны қалай түсінейік?

— О, бәлендей ештеңе емес!

— Ал, сіз оны кейінгі күндерде көріп жүрдіңіз бе?

— Жоқ, сіз келгеннен бері көрген жоқпын.

Осыны айтты да үй күтуші қыз сықылықтап күліп жіберді.

— Ал бұрын ше?

— Бұрын бұрын ғой!

— Көп келді ме?

— Иә, күнде келіп жүрді десе де болады!

Қыз барып тұрған өсекшінің өзі болатын, ол өз сөзінен не шығар екен деп ынтыға түсті.

— Кімге келді сонша? — деп сенімсіз сұраған Друэ.

— Сіздің әйеліңізге.

Бұны естігенде Друэ күтуші қызға бажырайып қарап қалды.

Алайда, өзін күлкілі жағдайға қалдырмау үшін, және жағдайды ушықтыра бермейін деп ол былай деп қойды:

— Ал, сонымен не айтпақсыз?

— Ештеңе де, — деп жауап берді үй күтуші қыз да оның бұлғағына салып, басын бұраң еткізіп.

— Герствуд мырза — менің ескіден досым, — деп қойды Друэ, онан әрмен батпаққа бата түсіп.

Осыдан бірер сәт бұрын бұл қыздың басын біраз айналдыруға да қарсы емес тұғын, енді мұны төменнен біреулер дауыстап шақырғанда, құтылғанына қуанып кетті.

— Мен кетейін, — деген қыз күлмең қағып есікке беттеп.

— Біз әлі әңгімелесеміз, — деген Друэ, осы бір әңгімеге жабығып қалған сыңай байқатып.

Үй күтуші шығып кеткен соң ол сезімге ерік берді. Біртүрлі аң-таң, абыржыған. Керридің Герствуд күнде келсе, айтпай қалуы мүмкін бе? Қалайша Герствуд бұған өтірік айтқан? Мына қыз неменені қоқсытып тұр? Бұл өзі де Керридің біртүрлі жүргенін аңламады ма. Герствуд қашан келіп еді дегенінде, ол неге шамданып қалды? Итім білсін, есіне түсті енді! Мұнда бір гәп бар. Бір шикілік бар!

Друэ терезе түбіндегі тербетпе орындыққа отыра кетті, барлығын дұрыстап ойластырып алу керек. Ол аяғын айқастырып алып, түйіліп отыр. Мың сан ой жан-жаққа жамырап ұстатар емес.

Жоқ, деп ойлаған ол, Керридің мінез-құлқында бөтен дәнеме жоқ. Ол алдамайды мұны! Бірдеңе бүлдірген адам ол құсап жүрмейді. Кеше ғана екеуі өліп-өшіп жолықты емес пе... Герствуд те. Друэ өзін алдап жүр дегенге сене алмады. Жоқ, құрысыншы, бұлай болуы мүмкін емес, тіпті!

Оның буырқанып бұрқанған ойы тасқындап тысқа шықты ақыры:

— Бірақ кейде аяқ-астынан біртүрлі бола қалады өзі. Мәселен, жаңа: киінген де кетіп отырған, маған айтқан да жоқ.

Друэ желкесін қасып қойып, орнынан көтерілген. Қалаға шығып қайтайын деді. Ол әлі де ренжулі болатын Кіре берісте тағы да үй күтуші қызбен ұшырасып қалған. Жас коммивояжерді көріп ол күлмең етті. Друэ сол сәт бар қайғысын ұмытқан.

Өзімсініп, өтіп бара жатып қолын қыздың иығына салды.

— Ашуыңыз басылды ма? — деп сұраған қыз, әлі де бірдеңені қоқсытқысы келетіні көрініп тұр.

— Оның несіне ашуланбақпын.

— Ендеше, маған солай көрінді, — деп қойды қыз, тағы да екіұшты күлімсіреп.

— Ақымақ қылмаңыз, — деген Друэ, өзінше дым болмағансып. — Сіз соны шын айттыңыз ба?

— Әрине шын! — деп қойып қалды қыз қымсынбай.

Өзінше бейғам болғансып, ешкімді де арандатар жайым жоқ дегендей.

— Мен сіз өзіңіз білетін шығар дегенмін. Ол кісі мұнда бірнеше рет келіп кетті.

Алдағандары рас, Друэ мұнан әрі бейғам болып көріну қажетсіз деп білді.

— Осында ол кештетіп те болып жүрді ме?

— Кей-кейде. Ара-тұра екеуі бірге шығып кетіп жүрген.

— Онда да кешкілік пе?

— Иә. Бірақ сіз осыған бола күйіп-піспеңізші.

— Мен ыза болып тұрған жоқпын, — деді Друэ. — Ал сізден басқа оны көрген біреулер бар ма?

— Енді қалай! — деп жауап берген қыз өзінше түк білмегенсіп.

— Ең соңғыда қашан келді?

— Сіз келердің алдында. Друэ ернін ызалана тістеді.

— Ештеңе демей-ақ қойыңыз біреулерге: жарай ма? — деп өтінді ол, үй күтуші бойжеткеннің білегінен ақырын ғана өзімсіне қысып қойып.

— Ештеңе де айтпаймын, — деп уәде берді ол — Сіздің орныңызда болсам, осыған бас қатырмас едім, — деп қойған және де.

— Жарар, — деді Друэ, онымен қоштасып шығып бара жатып.

Ол іштей алаңкөңіл болып шықты үйден. Соның өзінде әп-әдемі үй күтуші қыз маған тіпті ынтық сияқты деп ойлап үлгерді.

"Кэдпен дұрыстап сөйлесу керек болды! — деп шешкен ол, іштей өзін біреу табанға салып таптап кеткендей өкпелі сезіммен — Сайтан алсын! Біз әлі көреміз. Мұнан былай ол тырп ете алар ма екен, жоқ па!".





XXI ТАРАУ

ЖАН ҚҰМАРЫ.

ТӘН ҚҰМАРЫ (ЖАЛҒАСЫ)

Керри саябаққа келгенде, Герствуд сол жерде манадан отырған. Қаны басына шауып, ыза болып жеткен осында. Жанын жақында ғана жаңа бір дүниеге шақырған әйелді ғана көруге ынтықты.

— Ақыры күлдіңіз-ау, — деген ол Керриді көріп елп етіп ұшып тұрып.

Ол өзін өзі әрең ұстап тұрды, кеудесін күй кернеп, жүзіне нұр құйылды. Қайғы, реніш, қамығу — барлығы тайып болған.

— Келдім, — деп еркелей сөйледі Керри.

Олар аллеяны бойлап жүріп келеді. Герствуд қасында келе жатқан жас әйелдің буынан мас болды. Сәнді көйлектің сусылы қандай жағымды еді.

— Сіз разымысыз? — деп сұраған ол, оның кешегі табысын меңдеп.

— Ал сіз ше? — деп сұрады Керри өз кезегінде.

Герствуд оның өзіне күлімдегенін көріп жанын қоярға жер таппаған.

— Бұл енді ғажап болды, — деді ол

Керри қуана күлді.

— Мен мұндай ойын көрмегелі қанша болды десеңізші! — деп қойды Герствуд.

Ол ойша кешегі кештің әсерлі сәттерін қайта тірілтті, қазір Керридің қасында келе жатқаны онан арман есін алған.

Ал ол болса осы бір ақ пейіл жанның ықылас-ілтипатына марқайды. Біртүрлі бойына қуат құйылып жайнаң қаққан. Герствудтің үнінде бұған деген ынтық көңілдің дірілі бар.

— Гүліңіз үшін рақмет, — деген ол, біршама үнсіздіктен соң. — Олар таңғажайып!

— Сізге ұнағанына қуаныштымын, — деді Герствуд жай ғана.

Ол өзінің түп мақсаттан әлі де алыс, айдалада жүргені туралы ойлап отырған. Жүрегін жайып салғысы келді. Біршама қолайлы сот осы сияқты. Мұның Керриі, міне, қасында келе жатыр. Ол шешуші әңгімені қазір-ақ бастап кетпек еді, бірақ не айтарын білмей қобырады.

— Үйіңізге жақсы жеткен боларсыз? — деп сұраған ол кенет тұнжыраңқы үнмен. Даусында біртүрлі діріл бар.

— О, әрине! — деп бейғам жауап берген Керри.

Герствуд кідірістей жүріп, оны көзімен ішіп-жеп келеді.

Бойды алапат құштарлық буды.

— Ал мен енді не істеймін? — деп сұраған Герствуд. Керри бұл тосын сұрақтан абдырап қалды. Ол бір тықырдың тақап қалғанын ұғынған, бірақ не айтпақ.

— Шынын айтсам, мен білмеймін, — деген ол.

Герствуд ернін тістей қойды. Сасқалақтап, бәтеңкесінің тұмсығын шөпке үйкелей бастаған. Басын көтеріп, Керриге елжірей емініп, жалына қарады.

— Сонда сіз одан кете алмайсыз ба? — деп дірілдей сұраған ол.

— Білмеймін, — деп жауап берді Керри, әлдеқалай бір жойқын ағыс беймәлім жақтарға алды-артына қаратпай іліп алып әкетіп бара жатқандай болып сезінген.

Тығырыққа тірелу деген осы болар. Қарсы алдында өзі құлай ұнатып қалған, ықпалды адам тұр. Керриді оның қадала қарайтын жанары, жүріс-тұрысындағы бөлекше зиялылық, киім киісіндегі сән — барлығы арбайды. Бұл адам өзіне қарап қолын ұсынады, бұған өлердей ғашық, бейпана жанына ең жақын, ең бір жайсаң азамат бұл. Осындай, оттай жанған құштарлыққа қарсы тұра алмас. Қайтерсің енді, ғашық отты мұны да өртеп барады.

Сонда да болса көңіл түкпірінде бір мазаң ойлар қылаңдайды.

Герствуд бұл жайлы бірдеме біле ме? Бұған Друэ не айтты екен? Герствуд өзін некелі әйел деп білетін шытар? Сонда бұған үйленбек пе?

Бар жанымен егіліп тыңдап, айтқанына арбалған сайын, ол Друэ бұған өздерінің ерлі-зайыптылар емес екендігін сездірген жоқ па екен деп те ойлаумен болған. Друэнің аяқ астынан жүз құбылатын әрекет-амалын болжап білу мүмкін бе?

Сонда да болса Герствудтің ғашықтық сезімі мұны шаттандырды. Бұл адам бірдеңені сезе ме, жоқ па — не дегенде де ештеңесін білдірген емес. Бәлкім, бұл расында да мұны сүйеді. Оның құмарлық-құштарлығы біртүрлі алапат. Бұл өзіне-өзі мығым, сенімді адам. Енді не істесе болар? Керри бұл туралы мың толқып, сан толғанды. Бірақ бір шешімін таппаған. Беймәлім жағалауға әкетіп бара жатқан ағысқа бағынып, Герствудтің сүйіспеншілік сезіміне жанын әлдиледі әзірге.

— Сіз неге оны тастап кетіп қалмайсыз? — деп қойған Герствуд қамкөңілдене түсіп. — Мен сізді ештеңеден кенде қылмаймын, патша сарай ...

— О, жоқ, қажет емес! — деп тоқтата қалды ол.

— Не қажет емес? — деп сұраған ол. — Мұнымен не айтпақсыз сонда, Керри?

Оның жан-жүйесін жаншып жатқан қиналыс сезім мен ауыр мұң жүзіне шықты. Мұны "жағдайыңды жасаймын" деген, киелі шаңырақтың киесінен аулақ қатқыл сөздер қатты шошытады.

Герствуд өзінің жараның аузын тырнап алғанын сезе қойған. Ол енді не деу керек деп басын қатырғанымен, орайын келтіре алмады. Ол Керридің жанында келе жатқанына желіге түсіп, қызбалана сөйлегенімен, іштей ширығып ендігі амалын қарастырған.

— Сіз бұдан неге қашасыз? — деп тағы сұрады ол, дауысын сәл маңыздандыра сөйлеп. Сіз енді өзіңіз де білесіз, менің өмірім... Оны сіз көріп тұрсыз... бұл күйде мен не істемекпін... Меніңше, осының барлығы сізге мәлім.

— Иә, көріп тұрмын, — деп илана түсті Керри.

— Мен сізді әуреге салмас та едім, бірақ сезімді тұсау қолымнан келмеді. Қараңыз маған, Керри! Өзіңізді бір сәт менің орныма қойыңыз! Сіз менен айрылмас едіңіз ғой, рас па?

Керри тұнжырап бас шайқады.

— Олай болғанда, осының бір жағына неге шықпаймыз?

— Білмеймін, — деді Керри ақырын ғана.

— Сіз білмейсіз! Ah, Керри, осыны айтқызып тұрған қандай күш! Мені азаптамаңызшы! Ойланып сөйлеңіз!

— Мен ойланып айтып тұрмын, — деген Керри еркелей ақталып.

— Жоқ, сіз ештеңе де ойланған түріңіз байқалмайды... бұған қоса өзіңізді қаншалықты сүйетінімді сіз білесіз. Кешегі кеш бірталай нәрсені айтпай ма.

Герствуд соңғы сөздерін өзгеше баппен айтқан. Қазір бұл тым еркін тұрды. Көзіндегі бір мазасыз жалын ғана жан күйігін жасыра алмай аунақшиды.

Керри әлі тым-тырыс.

— Сіз осыған қалай ғана міз бақпай тұрсыз, күншуағым менің? — деп тағы күйіне сөйлеген Герствуд біршамадан соң. — Сіз де мені сүйесіз ғой, солай ма?

Оның дауысы біртүрлі алай-түлей болып, аласұрып шыққан, Керридің есі шығып кетті. Бір сәт барлық күдік-күмән желге ұшқан

— Иә, — деген ол шын елжіреп тұрып.

— Онда менің қасыма еріңіз, жарай ма? — деді Герствуд қызбалана түсіп.

— Бүгіннен бастап!

Қанша абыржып тұрғанымен, Керри басын шайқады.

— Мен мұнан әрі күте алар емеспін, — деп көндірмек болған Герствуд. — Бүгін болмаса да, сенбі күні.

— Ал біз некеге қашан тұрмақпыз? — деп имене сұраған Керри, Герствуд өзін Друэнің әйелі деп санайтын болар деген ой қапелімде тарс есінен шығып кетті.

Герствуд сол абдырап қалған, бұл — екеуіне де оңай соқпайтын мәселе. Бірақ ол сыр берген жоқ.

— Қашан қалайсыз, сонда, — деп қойды, түк болмағандай, мұндайда қарғыс атқан некелесу туралы жағымсыз жайды ойлап, алып ұшқан ақ ұлпа сезімдерді үркітуге тіпті де болмайды.

— Сенбі күні болсын! — деді Керри.

Герствуд мақұлдап, басын изеді.

— Сенбі күні некеміз қиылса, мен сізбен қаламын, — деп қойды Керри.

Герствуд өзінің ғайыптан пайда болған, алайда қолға түсуі де тым күрделеніп бара жатқан олжасына көзін бір тастап қойып, небір жүйрік ойларға ерік берген. Оның ғашықтық сезімі ақылға ауыздықтата қояр түрі жоқ. Осы бір әйелдің жүрегін жаулап алудың жолында оны-мұны ит тірлікті құрбан етпейтін несі бар. Ол енді барлығына көзін тарс жұмады, аяусыз ақиқат айтарын айта берсін, естімейді. Дәл осы сәтте ол өзін адассам, түбі бір қол ұшын берер деп, тағдырға тұтас тапсырған, сондықтан да Керри алыстағы айта қол созса да, алып берем дер еді. Ол ұжымаққа басымды бір сұғып көрейінші, сонан соңғысын көре жатармын дейтіндей. Бұл ғұмырында бір сәтке болса да бақыттың дәмін татып көруі тиіс, ол үшін, қажет болса, арын да, малын да садаға етер.

Керри оған аялай қараған Барлығының да сәті түсе кетті. Оның иығына басын сүйеп тұрғысы келеді — бұл не деген бақыт еді десеңші.

— Мен оған шейін барлығын реттестіріп, бітіріп те қоямын, — деді ол

Герствуд бұның әлі де күдік пен үрей көлеңкесі айығып кете алмай тұрған моп-момақан келбетіне қараған сайын қарай бергісі келген, өзі ғұмырында дәл осындай бейкүнә жаратылысты ұшыратпағаны туралы ойлап еді.

— Біз әлі ертең де жолығамыз, сонда барлығын пысықтап алармыз, — деген ол көңілі тасып.

Герствуд онымен қатарласып жүріп келе жатып, бүгінгі бастан кешкен жайлардың оң іс болғанына қуана түскен. Ол көп сөйлеген жоқ, бұл бастан кешіп келе жатқан шаттық пен сәулелі нәзіктік жайлы бітпейтін ұзақ баянға арқау болған сиқырлы күйдің қасында сөзге орын бар ма екен. Жарты сағат уақыт өткен соң барып қана ол қайтуы керек екенін мойындаған. Қаттысы да, тәттісі де қатар жүретін өмір оны қарапайым күйбең тірліктің бағытына бұрды.

— Ертеңге шейін! — деді ол қоштасарда сергек те сенімді үнмен.

— Ертеңге шейін! — деп Керри де көңілді қоштасты.

Бүгінгі осы бір сағат ғұмыр ғаламның бар бақытын бұның алдына тосқан. Ол өзінің Герствудті сүйетінін мойындады. Жігіттің сұлтаны десең де болатын ғашығын ойлап, күрсініп те қойды. Әлбетте, сенбіге шейін бұл дайын болады, сонан соң оның етегінен ұстамақ, екеуін қамсыз-мұңсыз жұбайлық өмір күтіп тұр!





XXII ТАРАУ

СОҢҒЫ ТҰТАНУ.

ОТБАСЫЛЫҚ КИКІЛЖІҢ

Герствудтің отбасындағы кикілжіңдер, негізінде, оу баста махаббаттан туған, қызғаныштың махаббаты таусылса да, өлмей, өшпей қоздай түскендігінен және оның Герствуд ханымның ішінде қолайлы сәтті күтіп, ду етіп лаулай жөнелуге дайын жататын құпиясында еді. Бойындағы қуатын-күш әйелі әлі де баяғысындай бағалайтын, ал мінезі түскірі әлдеқашан сыр беріп, сырт айналдырған. Бұл болса әйеліне бұрынғыдай өліп-өшіп тұрған жоқ, ал әйел заты мұндайды кешпейді. Біздің өзімізді жақсы көру сезіміміз басқалардың жақсы-жаманын ажыратып, бағасын беруге де жол сілтейді, міне, осылайша Герствуд ханым да күйеуінің өзіне суып кеткенінен толып жатқан қорытынды шығарсын. Көп жайда ол, әрине, түймедейді түйедей етіп, қате ойлаған. Оған ол отырса опақ, тұрса сопақ көріне беретін болған, осының барлығының түп-төркіні ерінің бұған әйел деп қараудан қалғандығынан шығатын. Ақыр соңында бұл секемшіл, пәле қуған біреу болды да қалды.

Қызыл көз қызғаныш әлі де бұрынғысынша жалт-жұлт етіп күйеуі бірдеңені қалт жіберсе бітті, басын қайқаңдатып шыға келеді. Оның киім-киіс, жүріс-тұрысына әлі де соншалықты мән беріп сыланып, сыйпануының өзі-ақ талай нәрсені айтып жатыр еді. Әр қимыл, әр сәт оның көзінде жылт ете түсіп бұғып жатқан, Керримен кездескелі тапқан құпия қуаныштан сыр шашатын. Сол құштарлық оның өміріне көп өзгеріс алып келді. Герствуд ханым мұны алыстан төнген қауіпті алдын ала болжайтын аң қалай секемшіл, сезікті болса, тұп-тура сондай түйсікпен байқаған.

Бұл түйсік Герствудтің өтірік айта алмайтын, әрі бірбеткей жаратылысын онан әрмен күшейтіп жіберген. Біз оның ерлі-зайыпты өмірдегі қайсыбір міндеттерін амалсыздың күнінен, қалай атқарып жүргенін көргенбіз, кейінгі кездері үй-ішілік мәселелерден бойын тіптен аулаққа салып, әйелінің тілімен түйреп тиісе сөйлегеніне шап ете түсетін болған. Осындай ұсақ-түйек ұрыс-керіс үйдегі өзара келіспеушілік өшпенділікке ұласқан жағымсыз күйден ауық-ауық тұтанып қала беретін.

Қорғасын бұлттар басып, түнерген аспаннан әйтеуір бір күні төпеп жауын төгетіні белгілі ғой. Бір күні таңертең күйеуінің бұл айтқан сөзге құлақ та салмай бара жатқанына күйіп кетіп, Герствуд ханым асханадан шыққан бойда өз бөлмесінде айна алдында шашын тарап тұрған Джессикаға беттеген. Герствуд сол екі арада тысқа да шығып кетті.

— Таңертеңгі тамаққа осынша кешікпесеңші! — деді Герствуд ханым, қолындағы ине-жіп салған қорапшасымен креслоға жайғасып отырып жатып. — Тамағың суып та қалды. Әлі мұнда тұрсың.

Әдетте оңайшылықпен сыр бермейтін Герствуд ханым әбден ызаға булығып отырған, "таз ашуын тырнадан алады" деген — пәлеге Джессика қалды.

— Менің тамаққа зауқым болмай тұр, мама, — деп жайбарақат жауап беріп еді.

— Олай болғанда, алдын ала ескерту керек! — деп тиып тастаған Герствуд ханым. — Үй күтуші қыз таң атқалы саған қарайлап, дастарқан әлі жиылған жоқ!

— Ол бұл үшін маған дәнеме де демейді, — деп қалды Джессика қатқыл сөйлеп.

— Есесіне мен ашулымын! — деп дауыс көтерген шешесі. — Сен өзі менімен қалай-қалай сөйлесесің! Мен сенің шешең, сен менің қызым екеніңді ұмытпа!

— О, мама, құдай үшін, ақырын сөйлеші, — деген Джессика. — Өзіңе не болған?

— Түк те болған жоқ! Қатты сөйлеп тұрмын ба. Ал сен мен еркелетті екен деп, елдің басына шықпа! Бұлай болмайды!

— Мен біреуге күт деппін бе! — деп шарт ете қалды Джессика, салғырт әңгімеден қызу қорғанысқа көшіп. — Айттым ғой, мен аш емеспін, тамақ ішпеймін.

— Кіммен сөйлесіп отырғаныңды ұмытпа! — деп бажылдай жөнелген Герствуд ханым. — Мен мұндай мазақты көтере алмаймын, естимісің сен? Көтере алмаймын!

Соңғы сөздер Джессиканың құлағына әлдеқайда алыстан жаңғырып жеткен, ол жібек белдемшесі сусылдай көлбеңдеп, менің өз еркім өзімде, шешемнің көңіл күйінің болмай отырған екен, онда менің нем бар дегендей, басын қақшаңдатып бағана шығып кеткен. Ұрыс-керіске тіптен зауқы жоқ.

Соңғы күндері осындай қырғиқабақ мәселелер жиілеп кетті. Әркім өзін өрге сүйреп, менменсінген ортада мұндай-мұндай болып тұрмаушы ма еді. Ұлы да өзін тым ересек санап өрекпитін, әрине бұл барып тұрған ақымақтық, ол он тоғыздан жаңа асқан.

Герствуд жақын-жуығының көз алдында беделден жұрдай болып бара жатқанына қамығады, қалай дегенде де жұрт құрметтеп қалған жан емес пе.

Қазірде ол ұсақ-түйек реніш, кикілжің үстінде, ұғыныспай қалған сәттерде, мәселен Герствуд ханымның Вокишке ертерек барамын деп қиғылық салғанында, ол жағдайын біліп қалды. Енді оларды бұл емес, мұны олар билей бастапты. Ақыры, ол өзіне астамсып қарап, ақыл айтқандарын анық сезінгенде, баяғы ұстамдылығының барлығы далада қалған. Ол енді өзін аяғынан тұсап тастағандай, осы бір тауқыметтен тұра қашқысы келді.

Әйелі оқтын-оқтын тұтанып, долданып тиісе беретін болған. Соның өзінде бұл әлде де кесірткедей қауқарым қалды дегендей, күмпиіп қояды. Герствуд ханым күйеуіне қасақана соқтығып, жанжал шақыруға өзін толық құқылымын деп санайтын. Оның бұл қылықтарын жасағаны үшін өзін-өзі ақтап аларлықтай дәнеме болмайтын. Күйеуінің бетіне басып айта қоятын түк те жоқ еді. Түнерген бұлттан төпеп нөсер төгуі үшін жарқ еткен жай отындай түрткі бірдеме керек еді.

Сөйтіп жүріп, аяқ астынан Герствуд ханым күйеуінің жасырын жүрісінің үстінен түссін. Герствудтермен көрші тұратын өңді еркек, доктор Биэл ішімдікхана басқарушы Керриді күймеге отырғызып алып Вашингтон бульварында серуендеп қайтқан күннен бірталай уақыт өткенде Герствуд ханыммен үйінің қасында ұшырасып қалған. Доктор Биэл сол жолы Герствудті күймеде отырғанда көріп қалды. Қасындағы әйелі немесе қызы ғой деп, үңіліп қараған жоқ болатын.

— Сіздер, немене, таныс-біліс адамдармен серуенде жолығып қалсаңыздар, амандаспайық деп шешкенсіздер ме? — деп қалжыңдай сөйлеген ол Герствуд ханымға.

— Оларды байқамай қалмасам, амандасамын, — деп қойды Герствуд ханым, ойында дәнеме жоқ. — Мені қайдан көріп жүрсіз?

— Вашингтон көгалжайында, — деді доктор Биэл.

Ол қазір есіне түсіреді дегендей, тосылып қарап қалған болатын. Бірақ әйел басын шайқады.

— Гойн-авенюдің тұсында, — деді доктор есіне түсіруге тырысып. — Күйеуіңіз екеуіңіз болдыңыз.

— Меніңше, сіз біреу-міреумен шатастырып тұрсыз, — деп қойды Герствуд ханым.

Бірақ күйеуін айтқанда, бір күдікті ой сумаң ете түскен, дегенмен, сыр берген жоқ.

— Күйеуіңізді, енді, анық көрдім, — деп доктор да қояр емес. — Бәлкім, сіз емес, қызыңыз болған шығар. Ол жағын нақты айта алмаймын.

— Қызымыз шығар, — деген Герствуд ханым, құптай сөйлеп. Джессиканың бұл уақытта үйде болғанын біліп тұрса да.

Герствуд ханым бұл жерден бірдеңенің бықсығын байқап қалған, мән-жайды айқындай түскісі келді.

— Ол қай кезде? Күндіз бе еді? — деп сұраған ол, сөз арасында айтқандай болып.

— Иә, күндіз. Сағат екі мен үштің арасы-ау деймін.

— Е, онда ол Джессика ғой, — деген Герствуд ханым, осы бір мәселеде мән жоқ дегендей жайбарақат сөйлеп.

Доктор Биэл іштей өзінің бірдеңені қоқсытып тұрғанын ұғына қойды да, әңгімені осымен тоқтатқан.

Герствуд ханым бұл ақпарға мейлінше мән берген, бірнеше сағат бойы тіпті бірнеше күн ойлады. Оның доктор Биэлдің мұның әлдебіреумен көгалжайда қыдырып жүрген күйеуін көріп қалғанына зәредей де шүбәсі болған жоқ, сыңайы бөтен әйелмен болған ол күймеде. Ал өз әйелін қолым бос емес деген қашанғы сылтауымен алдап соққан.

Герствуд ханымның қаны басына шауып, қатты күйінді. Қанша мәрте күйеуі бұған жұмысбастылығын сылтауратып қонаққа бару, көңіл көтеріп қайту сияқты күнделікті өмірдегі маңызды мәселелерде бармай қалды десеңші. Ол әлдекімдермен театрға барады, өзінің айтуынша ішімдікхана қожайындарының қонақтары болып шығады олар. Енді, міне, оны көк шалғында бөтен әйелмен серуендеп жүргенде ұшыратады. Осының барлығына жауабы да дайын ғой оның! Әуелі деңіз, оның өмірінде тағы басқа әйелдер де бар шығар, әрине, бұл бәрінен бейхабар. Әйтпесе, соңғы уақытта ол неге отбасының тауқыметінен қашқалақтай беретін болды? Соңғы бірнеше аптаның жүзінде ол тіпті күйгелек, ашушаң болып кетті, есіл-дерті қайткенде үйден сытылып шығып кету, мұнда неменелер болып жатыр, шаруасы жоқ. Не болды?

Герствуд ханым талайдан бері күйеуінің өзіне бұрынғыдай құптап, қанағат сезіммен қарамайтынын ойлап қамыға түсті. Сөз жоқ, ол үшін бұл енді қызығарлық дәнемесі қалмаған, қартайып бара жатқан сарықарын әйел. Бәлкім, мұның жүзін әжім басып кеткен шығар. Бұл бірте-бірте әрі тайып, тұғырынан түсіп бара жатса, ол әлі де тығыншықтай жап-жас, қызулы, тіп-тік. Ол қазірде де көпшілік ортаның көркі, ал бұл ... Герствуд ханым мұнан әрі бұл туралы ойлағысы келмеді. Оның білгені, әйтеуір сиқы қашып бара жатқаны, сол себепті де күйеуін түтіп тастауға әзір.

Доктор Биэлден естіген өрескел әңгіме әзірге тым-тырыс қалған, себебі күйеуіне бұл жайлы айту үшін бірдеңені тілге тиек еткені жөн. Алайда өзара сенімсіздік оты орши түскен, жеккөрініш сезім бірте-бірте ашық өшпенділікке ұласып бара жатты. Вокиша шипажайына бару туралы сөз ұзақ-сонар бітпейтін даудың бір әңгімесі болатын.

Керри Бұғылар тариқатының қауымында өнер көрсеткен күннің ертесіне Герствуд ханым мен Джессика жиһазбен жабдықтау саласының алпауыт өкілінің ұлы Тэйлормен ат жарысын қызықтауға барған. Олар ертелетіп шыққан, жол-жөнекей Герствудтің бір таныстарымен кездейсоқ ұшырасып қалды. Бұлар да Бұғылар тариқатынан еді, таяуда спектакль де олар да болған. Джессика өзінің жас серігіне соншалықты есі шыға ынтық көңіл танытпағанда, бәлкім, спектакль туралы дәнеңе де айтылмас па еді. Бозбала Тэйлормен қызы өз-өзімен болды да іші пысқан Герствуд ханым таныс адамдармен ана-мынаны сөз етісіп қалып отырған, анау-мынау әңгіме ақыры ұзаққа кетті. Естімеген қызық жайларға қаныққан.

— Кеше, сіздің біз қойған шағын спектакльге келе алмай қалғаныңыз өкінішті болды, — деп қалды үстіне әдемі спорт костюмін киіп, иығына бинокль асып алған джентельмен. — Аса өкінішті!

Герствуд ханым оның не айтып отырғанын ұқпай қалған. Бұл нені айтып отыр өзі! Қайдағы спектакль? Бұл естіп, білмеген спектакльіне қалай барады екен! Енді болмағанда: "Ол не спектакль?" — деп сұрай жаздап барып қалған. — Сол сәтте әлгі еркек тағы сөйлей жөнелді.

— Сіздің күйеуіңізді көріп қалғанмын.

Екіұшты дәнемесі жоқ — ол бірдеменің қоңырсыған иісін байқай қалған.

— Солай, — деп аңысын аңлай қалды ол. — Немене қызық болды онда? Күйеуім мандытып ештеңе айтқан жоқ.

— Өте қызық-ақ! Көркемөнерпаздар қойылымының ішіндегі мен көрген ең татымдысы болды. Бір әртіс қыздың ойыны жұртқа ұнап қалды.

— Солай деңіз! — деп қалды Герствуд ханым.

— Иә, солай, сіздің келе алмай қалғаныңыз өкінішті-ақ. Сіз сәл-пәл сырқаттанып қалды дегенге кәдімгідей ренжіп қалып едім.

"Сырқаттанып қалдым!" Герствуд ханым біреу үстінен суық су құйып жібергендей тіксініп, енді болғанда бұның өтірік екенін айтуға шақ қалған.

— Иә, өзім де өкініп отырмын енді, — деді.

— Сыңайы, бүгін жарысқа адам көп келеді-ау, — деді бинокль асынып алған адам, әңгімені басқа арнаға бұрып.

Ішімдікхана басқарушысының зайыбы әлде де бірдемелерді білгісі келген, бірақ сәті түспеді.

Герствуд ханымның әбден басы қатсын. Әуелі барлығын бажайлап алғаны жөн, түсінсе бұйырмасын, сап-сау әйелін күйеуі қалайша сырқат деп жүр. Міне, көрдің бе Герствуд мұнымен қауымға шыққысы жоқ, жұртқа анау-мынау деп көлгірсіп өтірік айтады. Бұл әңгімені анықтау керек.

— Сіз кешегі спектакльде болдыңыз ба? — деп сұраған ол өзі ложада отырғанда сәлемдесіп қалуға бұрылған Герствудтің дос-жар кісілерінің бірінен.

— Болдым, — деген ол. — Сіздің келе алмай қалғаныңыз дұрыс болмады.

— Мен біршама науқастанып қалғанмын, — деп Герствуд ханым себебін айтқан.

— Иә, оны күйеуіңіз айтқан маған. Өте бір қызық қойылым болды. Әуесқой әртістер әжептәуір ойнап шықты, шынымды айтсам, мұндайды күтпеп едім.

— Халық көп жиналған болар?

— Зал лық толып отырды! — деп еліге сөйлеген сұхбаттас еркек. — Нағыз Бұғылардың мейрамы.

Ортақ таныстарымыздың көпшілігін сол жерден көрдім. Таррисон ханым, Барис ханым, Коллинс ханым.

— Қоғамның бетке шығар қаймақтары.

— Дұрыс. Әйелім бір жасап қалды.

Герствуд ханым ернін тістелей берді.

"Міне, мәселе қайда! — деп ойлаған ол — Ол енді осындай әдет шығарыпты. Достарын иландырып, мені сырқат, әзірге жүре алмайды деп хабарлайды".

Герствуд ханым ойланып қалған. Күйеуі бұдан неге сонша қашқақтайды? Мұнда бір гәп бар-ау. Ол бұл жұмбақтың шешуі қайда жатқанын ұға алар емес.

Кештетіп Герствуд үйге келгенде, бұл түнеріп, түйіліп отырған, есіл-дерті құпия жүрістерді айғақтау, кек алу. Енді бұл қайткенде де күйеуінің аяқ астынан бүлініп шыға келген қылығына не себеп болғанын білуі керек. Герствуд ханым бұл сырдың бер жағын ғана естігеніне шүбәсі қалмаған. Кеудесін ашу алған, күмән-күдігі күшейе түскен таңертеңгі реніштен әлі айыға алмай отырған, оның үстіне, жыландай жылмаңдаған әуесқойлық, бір жағынан жанын қоярға жер тапқызбады.

Ол бір апаттың хабаршысындай, өңі бұзылып, жағы қуарып, бояп тастаған көз жанары біртүрлі үңірейе суалып, ұрынарға қара таппай отырған.

Герствуд, өзіміз білетін оқиғаға орай, үйіне қалықтап ұшып қайтқандай күйде келіп кірді. Керридің келісімін алған бұл жігітің баршаға жар салып он шырқағысы бар. Көңілі өсіп, көзі күлім қағады. Дүние не деген жарық еді. Керри қандай десеңші. Ол қазір жер әлемге мейірі түсіп, марқая түскен, әуелі десеңіз, әйеліне де өкпесі жоқ.

Енді қайта оралған жастықтың жетегімен кетеді бұл.

Осының барлығынан бүгінгі кеште өз үй-өлең төсегі оған айрықша жарық, жайлы сезілген. Кіреберіс бөлмеден ол үй күтуші қыз әкеліп қойған кешкі газетті алды, әйелі көрмеген болуы керек. Ac ішетін бөлмеде жарқыраған қымбат ыдыс-аяқ көздің жауын алған аппақ дастарқан жаюлы тұрды.

Ашық тұрған есіктен ас үйге көз тастап, кешкі тамақтың дайын болып қалғанын, қазанның отта тұрғанын көрді. Аулада Джордж-екінші осыдан біраз күн бұрын алып келген кішкентай күшігін ойнатып жүр. Джессика қонақжайда күйсандықта әлдебір көңілді вальс әуенін құйқылжыта тартып отырған, жанға жайлы жабдықталған сәнді пәтердің ішін ғажайып күй әуені онан әрі әрлендіріп тұр еді.

Герствудке үйдегілердің барлығы да қуанышты, өмірге құштар болып көрінген. Біртүрлі жүрекжарды сөздерін айтып, ашылып, ақтарылғысы келді. Ол сәнді жиһаз, жаюлы дастарқанға тоқмейіл көз тастап қойып, терезе алдындағы жайлы, жұмсақ креслоға жайланып отырып газет қарай тұрайын деп қонақжайға көтерілген

Бұл жерде Герствуд ханым шашын жөндеп тұрған болатын, біртүрлі селқос көрінді. Герствудтің таңертеңгі ренішті жуып-шайғысы келген, ретін тауып оның қалауы болатынын айтып қоюы керек, бірер ауыз сөздің де артығы болмас. Герствуд ханым жұмған аузын ашпай қойды. Күйеуі үлкен креслоға жайғасып отырды да, газетін жазып оқуға кіріскен. Бірер секундтан кейін-ақ ол күлімдей түсіп, Чикаго мен Дейтройт бейсбол командаларының ойыны суреттелген хабардың қызығына түсіп кетті.

Герствуд ханым қарсы қабырғадағы айнадан көрініп отырған күйеуіне ара-тұра көз салып, ұрлана бақылаған. Ол күйеуінің жадырап, жайнап келгенін көріп онан әрі қызаға булықсын. Таңертең мұның жанын жабықтырып, ауыр-ауыр сөздер айтып кеткен бұл қалай ғана түк болмағандай күлмең қағады, әбден басқа шықты деген осы емес пе! Тұра тұрсын, енді бұл неше күннен бергі ішін тесіп бара жатқан ызалы өшпенділіктің жолын бөгей алмас. Күйеуін жерден алып, жерге салуға бекіген. Бұл ойлар көңіліне біршама демеу болған сияқты. Ызалы кектің жарқылдаған алмас қылышы байғұс күйеуінің басын алам деп жалаңдайды.

Ал ол бұл сәтте әлдеқандай бір жатжерлік кісінің қаладағы ойынхананың бірінде басынан өткерген жағымсыз оқиғасы туралы мақаланы қарап отырған. Қызық екен. Герствуд мұндағы баяндалған мәселеге мәз болып, сақылдап күлді, сосын креслосын ырғала қозғап, әйеліне қарай бұрылған, оның мақала туралы айтқысы келіп кетті.

— Ха-ха-ха! Міне қызық! — деп айғайлап жіберген ол.

Герствуд ханым шашын әлі сәндеп тұрған, күйеуіне тіптен көңіл бөлген жоқ.

Герствуд қайтадан бұрылып отырды да, газетін оқи берді. Ол енді өзі бірдеме етіп ренішті жуып-шаюы керектігін ұғынған. Джулия таңертеңгі келіспеушілікке әлі де бұртиып жүрген сияқты. Оны қойшы, жөнге келетін шаруа ғой. Әрине, оныкі дұрыс емес.

Әрине мұныкі дұрыс емес, бірақ онда тұрған дәнеме жоқ. Вокишасына қазір кетсін, тіпті көкейін тесіп бара жатқан сол болса. Ол қазір-ақ бұл жайлы мәлімдейді, сонан соң барлығы реттелер.

— Сен естіп пе едің, — деген ол, газеттегі келесі бір мақаланы көзімен шолып отырып, — "Иллинойс-Сентрал" темір жолына қарсы іс қозғалыпты: оған жағалауды тазартқызбақ көрінеді? Мұны оқыдың ба, Джулия?

Герствуд ханым әрең дегенде тіл қатқан.

— Жоқ, — деп шорт кесті ол.

Герствуд сол тіксініп қалған. Әйелінің үнінде зәрі оңайшылықпен тарқамайтын бір салмақ жатқанын сезді.

— Баяғыдан-ақ осылай ету керек еді! — деп жалғады ол сөзін, әйеліне айтқаннан гөрі өзімен өзі сөйлесіп отырғандай болып, әйелі біртүрлі ызбарлы екен.

Ол қайтадан газетке үңілді, өйткенмен өзі іштен тына қалып, енді не болар екен дегендей сақ отыр.

Расын айтқанда, Герствуд сынды байқампаз, сергек, ақылды кісі әйелі ызғар шашып, тұтанып отырғанда, әгерәки, ынты-шынты басқа бір жайларға ауып тұрмаған болса, дәл бұлайша, тыныш жатқан жыланның құйрығын баса қоймас еді. Керри қуантып кеткеннен кейінгі күйі оған үйдегі тынышсыздықтың барлығын байқатпай тастаған. Бүгінгі кеште ештеңе де келісіп тұрған жоқ болатын. Герствуд сол нәрседен сүрініп кетті, егер үйіне қалыптағы көңіл күймен келгенінде, пәленің алдын алар еді.

Тағы да бірталай уақыт газет қараған ол мәселенің басын ашып алуды дұрыс көрді. Әйелінің қабағы, байқауынша, тым қатулы. Жуық маңда жіби қоятын түрі жоқ. Әңгімені өзі бастауға тура келген.

— Аулада Джордж ойнатып жүрген ит қайдан келіп қалды, — деп сұрады ол.

— Білмеймін, — деп шорт кесті.

Герствуд газетін тізесіне қойып, терезеден тысқа біртүрлі алаң көңіл күймен қарай қалды. "Ашуға жеңдірмеймін, — деп шешті ол ішінен. — Көңілін аулап, жағдайды ұшықтырмауға тырысу керек".

— Таңертеңгі ашуың әлі тарқамады ма? — деп сұраған ол ақырында. — Соған бола ренжіспейік. Қалаған уақытыңда Вокишаға барам десең, бар.

Герствуд ханым оған жалт бұрылды.

— Өзің осында қалып, емін-еркін бой жазуың үшін бе? — деп мысқылдай сұраған.

Герствуд біреу бетінен шапалақпен салып жібергендей, селк ете түсті. Татуласайыншы деп мәймөңкелеу жайына қалған, ол енді қорғанысқа көшті. Не деуі керек?

— Бұл не сөз? — деді ол ақырында сұп-суық болып жиырыла қалған әйелінің бетіне сұраулы жүзбен тіке қарап.

Герствуд ханым, ештеңені байқамаған болып, айна алдында жайбарақат әрлене берді.

— Сен не айтайын деп тұрғанымды менен жақсы білесің, — деп жауап берді ол, әзірге бетіне басып айтпағанымен, талай дүниенің шетін шығара сөйлеп.

— Мен дымды да біліп тұрғаным жоқ, — деген Герствуд мізбақпағансып, ішінен қылп ете қалды.

Әйелінің өзін мығым ұстауы, нап-нақ айтқан сөздері мысын басып бара жатқан.

Герствуд ханым бұған дәнеңе демеді.

— Ім! — деп күбір ете қалған Герствуд, басын бір қырына қисайта бұрыла беріп.

Бұл шарасыз қимыл оның шаруасы шайқалып бара жатқанын байқататын. Әйелі оған әні-міне шапқалы тұрған ашынған аңдай болып жалт бұрылып қараған.

— Вокишаға баратын жолдың ақшасын ертең таңертеңге шейін беретін бол! — деп долдана сөйледі.

Герствуд оған біртүрлі таң болып қараған. Бұрын-соңғыда әйелінің көз жанарын дәл осындай суық, өзіне деген жеккөрінішке толы, аяусыз өштік жанған күйде көрмеп еді. Оның қимылы ширақ, үй ішіндегі билік тізгінін өз қолына алуға белін бекем буған сыңайлы. Герствуд өзін бір сәт дәрменсіз сезінген. Жоқ. Қарсы шабуыл қажет.

— Немене болды, бұл өзі? — деп айғайлаған орнынан атып тұрып. — Сен бұйырып тұрмысың? Саған не болған өзі бүгін?

— Ештеңе де болған жоқ! — Герствуд ханым шап ете қалды. — Маған ақша бер. Сонан соң кімге, қалай мәймөңкелесең де өз еркің.

— Бұл не дегенің?! Дәмеленбей-ақ қой, түк те жоқ саған! Немене жұмбақтап тұрсың, айт турасын!

— Кеше кешкісін қайда болдың? — деп баж ете түсті Герствуд ханым, жанартау атқылап жатқандай, лап-лап етіп. — Вашингтон көгалжайында кіммен қыдырасың? Джордж көргенде театрға алып барғаның кім? Не, сен мені аққұлақ ақымақ санаймысың? Не айтсам да, көнбіс дейсің ғой? Бәлкім сенің "жұмыс бар", "қол тимейді", деп, былай шыға бере мені ауырып жатқан қылып, бөсіп, көңіл көтеріп жүргеніңе бас шұлғып, қол қусырып отыруым керек шығар? Сен мынаған құлағыңды сал әуелі: ығыңа жығылып, ыңғайыңа жүргенім жетеді! Мен енді өзімді де, балаларымды да сенің таптауыңа салып қоя алмаймын. Екеуміздің жолымыз енді бөлек. Бітті бәрі де!

— Өтірік! — деп айғай салды Герствуд.

Тығырыққа тірелді деген осы шығар.

— Жалған ғой, иә? — деп қайталады. Герствуд ханым көзі онан әрі шытынап, мұнан соң біртүрлі сабасына түсіп, мүмкін бұл сен үшін өтірік шығар, бірақ осының рас екенін мен жақсы білемін! — деп саябыр дауыспен.

— Ал мен саған — өтірік деп тұрмын! — деген күйеуі қарлығыңқы үні тұншыға шығып. — Сен өзі қалада айлап жүріп өтірік, өсек жинап, енді мені ұстадым деп тұрсың ғой. Ойдан шығарылған бірдемелерді бетіме басып, мені басынғың келеді ме? Есіңде болсын, мұныңнан түк шықпайды! Бұл үйдің қожасы әзірге мен. Ұқтың ғой? Бұйрығың жүрмейді маған.

Ол ақырын-ақырын әйеліне тақап келген, жанарында өшпенділіктің өшпейтін оты жанып тұрды. Әйел мейірімсіз, менмендікпен, мен жеңдім деген аяусыз аярлықпен безірейе түскен Герствуд оны тұншықтырып өлтіруден бас тартпас еді осы сәтте.

Ал Герствуд ханым улы жыланша басын қақшитып, міз бақпай қарап тұрды бұған.

— Мен сенің басыңа шығып кетті демей-ақ қой, оның маған керегі де жоқ, — деп қойған ол. — Мен өз шешімімді айттым.

Бұл сөздерді ол мұп-мұздай суық үнмен айтқан Герствуд тосылып қалды. Оның дәл сот жауаптасып жата дәрмені жеткен жоқ. Әйелінің бекерден бекер байбалам салып жатпағанын ішкі бір түйсікпен сезген болатын, мұның айғағы аз емес, заңға жүгінсе де, жеңеді, мұның үстіне әйелінің өктем-өктем сөйлеуінің де астары анық, бар жинап-терген дүние соның атына жазылған болатын. Осы сәт Герствуд желкенсіз қалып, жел қуған айдын шалқар мұхитта айдалаға лағып бара жатқан алып кемедей теңселіп кеткен

— Ал мен саған, — деген ол енді есін жия қойып, — дегенің болмайды деймін.

— Бұны енді көре жатармыз! — деп қойды Герствуд ханым. — Өз қақымды қорғай аламын. Менімен сөйлеспесең де, адвокатыммен сөйлесуге тура келер.

Герствуд ханым дегеніне жетті. Айтатын сөзін айтты, бос байбалам емес, дөп тигізді. Герствуд жағдайдың беталысын жақсы түсінген. Бұл енді жай дабыра емес. Өзінің аса бір қиын жағдайға тап болғаны айдан анық. Әрі қарай не демек. Бүгінгі бар қуаныш су сепкендей басылған Герствуд әлдеқалай мазаң күйге түсті, ыза болды, ол сондай бақытсыз еді. Енді не істемек?

— Ойыңа келгенін жасай бер, — деді ол ақырында. — Менде шаруаң болмасын.

Осылай деді де ол бөлмеден шығып кетті.





XXIII ТАРАУ

ЖАН ҚИНАЛЫСЫ.

ТАҒЫ БІР САТЫ АРТТА ҚАЛДЫ

Керри үйіне келісімен қайтадан мазасыз ойлар бас көтерген. Бір шешімге келу керек болғанда осылай ой қамайтыны бар емес пе. Ол өзінің бүгінгі Герствудке уәде беруін қалай ұғынарын білмей дал болған. Енді қайтпек керек, сөзде тұру міндетті ме. Енді, өзі оңаша қалғанда ол болған жайды асықпай ой елегінен өткізген. Қиыспай жатқан дүмбілез дүние көп сияқты. Герствудтің жанында естен танғандай болып, ескермей кеткен әңгіме жоқ емес. Енді ол өзінің Герствудке күйеуге шығуға келісім беріп, нендей екіұдай жағдайда қалғанын айқын ұғынып отыр. Ол мұны тұрмыстағы әйел деп біледі емес пе. Кезінде өзі үшін Друэнің істеген жақсылықтарын тағы ойлады, оған ләм-мим деместен тайып тұру не болмақ? Қазір бұл жылы да жайлы жерде тұрып жатыр емес пе, бұл енді өмірдің беті суық сәттерінен қашып жүретін адамның іздегенге-сұраған жайы.

"Сен өзіңді нендей жайлар күтетінін белмейсің ғой, - деп сыбырлайды ішкі бір үн зәресін ұшыра түсіп. — Жалпақ дүние қайыршылық пен ауыр апаттардан жаралды. Бұл үйдің есігінен аттасаң болды бағы жанбай, басы ауған жақта жүрген он-сан әйел алдыңнан шығар. Далада жұрт бір үзім нан сұрап, қайыр тілеп жүр. Басыңа ертең не күй түсетінін сен ешуақытта болжай алмайсың. Өзің де кеше ғана көше кезіп тентіреп қала жаздағаныңды ұмыттың ба. Армандағы аққудан, қолыңдағы көгершін көп артық. Байқа!"

Бір қызығы, Керри қанша ұнатып тұрса да, Герствудке құлай берілетін емес. Оның айтқандарын ден қойып тыңдайды, күлмең қатып қуанады, көп ойын құптап та қояды, сонда да болса үзілді-кесілді, айтқанына көніп, айдағанына жетектеген тайлақтай еріп жүре беруден аулақ. Герствуд болса, біртүрлі, бұзып-жарып өте шығудан жасқанады. Құмарлығы құрығыр да әбден есінен тандырған Ақылмен ойлап, бірдеме шешетіндей күш қайда. Әрбір ер жігіт ғұмырында бір мәрте, әйтеуір, осындай ессіз құмарлықтың отына түсіп өртенетіні бар, негізінде бұл адамның жастық шағында бастан өтетін қызық, оның ақырында бақытты отбасы құралар еді.

Герствуд жер ортасына тақап қалған адам, жалындаған жастық шақтың оты сөніп, шоғы ғана жататын. Сол шоқ қайта қоздап, Керриді өзіне қаратып алуға ынтық болды. Керриді ол расында да алып-ұшқан сезімге қарай жетелеп әкете алған Әйел атаулының көпшілігінің жан қалауы махаббат сезімі екені рас, оның үстіне олар өзіне біреу өліп-өшіп ғашық болғанын көргенде, жанын қоярға жер таппай, құстай ұшып, тіптен қанаттанып кетер еді. Сенімді адамның жанында, оның қамқорлығына шомылып, қолдауын көріп, түсіністікпен ғұмыр кешу қай әйелдің арманы емес дейсің. Бұған жаратылыспен біткен ұшқыр қиял дем бергенде, өзі сүйіп қалғанына шүбәсіз сеніп жүрген серінің қолынан қағу оңай шаруа болмас.

Үйге келе сала киімін ауыстырып киіп, бөлмесін жиыстыра бастаған болатын, үй күтуші қыздың шаруасы шала көрінетін өзіне. Әсіресе, үй жабдықтарын қалай болса, солай реттей салатыны ұнамайды. Кейде тербетпе орындықты бөлменің түкпіріне қарай жылжытып тастайды, Керриге оның терезе түбінде тұрғаны ыңғайлы көрінетін Бүгін мың-сан оймен келіп кірген ол тербетпе отырғыштың орнында тұрмағанын байқамаған. Кешкі сағат бестер шамасында Друэ келді. Ол біртүрлі ширығып жеткен. Күні бойы ол Керри мен Герствудтің жайын ойлап бас қатырып еді, шаршаған, сол жайдың басын ашып алу керек. Ойынша осыдан ушығып кетер дәнеме жоқ сияқты болып көрінген Десе де бірдеңе деуге батыңқырамайды.

Берекесіз ойлардан басы қатып, Керри терезе түбіндегі тербелмелі орындықта көше жаққа қарап отырған.

— Соншама аптығып не болды? — деп сұраған ол Друэнің мазасы қашып, тықыршып, бір өзі сабылып жүрген жүрісіне жайбарақат назар салып.

Друэ әңгімені неден бастасам екен деп тұрған. Қазір, Керри қасында отырғанда, ол тігісін жатқызып, келістіре сөйлеудің жолын іздеген.

Мәмілегерлік қабілеті — болса да жоқ. Ішімдегіні тап дегенге — амал жасай алмайтын аңғал адам емес пе.

— Үйге қашан келгенсің? — деп сұрады ол біртүрлі мазасыз қарап.

— Бір сағаттай бұрын, — деп жауап берді Керри. — Мұны неге сұрап тұрсың?

— Мен таңертең келдім ғой, үйде жоқ екенсің, — деп сөзін сабақтаған Друэ. — Бір жерге барып келгенсің ғой, шамасы.

— Иә, біраз қыдырыстап қайттым, — деді Керри жай ғана.

Друэ оған біртүрлі дағдарып қарай қалды. Әдетте, анау-мынауға күйіп-пісе бермейтін ол, біршама ызалы болатын, соған қарамастан мәселені төтесінен қоюдың ретін таппады. Өзі Керриге біртүрлі қадала қараған. Мұнысы несі деп ойлады Керри.

— Неменеге қадала қалдың? — деп сұраған ол — Бірдеңе болды ма?

— Ештеңе, — деп қалды Друэ. — Мен ойлап едім ғой...

— Не ойлап едің? — деп күлімсірей сұраған Керри, бұнысы несі дегендей, таңырқай түсіп.

— Жоқ, әкетіп бара жатқан дәнеңе де жоқ.

— Қараған қарасың қызық екен, біртүрлі! — деді ол тағы да Друэнің өзін тергеп-тексере қарағанын ұғына алмай.

Друэ әтір-бояулар қойылған үстелдің қасында тұр. Түріне қарасаң, күлкің келеді. Шляпасын апарып іліп қойды, биялайын үстелге тастай салды да, үстел үстінде жатқан айна-тарақты реттегендей, тұқшыңдап бірдеңелерге айналды. Сөзді неден бастарын білмей тұр. Осы бір әдемі жаратылыс жағымсыз әңгімеге бой алдырды дегенге сенгісі келмейді-ақ. Ол тіпті бүлініп кеткен дәнеме де жоқ деп, саябыр табуға да шақ тұр. Сонда да басынан үй күтуші қыздың айтқандары шырайналып шығар емес. Ол ешкімді де жазықты қылып, жазғырмайтындай етіп сөйлегісі келген, бірақ қалай айтпақ.

— Таңертең қайда бардым дейсің? — деп кібіртіктей сұраған ол.

— Айттым емес пе, қыдырыстап жүріп қайтқанмын, — деп қойды Керри.

— Рас айтамысың?

— Енді не деп едің! Мұны не үшін сұрап тұрсың сен?

Керри енді-енді бірдеңені түсіне бастады. Друэ әлденеден сезіктенетін сияқты. Ол іштей бойын жиып ала қойған, өңі біртүрлі қуарып кетті.

— Мен мұның өтірік болып шығуы туралы да ойладым, — деп қобырады Друэ, не айтарын өзі де білмей дағдарып.

Керри оның ұсқынына қарап, өзінің бекерге абыржып тұрғанын білді, бірте-бірте өз-өзіне келген. Друэ сасып, салбырап қалды, әкетіп бара жатқан ештеңе болмағанын бұл әйелге тән сұңғылалықпен аңғара қойған.

— Сен маған осыларды неменеге айтып тұрсың? — деп сұраған ол қабағын шытып. — Кісі күлерліктей болып кетіпсің тіптен.

— Кісі күлерлік күйге тап болғаным рас енді, — деп қағып ала қойды ол.

Бір сәт екеуі көзбен арбасып, үнсіз тұрды. Ақырында Друэ белді бекем буып, әңгімені төтесінен қойған.

— Герствуд екеуің не бүлдіріп жүрсіңдер, соны білуім керек? — деп сұрады ол.

— Герствуд пен мен? — деп қалды Керри. — Бұл немене сөз?

— Мен үйде жоқта ол есікке дамыл бермепті ғой?

— Дамыл бермепті?! — деп қайталаған Керри дауысы дірілдеп. — Сенің не айтқалы тұрғаныңды түсінбедім мен.

— Маған сенің онымен күймелетіп қыдырыстап қайтатының, оның осы үйге кеш сайын, күн құрғатпай келіп-кетіп жүретіні туралы әңгіме жетті.

— Сандырақ! — деп күйініп кетті Керри. — Бұл өтірік! Осыны саған айтқан кім?

Алакеуім кешкілік шақ Друэге оның оттай өртеніп, қып-қызыл болып кеткенін байқатқан жоқ. Керридің ақтала бастағанын көріп, ол біршама өз-өзіне келген.

— Кім айтса да, бәрібір емес пе, — деп өз ойын жеткізді ол. — Бұлай болған жоқ қой, әйтеуір?

— Әрине, — деп қалды ол. — Оның біздің үйде қай уақыттарда болғанын сен менен артық білесің.

Друэ қайтадан ойланып қалған.

— Мен сен не айттың, соны білемін, — деп қалды ол ақырында.

Ол ыза буып, бөлме ішінде әрлі-берлі жүр. Керри екі ойлы күйде онан көз алар емес.

— Мен саған әлгіндей әңгімелер айтып па едім, — деген сөзін жалғаған Друэ, мұның соңғы айтқандарын құлағына да ілмей, — сенің орныңда болсам, онымен байланысуды өзіме ар көрер едім. Ол үйлі-баранды адам ғой.

— Кім... кім үйлі-баранды? — деп сұраған Керри үзіп-үзіп тұншыға сөйлеп.

— Кім болушы еді? Әрине, Герствуд, — деп қойды Друэ.

Ол өзінің сөзі жайдың оғындай жайпап кеткен жағдайды ұғына қойған.

— Герствуд!.. — деп қалған Керри орнынан ұшып тұрып. Ол бір қуарып, бір қызарды. Аспан төңкеріліп түскендей есеңгіреп, ештеңе ойлауға шамасы келмей қалған.

— Оның үйлі-баранды екенін сен қайдан білесің? — деп сұраған ол, осынысымен-ақ қапелімде өзін-өзі ұстап бергенін де аңлай алмай.

— Мен мұны баяғыдан бері білемін, — деп қойған Друэ.

Керри дереу есін жиюы керек. Түрі сондай кісі аярлықтай, біртүрлі бейшара күйге түсіп, сүмірейіп кетіпті. Соған қарамастан, ол іштей ештеңеден де тайсалмайтын басқа бір күш бас көтеріп, ширыға түскен

— Мен саған ол жайында айтқан сияқты едім ғой, — деді Друэ тағы да.

— Жоқ, сен бұл туралы айтқан емессің! — деп қарсылық білдірген тілі қайтадан икемге келіп қалған Керри. — Ондайды айтқан жоқсың! — деді тағы да.

Друэ мұны енді таң болып тыңдап отыр. Бұл бір қызық болды.

— Мен саған осыны айттым ғой деп жүрдім, — дейді ол

Керри бөлме ішіне тұнжырай көз салып, терезеге тақау барып тұрды.

— Менің бар-жоғым саған бәрібір болғандай, онымен жақындаса қалуың біртүрлі сөкет болды-ау өзі, — деген Друэ өкпелі екенін жасыра алмай жабығып.

— Сен бе? — деп баж ете қалған Керри. — Сен?! Сен маған соншама не істей қойып едің?

Оның құйтымдай миын шатастырып жатқан шым-шытырық ойлар кереғар сезімдермен шарпысады. Өзінің өтірігі шығып масқара болғаны, Герствудтің аярлығы мен аяусыздығы, көз алдында күлкімазақ етіп отырған Друэге деген ашу-ыза. Әйтеуір, бір дүние анық болатын. Осының барлығына кінәлі— Друэ. Бұл енді даусыз ақиқат. Дауасыз шындық. Неге ол әйелі бар адамға мұны таныстырады, әлгі сұмырай Герствудқа, неге ештеңе ескертпейді? Қазір Герствудтің опасыздығын ойлаудың түкке де керегі жоқ, Друэ мұны неге осындай халге душар етті? Ол неге бұған қорған бола алмады? Енді келіп, мұны мазақ етеді, сен дегенде мен не жасамадым деп бетіне басып, міндетсиді!

— Міне, енді бұның артық! — деп дауыс көтерді Друэ, өзінің сөзі Керридің жан-дүниесін астан-кестен етіп жатқанына мән бермеген қалыппен. — Меніңше, мен саған аз жақсылық жасаған жоқпын.

— Сеніңше ғой? Міне, мәселе қайда? — деп шаңқ ете қалған Керри. — Сен мені алдап соқтың — міне сенің жасаған жақсылығың. Сен өзіңнің араласып жүрген адамдарыңның да шындығын жасырдың. Ал мені ақыр соңында... етіп көрсетесің. О!

Керри айғай салып жылады. Күйік отына өртеніп күңіреніп жыласын.

— Мен осы, не болғанын ұқпай қалдым? — деген әбден басы қатқан Друэ.

— Сен ештеңені түсінбейсің? — деді Керри, кенет өз-өзіне келе қалып, тістене сөйлеп. — Әрине, сен ештеңені көрмейсің! — деп жалғады сөзін. — Сен ғұмырыңда ештеңені көрмейсің. Маған дер кезінде ештеңе айта алмадың ғой, о? Сен бәрінің быт-шыты шыққанша үндемедің. Енді келіп менің артымнан аңдисың, өсек-аяң тересің, оның үстіне келіп мен үшін жасамағаным жоқ деп көлгірсисің!

Друэ Керриден мұндай қылық шығады деп тіптен ойламаған. Ол шарасыздықтан ширыға түсіпті, көз жанары қатуланып, суық от шашады, еріндері дір-дір етіп, тұла бойын ашу буып, өзін нақақтан күйдіріп жатыр дегендей өкпелі өксікпен қалш-қалш етеді.

— Сені артыңнан кім аңдыпты? — деп міңгірлеген Друэ, ол өзінің жазықты болып қалғанын ептеп ұғынатындай, бірақ мұны да күйдіріп кетті емес пе.

— Сен! - деп бетіне басты Керри. — Сен сүйкімсіз, менмен бейшарасың, міне сен кімсің! Еркекке тән бір қылығың болса, осылай етер ме едің сен!

Друэ тіптен а деп аузын аша алмай қалған.

— Мен байғұс емеспін! — деп жауап берген ол — Мен сенен неге қала кезіп бөгде еркектермен қыдырып жүрсің деп сұрап отырмын.

— Бөгде еркектермен! — деп айғайлап жіберді Керри. — Бөгде еркектермен! Сен білесің, оның қандай еркек екенін! Мен Герствуд мырзамен қыдыруға барып жүрдім, ал осыған кім жауапты? Сен өзің емес пе едің оны осында шақырып әкелген? Өзің үйде жоқта келіп, жағдайын біліп тұр деп тапсырған да сенсің! Енді келіп, болары болып, бояуы сіңген кезде, маған тырп етпей отыр, оның әйелі бар дейсің!

Осыны айтты да, Керри сөзін кілт үзіп қолын үзгілеп отырып қалды. Герствудтің иттігі жанын қоярға жер тапқызар емес.

— О!.. — деп күңірене айғайлаған ол, бірақ лезде бойын билеп алып, жыламады.

— Мен қайдан білейін онымен жабыса қалатыныңды! — деп қалды Друэ.

— Сен білмеген екенсің ғой! — деген осы бір адамның қылығына, әбден күйіп кеткен Керри шағып алардай ысылдай сөйлеп.

— Әрине, сен ештеңе ойламадың! Сен өзіңнің жан рақатыңнан басқа ештеңе ойлаған емессің. Сен менен сүйкімді ойыншық жасап алуды ойладың! Мен сенің ол арманыңды тас-талқан етемін әлі! Осы сәттен бастап мен сенімен ешқандай байланысты қаламаймын! Маған берген дүниең де өзіңе, мә естелік болсын!

Кеудесінен жұлқи жұлып алған түйреуішін Керри еденге лақтырып жіберіп, жүгіре басып өзіне тиесілі заттарын жиыстыра бастады.

Друэ ашу қысып бара жатса да, Керриге тілі байланып қалған адамдай, көз алмай қарайды.

— Сенің неменеге осыншалықты бұлқан-талқан болғаныңды түсінбедім? — деген ол таңырқай сұрап. — Жапа шегіп отырған мен байғұс, алданып қалған мен сорлы! Сен мені осылайша аяққа таптар демеп едім!

— Сенің бірдеңең өтіп кетіп пе еді, соншалықты? — деп бұрқ ете түсті ашуы тарқар түрі байқалмаған Керри.

Ол басын қақшаң еткізіп, ал не айтасың дегендей жұлқынады.

— Меніңше, бірталай нәрсе жасадым, — деп жауап берген Друэ, бөлмеге астармен көз салып тұрып. — Мен саған қалаған нәрселеріңді әпермедім бе? Қайда барамын десең бетіңнен қағыппын ба? Мен сені аялап, бақтым. Өзіме қалаған дүниені, саған да жасадым. Кейде тіпті өзімнен де артық ұстадым сені.

Керриге не деп айып тағуға да болар, бірақ ол кісінің қайырын білмей кететіндерден емес еді. Өз ойынша, бұл да барын аяған жоқ болатын. Друэге не айтарын білмей қибыжықтап қалсын, бірақ ашу әлі тарқамаған. Коммивояжер өзін қатты жәбірледі деген ойынан қайтқан жоқ.

— Мен сенен бірдеңе сұрап па едім? — деді ол

— Не дегенде де қолымнан қаққан жоқсың, мен бердім — сен алдың, — деп егесе түсті Друэ де.

— Саған мен жалынып-жалпайғандай болыппын ғой! — деп қатты-қатты айтқан Керри. — Енді маған жасаған қайырымыңды жіпке тізіп айтайын дедің бе? Сенің алып берген әшекей-үшекейің маған керек еді! Енді соларды үстіме ілсем бе! Қазір алам десең, қазір қайтып ал! Мен енді бұл жерде бір минут те қала алмаймын!

— Міне, бұл маған ұнайды енді! — деп айғайлады Друэ де өз кезегінде, төніп келе жатқан сұмдықтан шошына түсіп.

— Айтқанына көнгізіп, айдауына жүргізіп алып, айдалада тастап кету! Енді ше, әйелдің аярлығы осы. Мен сені далада қалғаныңда бауырыма бастым, енді әлдебіреу келіп ие болыпты да, менен өткен ит қалмапты! Осының барлығы түбінде немен бітетінін, ерте ме, кеш пе әйтеуір бір келеңсіздіктің болатынын білгем.

Ол Керридің өзін кеудеден итеріп, адам ғұрлы көрмегеніне қатты қапаланып еді. Ойпыр-ай, бақырайып тұрып бетбақтық жасай беруге болады екен-ау.

— Бұл олай емес, — деген Керри. — Мен басқа біреудің құшағына құлай қалайын деп тұрған жоқпын. Сен сондай өктем, дөрекі, менмен ұстадың өзіңді, мұндайды сенен күтуге де болатын! Мен сені жек көремін, естимісің, жек көремін, мен енді сенен кетемін! Сен барып тұрған оңбағансың...

Мен сені жек көремін, естіп тұрсың ба, жек көремін. Сенің жаныңда бір минут та қалғым келмейді! Сен арамзасың...

Керри аузын ашса ақтарылғалы тұрған сөздерін іркіп қалды.

— Сенен бұдан басқа сөз күтпеп едім! — деп бітірді Керри.

Керри шляпасын алып, қарапайым әрі әдемі тігілген көйлегінің сыртынан бешпентін киіп, ашудан булыққан бетіне түскен толқынды шаштарын түзеді. Ол өте ашулы, қайғыдан қан жұтып, тапталған күйде еді. Жанары жасқа толып тұрса да, жыламады. Заттарды бір жерден екінші жерге ауыстырып, нақты бір шешімге келе алмай, бөлмеде арлы-берлі абдырап жүрді де қойды. Бұл ұрыстың соңы неге апарып соғарын да білмеді.

— Жақсы, бітті, айтарым жоқ! — деді Друэ. — Сенің мына әрекетіңе сыйлық беру керек! Әрине, сен Герствудпен ажыраспағаныңда, өзіңді басқаша ұстар едің. Маған мынау бөлмесымақтың қажеті жоқ, мен үшін кетпей-ақ қой. Осында қала бер — маған бәрібір. Бірақ, мені жерге қараттың.

— Мен сенімен бірге тұрмаймын, — деді Керри салмақты үнмен. — Сенімен тұрғым келмейді. Осы уақытқа дейін біздің бірге екенімізді сезінгем жоқ.

— Тіпті олай емес, — деп қарсыласты Друэ.

Керри есікке беттеді.

— Сен қайда барасың? — деп айқайлады Друэ.

Орнынан атып тұрып, жолын кес-кестей берді.

— Кетуіме мүмкіндік бер!

— Қайда барасың? — деп қайталады ол.

Друэ мейірімді жан еді, сондықтан да Керри екеуінің арасындағы жанжалға қарамастан, барар жері жоқ оны аяды. Керри үндеместен, есіктің тұтқасын жұлқыды. Бірақ араларындағы ұрыстың әсері жүйке жүйесін босатып жіберді. Есікті ашуға қайтадан оқталған ол кенеттен көз жасына ерік берді.

— Дұрыстап ойлан, Кэд, — деді Друэ жұмсақ үнмен. — Бұл жерден неге қашасың? Барар жерің жоқ қой. Осында қал, есіңді жи. Мен сені мазаламаймын, бұл үйде енді менің қалғым келмейді.

Керри есіктен терезеге қарай беттеді. Қорланғаны сонша, тіпті бір ауыз сөз айтуға да шамасы келмеді.

— Ақылға салшы, — деп қайталады Друэ. — Әрине, мен сені күштеп ұстай алмаймын Құдай көріп тұр, мен сенің жолыңа бөгет болмаймын.

Ешқандай жауап болмады, бірақ Друэнің жалынышты сөздері Керриді жібіткендей, ол өз-өзіне келе бастады.

— Осында қал, мен кетем, — деді Друэ.

Керри оның сөздерін асқан ыждаһаттылықпен тыңдады. Оның жанын толқытқан басқа нәрсе, ашуландырған басқа нәрсе еді. Ол өзінің әділетсіздігіне, Друэ мен Герствудтің әділетсіздігіне күйіне отырып, екеуінің де жақсылығын, мейірімін есіне алды. Мына бөлменің сыртында оны сұрықсыз, қатыгез әлем күтіп тұрғанын, кезінде жеңіліс тапқан сол бір әлемге өзінің өгей екенін ойлады, бірақ мына бөлмеде де қалуға құқығы жоғын ұқты.

— Тыңдашы, Керри! — деді кенеттен Друэ жаңа ой айтқысы келген түрмен.

Жақындап келіп, қолын иығына апарды.

— Қолыңды тарт! — деді әлсіз үнмен Керри, көзіне басқан орамалын алмастан.

— Біздің ұрысымызға мұншалықты кейімеші, Керри! — деп қайта бастады Друэ. — Айдың соңына дейін осында бол, сол уақыт аралығында бұдан әрі қандай іс-әрекет жасау керек екенін ойланып, шешесің. Жарай ма?

Керри жауап бермеді.

— Солай дұрыс болады, — деп жалғады сөзін Друэ. — Дәл қазір кетудің еш мәні жоқ. Сенің барар жер, басар тауың жоқ қой!

Оның сөзі тағы да жауапсыз қалды.

— Егер сен менің айтқанымды орындайтын болсаң, онда осымен сөз бітті, мен кетемін.

Керри көзінен орамалын алып, терезеге қарады.

— Сен келісесің бе? — деп қайталап сұрады ол.

Тағы да үнсіздік.

— Келістің ғой? — деп қайталады Друэ.

Керри үнсіз терезеге телміріп отыр.

— Керри, жетер енді, келісесің бе, айтшы, — деп қадалып тұрып алды Друэ.

— Білмеймін, — деді ақырын ғана, жауап беруге мұқтаж болғандықтан.

— Осында қалам деп уәде бер, сосын сөзді тоқтатамыз, — деді Друэ. — Мен бұдан артық шешім көріп тұрғам жоқ.

Керри Друэні мұқият тыңдады, бірақ жөні түзу жауап беруге ойын жинақтай алмай, дал болды. Бұл жанның оған деген мейірімі шексіз болғандықтан, өз арының алдында ұялды. Керри қамқорлыққа мұқтаж еді.

Друэге келсек, ол дәл қазір қызғаншақ нақсүйердің кейпінде болатын. Өзін алданғандай, сезімі тапталғандай сезінді. Ол қалайда өз құқығын қорғағысы келді, бірақ ол үшін алдымен Керриді қалуға көндіріп, кінәсін түсіндіруі қажет.

— Сонымен уәде бересің бе? — деп асықтырды ол.

— Ойланамын, — деп жауап берді Керри.

Бұлар осылайша нақты бір шешімге келе алмады. Олар әйтеуір адуынды ашуды айналып өтіп, қайтадан табысатын сияқты. Керри өз қылығына ұялды, ал Друэ тым-ақ ренішті. Ол киім-кешегін чемоданға салуға ыңғайланған түр жасады.

Оның әрбір іс-қимылын бағып отырған Керриге жаңа, салмақты бір ой сап ете қалды. Жарайды, бұл кісі қателік жасады, ал өзі ше? Өз "менін" қанша биік қойса да, Друэ өте мейірімді және жұмсақ жан еді. Екеуі ұрсысқан кезде де Друэ Керридің көңіліне жара саларлық ауыр сөз айтқан жоқ.

Бір жағынан, Герствуд Друэден өткен өтірікші болып шықты. Ол Керриді сүйемін деп аялап, оның ең асыл сезімімен ойнап, опасыздық жасады.

Міне, оның жігіттігінің сиқы! Ал Керри оны жақсы көретін!.. Енді бәрі бітті. Герствудті ешқашан көрмейді. Оған айтар барлық сөзін хат арқылы жеткізуді жөн көрді... Бұдан әрі не істейді? Друэнің жалынуының арқасында тұратын жері, яғни баспанасы бар. Егер араларын жібітсе, бәрі де баяғысынша болары анық. Қандай жағдайда да мына бөлме далада қалғаннан, әрине, жақсырақ.

Керри осылайша ойын жинақтағанша, Друэ тартпадан іш киімдерін жинастырып, содан соң түймелерін ұзақ іздеді. Ол тіпті асығар емес. Керриге деген ынтығы сөнбеген еді. Друэ өзінің біржола кететініне, бәріне осымен нүкте қойылағынына сенгісі келмеді. Керридің кінәсін түсіндіретін, Друэні ақтарлықтай бір жол бар болуға тиіс. Сонда ғана Герствудтің жолы кесіліп, Керри екеуінің арасында бейбітшілік орнайды. Друэ сол бір адамның арсыздығына, екіжүзділігіне таңқалды.

— Бақытыңды сахнада сынауға қалай қарайсың? — деп сұрады Друэ ұзақ үнсіздіктен кейін.

Оны Керридің не істемек ойы бар екенін білгісі келді.

— Мен әлі ешқандай шешімге келген жоқпын, — деді Керри.

— Егер бәрін қайта бастағың келсе, көмегімді аямаймын. Театр әлемінде достарым көп.

Керри тіл қатпады.

— Тек ақшасыз кете көрме, — деді ол. — Саған көмектесуіме рұқсат ет. Мұнда, Чикагода өз күшіңе сену мүмкін емес.

Керри тербелмелі орындықта ары-берлі теңсетіліп отырды да қойды.

— Сенің тағы да ауытпалықты өткергеніңді қаламаймын, — деп сөзін жалғады Друэ.

Ол қайтадан киімдерін жинастыра бастады, ал Керри тоқтамай тербеле берді.

— Болған жайтты сол қалпында айтып беруің керек еді, — деп қайта бастады Друэ. — Сөйтіп біз бұл әңгімеге айналып соқпайтын едік. Әлде сен, шынында да, Герствудті сүйесің бе?

— Неге біткен әңгімені қозғай бересің? — деді Керри. — Бәріне өзің кінәлісің.

— Олай емес, — деп қарсылық білдірді Друэ.

— Жоқ, бәріне де тек сен кінәлісің, — деді өз дегенінен қайтпай, қасарысқан Керри. — Маған бұл өсекті айтпауың керек еді.

— Сен онымен арыға кеткен жоқ боларсың? — деп сөзін жалғады Друэ, жағымды жауап алып, тыныш табармын деген үмітпен.

— Мен бұл жөнінде тіс жарғым келмейді, — деді Керри ашуланып.

— Кэд, бұл іс-әрекетіңмен неге жетем деп ойлайсың? — деп мұңайды Друэ. Ол тіпті жиналуын тоқтатып, қолын баппен көтерді. — Менің жағдайыма түсіністікпен қарауыңа болады ғой.

— Түсінгім келмейді, — деп бұрқ етті Керри. — Қандай жағдайда да кінәлі тек сенсің.

— Яғни, сен оны сүйеді екенсің ғой, — деді Друэ.

Ашуланғаны соншалық чемоданын лақтырып тастады.

— Жә, қойшы енді! — деп айқайлады Керри.

— Жоқ, қоймаймын, — деп екілене түсті Друэ. — Мені арбауларыңа жол бермеймін. Басқалармен қанша ойнасаң да рұқсат, ал мені ары итеріп, бері итеріп жығып, қорлай алмайсың. Айтсаң айт, айтпасаң қой. Өзің біл, бірақ мені жындыға балама.

Друэ соңғы затын чемоданға салды да, құдды бір бар ашуын да жинап-теріп сонда салғандай, тарс еткізіп аузын жапты. Содан соң чемоданын жинауға ыңғайлы болсын деп шешіп қойған пенжегін, қолғабын қолына алып, есікке беттеді.

— Қайда барсаң да, жолың ашық! — деп айқайлады есікке тақай бере. — Мен саған қолбала емеспін!

Ол есікті бар күшімен жұлқып ашып, қатты жапты.

Керри терезенің алдынан қозғалған жоқ. Осы бір ауыр сөздерден қорланған адамнан гөрі жеңіліс тапқан сыңайда еді. Өз құлағына өзі сенбей қалған. Друэ қашан да жылы сөйлейтін. Адам сезімі дейтін құпияның қитұрқыларын бұл біліп пе екен! Махаббат дегенің лапылдап жанады, қуаныштың құшатында тұншығып, сұрықсыз дүниені батпақтап, адасады. Қызғаныш деген қызыл көз пәленің арбауымен алпарысады!





XXIV ТАРАУ

СӨНІП ҚАЛҒАН ШОҚ.

ТЕРЕЗЕДЕН ҚАРАҒАН БЕЙНЕ

Сол түні Герствуд үйіне қонбады. Ішімдікхана жабылған соң бірден "Палмер" қонақүйіне кетті де, сол жерден бөлме алды. Жедел әрекеттер жасауы керек болатын; әйелінің түрі жаман, жалаңаяқ қаңтыртып жіберуден тайынар емес. Ол әзірге мұның қаншалықты қауіпті екенін айқын біле алмаған болатын, сонда да болса әйелінің аярлығы қанша жерге апаратыны өзіне мәлім. Сыңайы, ол бір нәрсеге тас түйін бекінген сияқты, оның үстіне екеуінің ұрысы да оның пайдасына шешілген. Әрі қарай не болады? Герствуд өзінің шағын кеңсесінің ішін оңды-солды кезіп жүріп те, мұнан соң қонақ үйдегі бөлмеде де осыны ойлаған, бірақ ештеңеге тоқтам жасай алмады.

Ал Герствуд ханым болса, керісінше, алған бетінен қайтпаған күйде қол қусырып қарап отырмай, шұғыл шараларға кірісіп кеткен болатын. Енді, бұл, күйеуінің бетін бір қайырып тастағаннан соң, айтқанына көндіріп, айдағанына жүргізудің амалдарын ойластырды. Тырп етіп көрсін. Бұдан былай ол бұған қалаған ақшасын сөзге келмей беретін болады. Әйтпеген күнде, өз обалы өзіне!

Герствуд қайтер екен деген ой қаперіне де келмеді. Кетпесе, онан әрі. Барынан — жоғы. Бұл, Герствуд ханым, енді өз білгенімен жүрер. Біреуге жалтақтайтын жайы жоқ. Сол екі арада ол адвокатымен жолығуға бел байлаған, тіпті бір із кесуші жалдаған да жөн көрінді. Ол асықпай, өз қолында не бар екенін біліп алуы керек.

Герствуд өз жайын ойлап отырып, бұрыштан бұрышқа адымдап жүрумен болды. "Барлық дүние әйелімнің атына жазылған!" — деген сөз миынан шықпай қойсын. Не деген ақымақшылық жасаған, сайтан алғыр! Осыншалық миғұла болғанын қарашы?

Ол осының барлығы ішімдікхана басқарушының оң бағыттағы ісіне қандай кесірін тигізетіні туралы да ойлаған.

"Егер әйелім дау көтерсе, мен орыннан айырыламын. Ішімдікхана қожалары мені ұстап отыра алмас, газеттер атымды шулатып жатса. Ал дос-жар адамдар ше... оһ!".

Герствуд өз әйелінің бейбастықтығынан туындайтын машақаттарын ойлап күйінген үстіне күйінумен болған. Газеттер немене деп жазар екен? Таныс-біліс еркектердің бәрі елеңдеп қалар. Бұл болса, оларға бірдемелерді ұғындырып, дәлелдеп, ақталып-ит болады. Сонан соң Мой мырза келіп өзінің бір "әңгімесі" бар екенін құлаққағыс етеді. Мұнан кейін нендей жағдай боларын сайтаным білсін.

Осы мазақ ойлардан Герствудтың маңдайынан суық тер шығып, бет-аузын уайымның ұсақ әжімі торлаған. Ол осы бір кикілжіңнің ақыры немен бітетініне миы жетпей, дал болды. Құдай төбеден ұрды деген осы да.

Осы уайым үстінде де ол кенет Керриді ойлаған, екеуінің сенбіге ұйғарып қойған келісімі есіне түссін. Шырғалаңның шырмауына қанша байланып-маталып отырғанымен, Керридің уәдесін ойлап жүрегі жылыды. Онымен жолығатынын ойлағанда қараңғы түнектің туу түпкірінен бір сәуле жылт ете түскен. Екеуінің басқа қалаға кетуі туралы әңгімені бір келісімге келіп, кейінге қалдыра тұрар, — қажет болса, ол түсіністікпен қарауы тиіс. Әуелі ертең қалай болар екен, сонан соң онымен сөйлесіп көреді... Ол екеуі әдеттегі жолығысып жүрген жерге барып күтуге сөз байласқан. Герствуд Керридің сүйкімді жүзін, тал шыбықтай солқылдаған әсем бітімін көріп отырғандай, ол өмір не деген аяусыз, мұның азғантай бақытын көп көргені несі дегенді өз өзінен күйіне сұраған.

Жаныңа жағымды дүние жылт етіп, жоқ болмайтын, ғұмыр бойы жүрегіңді тербеп тұра беретін болса ғой. Өмір сүрудің мәні сол емес пе!.. Қайтадан әйелінің қоқан-лоққысы ойын бөліп кеткен, тағы да маңдайынан шып-шып суық тер шықты, көзінің аясы қатпарланып, мұң басты.

Таңертең ол қонақ үйден бірден қызметіне кетті. Келе сала хат-хабарды қарап шыққан. Бөтен бірдеме көрінбейді. Біртүрлі осы поштамен жайсыз бірдеңе келетіндей сезімде болған, осындай ештеңе байқалмаған соң, көңілі орнына түсті. Тіпті, кешелі бері тамаққа зауқы соқпай жүрген, аяқ асты ас ішкісі келіп кетсін. Керримен жолығысар алдында "Гранд-Пасифин" кафесінен барып қатпарлы шелпекпен кофе ішіп шығайын деген Қауіп, әрине, әзірге сейілген жоқ, оның үстіне бұның нендей бағыты бар екендігі де беймәлім болатын, енді Герствуд үшін еш хабардың естілмегені ең тамаша жаңалық еді. Егер мұның сол ғана тыныс алып, барлығын ойластыра қоятындай құйтымдай да бір мүмкіндігі болса ғой, міндетті түрде тығырықтан шығудың бір амалын табар еді. Жоқ, жоқ, осының барлығы түбі қайырсыз іспен бітуі мүмкін емес! Бұл құрдымға кете қоймас!

Ол саябаққа барып, күтіп-күтіп, Керри келмей қалғанда қайтадан жабыққан. Әдеттегі орындарында ол біржарым сағаттай уақыт күтіп отырып, ақыры шыдамы таусылып тұрып кетті де, аллеямен әрлі-берлі жүріп тосқан. Керри неге кешікті екен? Ал егер әйелі оған да жеткен болса ше? Жоқ, Олай болуы мүмкін емес қой! Друэде тұрған мәселе жоқ; ол бірдеңені біліп қойды-ау деген ой миына да кіріп шықпаған. Анау-мынау ойлар басын қаңғыртып, Герствуд күйгелектене түсті, ақыр соңында, дәнеме де болған жоқ, Керри үйден шығатын сылтау таба алмай қалған болар деп ұйғарған. Соның үшін де одан бүгін таңертеңгісін хат та келмеді. Хат, бәлкім, келіп те қалар, ендігі, тіпті, кеңсесінде келіп жатқан шығар. Дереу барып шығу керек.

Герствуд тағы да бір шама тосқан, сонан соң, енді кетудің жөні жоқ деп, көңілі пәсейе түсіп Медисон-стриттен арбаға мінді. Осы сот, ал ендеше дегендей, манадан шайдай ашық аспан да бұлттана қалып, күннің көзін жапқан. Желдің де бағыты өзгере қалыпты, Герствуд ішімдікханаға жете бергенде жаңбыр да жауа бастаған, күні бойы жауатын түрі бар.

Герствуд келген хаттың барлығын ақтарып-төңкеріп қарап шыққан, Керриден хабар келмепті, оны қойшы, әйелінен бірдеңе келмегенін айтсаңшы.

Ішімдікхана басқарушы іштей тағдырына ризашылық айтқан, дәл осы бір шақтарда жау жағадан алғанда, бөрі етектен болмай тұра тұрғаны қандай оң болды. Ол бөлмеге ішінде тағы да ілгерінді, кейінді жүре берген, сырттай сыр білдірмегенсігенмен, іші алақұйын еді.

Сағат бір жарымда ол "Ректор" мейрамханасына тамақтануға кетпек, қайтып келгенде оны кеңседе қолбала күтіп отыр екен.

Герствуд балаға сезіктене бір қарап қойды.

Ол бұған хат әкеліпті, беріп жатып: — Маған жауабын жеткізесің деп тапсырған, — деп қойды."

Герствуд әйелінің қолын таныды. Дереу конвертті ашып жіберіп, дым болмағандай жайбарақат күйде оқи бастаған хат салқын, суық, әрі үзілді-кесілді сөздермен, аса ресми жазылыпты.

"Айтқан ақшаны жіберсең деймін. Олар маған өз шаруаларым үшін аса қажет. Қаласаң, үйде тұрмай-ақ қой, — бұған мен алаңдамаймын Ал ақша маған қазір керек. Сондықтан көп созбай, баладан беріп жібер".

Герствуд хатты оқып болып, қолына ұстаған күйде сұлқ тұрып қалған. Мұндай бетпақтыққа не дерсің енді. Оның жүрегі алқымына кептеліп, тынысы тарылған. Күйіп кетті. Ә дегенде ол үш-ақ ауыз сөзбен сазайын бергісі келген. "Көзіңді жоғалт, албасты!" Бірақ дереу өз-өзіне келіп, есін жия қойды. Дауысын баяулатып, балаға жауап жазбаймын деген. Осыдан кейін орындыққа сылқ етіп отыра кетті де, осыным не. болды дегендей, көзі тұманданып ойға кетті. Әйелі қайтер екен енді? Неткен сұмпайы десеңші! Қалай ғана мұны қалаған жағыма жығамын деп ойлайды екен? Қазір үйіне барады да, барлығын орын орнына қояды, иә! Тым дандайсып кетіпті!

Әуелде Герствуд осылай ойлады.

Алайда сәлден кейін баяғы сақ күйіне қайта түскен. Бірдеңесін жасау керек. Тықыр таяп қалған сияқты: әйелі, байқауынша, қол қусырып қарап отырмайды. Бұл оны жақсы біледі, бірдеңені ойына алса, түбін түспей тоқтамас. Әуелі, істі бірден адвокадқа тапсыруы да мүмкін ғой.

— Қарғыс атсын оны! — деп күңкілдеген Герствуд, тістене түсіп. — Мен әлі оны тәубасына келтірермін, осыдан бірдеме жасап көрсінші. Ұрып-соқсам да мен оны басқаша сайратармын!

Герствуд орнынан тұрып, есікке тақап барды да, көше жаққа көз салды. Ақ жауын басталыпты. Жүргіншілер ішіктерінің жағасын көтеріп киіпті, қайсыбіреулер шалбарының балағын түріп тастаған Қолшатырсыз келе жатқандары қолдарын қалтаға сұққан. Көпшілігінің басы қолшатырдың астында қалтаңдап келеді, көшеде жыпырлаған қара мата шеңберлер сеңдей лықсиды. Тас төселген тақыр жолдармен ағылып арбалар, фургондар өтуде; жұрттың барлығы жаңбырдан тығылып ұйлыға түскендей. Герствуд осының барлығын байқаған жоқ десек те болар. Көз алдында әйелімен болатын әңгіменің көрінісі ғана көлбеңдейді. Ол іштей оны райынан қайтарады, әйтпеген күнде әкеңді танытамын деп қорқытады.

Сағат төртте хат тағы келген, мұнда егер кеш түскенше ақша қолына тимесе, бұл, Герствуд ханым, тап ертең Фицджеральд мырзаға, Мой мырзаға мәлімдемек, оның үстіне басқа да шараларды ойластыруда. Герствуд ызадан қылқынып өле жаздаған, әйелінің бетпақтығы қайда әкетіп барады. Жарайды, ол ақшаны беріп жібереді! Тіпті өз қолымен апарып тастайды оған... Ол тап қазір оған барады да, тиісінше бар жайды пысықтайды.

Герствуд шляпасын киіп, қолшатырын іздей бастаған. Қазір бұл барлығына нүкте қояды.

Ол күйме тоқтатып мінді де құйып тұрған жаңбырдың астында үйіне, Солтүстік бетке қарай асықты. Жол бойы, мәселенің мән-жайын мейілінше тәптіштей саралап алған соң ашуы біршама басылып, сабасына түскен. Әйелі нені біліп отыр? Шынымен-ақ ол бір нәрселер істеп жатыр? Бәлкім, ол Керриді іздеп барған болар, әлде... әлде... Друэ? Ал егер ол бірдеңе біліп отырған болса ше, тас төбеден қойып қалғандай қылайын деп, амал жасап отырса қайтпек? О, бұл әйел сұм! Бұлай қорқыту қолынан келмес еді, егер пәленің бәрін біліп отырмаса.

Герствуд енді несіне шәт-шәлекей болып ұстаса кеттім екен деп өкіне бастаған Ақшасы түскірін бере салып, жайыма отыруым керек еді ғой. Бәлкім, әлде де кеш болмас? Ол не жасауға болатынын қарастырып, табады. Жанжалы құрсын.

Үйіне жеткенде Герствуд жағдайдың тым ушығып кеткенін ұғынды, амалы таусылып аласұрған ол әлдебір күш осы сұмдықтан құтқарар мені деп қана өз-өзін жұбатты. Ол күймесінен шығып кірержайдағы баспалдақпен жоғары көтеріліп келе жатқанда жүрегі аласұра дүңкілдеген.

Герствуд кілтін қалтасынан шығарып, құлыптың көзіне сала бергенде есіктің ішінен жабылып тұрғанын көрді. Герствуд тұтқаны бірнеше мәрте жұлқылап тартып, есіктің ашылмайтынын білген. Ол қоңырауды басты — бірақ тым-тырыс. Герствуд тағы басты қоңырауды, бұл жолы қаттырақ соққан, — ешкім жауап бермеген. Ол енді қоңырауды бірнеше рет үздіксіз басты, тым-тырыс.

Осыдан кейін ол төмен түскен. Үйде, баспалдақтың астында тағы бір асханаға кіретін есік бар болатын. Ұры-қарыдан сақ болу үшін темір тормен құрсауланған еді. Герствуд, бұл есікке барғанда да, оның іштен жабылып қойғанын білді, ас үйдің терезе перделері де түсіріліпті. Бұл сонда не болғаны? Ол тағы қоңырау соғып, күтіп тұр. Ақырында, ешкімнің есік аша қоймайтынын көрген соң, күймеге қайтып барған.

— Үйде ешкім жоқ сияқты ғой, — деді ол қызара бөрткен жүзін брезент желбегейімен жаңбырдан көлегейлеп көшірден кешірім өтінгендей ақтала сөйлеп.

— Мен әне бір терезеден жас қыздың қарағанын көріп қалдым, — деді ол

Герствуд жоғары қараған, бірақ терезеде енді ешкім жоқ болатын. Ол күймеге түнеріп келіп отырды, үстінен жүк түскендей бір жеңілдік сезілгендей, бірақ іші-бауыры удай ашып езіліп те тұрды.

Бұлардың құқайы осы де! Үйден қуып шығып, ақша алдырып қана отырмақ! Бұдан өткен масқарашылық болмас!





XXV ТАРАУ

СӨНГЕН ШОҚ.

ІЛГЕРІ БАСҚАН АЯҚТЫҢ KEPI КЕТКЕНІ

Кеңсесіне оралғанда Герствуд тіптен есі шығып есеңгіреп қалған еді. О, құдайым, нендей күйге ұшырады бұл! Барлығы аяқ астынан қалай астан-кестең болды! Ол ештеңені ұғына алар емес. Жағдай адамның ойына келмейтін сұмдық, қалай деп айтуға болмайтын, шиеленіскен бірдеңеге айналды. Мұның еркінен тыс барлығы быт-шыт болды.

Керриге не болғаны тағы жұмбақ. Бәрі де дұп-дұрыс еді ғой! Тым-тырыс, хат та жоқ, хабар да жоқ. Міне, кеш те батты, ал олар таңертең кездесуі керек болатын. Ертең олар қайтадан көрісіп, қаладан шығып кетпекші еді ғой. Қайда бармақ сонда?

Соңғы күндердің толқымалы жайларынан басы қатып кеткен ол енді ғана Керримен арадағы жайды қайткенде жөн болмақ деп ойлаған. Ол шынымен оған ғашық, егер барлығы қалыптағыдай болғанда, неге де болса дайын еді. Енді, міне ... енді не болмақ? Егер ол бірдемені сезіп қалған болса ше? Аяқ астынан онан да маған барлығы аян, сізбен қарым-қатынасты қаламаймын деген хат келсе ше? Барлығының мұнан сырт айналғанына қарағанда, олай болуы да әбден ықтимал.

Уақыт өтіп жатты. Әйеліне ақыры ақша жібермеді.

Герствуд өзінің кеңсесінің жалтыраған паркет еденін тоздырардай әрлі-берлі тоқтамай жүреді. Екі қол қалтада, қабақ түйілген, тісін шықыр-шықыр қайрайды. Қымбат темекі біршама тыныштандырғандай, бірақ басқа түскен бәледен темекімен қашып құтылмайсың. Ара-тұра жұдырығын түйіп, кіжіне түседі, бәтеңкесінің тұмсығымен еденді тоқылдатады, осының барлығы оның жаны тыншу таппай, бірдеңені бас қатыра ойланып жүргенін байқатып тұрған. Бұдан өткен масқара, мазақ болмас, ғажап, осының барлығын адамның жүйке, жүрегі көтере береді екен-ау. Әдетте мөлшерден асырып ішпейтін ол бұл күнгі кеште коньякты көбірек ішуден бас тартқан жоқ. Бір сөзбен айтқанда, Герствуд тап қазір ауыр рухани күйзелісте қалған бақытсыз байғұстың нақ өзі болатын.

Осы кеште, қанша қиналса да, ол тығырықтан шығар жолды ақыры таппады. Тындырған бір ісі: әйеліне ақша жібергені. Дүниеден түңіле күйзеліп, тауы шағылып, өзімен өзі ұзақ арпалысқан ол ақыр соңында конверт алып, ішіне қажетті соманы салған соң аузын асықпай желімдеген.

Мұнан соң Гарриді, ішімдікханадағы қолбаланы шақырды.

— Мынаны көрсетілген мекенжайға апарып бер, — деген ол, конвертті қолына ұстатып жатып. — Герствуд ханымның өз қолына тапсыр.

— Мақұл, сэр.

— Сен өзі менің әйелімді танимысың! — деп сақтана сұраған Герствуд, бала шығып бара жатқанда.

— О, иә, сэр. Мен ол кісіні білемін.

— Жарайды. Жылдам қайтып кел!

— Жауабын әкелемін бе?

— Жауап бола қоймас.

Бала кетіп қалған, ал ішімдікхана басқарушы қайтадан қайғыра бастады.

Міне, іс бітті. Соған бола басын қатырып! Ол бүгін оңбай жеңіліс тапты, осыған көндіккеннен басқа не амалы бар енді. Жан алқымнан алып, тартып әкеткендей болды-ау. Не деген қорлық! Ол әйелінің бала ақшаны алып барғанда астамси жымиып тұрған қалпын елестеткен көзіне. Ол конвертті өз жеңісінің жемісіндей мардымси ұстамақ қолына. Көгершін конверт қолдан ұшты да кетті, амалы болса бермей алып қалар еді. Тынысы тарылып, тершіген маңдайын сүрткіштеген.

Сол жеңілдеп қалармын деген оймен, Герствуд виски ішіп әңгіме қыздырып тұрған таныс кісілеріне қарай беттеді. Ол көңілін басқаға бұрғысы келіп-ақ еді, миынан әйелі бала конвертті апарғанда не деді екен деген ой шықпай қойған.

Бір жарым сағаттай уақыттан кейін бала барып келді. Түріне қарағанда конвертті жеткізген.

— Ал? — деп сұрады Герствуд.

— Апарып бердім, сэр.

— Менің әйеліме бердің ғой?

— Иә, сэр.

— Ол ештеңе деген жоқ па?

— Ол кісі "Баяғыдан осылай ету керек еді" деген.

Герствуд қабағын кіржің еткізді.

Бұл кеште енді ештеме тындырып болмайсың. Герствуд түн ауғанша енді не істеймін деп ойлаумен болған, сонан өткендегідей, "Палмер" қонақүйіне қайта кеткен.

"Таңертең не болар екен?" — деп ойлаған ол.

Осы ойлар тағы да мазасын алды, көпке шейін ұйықтай алмай қойсын.

Келесі күні ол тағы да ішімдікханаға бірден тартқан болатын, таңертеңгі поштаны біресе сезіктеніп, біресе бірдеңеден үміттене отырып қарап шықты.

Керри әлі тым-тырыс. Әйелінен де сыбыс жоқ, бұл енді көңілге демеу.

Ақшаны ақыры беріп жібергеніне, оны Герствуд ханымның алып қалғанына ол біршама көңіл тоқтатқан: айтқанын жасады, ашу-ыза да сейіле бастағандай, тіпті татуласып қалармыз деп те ойлады. Кабинетінде отырып алып ол, бәлкім, әйелін осы бір-екі аптада аптығын баса тұрар, аспанды төңкеріп тастамас, ал ол екі арада бір жөні болар деп үмітке тізгін берген.

"Бір жөні болар" дегені қайтадан Керридің жағдайына алаңдаулы болатын, оны Друэден алып кетуге бекінген жоспарын пысықтауы тиіс. Бұл не болды өзі? Оның белгілеген кездесуге келмей, бір ауыз хабар жоқ үнсіз қалғаны жанына батады. Одан да Батыс беттегі поштаға өзім хат жазып жіберейінші деген, не болып қалғанын білейін, қайтадан жолығысуды сұрайын.

Бірақ бұл хатты Керридің дүйсенбіге шейін алу-алмауы екіталай екенін ойлағанда, тіпті мазасызданып кетті. Басқа бір шұғыл әрекет қажет, сонда қандай? Осының өзіне жарты сағат басын қатырған. Әлде оған қолбаланы жұмсап жіберсе ме екен? Әлде өзінің барып қайтқаны жөн бе? Жоқ, бұл өзін-өзі ұстап беру. Уақыт құр текке өтіп жатыр, ол бірдемелерді шатпақтап жазған болды да, қайтадан қалың ойдың құшағында қалғыды.

Талай уақыт ұшып кете барды, бірте-бірте Керримен бір боламын деген арман да алыстан ғана қол бұлғады. Тақауда ғана ол дәл осы уақытта оның жаңа өміріндегі жақыны боламын деп бек сенген, міне түс ауғалы қашан, бәрі адыра қалғандай. Сағат үшті, төртті, бесті, алтыны соққан — хат келмеді. Ішімдікхана басқарушы кабинет ішінде аласұрып, әрлі-берлі өзінің ащы жеңілісі туралы күйіне ойлап жүргеннен басқа ештеңе жасай алмаған, әбігері көп болған сенбі де өте шықты, жексенбі де келіп жетті, ал бұл әлі де түк бітірмеді. Жексенбіде ішімдікхана жұмыс істемейтін, Герствуд енді өзінің қалың ой орманына күні бойы қайта қамалды. Оңаша, үйінен оқшау жерде, ішімдікхана шуылынан аулақта, Керриден тірідей айырылып, жағдайын жөндеуге дәрмені бітіп, қолы байланып тұңғиық түбіне батты.

Жексенбі күні ғұмырында бүгінгідей сорлы болып тұсалып отырмайтын.

Дүйсенбі күнгі поштамен бір ресми конверт келді, Герствуд біршама уақыт оны қызықтап, айналдырып қарап, ашпай қолында ұстап отырды әуелі. Конвертте "Мак-Грегор, Джеймс және Гэй" заңгерлер кеңсесі көрсетіліпті. Хат салқын жазылған екен. "Мәртебелі тақсыр, Сіз бұл хат арқылы ... мәлімдейміз" дегендей. Хатта Джулия Герствуд ханым кеңседен өзінің дүние-мүлікке қатысты қайсыбір мәселелерін ретке келтіруге көмек көрсетуін өтінген. Герствуд мырзаның осыған қатысты келіп кетуі сұралыпты.

Герствуд хатты қайта-қайта оқып, бас шайқаумен болған. Мұның отбасылық кикілжіңі енді ғана басталған сияқты!

— Ий-иә! — деп қалды ол өз-өзіне қатқыл үнмен біршама уақыттан соң барып. — Осы ғана жетпей тұр еді!

Хатты бүктеп, қалтасына салып қойған.

Жығылғанға-жұдырық дегендей, Керри де жоқ болып кетті. Бұның енді күдігі қалмаған. Әйелі бар екенін біліп қалған болды, соған ренішті. Керри қазір оған аса керек еді, қарашы құдайдың қырсығын. Ол әне-міне хат келіп қалмаса, барамын да, сөйлесіп басын ашамын деп те ойлады. Керри өзін керек қылмай кетті дегеннен керемет қайғырған. Оған бұл ғашық қой, енді, оны жоғалттым деген ойлар басын шырмап алғанда, бұрынғыдан әрмен құмартты. Ең болмағанда бір ауыз сөзін естісе ғой. Сорлап қалған байғұс Керриді қатты сағынған екен. Не болғанда да, одан айырыла алмас, ешқайда жібермейді: қой, қарап отырмай, бұл мәселені реттеу керек. Иә, ол барады да, өзінің отбасылық бақытсыздығын баяндап береді. Оған өзін өлердей сүйетінін жеткізіп, аяғына жығылады. Басына күн түскенде мұны тастап кете бармас. Жоқ, атама, ондай сұмдықты! Жалынады оған, кешірім сұрайды, ашуын тарқатады. Кенет ол: "Ал егер ол бір жаққа кетіп қалған болса ше?" — деп ойлаған. Орнынан ұшып тұрды. Қараптан қарап бұлай отыра беруге болмайды.

Бір қызығы, қанша толғанып, толқығанымен де, еш амал жасаған жоқ.

Сейсенбі күні де дәл осы жағдай қайталанған. Керриге барып қайтуға өзін көндірген, бірақ Огден-скверге тақай бергенде, оған өзін біреулер сыртынан аңдып жүргендей болып кетті де, дереу келген ізімен кері қайтқан. Керридің үйіне бір квартал қалғанда кетіп қалды.

Бұнысының өзі біршама қолайсыздыққа бастапты. Ат сүйреген вагонға мініп Рэндолф-стритте бара жатқанында, ойламаған жерден ұлы жұмыс істейтін фирманың алдынан шыққан. Жүрегі шым ете түсті. Осында ара-тұра Джорджға келіп тұратын. Ал енді оның мұны тіптен көргісі жоқ. Әуелі, балалары мұның үйде бар-жоғын байқамаған да шығар. Иә, өмір деген осы. Герствуд ішімдікханаға келіп, дос-жар адамдарымен әңгімелесіп отырды. Бей-берекет әңгіме жан күйігіне сол де болса дауа сияқты.

Сол күнгі кеште "Ректор" мейрамханасынан тамақтанып шыққан соң, Герствуд ішімдікханаға қайтадан асығыс оралған. Сол жерде ғана, жарқ-жұрқ даңғазаның ортасында сол саябыр табатын. Ол ұсақ-түйек шаруаларымен айналысты, таныс-біліс адамдарымен оны-мұны сөз етті.

Жұрт аяғы басылып, елдің бәрі қайтып кеткеннен кейін де бірталай уақыт Герствуд кабинетінде отырып қалған, түнгі күзетші өз учаскесін аралап қайтып, есік тұтқасын дұрыс жабылған ба деп тартып көргенде ғана барып тысқа шықты.

Сәрсенбіде Герствуд тағы да "Мак-Грегор, Джеймс және Гэй" фирмасының сыпайыгершілікпен жазылған хатын алды. Онда былай дейді:

"Аса шапағатты мырза! Осы хат арқылы некені бұзу және Сіздің әйеліңіздің қаражат жайын белгілеу үшін сотқа бермес бұрын, бізге жауабыңызды ертеңге (бейсенбі), сағат бірге шейін күту тапсырылғанын хабарлаймыз. Егер сізден көрсетілген мерзімде жауап алмасақ, біз Сізді қандай да бір келісімнен бас тартты деп санаймыз, соған сәйкес шешім шығаруға мәжбүр боламыз. Айрықша құрметпен...".

— Келісімге келу! — деп қойды Герствуд зығыры қайнап. — Келісімге келу дейді!

Ол тағы да ұнжырғасы түсіп, басын шайқаған.

Енді барлығы белгілі болды. Не дегенде де, өзін күтіп тұрған сұмдықтарды білді. Егер адвокаттарға бармаса, дереу некені бұзу шарасын бастамақ. Барған күннің өзінде олар бұған төбе шашың тік тұрардай талаптар қояды. Герствуд хатты бүктеп, бірінші келген, қазірде қалтасында жатқан хаттың қасына салып қойды. Шляпасын алып киген соң, біршама таза ауа жұтып қайтпақ болып көшеге шыққан.





XXVI ТАРАУ

ТАҒДЫРҒА БАҒЫНУ.

ТЫҒЫРЫҚТАН ШЫҒАР ЖОЛ ҚАЙДА

Друэ шығып кетті, Керри оның аяқ дыбысын бірталайға шейін естіп отырды, не болып не қойғанына әзірге бас қатыра қоймаған. Әйтеуір Друэ қатты ренішті болып кеткен, сәлден кейін Друэ қайтып келе ме, жоқ осы кеткені — кеткен бе деп ойлады. Қаракөлеңке бөлмені көзімен айнала бір шолып, өзін бұл арада біртүрлі бөтен сезініп отырғанын байқаған. Орнынан бұрын барып сіріңкесін шырт еткізіп газ шамды жақты. Осыдан соң тербетпе орындықта отырып алып болған жайларды сараламақ болған...

Жас әйелдің ойы сан-саққа кетсін. Әйтеуір бір шамада барлығы айқын болып та қалған сияқты көрінді. Бұл, Керри жападан жалғыз қалды. Друэ сол кеткеннен, мол кетсе қайтпек? Мүлде хабарласпай қойса? Онда бұл жайлы жер көзден бұл-бұл ұшар! Бұл тентіреп кетеді.

Керридің Герствудтан көмек сұрайын деген ой қаперіне де кірген жоқ — мұнысы енді адамшылық болатын. Оны тек өкініш сезім буып қана есіне алып қоятын.

Шынын айтқанда, Керри мұндай бетсіздік пен өтіріктен қатты түңіліп кетті. Ол адам мұны кірпік қақпай қарап тұрып, алдап соғуға даяр тұрыпты. Құдай сақтағанда, дер кезінде құтылыпты қайта! Әйтпегенде, қас масқара болатын түрі бар екен. Осыны ойлайды, бірақ Герствудты ұмыта да алмай, өзімен өзі арпалысқан... Сондай бір ықпалды жан еді... Ал, мына қылығына жөн болсын! Бұл енді ақылға сыймайтын бірдеңе, сол бір жан бұлай етпесе керек еді ғой.

Міне, енді ол жападан-жалғыз қалды. Қазіргі сот оны мазалаған ең әуелі осы болатын. Енді не істеуі керек? Қайтадан жұмыс іздей ме? Тағы да қаланың сауда-саттық ауданын табанымен тоздыра ма? Ал сахнаны байқап көрсе ше?.. Иә, иә! Друэ осындай бірдемені құлаққағыс етіп еді-ау. Бірақ ол жерде мұны біреу күтіп отыр деймісің? Керри тербетпе орындықта әрлі-берлі шайқалып, ой түбіне жете алмайды, бірден бірге түсіп, түнерген түнді қарсы алған. Керри күні бойы тамақ ішпеп еді, тапжылмай отырды да қойды.

Бip уақыттар болғанда, ол өзінің манадан қарны ашып отырғанын еске түсіріп, тербетпе орындықтан тұрған бойда іргедегі бөлмедегі буфеттен барып, таңертеңгі астан қалған бірдемелерді алып жеген. Тамаққа Керри біртүрлі бөгде сезіммен қарап қойған: әдетте бұлай болмайтын, бір үзім нан оған енді маңызды.

Керри тамақтанып отырып аяқ астынан менде қанша ақша бар деп ойлаған. Бұл ол үшін өте маңызды еді, орнынан ұшып тұрып барып, таранатын бөлмеде жатқан сөмкесін ақтарып, ақшасын санады. Жеті доллар, ептеген тиын ақшалар екен. Керридің жүрегі біртүрлі сыздап кетті, бар болғаны осы екенін көргенде. Пәтерақыны алдын-ала төлеп қойғандары қандай оң болған.

Ол Друэмен ұрсысып қалғаннан кейін далаға тұра жүгірсем не болатын еді деп шошыды. Не деген сұмдық десеңші, далада қалады екен-ау. Қазірде оның бірдеңелер ойластырып алуына жағдайы бар. Онан соң — кім білген оны? Бәлкім, ештеңе бүлініп, жарыла қоймас.

Рас, Друэ кетіп қалды, онда тұрған не бар екен? Соншалық түңіліп кетті деймісің. Әйтеуір бір ашу буған ғой. Ол қайтып келеді, көр де тұр, келеді! Әне, бұрышта сәнге ұстайтын қол таяғы қалыпты, киімнің жартысы ілулі тұр. Жаздық ішігі де осында.

Керри бөлмеде қалған Друэнің басқа заттарын да көзімен бір түгендеп өтіп, өзін ол қайтып келеді деп сендіруге тырысқан, жарайды, келсін-ақ делік, сонда бірдеме өзгере ме екен дейді бір ұры дауыс?

Міне, мәселенің барлығы осы жерде бас көтере қойды. Бұл оңай-оспақ емес. Оған мән-жайды баяндап, арылып, ақталуы керек болады. Сенімі дұрыс деп құлдық ұрсын дейтін шығар ол. Жоқ, онымен бұл енді тұра алмайды.

Жұмада Керри өзінің Герствудпен жолығамыз деп уағдаласқанын есіне түсірген. Сол сәтте, өзінің уәдесіне сәйкес, Керри онымен кездесуі керек кезде бұл өзінің басына түскен жағдайдың бар ауыртпалығын айқын ұқты. Ол қайтерін білмей, қатты күйінді. Мұндайда бір шешімге келу қажет. Таңертеңгі сағат он бір шамасында, үстіне күнделікті киетін қоңыр көйлегін киіп, ол қаланың әкімшілік орталығына қарай бет алған. Өзіне жұмыс іздемек.

Түске таман себелеп басталған жаңбыр сағат бірлер кезінде құйып жауып кетті де, Керри үйге қайтып, күннің ашылуын күтті. Сол жаңбыр Герствудтің де амалын тауысқанын білеміз.

Ертесіне сенбі болатын, көпшілік кәсіпорындар сағат он екіде жұмысын тоқтатты. Таңертеңгісін күн шайдай ашық болып тұрған, ауада ғажап бір таза иіс қалықтайды, ағаш атаулы, көгал шөптер кешегі жаңбырдан соң көз қарықтырып құлпыра түскен. Керри үйінен шыққан оны шымшық торғайлар шырылдаған әнмен қарсы алды. Масатыдай құлпырған көгалды саябаққа қарап, қамсыз-мұңсыз жүргендер үшін өмір қандай ғажап еді деп ойлаған, кенет кешегі бақуатты күндеріне түк болмағандай, қайта оралса ғой шіркін. Оған Друэ де, оның ақшасы да емес еді керегі, Герствудті де көргісі келмейді. Тек қана ештеңеге алаң болмай, бұрынғысынша күн кешу, — ол не дегенде де дәл бүгінгісінен тәп-тәуір ғұмыр кешіп жатыр еді ғой, басына күн туды деген осы, өмір арпалысы әні-міне басталмақ.

Қаланың сауда-саттық аймағына жеткенде сағат он бір болды, қазір жұрт тарай бастайтын шығар. Басында қалай есіне келмеген деп жабықты ол бұл жерлердің суық, кеудеден итерген қалпынан көңілсіздік басып, есіне анау бір уақыттардағы осы араларда тентіреп жүргені түсіп кеткен. Ол асықпай, жайлап жүріп келеді. Өзін өзі жұмыс іздеп жүрмін деп сендіреді. Іштей, асығатын да дәнеңе жоқ қой дейді бір дауыс. Бос жұмыс орны ілуде бір кездесетін, олай болғанда бұл бірер күн күте тұруға да мақұл.

Өзінің бір үзім нан үшін тентіреп кететініне енді өзі де сонша илана қоймаған. Не дегенде, деп ойлады Керри, мұның бір жетістігі бар қазір. Ол өзінің сырт бейнесінің әжептәуір жинақталып қалғанын, көз тартарлық көрікті екенін білетін. Дене бітім, жүріс-тұрысында көп оң өзгеріс бар. Өзін-өзі қалай ұстауды да біліп қалған. Киімді талғаммен киеді, бұған бұрын салғырт қана көз тастап қоятын еркектер сәнмен киінетін еркек атаулы — енді мұны көздерімен ішіп-жеп, әлпештей қарайды. Әрине, осының барлығы бұған күш береді, қуантады, алайда түбегейлі тыныштандыра алмайды. Соның өзінде, деп ойлаған Керри, бұл өзіне заңды жар болатын жанға ғана жүрегін ашады, кез-келгеннің жетегінде кете беретін бұл емес. Әрине, бұған ақша керегі рас, бірақ бір де бір еркек мұны ақшамен алдаусырата алмас, өліп-өшкен өтірік сөзге де бұл түспейді. Бұл өз нанын өзі тауып жейді. Адал еңбегімен күн көретін болады.

"Дүкен сенбі күндері сағат бірге шейін жұмыс істейді" — деген хабарландыруды оқиды Керри өзі жұмыс жайын сұрамақ болып бұрылған есіктердің бірінің алдынан. Бұған ол іштей қуанып қалып еді, әйтеуір бір себеп қой. Кәсіпорынның есігінен осындай ескертпелер көрген соң, мұнан әрі бос сандалмай-ақ қоюды ұйғарды, сағат та бір жарымға тақап қалыпты. Ол күйме тоқтатып мінді де, Линкольн саябағы жаққа бет алды. Ол жерде қашанда қызу өмір — үлпілдеген гүлдер, жабайы хайуанаттар, аялы көл. Ол өзін дүйсенбіде ертерек тұрып жұмыс іздермін деп тыныштандырған.

Дүйсенбіге дейін не болып, не қоятынын кім біліпті...

Жексенбіде де осылай бір күдік, бір күмән, бір үміт жағаласып жатты. Керри оқтын-оқтын өзін қамшылап қойып отырды, қайткенде де бір амалын табу керек, осылай деген сайын жанын шүберекке түйеді. Бір сәт, айнала дүниеге алданып, жағдайымның мен ойлағандай сұмдық та ештеңесі жоқ-ау, қайткенде де, түзелмейтін, түңілерлік емес деп тынши қалады. Мұндайда ол Друэнің сахнаға барып бақ сынап көру туралы кеңесін малданады, өзіне өзі біртүрлі сонан жолы болып кететіндей көрінеді. Ол келесі күні тұп-тура осы бағытта іздеймін жұмысты деп ұйғарды.

Сөйтіп, дүйсенбіде Керри таң алакеуімнен тұрды да әдеміленіп киінді. Театрға жұмысқа тұру үшін қайда барып, не айту деген беймәлім, бірақ бірден театрға барайын деп ойлады. Кез келген біреуіне кіріп директорына жолықпақ. Егер бос орын бар болса, бәлкім, мұны алып та қалады, болмаған күннің өзінде қайдан, не іздеу керегін біліп шығар.

Керри бұған шейін театр қауымымен аралас-құралас болып көрген жоқ. Әртіс ағайындардың мінез-құлқындағы ойқы-шойқылық та, өзгеше өмір қағидалары да бұған бейтаныс. Ол Гейл мырзаның театрда әжептәуір мәнді тұлға екендігінен хабардар, әйелімен дос-жар болып жүр екенмін деп, оған өтініш жасаудан қысылды.

Сол уақыттарда Чикаго операсының дауысы жер жарып жатыр еді, оның директоры, Дэвид Гендерсонды да жұрт жақсы атайды. Керри олардың екі-үш өтімді қойылымын көрді, басқалары туралы да хабардар. Ол Гендерсон дегенді танымайтын, өз өтінішін оған қалай жеткізсе болады, бұл да жұмбақ, бірақ іштей бір түйсікпен сол жерден бірдеңе шығып қалуы кәдік деп ойлады. Сол үшін де әуелі осында келген. Керри есіктен жігерлене аттап, онан әрі алтынмен апталып, күміспен күптелген зәулім кірержайға өтті. Қабырға бойы соңғы қойылым көріністері түсірілген рамадағы суреттер ілінген екен, енді болмағанда билет кассасына қарай жүргелі тұрған, кенет өз өзінен абдырады да қалды. Әрі қарай әке десең, бір басар емес. Сол аптада опереттада ойнайтын әйгілі күлдіргі әртістің көрермен көпшілікпен жүздесу шаралары өткізіліп жатқан. Театрдың іші-сырты соның әйдік суреті, айғайлаған афишалар да сол туралы айтады. Керридің осы бір жарқыраған жылтыр дүниенің әлем-жәлем, асыл астамдығы мысын басты. Бұл жерде мұны неғылады? Ол өзінің баса-көктеп жетіп келгенінен қарадай қысылған. Мұның қолынан бар келгені сұлу да сәнді фотосуреттерді аузының суы құрып тамашалау болды. Мұнан соң ол сытылып шығып кетуге асықсын. Пәледен оңай құтылдым деп ойлаған, көшеден келіп сахна төріне шығамын дегені, осында жұмыс табамын деп ойлау — барып тұрған мисыздық қой деп түйді.

Бұл күні осындай бір елеусіз сынақтан өтті, жұмыс қарап жүріп. Ол осыдан кейін де көшеде бірталай уақыт жүрді, енді театр атаулыға сыртынан ғана көз салады, — сол замандарда даңқы дүрілдеп тұрған Мак Викер театры мен үлкен опера театрларының жанында сол аялдаған, — онан соң өз жайына кетті. Ол біртүрлі басылып қалып еді, тағы да өзіне ұстатпайтын бақуатты өмірді ойлаған, өз ұғымында "қоғам" деп атайтын қол жетпес арманға дәрменсіз ұмтылысы үшін жер болып, езіле түскен.

Кештетіп Гейл ханым келіп кетті, екеуі оны-мұны, көр-жерді сөз қылысып қалды да, Керридің басқа түскен ауыртпалықты бажайлауға мұршасы келмеген. Бірақ, ұйқыға жатпас бұрын, ол басын торлаған қайғы бұлтын қайта ойлады, біртүрлі жүрегі суылдап, бір жаманаттың болатынын сезінетіндей. Друэ сол кеткеннен, мол кетті. Ол жақтан да, Герствудтен де еш хабар болмаған. Бұл іркіп жүрген ақшасының тұп-тура бір долларын тамаққа, жолына ұстады. Бұлай жүре беруге болмайтыны айдан анық. Оның үстіне жұмыс қарасы көрінбеді.Еркінен тыс Ван-Бьюрен-стирт туралы, кетіп қалталы бір де бір лет басын сұқпаған әпкесінің үйі туралы, енді қайтып бармасы анық Колумбия-ситидегі туып-өскен ұясы жайлы ойға шомды. Не дегенде де бұл олардан пана іздемейді енді. Герствуд туралы күндіз-түні ойлауда. Бірақ бұл қамығып, қайғырудан өзге дәнеме бермейді. Не деген аяусыз жалғандық десеңші!

Сейсенбі де келіп жеткен, бұл күн де өзімен бірге қалың ой, сан-саққа жүгірткен дағдарысын ала келді.

Өткенде тауы шағылып қалған ба, Керри жұмыс қарауға асыға қоймады. Сонда да болса өзін іштей мүжіп, ынжықпын ғой деп жазғырды да, ақыры, Чикаго операсына бір барып көрейінші деп үйден шыққан.

Театрға ол біртүрлі қобалжып кірді. Не де болса кассаға барып, директорды қай жерден табам деп сұрады.

— Труппаның директоры ма, жоқ театрдікі ме? — деп қайта сұрады жас кассир, өзіне Керридің бет-жүзі ұнап қалған сыңайлы.

— Өзім де біле алмай тұрмын соны, — деп жауап берді Керри, бұл сұраққа қапелімде сасып қалып.

— Театрдың директоры қазір жоқ, — деп мәлімдеді әлгі бозбала жігіт. — Ол бүгін қалада емес. — Керридің абыржыңқырап тұрғанын байқап: — Ал сіздің онда нендей шаруаңыз бар еді? — деп сұраған

— Мен өзіме лайық бір жұмыс қарастырып жүрмін, — деп жауап береді Керри.

— Онда труппаға барыңыз, — деп ақыл қосқан кассир. — Оның директоры да қазір орнында жоқ.

— Қашан келер екен? — деп қалды Керри, бірдемелердің ұшы қылтиғанға көңілі орнына түсіп.

— Бәлкім сағат он бір мен он екілердің арасында келіп қалар. Ал кейде сағат екіден соң бір-ақ бас сұғады.

Керри рақмет айтып, дереу кірержайға шыққан, ал бозбала мұның соңынан касса терезесінен қарап қалды.

— Әп-әсем екен, о! — деген ол, ойша осы .бір жас әйелмен арада болуы ықтимал қызықтарды қиялдап еді.

Үлкен операда сол замандағы әйгілі бір опера труппасы гастрольде жүрген. Бұл жерде Керри труппа директорын сұрады. Ол бұл лауазымның қолынан не келіп, не қоятынын, әрине, білмейтін. Сондай-ақ егер труппада орын босаса, оған Нью-Йорктен әртіс шақыртып алатындығы туралы да білмейді.

— Оның кабинеті жоғарыда, — деген кассир.

Директордың кабинетінде бірталай адам бар еді. Бір-екеуі терезеге тақау тұрды, келесі біреу әлдекіммен әңгімелесіп отырған. Директор осы болатын. Біршама абыржып, Керри бөлмені бір шолып қарап алды. Жұрттың көзінше өз өтінішін білдіру біртүрлі сөкет көрінген. Терезе алдындағы әнебір екі кісі, тіпті, мұнан көз алар емес.

— Ештеңе жасай алмаймын! — деген директор аузын қу шөппен сүртіп. — Мистер Форман қатаң талап қойып отыр — сырттан келгенді сахнаға шығармаңдар дейді. Жоқ, жоқ!

Керри ыңғайсызданып тұрып, өз кезегін күтті. Кабинетте орындықтар тұрған, бірақ бұған отыра қой деп ұсыныс жасаған ешкім болмады. Директор, жаңа ғана ат-тонын ала қашқан кісі, көңілсіз шығып кеткен. Театр тарланы алдында жатқан әлдебір қағаздарға шұқшия түсті, маңызды құжаттар болса керек.

— "Геральдта" Нат Гудвин туралы бүгінгі басылғанды оқыдың ба, Херрис? — деп сұраған әртістің бірі екіншісінен.

— Жоқ, — деп жауап берді ол — Немене болыпты?

— Кеше Гулли театрында ол көпшілік алдында сөз сөйлепті. Қарап шықшы!

Херрис үстелге қарай барып газет ақтарыстырды, "Геральдтың" бүгінгі нөмірін іздеген.

— Не шаруа? — деп сұрады директор көзін көтере беріп, Керриді енді байқады.

Ол бұл осындағы шаруашылық саласындағы біреу деп ойлаған.

Керри бойында қалған болар-болмас батылдығын жиып, тек қана бір кеңес сұрап шыққалы келгендей болып көрінгенім жөн шығар деп, қазір бұлар сыпайы шығарып салатынына көзі жетіп тұрып былай деп қалды:

— Сахнада ойнау үшін не істеуім керек, соны айтып бере аласыз ба?

Не десең де, істің жайын осылай сұраған дұрыс. Өзінің сұрағымен Керри төрде төресініп, креслода көміліп отырған кісіні біршама елеңдетіп қалды. Жас әйелдің бейкүнә сауалы мен солқылдаған дене бітімі оған ұнап отыр. Ол күлімсіреді. Әлгі екеуі де күлімсіреген, күлкілері келіп тұрғанын сездірмеуге тырысады.

— Сізге не десем екен, — деп елп ете түсті директор, алдындағы аяулы болмысты көзімен ішіп-жеп қарап отырып. — Өзіңіз бұрын театрда ойнап көріп пе едіңіз?

— Ептеп қана, — деп қойды Керри. — Мен әуесқой әртістердің қойылымында ойнадым.

Мұны айтқанда Керри сол де болса септігі тиеді деп ойлады, директордың ықыласы түсіп отырғанын байқап қалды.

— Сіз сонда сахна өнерінің ешқандайда бір мектебінен өтпедіңіз бе? — деп жалғады сөзін ол, мардымси түсіп.

— Жоқ, сэр!

— Ім! Мұндайда не істеуге болады, шынын айтқанда, біле алмадым, — деп қойған ол креслосымен қоса шалқая түсіп, Керридің қалқиып тұрғанымен шаруасы бар ма. — Ал, сіз, театрға соншалықты ынтықпысыз?

Керри бұл адамның дөрекілігінен абыржып қалды. Сонда да болса, күлімсірей түсіп, әлгі мазақ аралас кекесін сұраққа жауап берген:

— Бірдеңе етіп өмір сүруім керек қой!

— Ah, солай деңіз! — деп қалды көркем келіншекке көзі түсе қалған әлгі төре, дереу сөзбұйдамен таныстыққа тартуды ойлады.

— Әрине, бұған сөз бар ма, бұл Чикагосы бар болғырың өнерге ынтықтығыңа қарамайтын, қатал Сізге Нью-Йоркке бару керек, онда мүмкіндік мол. Бұл жердегілер аяқтан шалып, жүргізе де қоймас.

Керри ризашылықпен жымиып қойды, өзі мұнымен кәдімгідей әңгімелесіп отыр ғой. Директор барлығын өзінше, басқаға жорыды. Ол тіпті ептеп-септеп көңіл көтерісіп қалатын бір сәт қой бұл деп отырды іштей.

— Отырыңызшы, — деді ол, орындықты креслосына тақап тартып қойып. Дауысы да біртүрлі бәсеңси түскен, басқалар естімесін дейді.

Терезедегі екеу жымың ете түскен.

— Ал, жарар, мен кетейін, Барни! — деді олардың бірі, директорға қарап. — Түстен кейін жолығармыз.

— Жарайды, — деп мақұлдаған директор.

Кабинетте қалған әртіс газет қарастырып отырған бола қалды.

— Ал сіз қандай рөлде ойнайтыныңызды анықтап алып па едіңіз,

— деп сұраған директор ұрлана сөйлеп.

— Жоқ әлі, — деп Керри шынын айтсын, — бірақ мен бастапқыда не болса да ойнап көрер едім.

— Түсіндім, — деп қойды директор.

— Сіз осында, қалада тұрамысыз?

— Иә, сэр.

Директор дән риза кейіппен күлмеңдей қалды.

— Ал сіз бишілер тобына қатысуды ойластырған жоқсыз ба? — деп сұрады ол өзімсіне түсіп.

Керри осы адамның әрекетінен жағымсыз бір сұмпайылықтың сырын сезіне қалған.

— Жоқ, — деп жауап берген ол.

— Көпшілік әртістер осыдан бастайды, — деп сөзін сабақтаған директор. — Сахна өнерінің қыр-сырына жаттығудың ең бір қолайлы жолы.

Осыны айтып, Керриге елжірей, сендіре қараған.

— Мен мұны білмеп едім, — деді ол

— Бишілер құрамына ілігу де оңай емес, — деп жалғады директор.

— Ара-тұра, сәті түсіп қалатыны да бар. — Осыдан соң, есіне бірдемелерді түсірген болып, қалтасынан сағатын алып қараған.

— Сағат екіде жұмыс жөнінде кездесуім бар еді, — деді ол, — соның үшін қазір кетуім керек, тамақ ішемін. Бәлкім, сіз де менімен барып тамақтанарсыз? Дәм үстінде істің ыңғайын да ойластырармыз.

— Аһ, жоқ! — деп қашқалақтаған бұл кісінің көкейін тесіп отырған не екенін аңғара қалған Керри. — Менің де шаруаларым бар еді.

— Өкінішті-ақ! — деді директор, өзінің асыра сілтеп жібергенін сезіп, қап-ай, ә! Қыз кетіп қалатын болды. — Келесі бірде кіріп шығарсыз. Бәлкім, сіз үшін бірдеңесін қарастырып қоярмын.

— Көп рақмет, — деген Керри қобалжи түсіп, асығыс шығып бара жатып.

— Тәп-тәуір екен өзі! — деп қойды манадан көзінің астымен бақылап отырған әртіс.

— М-м, жаман емес! — деп құптады, өзінің қара басы қалғанына ренжіп қалған директор.

— Ал мен сізге айтайын, бұл ғұмыры әртіс бола алмайды, би, ми бірдемелер болмаса!

Осы бір елеусіз оқиға Чикаго операсы театрына барып шықсам деген Керридің бетінен қаққандай болса да, ақыры онда да барды. Оның директоры әжептәуір жөндем адам екен, жұмыс жоқ деп бірден кесіп айтқан, мұның бос сандалу екенін де ескертті.

— Чикаго өнер жолына түссем деп талпынғандарға қолдау жасамайды, — деп қойды ол — Нью-Йорктен бастаған дұрыс.

Керри мұнан кейін де Мак-Викер театрына барған. Өкінішке орай, ешкімді жолықтыра алмады.

Бұл театрда "Сөнген күл" пьесасы жүріп жатқан, Керри соған барасың деген режиссерді ақыры іздеп таба алмады.

Осы бір шағын саяхаттар Керридің бірталай уақытын алған, сағат төрт те болып қалыпты, шаршағанын сезініп, үйге қайтты. Ол әлі де іздей беру керек екенін білді, бір жағынан осының барлығы бос әуре сияқты да болды. Керри күймеге мініп, жарты сағаттай уақытта Огден-скверге де жетіп қалды, үйге кірмес бұрын Батыс беттегі поштаға соға кетейінші деп шешкен, Герствуд жазған хаттар сонда келетін. Мұнда бұған екі хат келіп жатқан, екеуі де сенбіде жіберіліпті. Керри дереу конвертті ашып, екіұдай толқынмен оқып тұрды. Хат аса бір жылу төге жазылған еді, мұның кездесуге келмей қойғанына деген өкпе де бар, неге үнсіз қалғанын сұрайды. Герствудті біртүрлі аяп кетсін. Ол мұны сүйеді, ол даусыз! Бар пәле әйелі бола тұрып ғашық болғанында.

Бұл хатқа не дегенде де жауап жазбаса болмайды деп ойлады да, барлығын арылып хабарлаймын деп шешті. Енді екеуінің арасында ештеңе қалмағанын ескертуі керек.

Үйге келе сала хатқа отырды. Осыған талай уақыт айналып қалған: оңай деймісің.

"Мен Сізге кездесуге не үшін келмей қалғанымды ұғындыруға міндеттімін деп ойлаймын. Қалай ғана дәтіңіз барып мені алдадыңыз Сіз? Білемісіз, енді біздің өз жөніміз өзімізде! О, қайтіп қана мені тәлкек қылдыңыз? Сіз маған өз ойлағаныңыздан әлдеқайда асып түсіп жатқан сор болып жабыстыңыз. Бір уақыттарда маған деген сүйіспеншілік сезіміңіз де өшер. Біздер енді ешуақытта ұшырасуға тиіс емеспіз. Қош!"

Ертесіне Керри алғашқы көше қиылысына шейін барды да, хатты пошта жәшігіне салды. Өзінің не дұрыс, не бұрыс істеп тұрғанына көзі жеткен жоқ. Мұнан соң қаланың сауда-саттық аумағына қарай кеткен.

Керри жұмыс қарастырып барған әмбебап дүкендерде қазір сауда саябыр тауып тұрған, алайда талшыбықтай икемді, тартымды әдемі жас әйелді барлық жерде басқалардан гөрі біртүрлі ынтамен, аңтарыла қабылдады. Баяғы бір белгілі сұрақтар алдынан шыға берген:

— Қолыңыздан не келеді? Бұрын дүкенде жұмыс жасап па едіңіз? Тәжірибеңіз бар шығар?

"Базарда" да басқа ірі дүкендердегідей қарсы алды. Қайда барса, алдынан айтатындары: қазір өлара кезең, бірер күннен соң қайта бір кіріп шықсаң, бәлкім, керек те болып қалар. Кешқұрым, әбден табанынан таусылып үйіне келгенде, бұл жоқта пәтерде Друэнің болғанын байқаған. Жаздық ішігі мен қолшатырын алып кетіпті.

Керриге тағы бірдемелер орнында жоқ болып көрінді, бірақ солай ма, жоқ па біле алмаған. Не болса да Друэ бар затын алып кетпеген.

Алайда оның бұл кетісі уақытша өкпелеу де емес сияқты. Енді бұл не істемек? Бірер күн өтер, өтпес бұл баяғысынша қорғансыз қалады. Қайтадан салым-салым боп киінеді. Керри өзінің бірдеңеге тынышсызданғандағы дағдысымен саусақтарын бұрап, үзе бастады. Көз жасы бетін жуды.

Друэ келіп кеткен болатын, бірақ Керри ойлағандай дәнеме де жоқ. Ол мұны үйде шығар деп еді, заттарын алуға келдімді сылтауратып, татуласып кетейін деген.

Керридің үйде жоқ екенін көріп, Друэ кәдуілгідей қамығып еді. Пәтердің ішінде айналсоқтап бірталай жүріп алғанда, Керри келіп қалар, тақау маңға бір шаруамен шығып кеткен болды-ау деп тұрды. Сәт сайын, келе жатқан шытар деп, тағатсыздана тосты.

Ол кіріп келе қалса, жаңа келгендей бола қояйын деген, көпе-көрнеу сасқалақтап қалмақшы да еді. Сонан кейін анау-мынау заттарым қажет болып қалып деп, Керридің көңіл күйін де бағамдай қоймақ.

Бекерге дәмеленіпті. Керри сол беті келмеді. Друэ жәшіктерді қопарып болдым дегендей, терезе алдына барып, көшеге көз тастады да, тербетпе орындыққа жайланып отыра кетті. Керри көрінбейді. Друэ әбігерленіп, темекі тұтатқан.

Отырып-отырып орнынан тұрды. Бөлмеде әрлі-берлі жүрді. Терезеге қараса, күн бұлттана қалған екен. Сағат үште жұмысы бар екені есіне түсіп, енді кете берейін деп ойлаған.

Қолшатыры мен ішігін алып, Друэ шығып кеткелі тұр, іштей бәрібір осы заттарды алуым керек болатын деп қояды. Мұны білгенде Керри қайтер екен бәлем. Ертең қалған заттарын алып кетеді, сонда белгілі болмақ оның қандай көңіл күйде жүргені.

Друэ оны тоса алмағанына қапа болып, есікке жақындады. Қабырғада Керридің кішкене бір суреті ілулі тұратын Үстіне баяғы бұл алып берген кеудешесін киіпті. Жүзі сондай мұңлы екен — соңғы күндері жабығып жүргені далада қалар. Біртүрлі іші-бауыры езіліп кетті, ол фотодағы Керриге тура қарап, бұған шейін ғұмыры бастан кешпеген нәзік дірілге бой алдырған.

— Сен мені жерге қаратып кеттің-ау, Кэд! — деп күбірлеген ол, құдды бір Керридің өзіне айтып тұрғандай.

Есік көзіне барып, бөлмені бір айналып қарап өтті де, далаға шықты.





XXVII ТАРАУ

TOPҒA ТҮСІП ШЫРМАЛҒАНДА.

БІЗ АСПАНДАҒЫ АЙҒА ҚОЛ ОЗАМЫЗ

Герствуд "Мак-Грегор, Джеймс және Гэй" кеңсесінің адвокатынан келген екінші ескертуге күйіп-пісіп, көшеге біраз жүріп, ішімдікханаға қайтып келгенде, Керриден хат жатыр екен. Тұла бойын тілмен айтып жеткізе алмас қызу қуалап, өз көзіне өзі сенбей абдырады. Конвертті тез-тез ашып, хатты оқыды.

"Ол мені сүйеді, — деп ойлаған. — Әйтпеген күнде хат жазар ма еді!"

Хатты оқып шыққан сәтте ол әжептәуір басылып қалды, бірақ ұзамай көңілі қайтадан көтерілген.

Хатты оқып шыққан ол әуелде біршама жабығыңқы күйге түскен, сонан соң қайтадан бойына бір күш бітті.

"Ол егер мені сүймесе, жауап та жазбас еді!" — дей береді іштей.

Оның ұнжырғасы шынымен-ақ түсіп кетіп еді, осы бір ой ғана демеу болды.

Керридің жазғанынан бірдеме ұғыну қиын еді, Герствудке мұның барлығы барлау сияқты көрінді. Әйтеуір бір адамшылық нышаны байқалады — жүрек жаулап алардай дәнеме айтпағанның өзінде, жазғырып сөйлеуінің өзі бұған бірталай жеңілдік әкелді. Ол жылдар бойы өз-өзімен келе жатқан бейтарап жан, енді бөгде біреуден жұбаныш іздейді — сонда кімнен дейсіз ғой? Сезімнің жұмбақ өрісі, біздің аяғымызды қалай-қалай шырмап, тұсап тастайды десейші!

Герствудтің жүзі қайтадан жарқ етіп, жадырап кетті. Ол біршама уақыт адвокаттың хатын естен шығарған. Керри қазірде қасында болғанда ғой, бұл кикілжіңнен шығар жолды оп-оңай тауып алар еді, тіпті соның мәні де болмай қалар, бәлкім.

Әйелі нендей амал ойлап жатсын, бәрібір, Керриден көз жазып қалмаса екен Орнынан тұрып кеткен Герствуд кабинетінің ішімен әрлі-берлі жүріп, қиял құшағында тұншықты. Таң нұрындай сұлу сүйіктісімен өтетін өмірін ойлады.

Алайда тіршілік кикілжіңдері тағы да лап беріп, Герствудті бір шаршаңқы күй билеген. Ол қайтадан ертеңгі күн туралы, таяп қалған ажырасу машақаты жайлы ойға малтықты. Герствуд әзірге еш шара ойластырған жоқ, сол екі арада адвокаттардың қабылдайтын мерзімі де аяқталып келе жатты. Міне, қазір сағат төртке жиырма бес минут қалыпты, сағат бесте "Мак-Грегор" Джеймс және Гэй" кеңсесі жабылады, заңгерлер үйді-үйіне тарап кетеді. Ертеңгі түске шейінгі уақыт қана қалады. Герствуд ананы-мынаны ойластырып болғанша тағы да ширек сағат уақыт өткен — сағат тура төртті соқты.

Енді ол бүгін адвокаттармен кеңесемін деген ойынан бас тартты, қайтадан Керри туралы ойлай бастады.

Расын айтқанда, Герствуд өз-өзін зәредей де жазғырмады. Осы бір мәселе оған шыбын шаққан ғұрлы көрінбеген. Оның есіл-дерті қайткенде Керриді өзімен кетуге көндіру еді. Онда тұрған не бар екен сонша? Бұл өлердей ғашық оған. Екеуара бақыт үшін басқа дәнеме де қажет емес. О, Друэсі түскір, Чикагода болмаса екен деңіз!

Герствуд өзіне ертең таза іш киім қажет екенін ойлағанда, басын қатырған әуре-сарсаң ой бір сәт ғайып болды. Қонақүйге келе жатып ол бірнеше жейде, толып жатқан жаңа мойынтақ сатып алды. Ол "Палмер" қонақүйіне келіп кіре бергенде анадайдан баспалдақпен көтеріліп бара жатқан, қолында бір бума кілті бар Друэні көзі шалып қалғандай болды. Жоқ, бұлай болуы мүмкін емес! Осыдан соң ол Друэ мен Керри пәтерлерін тапсырып, уақытша қонақүйге көшкен шығар, бәлкім деп ойлаған.

Ол тұп-тура портье отырған үстелге қарай беттеді.

— Айта аласыз ба, бұл жерде Друэ атты адам тұрып жатыр ма?

— Сондай біреу бар сияқты, — деген портье тіркеу кітабына көзін жүгіртіп. — Иә, тұрады екен.

— Рас айтамысыз? — деп қалды Герствуд дауысы қатты шығып, өзінше таңқалғанын байқатпауға тырысқан. — Жалғыз өзі ме? — деп тағы сұрады.

— Иә, бір өзі, — деп қайталады портье.

Герствуд көңіл толқынын білдірмейін деп кері бұрылды.

"Мұны не деуге болады? — деп ойлаған ол. — Сыңайы, бұлар ұрсысып қалған!"

Герствуд нөмірге көңілі көтеріле түсіп асыға жетті де жылдамдатып киімін ауыстырып киді. Ол дереу Керриге барып, әлі сол пәтерде тұрып жатыр ма екен, әлде басқа жаққа көшіп кетті ме — соны анықтау керек деп шешті.

"Мен былай істеймін, — деп ойлаған ол. — Есік көзіне барып, Друэ мырза үйде ме екен деп сұраймын. Сөйтіп, ол жерде ол әлі тұра ма, Керри қайда жүр дегенді біліп аламын".

Осыны ойлағанда Герствуд тіптен белін бекем буды. Ол кешкі астан кейін сонда барады. Сағат алтыда Герствуд өз нөмірінен шығып, Друэ көрінбей ме дегендей айнала бір көз салды да, мейрамханаға беттеді. Бар көңілі Керриде болды да, жарытып тамақтанған да жоқ.

Сақтықта қорлық жоқ, шығарда ол қонақүйде Друэнің бар-жоғын тағы тексерді.

— Друэ мырза тысқа шығып кетпеді ме екен? — деп сұрады ол портьеден.

— Жоқ, ол өз нөмірінде, — деп хабарлаған кезекші. — Сіз, бәлкім, оған жоғарыға өз карточкаңызды жіберерсіз?

— Жоқ, рақмет, мен оған кейін таман соғамын, — деп жауап берді де Герствуд қонақ үйден тысқа шықты.

Медисон-стритте ол ат күймеге отырып Огден-скверге тура тартқан. Бұл жолы ол есікке еркін беттеді. Есікті үй күтуші әйел ашқан.

— Друэ мырза үйінде ме екен? — деп сұрады ол сынықси сөйлеп.

— Ол қалада жоқ, — деп жауап берді Керридің Гейл ханымға солай деп жатқанын естіп қалған үй күтуші қыз.

— Ал Друэ ханым қайда?

— Ол кісі де үйде жоқ. Театрға кеткен.

— Солай деңіз! — деп Герствуд біршама абыржып қалған, аз-кем тұрып, маңызды бір шаруамен келген адамша былай деп сұрады.

— Ал сіз білмейсіз бе, қай театрға кеткенін?

Үй күтуші қыз Керридің қайда кеткенін қайдан білсін, бірақ бұл қыз Герствудті жақтырмаушы еді, оның абдырап қалғаны жанына жатып барады.

— Гулли театрына кетті, — деп жауап берді ол қасақана.

— Сізге рақмет, — деді ішімдікхана басқарушы, сөйтті де бас киімін қайта алып, көзден ғайып болды.

"Гулли театрына кіріп шығайын", — деп шешкенімен, онда барған жоқ.

Орталыққа қарай келе жатқан жолда ол арғы-бергіні ойластырып отырып, осылай ұйғарды. Керриді көруге қанша ынтығып тұрғанымен, ол театрда жалғыз отырған жоқ. Жүрегін қолына ұстап, жетіп барғанымен, дәнеме шықпас. Онан да біршама шыдам қажет, мәселен, таңертеңге шейін. Ертесіне оны әйелінің адвокаттарымен кездесу күтіп тұрған...

Көңілі өрекпіп тұрған Герствудтің осыны ойлағанда төбесінен біреу суық су құйып жібергендей болды. Ол қайтадан баяғы жағымсыз ойлардың шырмауына түскен, ішімдікханаға барып, сәл де болса сары уайымнан арылуды ойлады. Залда әжептәуір адам қарасы отыр екен, гу-гу әңгіме қызған. Ішімдікхананың анадай түкпіріндегі шие ағашынан жасалған дөңгелек үстел басында Кук аймағының саясаткерлері бір жайларды талқылап отырды. Түрегеліп тұратын үстел маңында тым кеш болып қалғанына қарамастан, театрға бармақшы болып тұрған жас серілер тобы көрінеді. Әне бір әлем-жәлем киінген, басында тозығы жеткен цилиндрі қоқайған қызыл тұмсық мырза стақанын сарқып ішіп, тауысып қалған. Герствуд таныс адамдармен жүре амандасып, өзіне қарай өткен. Кешкі сағат ондар шамасында кабинетке Герствудтің дос-жар кісілерінің бірі Фрэнк Тэйнтор деген келіп кірген. Бұл өзі ат жарысқа құмар, спорт десе ішкен асын жерге қоятын жан, Герствудтің оңаша отырғанын көріп ішке кірді.

— Бар бол, Джордж! — деп сәлемдесті ол іс басқарушымен.

— Қалайсыз, Фрэнк? — деп қойды Герствуд, танысының келгеніне біршама жеңілдеп қалғандай болып. — "Отырыңызшы", — деп ұсыныс айтты ол орындыққа нұсқап.

— Бәрі дұрыс па, Джордж? — деп сұраған Тэйнтор. — Бүгін біртүрлі жабығып отырсыз ғой! Жарыстан салқын тигізіп алған жоқпысыз?

— Жоға, біртүрлі еңсем түсіп отырғаны. Бәлкім, расында да суық тиген болар.

— Шарап ішіп көріңіз, Джордж! — деп кеңес берді Тэйнтор. — Мұның жөнін бізден гөрі сіздің жақсы білуіңіз керек қой!

Герствуд күлді де қойды.

Бұлар ана-мынаны айтысып отырғанда ішімдікханаға Герствудтің тағы бірнеше танысы келді, ал сағат он екілерге қарай театрдан тараған жұрт, бірталай әйгілі әртістер де осында бас сұққан.

Міне, осыдан кейін американ ішімдікханалары мен мейрамханаларындағы қалыпты жағдайға айналған, әркім де осындағы таңдаулылар тобына іліккісі келіп араласа кететін, іш пыстырарлық мәнсіз әңгіменің бірі басталып та кетті. Етер Герствудтің тал бойында бір міні болса, ол осы "әйгілі адамдарға" деген тартылыс еді. Өзін ол солардың қатарындамын деп санайтын. Ол өз қал-қадерінше бір кісідей кісілігі бар адам болатын, біреудің алдында жалбақтап, жалпая қояр жайы жоқ, ақылы да жетіп артылады, бағалай қоймайтындардың арасында өзін қалай ұстауды жақсы біледі. Ал бүгінгідей ортада ол өзін суда жүзген балықтай сезінетін

Атағы жер жарып тұрған әйгілі адамдардың өзін дос-жар санап, тең дәрежеде ұстауы Герствудті онан әрі масайратады. Егер ара-тұра ол бірер жұтым артық ішіп жіберсе, тұп-тура осындай сәттерде ғана болатын жағдай еді. Ішімдікханаға маңызды қауым жиналып қалған кезде ол тізгінді мүлде босатып жіберетін, сонысына қарай төлем кезегін де қалт жібермей, өзін басқалармен бірдей ұстайтын.

Ал ілуде бір қызып қалса, нақтырақ айтсақ, масаң күйге апарып соғатын белгілер байқалып, қаны бетіне шауып, бойы босап қалатын шақтар, дәл осылай, қазіргідей адамдармен отырғанда болатын. Бұл күні кеште әрі қамығып, әрі толғанып тұрған оны жиналғандардың қарасы біршама жадыратып жіберген. Жүрегін тырналаған, тынышын алған мазаң жайларды ысырып тастап, көпшілікке араласып көңіл көтерді. Бірталайдан соң барлығы қызып қалған. Бірінен соң бірі күлдіргі әңгімелер айтысты— бұл әңгімелер ғұмыры бітіп болмайтын, оларды американдықтар негізі осындай шақтарда айтады.

Міне сағат он екіні соқты — бұл ішімдікхананың жабылатын уақыты, қонақтар біртіндеп Герствудпен қоштасып қайта бастаған. Ол әрқайсысының қолын шын көңілден қысып қоштасты. Өзін тым сергек ұстаған. Ол қазір миы бәрін айқын қабылдап тұрып, сәл-пәл қиялға да елтіп кететін күйде тұр. Герствудке басын торлаған бар мұңы соншалықты маңызды еместей болып кетті. Өз кабинетіне барып кассир мен буфетшілер тарағанша есеп-қисапты реттестіре бастаған. Міне, барлығы жай-жайымен тарап та кетті.

Іс басқарушы ішімдікхананы қызметшілер қайтып кеткеннен кейін бір қарап шығуға міндетті болатын. Бұл оның дағдысына айналғалы қашан. Әдетте кассада ақша қалдырылмайды, банктер жабылып қалғаннан кейін түскен қолма-қол ақшалар болмаса, ал ол ақшаны кассир сейфке салып тығып кетеді — құлыптың құпиясын білетін ішімдікхана қожайындары мен Герствуд қана. Әр түні үйге қайтарда Герствуд касса жәшіктері, сейф дұрыс жабылып-жабылмағанын міндетті түрде қарайтын. Сонан соң барып ол өзінің шағын кабинетін жабады, сейфтің тұсындағы арнайы шамды жағып барып, үйіне қайтады.

Жылдар бойы ол бірдеменің бүлініп жатқанын көрген жоқ. Ал бүгін Герствуд өз үстелін жауып болған соң барып сейфтің есігін тартып көргенде, ол оп-оңай ашылып кетті. Герствуд таңырқап қалған. Ол сейфтің ішінде ақша жатқанын көрді. Алғашқыда ол жәшіктерді бір қарап, сейф есігін жаппақ еді.

"Ертең Мэйхьюге ескерту керек", — деп шешкен ол

Кассир осыдан жарты сағат бұрын ішімдікханадан шығып бара жатып, өзінің сейфтің құлпын жауып кеткеніне сенімді болатын. Ешқашан тұтқаны қажетінше бұрап, есікті сарт еткізіп жаппай кеткен емес. Бүгін Мэйхьюдің көңілі бөліне берген Ол өзінің жеке кәсібін ашудың қамында әбігер болып жүр еді.

"Қарап көрейін, немене бар екен", — деп ойлаған Герствуд жәшіктердің бірін суырып жатып.

Ол өзі де неменесіне қарай қалғанын білген жоқ. Бұл өзі әлдеқалай еркінен тыс қимыл болды, әншейінде ол бұлай етпес те еді.

Жәшікті суырып қалғаны сол, банкте беретіндей етіп мың доллардан бөлінген ақша бумаларына көзі түсті. Герствуд ә дегенде бұл ақшаның қандай сома екенін біле қойған жоқ, бірақ бірталай уақыт көз алмай қарап қалды. Сонан кейін күндізгі түсім салынған келесі жәшікті суырды.

"Ешуақытта Фицджеральд және Мой осыншалық ақша қалдырып жүре береді деп ойламаған екенмін! — деген ой қылаң берді. — Әсілі, олар бұл ақша жайлы ұмытып та кеткен ғой".

Ол келесі бір жәшікті қарады да тұрып қалды.

"Ал, кәне, санап шық!" — деп сыбырлай қалды әлдеқандай бір дауыс.

Герствуд алғашқы жәшікке қолын сұғып, бар ақшаны уыстап ұстап көрді. Сөйтті де оларды қайтадан тастай салды. Ол ақшалар елу және жүз долларлықтан екен, он шақты бума көрінді.

"Мен сейфті неге жаппай тұрмын? — деп ойша сұраған өзінен Герствуд. — Бұл жерде неғып тұрмын?.."

Ішкі дауыс оған былай деп сыбыр етті:

"Ал ғұмырыңда қолыңа он мың доллар ақша ұстап көріп пе едің?"

Кенет ішімдікхана басқарушы өзінің қолында ешқашан мұншама сома ақша болмағаны туралы ойлады. Өзінің бар байлығын ол біртіндеп жиған, бұған ондаған жыл өмірі кетті, енді соның барлығына әйелі қожа. Бар-жоғы мұның байлығы қырық мың доллардан асатын, соның барлығы енді әйеліне кеткелі тұр.

Осының барлығы Герствудке оңай тимеген. Ол жәшікті кері итеріп сейфке салды да есікті жапты, саусақтары оп-оңай икемге келетін тұтқаны жіберер емес, бір бұрасаң болды, көз арбаған пәледен құтыласың.

Герствуд асығар емес. Ақыры ол терезеге таяп, перделерді төмен түсірді. Осыдан кейін өзі әлгінде ғана іштен кілттеп қойған есікті тексеріп көрді. Оның аяқ асты бұлай сезікті бола қалғанын қалай түсіндіруге болар еді? Ол неге дыбысын білдірмей ұрлана қимылдайды? Герствуд биік үстелдің шетіне барып, шынтағын тіреп тұрып бір нәрсеге ойлана қалды. Мұнан кейін өз кабинетінің есігін қайта ашып, шамды жаққан. Ол үстелдің тартпасын ашып, миын айналдырған ой құшағында отыр.

"Сейф ашық қалған! — деді манағы дауыс сыбыр етіп. — Әлде де саңылау қалды. Құлып жабылған жоқ".

Осы бір ми ашытқан ойлардан Герствудтің шақшадай басы шарадай болды. Ол өткен күннің шым-шытырық, шиеленіскен қырсық оқиғаларын қайтадан ойлаған. Бар ауыртпалығыңнан арылатын жол осы деген бір жымысқы ой шырмап алды. Мұндай сомадағы ақшамен не жасаймын десең де жол ашық. О, шіркін, осы ақшалар мұнікі болса, Керри де қасында жүрсе!

Герствуд орнынан тұрып, аяғының басына қарап қақшиды да қалды.

"Ал, не істейсің?" — деп сұраған ішкі дауыс.

Бірдеңе деудің орнына ішімдікхана басқарушы ойлана түсіп желкесін қасыды.

Герствуд тегінде ақылсыз адам емес, ол осыншалық сұмдық әрекетке көз жұмып бара қоюға тәуекел ете қоймас еді. Бірақ, қырсық қылғандай, мына жағдайдың сәті түсе қалғанын қарамаймысың. Ол әлі де масаң күйде тұрды. Шарап басына шауып, мәселенің барлығы оп-оңай, жеп-жеңіл құсап көрінген. Масаң көңіл мына он мың доллар ақшаны иеленіп кету түкке тұрмайды деп лепіртті. Ақшалы жан арманды тізгіндейді. Бұл Керриді өзіне қаратып алды, иә, иә, бұған зәредей де шүбә жоқ! Ақырында әйелінің тырнағынан сытылып шығады.

Қалтасында түсіністік үшін адвокатқа шақырған хат жатыр. Ақша алса, олармен әуре-сарсаң болмайды. Герствуд сейфке тақап, жұмыр тұтқадан қайта ұстаған. Сейф есігін шалқасынан ашып тастап, ақша салынған жәшікті сол бойда суырып алды.

Ақша бумалары алдында үйіліп жатқанда, ол осынша қаржыны сейфте қалдыру ақымақтық деп ойлады. Әрине, бұл ақымақтық! Бұл сомаға ол Керри екеуі ұзақ жылдар бақытты ғұмыр кешер еді.

Құдай-ай! Бұл немене болды? Герствуд біреу желкесінен нұқып қалғандай бүрісе қалды. Алақтап, жан-жағына үрейлене қарайды. Тірі пенде жоқ! Тырс еткен дыбыс естілмейді. Әлдебіреудің аяғын тарпылдатып тротуармен өтіп бара жатқаны естілді. Герствуд ақша салынған жәшікті қолына алып қайтадан сейфке апарып тықты. Осыдан соң есікті қайтадан жабуға тақап қойған.

Өздері ғұмырында екіойлы болып көрмеген бірбеткей адамдар парыз бен құштарлық аралығында алашапқын болып қала беретін әлсіздеу жандардың ар азабын ұғына бермейді. Ғұмырында таңдау сәті тап келіп, сағаты соққан мезгілдің: "Жасап қал!", "Олай істеуші болма!", "Жасап қал!" деген бұйрығын білмейтін жан — мұндай кісілерге төрелік сөз айта алмайды. Осыншалықты жан толғаныс тек қана сезімтал, кінәмшіл жандарға тән дегендер де қателеспек. Адамзат ұрпағының ең терісі қалың өкілінің өзі де құштарлық жағымсыз бір іске итермелеген сәтте ар-ұятына жүгінбек, ұяттың үні қаншалықты зор болып естілсе, істелер қылмыс та соншалықты ауыр. Оның үстіне, бұл үнемі жасаған ісіңнің жат екенін ұғынудан да бола бермейді, жануарды жамандықтан сақтап қалатын сезім емес. Адам да ең әуелі түйсігіне бағынып әрекет жасайды, сонан соң барып ақылдың айтқанымен жүреді. Қылмыскерді тоқтататын да тұп-тура сол түйсік, сол түйсік (адам ақыл-есінен айрылған сәтте) қылмыскерге қауіпті жағдайдың үрей-қорқынышын сездіреді, жаман істің зардабын хабарлайды.

Осыдан кейін бұзылмаған нән жанды алғашқы бір әрекетімен-ақ қылмысты іс жасауға ұмтылса, оның санасы сергек болады. Оның ойлары біресе бұйырып, біресе тиым салып тоқтатқан елес шеңберінен шыға алмай айналады. Осындай сана салмағы түспеген жандарға келешек дүниенің барлығы тек қана танымдық мәнде қызғылықты болып қалмақ.

Герствуд ақшалы жәшікті орнына қоя сала қайтадан толқыды, біртүрлі батылдық пайда болғандай. Мұны біреу көріп тұр ма екен, бұл жалғыз өзі қалған. Оның бір минут бұрын қандай ойда болғанын ешкім де айта алмас. Барлығын әлде де сүзгіге салып, мейлінше ойластыруы керек.

Герствудтің маңдайынан тер бұрқ ете түсті, қолдары біртүрлі үреймен дірілдейді, шараптың буы әлі де тарқай қоймаған. Ол уақыттың бірталай болып қалғанын шамалады. Қайтадан осы жағдайды саралап көрген. Көз алдынан әлгі ақша бумалары шықпай қойды, іштей қайтсем екен деп, ойы сан-саққа жүгірді.

Герствуд өз кабинетіне қарай жүрген болды да, қайтадан шығар есікке беттеді, мұнан соң тағы да сейфтің жанына келді. Саусақтары сумаңдап өздері барып тұтқаға жабысқан, сөйтіп сейф есігі қайта ашылды. Міне — ақша дегенің! Сол ақшаға көз алмай қарау да қылмыс па екен!

Ол жәшікті суырып шығарып, ақша бумаларын аударып-төңкеріп қарады. Өздері сондай жып-жинақы етіп реттелген, қолыңнан сусып кетердей жып-жылтыр. Бізді ал да, кете бер дегендей жұтынып тұрған бір сиқыр! Қызық, осынша ақша құйтымдай қалтаға да сыйып кетеді! Герствуд кенет бұларды алуым керек деп шешкен. Иә, иә, ол ақшаны алып кетеді қалтасына салып. Сол сәт ол барлық ақша қалтасына сыймайтынын байқаған Саквояж! Ол өз кабинетінде құйтымдай саквояжы тұрғанын ойлады. Ақшаны соған салған жөн. Қарашы, мұның да қисыны келіп тұр. Осының барлығын кім аңдып тұр дейсің.

Герствуд өз кабинетіне өтіп, бұрыштағы сөреден саквояжын алған. Оны үстел үстіне қалдырып, сейф тұрған бөлмеге кірді. Ақшаны саквояжға ішімдікхананың үлкен залында салудан біртүрлі тартыншақтайды.

Кабинетке ол әуелі қағаз ақшаларды алып келген, сонан соң күндізгі түсімнің тиын-тебенін қосты. Иә, алды екен, түк қалдырмай әкетеді! Бос жәшіктерді ол сейфке қайта кіргізіп, темір есігін жапқан соң, біршама екіойлы болып тұрып қалған Мұндайда адам ойының сан-саққа жүгіруі — айтып жеткізе алмас бір тылсым сыр, алайда бұл табиғи құбылыс. Герствуд батыл әрекетке баруға әлі де бата алмаған. Ол әлде де түпсіз ойдың тұңғиығынан тура шешім тапқысы келеді. Керриге есі кетіп ғашық болып қалды да, бар шаруасы шайқала бастаған, осы ақшаны алып кету керек деген ой ештеңеге мұршасын келтірмеді. Ол сонда да болса қатты толқу үстінде. Ол осының барлығы немен бітетінін білмейді, жасаған ісін мойынмен көтеретін кез қашан — ол да беймәлім. Мұндай амал, әрекеттің ар-ұяттан безу болып шығатыны туралы ол ойлаған да жоқ. Ешуақытта да, ешқандай жағдайда да Герствуд ол туралы бас қатырып жатпас еді.

Герствуд бар ақшаны саквояжға салып қойғаннан соң, біртүрлі жағымсыз күйге түсті. Жоқ, ол мұны істемес! Ағатай десең де! Ойлаудың өзі сұмдық, бұл дүниені дүрліктірген жанжалға ұласады!.. Ал полиция ше, о дегеннен-ақ мұның ізіне түсер! Ол тек қашып құтылуы керек, сонда қайда? О, не деген масқара — заң бұзып, жазалы болу!

Герствуд сейфтің жәшіктерін қайтадан тартып шығарды, саквояждағы ақшалар лезде өз орнына түсті. Абыржып тұрып жәшіктердің орнын ауыстырып алсын. Ол әне-міне есікті тарс жаппақ болып тұрып, аяқ асты ақшаларды бұрынғы орнына тастамағаны еске түсті, сейф қайта ашылған. Міне, көрдің бе, барлығын былықтырған!

Герствуд жәшік ішіндегі қазынаны қайтадан алып шыққан, реттеп салуы керек, сол екі арада манағы үрейден дым да қалмапты. Бұл сонда неден қорқуы керек екен!

Ақшаларды рет-ретімен бөліп жатқан болатын, кенет сейф есігінің сарт етіп жабылған дыбысы шықты. Сейфтің құлпы жабылып қалды! Ол қалай өз-өзінен жабылды?.. Герствуд дереу тұтқаны ұстай алып, есікті күштеп жұлқылай тартсын. Сейфтің құлпы салынып қалған! Құдай-ау! Тұзаққа түсті деген осы. Енді не деп едің! Сейфтің мүлде жабылып қалғанын ұққанда тұла бойы қалшылдап, маңдайынан суық тер бұрқ ете қалды. Ол айнала абдырай қарап, дереу бір шешімге келген. Ендігі сипақтаудың орны жоқ.

"Егер мен ақшаларды сейфте тастап кетіп қалған күннің өзінде де, — деп ойлаған Герствуд, — мұны кім істегенін бәрі де біліп қояды. Бұл жерден ең соңында кететін менен басқа ешкім жоқ. Ал, әйтпегенде, ақшаны осылай қалдырып кете берсем, не боларын тағы кім білсін!"

Ол дереу бірдеме жасау керек екендігін ұғынды.

"Ал, енді құтылудың амалын ойла!" — деген өзіне.

Ол шағын кабинетіне жылдамдата кіріп, киім ілгіштегі жаздық пальтосы мен бас киімін, саквояжын алды, үстелін кілттеп, бір ғана шырағданнан басқа шамды өшіріп, сыртқы есікті ашты. Ол өзінің кәдуілгі мығым қалпында қалғысы келеді, бірақ қайда. Немене сұмдық жасадым деп жанын қоярға жер таппай тұр еді.

— Осыны бекер-ақ жасадым, — деді ол күбірлеп. — Бұл үлкен қате!

Ол тысқа шығып, есіктерді тексеріп жүрген түнгі күзетшіге бас изеп қоштасты да, түн құшағына сіңіп кете барды. Бұл қаладан дереу көзді жою керек!

"Ең әуелі қазір қандай поездар барын білу керек", — деп шешкен ол. Герствуд сағатын алып шығып қараған. Түнгі сағат бір жарымдар шамасы екен.

Таяу маңдағы дәріхананың тұсындағы телефон дүңгіршегін көріп тоқтады. Бұл қаладағы ірі дәріхананың бірі болатын, көпшілік пайдаланатын телефон орнатыла бастағанда, ең әуелі осында қойылған еді.

— Телефон соғып алайын деп едім, рұқсат болса? — деп өтініш айтты ол кезекші дәріхана қызметшісіне. Ол болады деп, басын изеді.

— Он алты, қырық үш, — деп тапсырды Мичиган-Сентрал вокзалының телефонын тұтынушылар кітабынан тауып алып. Сәлден соң оны кассирмен жалғаған.

— Детройтқа пойыз қашан жүреді екен? — деп сұрады Герствуд.

Кассир пойыздардың кестесін тақ-тақ етіп айтып берген.

— Сонда, бүгін пойыз жоқ қой? — деп қалды Герствуд оның сөзін бөліп.

— Ұйықтайтын вагонды пойыз жоқ, — деді ол, сонан соң былай деп пысықтай түсті, — айтпақшы, бір пойыз бар, пошта пойызы, ол таңғы сағат үште жүреді.

— Жақсы болды, — деген Герствуд. — Ал ол Детройтқа қай мезгілде жетеді?

"Детройтқа жетіп алсам болды, — деп ойлады ол, — өзен арқылы Канадаға өтуге болады, ал онан әрі Монреальға шейін бару түк емес!" ,

Пойыздың Детройтқа сәске түске таман баратынын естігенде иығынан жүк түскендей болып қалғаны да сол.

"Сағат он болмай кассир сейфті ашпайды, — деп ойлады ол. — Яғни, түске шейін олар менің ізіме түсе алмайды!"

Мұнан соң ол Керри туралы ойлаған — оны өзімен алып кету үшін оқтай зулауы керек. Не болғанда да ол мұнымен кетеді!

Герствуд анадайда тұрған күймелі арбаға қарай асыққан.

— Огден-скверге! — деп айғайлаған ол. — Егер жылдамдатып жүрсеңіз шайлық бірдеме де тиіп қалады!

Атшы аттарды қамшылады, ал олар екпіндеп жүре бастады. Жолай Герствуд бұдан кейін не істейтінін ойластырып алды. Керри тұратын үйге келіп, баспалдақпен көтерілді де, қатты қоңыраумен қызметшіні аяғынан тік тұрғызды.

— Миссис Друэ үйде ме? — деп сұрады.

— Иә, — деп таңқалған үй шаруасындағы әйел.

— Оған тез киініп сыртқа шықсын деп жеткізіңіз. Оның күйеуіне қайғылы жағдай болып қалды. Ол ауруханада жатыр, оны көргісі келеді.

Қыз жоғары жүгіріп кетті. Герствудтің қобалжыған түрі, оның шындық айтып тұрғанына сендірді.

— Не? — деп Керри даусын көтерді, шамды жағып, қолын көйлегіне соза беріп.

— Мистер Друэге бақытсыз жағдай болып қалыпты. Ол ауруханада жатыр, сізді көргісі келеді, — деп қайталады күтуші әйел — Төменде көлік күтіп тұр.

Керри асыға киініп төменге жүгіріп кетті, үй күтуші әйелдің айтқанынан басқалардың бәрін ұмытты.

— Друэ жарақаттанып қалды, — деп Герствуд жылдам айтты. — Ол сізді көргісі келеді, тезірек жүрейік!

Керридің есі шығып кеткені сондай, мұның бәрін шындық ретінде қабылдады.

— Отырыңыз! — деді Герствуд, оны орнықтырып және оның артынан күймеге секіріп мініп жатып.

Атшы аттарды қайыра бастады.

— Мичиган-Сентрал вокзалы! — деп Герствуд Керриге естілмейтіндей етіп оның құлағына сыбырлады. — Барынша тез айда!





XXVIII ТАРАУ

ЖЕР АУЫП КЕЛГЕН ӘРІ ҚАШҚЫН.

БАЙЛАП-МАТАЛҒАН РУХ

Күйме бірер үйді артқа тастап ағызып бара жатқанда барып Керри түнгі салқын ауадан ұйқысы ашылып мән-жайды сұрай бастаған:

— Оған не болып қалды? Қатты жарақаттанып па?

— Жоқ, ондай ештеңе емес, — деп Герствуд көңілсіздеу жауап берді.

Ол өзінің қазіргі жағдайына алаңдап келе жатты, енді Керриді алып шыққан соң бар ойлағаны заңның аяусыз тырнағынан тезірек сытылып кету. Бірдеңенің жайын сөйлесіп отыратын шама қайда.

Керри Герствудпен араларында айтылмай қалған бір әңгіме барын ұмытқан жоқ, бірақ аяқ астынан естіген хабардан есі де шығып қалды. Ең әуелі баратын жерлеріне жетіп алсыншы.

— Ол қазір қайда?

— Ана жақта, Оңтүстік бетте, — деп бұлаңдата жауап берді Герствуд. — Біздің пойызға отыруымыз керек. Сонда тезірек жетеміз.

Керри ештеңе демеді.

Ат желдірте шауып келе жатты.

Түн құшағында жатқан қаланың сиқырлы сәулелерін қызықтаған Керри көз ілеспей артта қалып бара жатқан терезелерінің оты сөнген үлкен үйлердің сұлбасына қарап қояды.

— Ол неменеден жарақаттанған? — деп сұрады ол Друэнің жағдайына алаңдап.

Герствуд мұны түсінеді. Мұнан әрі алдай беру қисынсыз көрінген, бірақ сақтықта қорлық жоқ деген, әзірге айтпау керек.

— Соны мен өзім де білмеймін, — деп жауап берген ол. — Маған біреулер осыны хабарлады, дереу шыққаныңыз жөн болар еді деп тапсырды. Қорқа қоятындай бәлендей ештеңе емес деген. Сізді алып келсін депті.

Герствуд сағатына қарап, көшірді асықтырды. Өзінің қазіргі жағдайының тым шиеленісіп кеткеніне қарамастан, ол өзін тым сабырлы, салқынқанды ұстаған Ол тек қана пойызға отыруға кеш қалмасақ деп ойлады. Қаладан елеусіз ғана шығып кетулері керек. Керриден қауіп жоқ. Герствуд енді өзін іштей құттықтап та қойды.

Міне вокзалға да келді. Герствуд көшірге бес доллар ақша төледі де, Керриді күймеден түсіріп алды. Мұнан соң ентелей басып ілгеріге қарай асықты.

— Осы араға отыра тұрыңыз, — деді ол, оны күту залына алып келіп. — Мен билетке барып келемін

— Детройтқа баратын пойыздың жүруіне қанша уақыт бар? — деп жөн білді кезекші кассирден.

— Төрт минут қалды, — деді ол

Герствуд екі билеттің ақшасын төледі, өзіне назар аудартпауға тырысқан.

— Біз көп жүреміз бе? — деп сұрады Керри, Герствуд жүгіне жеткенде.

— Жоқ, көп емес, — деп жауап берген ол. — Біздің асығуымыз керек.

Олар перронға шығар есікке келгенде, Герствуд Керриді алдына өткізіп жіберіп, билет тексеруші мен екеуінің арасына тұра қалған, көріп қалмасын дегені, мұнан соң олар әрі қарай жылдамдата жүрді. Платформада жүк пойыздары мен жолаушылар пойызының вагондары ұзыннан-ұзақ тізіліп тұрды. Арасында отыратын орындары бар күндізгі екі жолаушы пойызы да бар. Бұл пойыз тақауда жүре бастады, жол әкімшілігіндегілер жолаушылардың сыймай қалатынын есепке алмай, пойызда екі ғана кондуктор жұмыс істейтін.

Герствуд пен Керри күндізгі вагонның біріне кіріп жайғасты. Сол сәтте платформадан хабарлады:

— Дайын болды! — пойыз орнынан қозғалды.

Керриге аяқ астынан вокзалға келгендері біртүрлі түсініксіз болды. Бірақ ештеңе деген жоқ. Осының барлығы біртүрлі қалыптағы жай емес еді, бірақ ол ұсақ-түйекке мән бермей-ақ қоюға тырысқан.

— Сіз қалайсыз? — деп іштарта сұрап қойған Герствуд, өзін енді біршама еркіндей сезініп.

— Жаман емес, — деді Керри қысқа қайырып.

Ол іштей Герствудпен екеуара қатынастары туралы абыржып отырды. Бұл біршама мазасызданып, Друэнің жағдайы қалай екенін білгенше асықты. Герствуд оның не ойлап отырғанын біледі. Бірақ Друэге алаңкөңіл болып отырғаны үшін оны жазғыра алмайды. Керридің мейірбандығы өзіне белгілі. Сол қасиеті бұған ұнайды да. Бұл араларындағы әлгі бір қолайсыз жағдайдан қысылып отыр. Бірақ қазіргі маңызды шаруа ол да емес. Бұл қылмыс жасап, қашып барады. Ең сұмдығы сол!

"Қандай масқара, қалай ғана ақымақтық жасадым! — дейді ол өзіне өзі! — Қандай қателікке жол бердім!"

Қазір, осының барлығын ақылға салып отырып, Герствуд өзінің осыны қалай істегенін ұғына алмай қойған. Өзін заңнан қашып бара жатқан қашқынмын деп ойласа, төбе шашы тік тұрады. Ол мұндай оқиғалар туралы сан мәрте оқыды. Сонда "Сұмдық-ай", — деп шошынатын. Енді, бұл жағдай өз басына түскенде, оның отырып алып өкінуден басқа қолынан ештеңе келмеді. Герствудтің ендігі үміті— Канада шекарасы. Ол соған жетуге асығады. Оның ойынан кетпей қойған кешегі кештің оқиғасы — кешірілмейтін қателікке ұрындырды.

"Ал, — деген ол өзіне-өзі, — сонда менің не амалым болып еді?"

Сонан соң бұл болған іске болаттай бол деп, кешегі өткен тәуліктің бар оқиғасын көз алдынан өткізіп, асықпай ойша саралаған. Бұл нәтижесіз, әрі ауыр ойдың айналып барып қайта қоздайтын жағымсыз әңгіме, Керриге неден бастап ұғындырудың жолын тауып бере алмады.

Пойыз өзен бойындағы реттеуші стансаның тұсынан гүрілдеп өтіп, Жиырма төртінші көшеде жүрісін баяулата бастады. Паровоз қысқаша ескертпе ысқырып, жиілетіп қоңырау соғылды. Вагон ішімен қолдарына шам ұстаған жолсеріктер өткен. Олар ұзақ жүріс алда дегендей есіктерін жапты. Біраздан соң пойыз жүрісін үдете түскен. Түнгі мылқау көшелер көз іліспес жылдамдықпен артта қалып жатыр.

Паровоз үсті-үстіне айқайлап қауіпті бұрылыстарға тақап қалғандарын ескертуде.

— Әлі алыс па? — деп Керри тағы сұрасын.

— Жоқ, көп қалған жоқ, — деп қойды Герствуд.

Ол осыншалық аңқаулыққа күлкісі келіп кетті. Созбай шынын айтуы керек, татуласпаса да болмайды. Бірақ Чикагодан өтіп алғанша күте тұрмақ.

Тағы да бір жарты сағат уақыт өтті, енді Керри бірдемені ұға бастаған, Герствуд өзін алыс бір жақтарға әкетіп бара жатыр.

— Біздің баратын жер Чикагода ма? — деп алаңдай сұрап қойды.

Пойыз қаладан шығып кеткелі де бірталай болды, енді ол.

Индиана штатының жазық далаларымен жүйткіп келеді.

— Жоқ, Чикагода емес, — деп қойған Герствуд.

Дауысында бір жалғандық байқалып қалды, Керри дереу бірдеңеден сезіктенген. Ол аймаңдайын ақырын шығып:

— Біз Чарлиге бара жатқан жоқпыз ба? — деп сұраған.

Герствуд тықыр таянғанын ұқты. Ерте ме, кеш пе, әйтеуір айтылуы керек қой. Сол үшін де ол Керриге көзінен нұр төге қарап, ақырын ғана басын шайқады.

— Не?! — деп шошып кетті Керри.

Ол өздерінің басқа жаққа кетіп бара жатқандарын білгенде, естен танып қала жаздаған.

Герствуд үндемейді, бар болғаны басқа амалым қалды ма дегендей жалына, жалбарына қарайды оған.

— Сіз мені қайда апара жатырсыз? — деп сұрады Керри, дауысында біртүрлі үрей бар.

— Сіз абыржымаңызшы, бәрін айтамын қазір. Мен сізді басқа қалаға алып кетіп барамын.

— О! — деп қалды Керри. — Мені жіберіңіз! Сізбен ешқайда да бармаймын!

Ол осы бір адамның ұятсыздығына күйіп кетті. Не істеу керек екенін білсе, бұйырмасын. Әйтеуір бар ойлағаны, қайткенде бұдан қашып құтылу! Тезірек! Жүйткіген пойызды тоқтататындай күші болса, бұл оңбағанды таптап тастар еді.

Керри орнынан тұрып, дәлізге шығайын деген. Ол әйтеуір шұғыл бірдеме істеуім керек деп ойлады. Герствуд қоя ғой дегендей оны қолынан ұстай алған.

— Қозғалмаңыз, Керри, — деді ол. — Тыныш қана отырыңыз! Асығатын дәнеме де жоқ. Әуелі мені тыңдап алыңызшы, қазір бәрін түсіндіремін сізге. Бір сәт аялдай тұрыңыз!

Керри сонда да болса сытылып шығып кетейін деп ұмтыла түсті, Герствуд кес-кестеп жіберер емес. Қайта отырды. Ешкім бұл жайға назар салмаған, вагондағы жолаушының әрқайсысы өз бетімен маужырап отыр.

— Мен мұны қаламаймын! — деп қояды Керри, бірақ көніп қалған сыңайлы. — Мені жайыма қалдырыңыз! — деп ашулана түскен ол. — Сіздің осыны істеуге қалай дәтіңіз барды!

Көзіне жас толып кетті.

Осы сәт Герствуд бұлардың алдында тұрған қиын шешім туралы шындап ойлаған, өзінің басындағы келеңсіз оқиға есінен де шығып кетті. Қызды бірдеңе етіп тыныштандыруы керек. Әйтпегенде бұрын ақыры жақсылықпен бітпес. Ол бар өнерін салып қызыл сөздің тиегін ағытсын.

— Керри, қараңызшы, — деп бастаған ол, — бұлайша таусылмаңыз. Мен сізді мазақ еткелі әкетіп бара жатқан жоқпын. Сізге қолайсыз болатын ештеңе жасамаймын.

— О! — деп солқылдады Керри. — О! О!

Қойыңыз, тоқтатыңыз, — деп жұбатқан бір айтқанын мың айтып Герствуд. — Жылайтын түк те жоқ! Әуелі мені тыңдап алыңызшы! Мен қазір неге бұлай болғанын айтып беремін. Басқа амал қалмады. Рас бұл сөзім! Ал, енді маған құлақ салыңыз!

Ол Керридің тоқтамай, дауысын шығарып жылай бастағанына абыржыды. Мұның айтқанын құлағына да қыстырған жоқ...

— Ал, бері қараңызшы, Керри!

— Керек емес! — деп шарт ете түскен Керри. — Мен кетемін, жібермесеңіз кондукторды шақырамын! Мен сізбен бірге еш жаққа бармаймын! Ұялсаңызшы!..

Сөйлеуге шамасы келмей, қайтадан солқылдап жылады.

Герствуд абдырап қалсын. Әрине, Керридің бұлқан-талқан болатын жөні бар, бірақ қайткенде бірдеңе етіп тыныштандырмай болмайды. Әне-міне билет тексеру үшін кондуктор да келіп қалады. Шуылдатуға, мәселені ушықтыруға жол бермеуі керек. Айтқанды тыңдаса ғой бұл.

— Пойыз тоқтамайынша, сіз бұл жерден бәрібір шығып кете алмайсыз, — деген ол — Тоса тұрыңыз, келесі стансаға жетіп алайық. Егер қаласаңыз, сол жерден түсіп қаласыз. Мен сізді ұстамаймын.. Бірақ менің не айтқалы отырғаныма құлақ салыңыз. Heгe бұлай болғанын түсіндірейін.

Керри мұны естімейтін сияқты. Терезеге бұрылып, тұңғиық түнге қарап отыр. Пойыз орманды алаңқайлар мен жазық далаларды артқа тастап сынаптай сырғып, жүйткіп келеді.

Елсіз орман жолдарымен ызғып келе жатқан паровоз шлагбауымдарға таяп қалғанын ышқына ескертіп, ұзақ айғайта басады.

Вагонға кондуктор келіп кірді, пойыз жүргелі тұрғанда асығып жетіп іліккен екі жүргіншіге билет беріп, қалғандарын тексере бастаған. Герствудтің жанына келгенде ол оған екі билет көрсетті. Керри, қанша арпалысып отырса да, ол келгенде тыныштала қалған. Тіпті басын көтеріп, қарамады.

Кондуктор жөніне кеткенде, Герствуд те "уһ" деді.

— Сіз маған мені алдады деп ашуланып отырсыз, — деп қойды ол. — Бірақ осыны мен әдейі жасамадым, Керри! Құдай ақы. Бірақ еркімнен тыс бір күш итермеледі мені бұған Сізді көрген сәттен бері, өзіңізсіз өмір сүре алмайтынымды ұқтым.

Өзінің үйлі-барандылығы туралы жалған айтып келгеніне қатысты жұмған аузын ашқан жоқ. Керриге әйелі енді бұған бөгет болмайтынын айтып ұғындыруға асықты. Ал ұрланған ақша туралы мүлдем ұмытуы керек.

— Менімен сөйлесуге қақыңыз жоқ сіздің! — деді Керри тілге келіп. — Сізді жек көремін. Менде шаруаңыз болмасын! Келесі стансада түсіп қаламын.

Ол күйініп, дір-дір етіп өзіне-өзі келе алмай отыр.

— Жақсы, — деген Герствуд. — Бірақ әуелі мені дұрыстап тыңдап алыңыз. Мені сіз де сүйемін дегенсіз, ендеше тыңдаңыз! Сізге бір жамандық істейін деп жүрген жоқпын мен. Мен сізге, егер қасымда қалуды қаламасаңыз, қайтар ақшаңызды сол күні беремін. Бірақ айтатын сөзім, Керри: сіз маған, өзіңізді жақсы көруге тыйым сала алмайсыз!

Ол үзіліп кеткелі отырғандай, телміре қарайды, Керриге бұл шыбын шаққан ғұрлы әсер еткен жоқ.

— Сіз, әрине, өзіңізді мен алдап түсті деп ойлайсыз, бірақ қайтелесіз сіз. Алдайын деген ойым жоқ. Мен әйелімнен кеттім. Енді оның менде шаруасы болмайды. Міне, неге мен сіздің жаныңызда отырмын. Міне, мен неге сізді алып кеттім.

— Сіз маған Чарли жаралы болып қалды дегенсіз! — деп ширықты Керри. — Сіз мені тағы да алдап соқтыңыз. Сіз мені алдаумен ғана жүрсіз, енді келіп күштеп алып қашпақсыз!

Ол қайтадан қатты ыза буып, орнынан ұшып тұрып, Герствудтің жанынан сытылып шығып кетпекші болған. Бұл жолы тоқтатқан жоқ. Ол келесі орындыққа өтіп отыра қалды. Герствуд лып етіп қасына барды.

— Керри, мені тастап кетпеңіз! — деді ол тақай отырып, жылы-жылы, бипаздап сөйлеп. — Тыңдаңызшы, мен қазір бәрін ұғындырамын. Мені жақсылап тыңдаңыз, бәрін түсінесіз сонда. Айттым емес пе, мен әйелімнен кеттім. Біз көп жылдан бері бөтен адамдармыз, әйтпеген күнде сізге жолап нем бар. Көп ұзамай онымен біржола, заң жүзінде ажырасамын. Бұдан кейін оны ешқашан көрмеймін де. Бәрі бітті. Сіз — маған қымбат әйелсіз. Сіз бір өзіңіз ғанасыз. Жанымда сіз болсаңыз, басқа ешкім де маған керек емес.

Керри оны есі шығып еліте тыңдады. Не істеп, не қойғанына қарамастан, сөзінің жаны бар. Оның үні, есі шығып езілуі, ептеп-ептеп жұмсарта бастағандай еді мұны.

Бірақ бойын аулақ салып, тұра қашқандай бола түскені де рас. Ол әйелі бар адам, бір мәрте оңдырмай алдап соққаны да өтірік емес, бүгін тағы алдады. Бұл адам оңған адам емес...

Сонда да болса оның осылайша тәуекелге бел буғаны қандай әйелдің болмасын басын айналдырғандай, оның үстіне өлердегі сөзін айтып, өзіңді ғана сүйемін деп үздігіп отырса. Пойыздың ілгері қарай тоқтаусыз зымырауының да ықпалы аз болмаған. Доңғалақтар көз ілеспей айналып, алға озады — дала суреттері көзді ашып-жұмғанша ауысып отырды, Чикаго баяғыда туу жер түбінде қалған. Керри өзін бойбермес беймәлім бір күштің тоқтатпай әкетіп бара жатқанын түйсінген, паровоз әлдебір бейтаныс қаланы бетке алып, аялдамай ағызып келеді.

Оның біресе аттан салып, вагонды басқа көтеріп, жанжал шығарғысы келді, біреу-міреу қол ұшын берер; сәлден соң мұнысы бос далбаса болып көрінген... енді ешкім де, ештеңе де мұны құтқара алмас. Герствуд өлердегі сөздерін айта-айта әйтеуір бір аяушылық сезім туғызамын деп үмітін үзбейді.

— Түсініңіз мені, Керри, менде басқа амал қалмағандықтан, осылай болды.

Керри оны тыңдап отырған жоқпын деген сыңай танытты.

— Сізге үйленбейінше, маңыңыздан жүре алмайтыныма көзім жеткен соң, барлығынан бас тартып, осы қадамды жасап отырмын. Мен енді басқа қалаға барып тұрамын Монреальда біраз болып, сонан соң қай жақты қаласаңыз, сонда кетеміз. Егер барам десеңіз, Нью-Йоркке барып тұрамыз.

— Мен сізбен ешқайда да барғым келмейді, — деп Керри де айтқанынан қайтпайды. — Келесі стансада түсіп қаламын. Бұл өзі қайда баратын пойыз?

— Детройтқа бара жатыр.

— О! — деп қалды Керри, зәресі ұшып қолдарын сермеп. Баратын жерлерінің алыс екенін естіп, онан арман, жетіскен екенмін ғой деп күйді.

— Сіз неге менен қашасыз? — деді Герствуд бұл соңынан ермесе, дүние бос қалатындай таусылып.

— Сіз дәнеңе де жасамайсыз. Менімен бірге ел көріп, жер көріп саяхаттап жүресіз. Сіздің бетіңізден қақпаймын Монреальды, Нью-Йоркті көресіз, сонан соң, менің жанымда болмаймын десеңіз, кейін қайтып ораласыз. Бұл енді тап қазір, түн ортасында, орта жолдан қайтып кетуден әлдеқайда дұрыс емес пе!

Керри осы сәт оның ұсынысының астарында әкетіп бара жатқан дәнеме жоғын ұқты. Қисынды дүниелер айтып жатқан сияқты, бірақ кім білсін, Герствудке құлай сенуге болмас. Монреальды, Нью-Йоркті көру! Қазір бұл сол атышулы алып қалаларды бетке алып кетіп барады емес пе, егер қаласа, оларды көреді де екен. Ол сыр бермеуге тырысқанымен, іштей екі ойлы болып отырды.

Герствуд осыны іші сезіп, онан әрі, тоқтамай, арманын ашқан.

— Мен сіз үшін нендей дүниелерден бас тартқанымды ойлаңызшы! — деді ол. — Мен енді Чикагоға қайтып бара алмаймын. Қазір менің етегімнен ұстауға келіспеңіз, ғұмыр бойы қаңғырып өтемін! Жалғыз қалам! Мені сіз, тастап кетпейсіз, Керри!

— Сіз менімен сөйлеспеңізші! — дегенді ол әрең жеткізді.

Бір сәт Герствуд дым үндемей қалған.

Кенет Керри пойыздың жүрісі баяулап келе жатқанын байқады. Бірдеңесін жасау керек болса, қимылдайтын сәт туды. Ол орнынан тұрмақ болған. — Менен кетпеңізші, Керри! — деп жалбарынады Герствуд. — Егер сіз қашанда болсын мені сүйген болсаңыз, менімен болыңыз, екеуміз жаңадан өмір бастайық. Айтқаныңыздың барлығын орындап бағармын. Мен сізбен үйленемін, қаламасаңыз, ұстамаймын, қайтып кетесіз. Асықпаңыз, әбден ойланыңыз. Егер сізді сүймеген болсам, осылай етер ме едім. Аулаққа қашар ма едім? Ант етемін, Керри, мен сізсіз өмір сүре алар емеспін. Сүре алмаймын, сүргім де келмейді!

Осы бір адамның жан айқайында не жоқ дейсің, бұл сөздер Керридің сай сүйегін сырқыратты. Бұл алапат құштарлықтың сөзі ғой. Ол Керриді сүйгенде де керемет сүйеді, әйтпеген күнде бұлай етер ме еді, ал енді оны осындай тығырыққа тірелген сәтінде көкіректен итеріп тастап кете беру құдай жөні ме. Ол Керридің қолдарынан ұстай алып, мені аяшы дегендей саусақтарын жан оты лаулап, жанып-күйіп, үнсіз қысқан.

Пойыз қатар жолдағы вагондарды жанай өтіп баяу сырғып келеді. Дала қап-қараңғы. Әйнекті тырс-тырс тамшы соқты — жаңбыр жауа бастады. Керри қайтерін білмей, ішкі жан арпалысына түскен. Біресе түсіп қаламын дейді, біресе әрі-сәрі бас қатар күй кешеді. Пойыз тоқтады, бұл болса Герствудтің жалынышты сөздерін әлі тыңдап отыр. Паровоз кейін қарай сол ырғалып қозғалғандай болды да, мүлде тоқтады.

Керри бір орнынан қозғалмаған күйі арық торғайдай бүрісіп отыр. Минуттан соң минуттар өтті, орнынан қозғалар емес, Герствуд жалынады, жалбарынады, жабығады.

— Егер қайтып кетемін десем, ұстамайсыз ғой? — деп сұрады Керри, жағдайдың қожасы өзі, ал серігі мұның жолында өлетіндей сезіммен.

— Енді ше! — деп қалды Герствуд. — Сіз мұны өзіңіз де білесіз, күшпен ұстай алмаймын ғой мен.

Керри оның айтқанын ендігі шешім менде қалды деген сенімде тыңдайды.

Пойыз орнынан қозғалды, сәлден соң баяғы тоқтамай үдете жүйткіген жедел жүрісіне түсті. Герствуд енді әңгіме бағытын өзгерткен.

— Сіз, меніңше, қатты шаршап отырсыз? — деп сұраған ол.

— Жоқ, — деп қалды Керри шақ етіп.

— Сізге ұйықтайтын вагоннан орын әперейін, қарсы болмаңыз, — деп ұсыныс жасаған Герствуд.

Керри керегі жоқ дегендей басын шайқады. Бірақ бастан өткен жағдайдың барлығына қарамастан, Герствудтің аярлығына ашуланып тұрғанның езінде, қайтадан мұның бір қасиетін, өзі үнемі байқап жүретін бір ерекшелігін: қамкөңіл қамқорлығын сезінген. — Мен сізден осыны өтініп тұрмын! — деп қоймайды. — Сізге сол жер ыңғайлы болады.

Керри басын тағы шайқады.

— Онда, тым болмағанда, басыңызға менің ішігімді төсейін, — деген Герствуд.

Ол орнынан тұрып, өзінің жеңіл пальтосын Керридің басына ыңғайлы болатындай етіп салып берді.

— Міне, енді дұрыс болды, — деді жылы ұшырай сөйлеп, — біршама тынытып алыңыз.

Герствуд Керридің алған бетінен қайтып, дегенін істегеніне дән разы. Қасында отырып, ойланып кетті.

— Жаңбыр күшейейін деді-ау, — деп қойды сәлден соң.

— Солай сияқты, — деп құптаған, жаңа тіршілікке қарай асыға, аласұрып жүйткіген пойыз терезесіне жел қуып тырс-тырс соғылған жаңбыр тамшыларының бірқалыпты дыбысынан сабасына түсе, тыныштала бастаған Керри.

Герствуд Керриді біршама икемге келтіріп алғанына қуанды. Бірақ бұл бір сәттік тыншу еді. Енді, бұл мәселе сол де болса жөнге келіп қалғанда, не сұмдық жасап кеткені туралы ой қайтадан сумаңдап, есті шығарсын. Іші өртеніп бара жатқан сияқты. Ол мардымсыз өзі мұқтаж да болмаған ақшаны ұрлады. Ұрлық жасау ойда да жоқ еді ғой. Ешқандай ақша — бұл сома да, басқасы да — енді оның өзі ақымақтықпен аяққа таптаған бұрынғы бақуатты жағдайын қайтара алмас. Енді оның достарын, үй-жайын, кісілігін, тіпті Керриін ешқандай байлық қайтара алмайды. Чикагодан бұл өзін өзі қуып шықты, қоғамдағы ортасынан ойып тұрып алған өз орнын өзі тас-талқан қылды. Бұл өзін өзі тонап шықты. Талауға тастады. Таптады. Жайлы өмірін жоғалтты. Көңілді кештер енді келмеске кетті. Осының барлығын не үшін істеді бұл?

Бас қатырып ойланған сайын Герствуд масқарашылықты айқын сезінеді. Әлде барлығын қайта қалпына келтіруге әрекет жасап көрсе ше? Кеше түні ұрлап кеткен ақшаны қайтарып беріп, жағдайды ұғындырса ше? Бәлкім, Мой мырза барлығын да түсінер. Бәлкім, ішімдікхана қожайындары мұның ісін кешіріп, қайта келуіне қарсылық жасамас?

Түске қарай пойыз Детройтқа жеткен, Герствуд мазасыздана түсті. Полиция мұны ендігі іздеп те жүр, бәлкім. Барлық ірі қалалардағы полиция ақшаның ұрланғаны туралы хабарланғаны шүбәсіз. Ол қылмыскерлер жайлы оқиғаларды еріксіз еске түсіріп, өңі қуарып, жүрегі қысып, қатты күйгелектенеді. Қолдары қайдан, неден қармап қалып құтыламын дегендей, еркінен тыс қалтырап, дірілдейді.

Ол терезеден тысқа жайбарақат көз салып отырған болып, сыр бермейді, аяқтарында тыным жоқ, тықырши еденді тықылдата береді.

Керри Герствудтің дегбірі қашып кеткенін көрді, бірақ ештеңе демеген. Ол мәселенің мән-жайынан бейхабар, соның үшін де бұл абыржудың астарына үңілген жоқ.

Ал Герствуд пойыздың қайда бара жатқанына да мән берместен. Монреальға ма, жоқ Канаданың басқа бір қаласына ма, отырып қалғаны есіне түсіп кетіп, орнынан ұшып тұрып, кондуктордан білуге кетті. Бәлкім бірдеңе етіп уақыт ұтып қалар.

— Айтамысыз, вагондардың біразы Монреальға шейін бара ма? — деп сұрады.

— Иә, келесі ұйықтайтын вагон Канадаға кетеді.

Герствуд бірдемелерді тағы пысықтай түспек болған, бірақ райынан тез қайтты. Сақтанған жөн, дұрысы вокзалдан анықтап aлy керек мұны.

Пойыз, гүрсілдеп, пысылдап стансаға келіп жеткен.

— Мен біздің Монреальға шейін жетіп алғанымыз дұрыс шығар деп тұрмын, — деді ол Керриге қарап. — Барып біліп келейін, оның пойызы қашан жүрмек екен.

Герствуд алаңкөңіл, бірақ сырттай сабыр сақтайды. Керри бұған аялы жанары жаутаңдай қарап қойып отыр. Өзінің басы қатып кетті, не істеп, не қоярын білмейтін.

Пойыз тоқтар-тоқтамастан Герствуд оған тысқа шығуға көмектесті де, өзі ілгері түсіп тездете жүрді. Айналаға қауіппен қарап қойып, Керри қалып қоймады ма дегендей қайта-қайта бұрылғыштап келе жатқан. Қауіптене қоятындай дәнеңе көрінбейтін сияқты. Мұны аңдып тұрған ешкім байқалмайтын. Енді бұл кассаға беттеді.

— Монреальға қашан пойыз болады? — деп сұраған.

— Бір жиырма минуттан кейін, — деп жауап берген кассир.

Герствуд ұйықтайтын вагонға екі орын алып, Керриге асыға жеткен.

— Қазір жүреміз, — деген ол, оның шаршаңқы, қажып отырғанына көңіл бөлмей.

— О, осының барлығы бітсе екен, тезірек! — деп қалды ол.

— Монреальға барысымен-ақ бәрі дұрысталады, қымбаттым!

— Менің беторамалым да жоқ! — деп қалды Керри. — Қашып кетемін деп пе екенмін.

— Бара салып, қажет заттарыңызды аламыз, — - деп тыныштандырған Герствуд. — Сол арада тігінші шақыртып, көйлек-көншек тіктіреміз.

Олар пойызға жайғасып отырған соң көп ұзамай станса кезекшісі жүруге белгі берді. Пойыз орнынан қозғалған соң, Герствуд біршама тыныштанып қалды. Әуелде өзенді бойлай жүрген пойыз сәлден соң паромға түсті, ал бұлар Канададан бір-ақ шыққан кезде Герствуд отырғыштың арқалығына шалқайып "уһ" деген.

— Енді көп те қалған жоқ! — деген ол, қуанышты үнмен, Керридің шаршап келе жатқанына да енді көңіл аударып. Таңертең ерте Монреальда боламыз.

Керри үндеген жоқ.

— Барып біліп келейінші, мұнда вагон-мейрамхана бар ма екен, — деп қойды ол тағы. — Менің қарным ашты.





XXIX ТАРАУ

ЖОЛДАҒЫ ОҚИҒАЛАР.

ТЕҢІЗ КЕМЕЛЕРІ

Ғұмырында туған жерден алысқа ұзап, саяхатқа шығып көрмеген адамға бәрі таңсық. Ғашықтық жөні бір басқа, бізге жан қанағатын сапарға шығудан артық ештеңе сыйлай алмайды. Жаңа дүниенің барлығы біз үшін соншалықты мәнді, маңызды сезіледі, біздің сезінген дүниемізді саралауға ынтық ақыл-санамыз арман ағыстарының астында қалады. Сүйген адамыңды да ұмытып кетуің мүмкін, қайғыдан арыласың, өлім үрейін ұмытасың.

Жай ғана "мен сапарға шығамын" деген қарапайым сөзде сезімнен арылмайтын үлкен өмір жатыр.

Керри терезеден кең далаға телміре қарап отырды, өзінің қайдан келіп, қайда тұрғаны жайлы мүлде ұмытқан сияқты. Тіпті Герствудтің бар-жоғына да көңіл бөлмейтіндей. Көз қуантқан өмір суреттері, фермерлердің жұпыны үйлері, сәнді жайлар — бәрі сондай жақын, жылы. Оны алда жаңа, қызу тіршілік күтеді. Өзіне біртүрлі өмірі енді ғана басталғандай көрініп кетті. Ол тіптен де шағылып, таусылмайды. Арман алып қашып, алға қарай ентелейді, тоқтамас. Алып қала алыс дүниелерді алға тартатындай! Бәлкім бұл байғұс тірліктен сытылып шығып, еркіндік алар. Кім білген? Бәлкім бақыт құсы қонады басына! Бұл ойлар оның жанына нұр төгеді, қуат құяды.

Ертеңінде таңмен пойыз Монреальға аман-есен келіп жеткен болатын, біздің жиһанкездер вагоннан түсті: Герствуд өзінің қауіпсіз екендігіне қуанышты. Керри солтүстік сиқыры — алпауыт қалаға ақыры келіп жеткендігіне мәз. Герствуд кезінде мұнда болып жүретін, өзі түсетін қонақ үйді ойлады. Вокзалдан шығып бара жатып агенттердің сол қонақ үйді айтып жатқандарын құлағы шалды.

— Қазір қонақ үйге барып жайғасамыз, — деген Герствуд.

Ол жерде Герствуд келушілер тіркелетін кітапты портьенің қолы босағанша аударыстырып қарап отырып, өзінің аты-жөнін кім деп көрсетсем екен деп ойлаумен болды. Портье қасына келгенде, кібіртіктемей, бірдеңе айту қажет екенін аңғара қойып еді. Сөйтті де өздері қонақ үйіне күймелетіп келе жатып көшедегі бір үйдің есігінен көрген адамның аты-жөнін айбақтатып жаза салды. "Дж.У. Мердок, әйелімен". Бұл енді өзін өзі мәжбүрлеу болатын, бірақ қайткенде де ол өзінің атын өшіруге жол бермес.

Бұларға бөлмелерін көрсетіп жатқанда Керри Герствудтің өзіне керемет нөмір алғанын аңлаған.

Ана жерде жуынып-шайынатын бөлмесі бар, — деген ол, — қазір жуынып аламыз.

Керри терезе алдына барып, көшеге көз тастады. Герствуд айнаға қараған. Әбден кірлеп кетіпті бұл да, тезірек жуынып-шайыну керек. Мұнда да ауыстырып киетін іш киім, шашын тарайтын тарақ та жоқ.

— Мен телефон соғайын, сабын мен сүлгі, тарақ әкелуін сұраймын, — деді ол. — Сіз таңертеңгі асқа дейін асықпай шомылып алуыңызға болады. Мен қырынамын да сізге келемін, сосын барып сізге керегін сатып аламыз.

Ол соңғы сөздерін шын пейілмен күлімсіреп айтты.

— Жақсы, — деп келісім білдірді Керри.

Ол тербетпе орындықта отырып күтті. Герствуд кезекшіні шақырған.

— Сабын, сүлгі мен суық су құйған құты әкеліңіз.

— Тыңдап тұрмын, мырза!

— Ал, енді мен барайын, — деді Герствуд.

— Сіз әлі маған өкпелімісіз, Керри? — деп мейірлене сұрады ол.

— Жоқ, ренжімеймін

— Шынымен, сіз мені жақсы көрмейсіз бе?

Керри жауап бермеді. Терезеге қадала қарады.

— Шынымен, мені титтей де жақсы көрмейсіз бе? — деп, Герствуд Керриді қолынан ұстағысы келіп еді, Керри қолын жұлып алды. — Сіз бір кезде мені жақсы көрем деп едіңіз! — деп ол да жеңістік бермеді.

— Неге мені алдадыңыз? — деп сұрады Керри.

— Мен ештеңе істей алмадым, — деді Герствуд. — Мен сізді тым жақсы көремін.

— Сіздің маған ғашық болуға қақыңыз жоқ, — деді ол.

— Жарайды, Керри, — деді Герствуд. — Енді бәрі кеш. Мен сізбен біргемін. Мені аздап жақсы көрсеңіз!

Керри келіспей басын шайқады.

— Басынан бастауға рұқсат етіңіз, — деп сөзін жалғады Герствуд. — Осы күннен былай менің әйелім болыңыз, Керри.

Ол әлі де оның қолын ұстап тұрды. Керри тұрды да бұрылып кетті. Кетуге жиналды. Герствуд оны белінен құшақтай алды. Керри қорғануға тырысты. Ол оны өзіне тартып құшақтады.

— Жіберіңіз мені, — деді Керри, Герствуд оны кеудесіне қатты қысқан кезде.

— Шынымен мені жақсы көрмейсіз бе? — деп жалбарынды ол. — Неге сіз менікі болғыңыз келмейді?

Керри ешқашан да Герствудке салқындық білдірген емес, бұдан бірер минут бұрын ғана оның сөздерін тыңдап, бұрынғы кездерін еске алған. Бұл адам сондай сұлу, сондай батыл еді!

Егер ол оған сүйенбесе, оның махаббатына жауап бермесе, онда қайда бармақшы?

Ол кенет, оның иегінен ұстағанын сезді, оның басын көтеріңкіреп, көздеріне қарады. Оның көзқарасында соншалық күш барын Керри бұрын сезінген емес.

Герствуд оны одан да қатты қысып, құштарлықпен сүйе бастады, одан әрі қарсыласудың пайдасыз екенін Керри де түсінді.

— Сіз менімен некеге отырасыз ба? — деп сұрады ол, мұның мүмкіндігін ойланбастан.

— Дәл бүгін! — деді шаттана Герствуд.

Осы кезде біреу есік қақты да, Герствуд Керриді құшағынан еріксіз босатты. Кезекші екен, сабын, сүлгі және су әкеліпті.

— Сіз тезірек дайын боласыз ба? — деп сұрады Герствуд есікке беттей беріп.

— Иә, — деп жауап берді Керри.

— Мен бір сағатқа жетпей қайтып келемін.

Герствуд дәлізге түсіп жан-жағына қарады, шаштаразға кіруі керек, жеңіл демалып, қуанып тұр.

Жаңа ғана Керриді жеңгеніне марапанттанды, соңғы күндерде жеткен жетістігі сияқты. Ол үшін өмір күресуге тұрады. Нөсер басылып, аспанда кемпірқосақ пайда болыпты.

Кенет біреу оны атын атап шақырғандай болды. Жүрегі бір сәт жарылып қалды.

— Саумысыз, Джордж, ескі дос! — дегенді естіді. — Бұл жақта не істеп жүрсіз?

Герствуд өзінің танысы, биржа маклері Кенниді көрген.

— Мен бұл жерде жеке шаруаммен жүрмін, — деген Герствуд.

"Кении ештеңе білмейтін көрінеді: ол әлі ертеңгілік газеттерді оқымайды!".

— Сізді, Сізді үйіңізден жырақта көргеніме таңданамын, — деп көңілдене сөйледі мистер Кении. — Сіз осы қонақ үйге тоқтадыңыз ба?

— Иә, — деді көңілсіз жауап беріп, Герствуд, келгендердің кітапшасындағы жазуларды еске алып.

— Ұзаққа келдіңіз бе?

— Жоқ. Екі күнге.

— Міне, қалай! Сіз таңертеңгі асыңызды ішіп алдыңыз ба?

— Иә, — деп өтірік айтты Герствуд. — Мен қырынуға бара жатырмын.

— Менімен ішімдікханаға кірмейсіз бе?

— Қазір бара алмаймын. Кейінірек, жарай ма? — деп қашқалақтаған Герствуд. — Біз әлі кездесеміз. Сіз де осында тоқтадыңыз ба?

— Иә, — деп жауап берді мистер Кенни. — Чикагода шаруалар қалай? — деп сұраған.

— Бәрі баяғыдай, — деп күлімсірей жауап берді Герствуд.

— Әйеліңіз сізбен бе?

— Жоқ.

— Жарайды, біз сізбен қалай да кездесуіміз керек. Қазір мен таңғы ас ішуге барамын, содан соң маған кіріп шығыңыз.

— Сөз жоқ, — деп уәде етті Герствуд, — сөйтіп олар бөлініп кетті.

Осы әңгіме ол үшін азап болды. Кеннидің әрбір сөзі онсыз да шатасқан жағдайды қиындата түсті. Ол Герствудтың есіне көп дүние түсірді. Чикаго, әйелі, керемет ішімдікхана — осының бәрін Кенни есіне түсірді. Кеннидің осы қонақ үйге түскенін қарашы. Минутына минут Чикагодан газеттер келеді. Бұл адамның алдында ол ұры, сейфті бұзушы, бұл туралы ой оның Керридің жеңгенін ұмыттырды. Ол шаштараздың есігін ашып жатып, сәл аңырап қалды. Бұл жерден қашу керек, бір оңашаға кету керек!

Герствуд шаштараздан шығарда вестибюльде ешкім жоқ екенін көріп қуанды. Ол тез басқышқа бет алды.

Бірақ ол вестибьюльдің бір шетінде өзін бақылап отырған біреуді байқады. Бұл ирландық еді, тапал бойлы, барынша жұпыны киінген. Бұл адам жаңа ғана портьемен сөйлесті де, енді назарын бұрынғы ішімдікхана басқарушысына аударды.

Ол із кесушінің ізіне түскенін сезді. Енді не болады? Оны бұл жерде не істемекші? Ол қылмыскерді тапсырудың заңы бар екенін есіне алды. Егер оны тұтқынға алса ше? О, егер оны Керри білсе ше! Ол енді бұл жерден тезірек кеткісі келді.

Герствуд нөмірге келгенде Керри жуынып үлгеріп, оны күтіп отырған. Ол тап-таза болып, одан әрі әдеміленіп кеткен. Қалай болғанда да, оның жүрегін махаббат жібіте алмады. Герствуд бұны сезді, сондықтан оның жаны одан әрі мазасызданды. Ол оны құшағына қыса алмады

— Сіз дайынсыз ба? — деп сұрады жай ғана.

— Иә.

— Жүре қойыңыз, бір жаққа барып таңғы ас ішейік.

— Мұндағы мейрамхана маған онша ұнаған жоқ.

— Маған бәрібір, — деді Керри.

Олар нөмірден шығып төмен түсті.

Жуықтағы бұрышта сол ирландық тағы тұрды. Бар басқарушысы өзін әрең ұстап қалды — оған мұны көрмегенсу қиынға соқты. Олар оның қасынан өтті. Герствуд Керриге Монреаль туралы айтуға кірісті.

— Қандай таңқаларлық қала! — деді Керри шын мәнінде де оны Монреальдың Чикагоға ұқсамайтындығы таң қалдырды.

— Тек бұл жерде Чикагодағыдай өмір қайнап жатқан жоқ, — деді Герствуд. — Бұл жер сізге ұнамады ма?

— Жоқ, — деп жауап берді Керри.

— Иә, Монреаль онша қызықты емес, — деп келісті Герствуд.

Ол Герствудтың оны неге нақ осы қалаға әкелгенін түсіне алмады.

— Бірақ біз бұл жерде ұзақ қалмаймыз, — деп сөзін жалғастырды Герствуд, тіпті ол Монреальды Керридің қолдамағанында қуанды. — Таңғы асты қалай ішіп болысымен, өзіңізге қажетті заттарды сатып аламыз, да, біз дереу Нью-Йоркке жылжимыз. Ол жерде сізге ұнайды! Чикаго мен Нью-Йорк — құрама штаттардағы ең ғажап қалалар.

Герствуд бұл жерден аман-сау тұрғанда тезірек кетуді ойлады. Ең алдымен тергеушілер не істейтінін, Чикагоның бұрынғы қожайындары қандай қадамдар жасайтынын байқап алуы керек, содан соң Нью-Йоркке зыту керек. Ол бұл қаламен жақсы таныс, оның құпиялары мен жұмбақтарының да мүмкіндігі шексіз екендігін білетін.

Ол бұл туралы ойлаған сайын, жағдайы сұмдық боп көріне бастады. Герствудке Монреальға қашу шиеленісті шешпейтіні анық болды. Оның қожайындары із кесушілерді жалдайды, олар бұның ізіне түседі, ол үшін Пинкертон агенттігі бар.

Қайтып келген соң Герствуд тезірек таңертеңгілік газеттерді қарап шығуды ойлаған. Өзі жасаған қылмыстың қаншалықты алысқа тарағанын білгісі келді. Керриге бірнеше минуттан кейін келетінін айтып, газет алуға кеткен. Вестибюльде бірде-бір таныс немесе күдікті біреу болмаса да, мұнда отырып оқығысы келмеді. Сондықтан ол екінші қабатқа көтеріліп, үлкен қонақ бөлменің терезесінің алдына жайғасты. Оның қылмысына өте аз орын беріліпті, бірақ ол туралы барлық газеттерде, барлық телеграф хабарларында оқыс жағдай, тонаулар, некелесу мен басқа жағдайлар туралы айтылған бөлімде жазыпты.

"Не үшін бұны істедім мен?" — деп күйіне ойлады Герствуд. Газеттер Керридің көзіне түспесін деп, оны қонақ үйде қалдырды.

— Иә, сіздің халіңіз қалай? — деп сұрады ол нөмірге кіріп келе жатып.

Керри терезе алдында көшеге қарап отыр екен.

— Бәрі дұрыс, — деп жауап берді Керри.

Герствуд оған жақындап келіп, сөйлей берген, кенет есік қағылды.

Герствуд есік ашқан. Дәлізде ізкесуші деп күдіктенген сол жағымсыз субъект тұр.

— Сіз мистер Герствуд емессіз бе, солай ма? — деп сұрады ирландық өзін өзі сенімді, шешімді түрмен.

— Иә, — деп салмақты жауап берді Герствуд.

— Иә, қалай? Ақшаны қайтару ойыңызда бар ма?

— Ол менің жеке ісім, — деп зорлана тіл қатты Герствуд.

— Сіз қашып кете алмайтыныңызды өте жақсы білесіз, — деді тыңшы, оған бажайлай қарап.

— Тыңдаңыз, сүйіктім, — деп абыржыған үнмен бастады Герствуд. — Сіз бұл іс жөнінде түк те түсінбейсіз, мен сізге түсіндіремін деп ойламаймын. Мен не істерімді сіздің, не басқаның кеңесінсіз істеймін. Кешірім өтінемін!

— Сіз қалай ойлайсыз? — деді із кесуші. Шын мәнінде сіз қазір полиция қолындасыз. Егер біз қаласақ, сізге көп кесір келтіре аламыз. Сіз бұл жерге ойдан шығарылған атпен жазылғансыз. Сізбен бірге келген тіпті де сіздің әйеліңіз емес. Бірақ газеттер сіздің әлі осында екеніңізді білмейді, әрине, мен сіздің ақыл-кеңесіңізді керек етер едім.

— Сіз не білгіңіз келеді?

— Тек бір нәрсе ғана: ақшаны кері қайтарасыз ба, жоқ па?

Герствуд үнсіз еденге қарады.

— Мен сізге түсінік беруім қажет емес, — деді ол ақырында. — Ал сізге мені тергеу қажет емес. Сеніңіз, мен есуас емеспін. Мен өте жақсы білемін, сіз не істей аласыз және не істей алмайсыз. Сіз маған қиындық келтіре аласыз ба, бұған мен қарсы емеспін, бірақ сіз бұнымен ақшаны қайыра алмайсыз. Мен қалай істеуді шешіп қойдым және бұл туралы Фицджеральд пен Мойға жаздым, "Мен сізге басқа түк айтпаймын. Олардан жаңа ұсыныстар алғанша күтіңіз".

Герствуд Керри сөздерін естімес үшін есіктен алыстай түскен. Ең соңында олар дәліздің түкпіріне тақаған.

— Демек, сіз ақшаны қайырудан бас тартасыз? — деді ізкесуші, Герствуд үнсіз қалғанда.

— Тыңдаңыз, мен тіпті бұл мәселені сізбен талқылағым келмейді! — деді ол — Мен сіздің күшіңізді мойындаймын, бірақ бұл істі жақсы білетін адамдармен сөйлескім келеді.

— Сіз Канададан ақшаны алып кете алмайсыз, — деп тұрып алды ізкесуші.

— Мен Канададан кетейін деп тұрғаным жоқ, — деп жауап қатты Герствуд. — Мен бұл істі дұрыстағанда, ешкім мені кідірте алмайды.

— Кім бұл? — деп сұраған Керри.

— Менің бір чикаголық танысым.

Із кесушімен әңгіме Герствудке ауыр тиді, мұның өзі соңғы аптадағы азапты дабылдардан кейінгі сәтте өткен еді. Герствуд мұңды ойларға берілді. Бұл оқиғалардың бәрі жеккөрініш туғызды. Бәрінен бұрын оны ұры санаған ой азаптады. Ол қоғамдық пікірдің соншалықты әділетсіз екенін, оның трагедияны біржақты ғана көретінін ойлады. Барлық газеттер бір нәрсені ғана жазды: Ол біреудің ақшасын алып кетті. Бірақ неге және қалай — олар үшін ешқандай мәні жоқ. Осындай қадамға адамды өмірде қандай жағдайлар әкелетіні оларды қызықтырмайды. Енді міне, оны кінәлайды, осындай істерге не итермелегенін түсінбей-ақ.

Сол күні Керримен нөмірде отырып, Герствуд ақшаны қайтаруды ойлады. Иә, ол Фицджеральд пен Мойға түсіндіріп жазады. Телеграфпен ақшаны қайтарып салып жібереді. Ол бұрынғы қожаларына хат жазды.

Жағдайды шешудің оңтайлы жолын сағат бойы ойлады. Ол қожайындарға әйелімен қарым-қатынасы жайлы жазғысы келді, бірақ ол бұлай ете алмады. Ең, соңында достарының компаниясында ішіп алып, ашық тұрған сейфті кездейсоқ көріп, одан ақша алғанын, содан соң оқыс есігін жауып қалғанын жазды. Енді ол өзінің қылығына өте өкінеді, мистер Фицджеральд пен Мойға осынша тынышсыздық әкелгеніне. Ол келтірілген шығынды, ақшаны қайтарып орнын толтырғысы келеді.

Хатының соңында, егер мистер Фицджеральд пен Мой бұны мүмкін деп тапса, бұрынғы орындаған міндетіне қайта оралуына емеурін білдірді.

Герствуд хатының мазмұны бұл адамның қандай күйде екенін көрсетті. Ол тіпті егер ішімдікхана иелері осыған баратын болса да, ол үшін ішімдікханаға қайта орналасудың қиын болатынын ұмытты. Егер оған бұл жағдайда байланыс орнату мүмкін болса да, кесілген орында айқын тыртық мәңгі қалар еді.

Ол жауап алғанша ақшаны жіберуді қалдыра тұрып, хатты салып жіберді.

Қазірше ол болған жағдайға мойынсұна отырып, Керридің өзімен болғанына қуанды. Күн шығып оның алтын сәулелері бөлмеге төгілді. Ашық терезеден торғайлардың шырылы, күлкі мен ән естілді. Герствуд Керриден көзін ала алмады. Ол оның барлық тіршілігіндегі жалғыз сәуле сияқты көрінді. О, егер ол бұны сүйсе ғой! Ол оны Чикагоның шағын саябағында көргендегідей нәзік те көңілді болса ғой және тек бір рет қана құшақтаса! Ол қандай бақытты болар еді! Бұл оны барлық басынан кешкендері үшін марапаттаған болар еді. Оның басқа ешнәрседе шаруасы болмас еді.

— Керри! — деді ол орнынан көтеріліп, оған жақындап. Керри, сен менімен қаламысың?

Ол бұған күлімсіреп қарады. Бұл қиындықтар мен үрейден биік тұрған сұмдық ыстық, тәтті махаббат, махаббат еді. Керри оған еріксіз күлімсіреді.

— Мен сен үшін бәрі болғым келеді, — деп сөзін жалғады Герствуд. — Мені бұдан әрі қайғыртпа! Мен сендікпін. Біз Нью-Йоркке барамыз, онда әдемі пәтер жалдаймыз. Мен қайтадан шаруаммен айналысам, біз бақытты боламыз.

Керри оны сабырмен тыңдады. Жағдайдың ағымы оның жүрегінде сезімді оятқан еді. Ол шынында Герствудты аяды — және бұл аяушылық осы адамға деген құрметті туғызды. Онда оған деген нағыз махаббат жоқ.

— Сен менімен қаласың ғой, иә? — деп қайтадан қайталады Герствуд.

— Иә, — деп жауап берді Керри, ақырын ғана иек қатып. Герствуд оны өзіне қаратып алып, аймалап сүйе бастады.

— Бірақ сен маған үйленуің керек, — деді Керри.

— Мен бүгін-ақ некелесуді шешемін, — деп жауап берді Герствуд.

— Қалайша?

— Басқа адамның атымен, — деп жауап берді Герствуд. — Мен жаңа есім аламын да жаңа өмір бастаймын. Бүгіннен бастап менің атым Мердок.

— О, тек бұл есім емес! — деп айқайлап қалды Керри.

— Heгe?

— Ол маған ұнамайды.

— Сен қандай атты қалайсың? — деп сұрады Герствуд.

— Қандай болса да, тек бұл емес!

Керриді әлі де құшағынан босатпай, Герствуд былай деген:

— Уилер туралы сен не айтар едің?

— Бұл жаман емес, — деп келісті Керри.

— Жарайды! Ондай болса менің атым Уилер, — деді Герствуд. — Мен бүгін-ақ рұқсат аламын.

Олар бірінші кездескен діндар баптиске некесін қиғызды.

Ақыры Чикагодан мистер Мой қол қойған жауап та келіп жетті. Ол Герствудтың бұл әрекеті төтенше таң қалдырғанын және болған жағдайға шын көңіл білдіріп қамығатынын жазыпты. Егер Герствуд ақшаны қайтаратын болса, олар оған қарсы іс жасамайтын болады, сол сияқты ешқандай да жаулық істемейді. Бірақ, оның бұрынғы орнына қайтып келуі туралы мәселе әлі тыңғылықты шешілмеген, сондай-ақ, бұның ішімдікханаға қандай салдар қалдыратынын айту қиын. Олар әлі ойланады, кейінірек хабарлайды, мүмкін, тіпті жақын арада... одан әрі қарай.

Хаттағы ой толық айқын: Герствудқа бұдан әрі ештеңеге үміттенуге болмайды. У-шудан қашқан ішімдікхана иелері өз ақшаларын қайтарғысы келеді. Мистер Майдың жауабынан Герствуд өз үкімін таныды.

Ол сенімді кісіден ішімдікхана иелері уәде еткен тоғыз жарым мың долларды беріп жіберуді шешті, өзіне мың үш жүзді қалдырып. Герствуд бұл туралы телеграф арқылы өзінің бұрынғы қожайындарына хабарлады. Сол күні келген сенімді кісінің қолынан қолхат ала тұрып, тапсырды да, Керриге дем алуды ұсынды. Алғашқыда істің жаңаша ширығысы еңсесін езді де, бірте бірте сейілді. Ол әлі тұтқындалу мен америка үкіметі қолына берілу туралы қорқыныштан құтылған жоқ. Сондықтан, Герствуд қандай қиын болса да, білдірмей кетіп қалуды жөн көрді. Ол Керридің сандықшасын вокзалға жөнелтуге кірісті және оны Нью-Йоркке баратын багажға тапсырды. Ол қараңғы түнде отельден кетті, оған ешкім көңіл аудара қоймаған сияқты. Герствудқа арғы шекарадағы бірінші станцияда-ақ, немесе Нью-Йорк вокзалында-ақ заң өкілдері оны тұтқындайтын сияқты көрінді.

Ал Керри болса, ол жасаған ұрлық, қорқыныш туралы ешқандай да ойы жоқ, Нью-Йоркке бара жатқанына қуанды. Таңертеңгілік алып қалаға жақындағанда, Гудзоның кең өңірін көмкерген жасыл төмпешіктерді көріп сүйсіне қарады. Өзендердің бұрылыстарын қуалай келе жатқан поездан жергілікті мекеннің сұлулығына таңырқаумен болды. Ол Гудзон мен алып Нью-Йорк туралы естіген болатын, ал қазір көз алдында дөңгелеген панораманы көріп рақаттанды.

Поезд Харлем өзенінің шығыс жағасын бойлай жүйткіген кезде, Герствуд серігіне өздерінің қала сыртында екенін хабарлады. Чикаго вокзалдарымен таныс Керри, вагондардың ұзын қатарларын және рельс жолдарының алып тоғысын көрермін деп шешкен, бірақ бұл жерде ондай ештеңе болмады. Оның орнына өзендегі үлкен қайықтарды көрді — мұхиттың жақындығының жаршылары. Одан әрі бес қабатты кірпіш үйлері бар кәдімгі көше көрінді, бұдан соң поезд туннельге кіріп кетті.

— Нью-Йорк! Грэнд-Сентрал! — деп хабарлады кондуктор поезд бірнеше минуттан соң қараңғылық пен түтіннен қайта жарыққа шыққан сәтте.

Герствуд тұрып, өзінің кішкентай шабаданын жинай бастады. Оның жүйкесі қатты тозды. Ол Керримен бірге есікте аялдай тұрып, вагоннан шықты. Оған ешкім келген жоқ, бірақ көшеге шығып бара жатып, жан-жағына қорқынышпен көз салды. Оның әбіржігені сонша, тіпті Керри туралы да ұмытып кетті, ол одан артта қалған еді және өзінің серігінің ұмытшақтығына таң.

Олар Грэнд-сентралдың ғимаратын артқа тастасымен, Герствуд аздап тыншығандай болды. Олар далаға шықты — кэбменнен басқа ешкім оларға жолыққан жоқ.

Сол кезде ғана Герствуд терең дем алды да, Керриді ақыры есіне алып, оған бұрылды.

— Сен мені тастап қашып кетеді деп ойлап едім, — деді ол

— Мен "Джилси" отеліне қалай баруды есіме түсірмекшімін — деп жауап берді Герствуд.

— Нью-Йоркте қанша тұрғыны бар? — деп сұрады Керри.

— Миллионнан асады, — деп жауап берді Герствуд.

Герствуд уақытты жоғалтпай пәтер жалдау керек деп шешті.

Бұны Керриге айтып еді, келісе кетті.

— Біз бүгін іздейік, сен қаласаң, — деген ол.

Осы кезде Герствуд Монреальдағы танысымен жағымсыз кездесуді есіне түсірді. Нью-Йорктің ірі отелінде де Чикагода білетін тағы біреулер кездесіп қалуы мүмкін ғой. Орындықтан көтеріліп, ол көшірге қайрылды.

— Бізді "Белфордқа" жеткізіңіз, — деді ол

Бұл Чикагодан келетіндер сирек тоқтайтын қарапайым қонақ үй еді.

— Тұрғын жайлар Нью-Йорктің қай бөлігінде орналасқан? — деп сұрады Керри.

Ол осы бесқабатты қабырғалардың аржағында, екі жағына созылып жатқан көшелерде адамдар отбасыларымен тұратынын елестете алмады.

— Осының бәрінде, — деп жауап берді қаламен жақсы таныс Герствуд. — Нью-Йоркте көгалды жеке үйлер жоқ. Бұның бәрі тұрғын үйлер.

— Онда маған бұл қала ұнамайды, — деді өзінің жеке пікірін білдіргісі келген Керри ақырын ғана.





XXX ТАРAУ



ҰЛЫЛЫҚ ПАТШАЛЫҒЫ.

ЖОЛАУШЫ АРМАН ЕТЕДІ

Герствуд Чикагода кім болса ол болсын, Нью-Йорк үшін түкке тұрмайтын бөтен біреу. Чикагода, сол кездің өзінде тұрған халқы жарты миллионға жетіп қалғанына қарамастан, алпауыт байлар аз болатын. Байлар әзірге орта дәулетті адамдарды бастап тастағандай бай емес еді. Тұрғындар да, өзімен-өзі күнін көріп жүрген әжептәуір жиған-тергені бар кісілер көзге ілінбей қаларлықтай, жергілікті атақтыларға ауыз ашып қарай бермейтін, мейлі ол атақты әртіс пе, жазушы ма, бай ма, басшы ма. Чикагода атақты болу үшін екі жол болатын — саяхат және сауда. Нью-Йоркте ондай жолдар ондап саналатын. Олардың әрқайсысында жүздеген атақтысы жүреді. Мұнда азулы акулаларың аз емес, сол себепті де ұсақ балықтар көзге іліне бермейтін. Тоқ етерін айтқанда Нью-Йорк үшін Герствудтің бәлендей де маңызы жоқ еді.

Мұндайдың бір қауіпті жері болады. Оны көбіне ешкім ескеріп жатпайды, бірақ зардабы ауыр дүниелер осыдан шығатын. Асып-тасқандар өмірі қоңыртөбел күн кешіп жатқандарды жабықтырады, жанын қоярға жер тапқызбай жындандырады. Мұны байқау қиын емес. Аспанға қарап асқақтаған жеке жайлардың, жұтынған жүйріктер жегілген сәнді күймелердің, жарқыраған әйнек дүкендердің, мейрамханалар мен неше алуан көңіл көтеретін орындардың жанынан бір жүріп өтіңіз: гүл иісін, шарап иісін жұтыңыз, сусылдаған жібек көйлектерге көз суарыңыз; үлде мен бүлдеге малынып, қамсыз, мұңсыз жүрген жандардың бас айналдырып, мас етердей күлкісіне құлақ тосыңыз, жарқ-жұрқ еткен отты жанарлар, тоқмейіл күлімсіреу, кердең жүрістер — сіз енді бақуаттылар мен бақыттылардың, артық туған асылдардың өмірін білесіз. Ең биік дүние бұл емес деп дәлелдеп, арамтер болмай-ақ қойыңыз. Тұтас дүние, адам арманы осыған құлап жатқан уақытта бұл тіршілік ортасы адамның жанын жегідей жеп бітеді. Бұл кәдуілгі химиялық тажал. Оның бір күнгі әуресі — химиялық улы заттың бір тамшысына пара-пар — біздің барша ұғым-танымымыздың тас-талқанын шығарады, арманымызды, көңіл құштарымызды аяққа салып аяусыз таптайды, көзін құртады. Мұндай әсердің бір күні бейкүнә жан үшін, сап-сау денеге апиын дарығандай өтімді. Арманның азабы басталады, егер олардың еркімен кетсең, міндетті түрде азапқа түсесің, ажал құшасың. Аһ, орындалмаған аңсар армандар-ай! Олар бізді тауысып бітеді, олар арбайды, алдайды, өлім сағаты жетіп, жер астына түскенімізше олар бізге үстемдік жасаумен болады, біз табиғат ана өз құшағына қайта тартып алғанша көзіміз байланып, жынды көбелектей шыр айналамыз.

Герствудтің жасындағы адам ақыл тоқтатады, ол жастықтың албырт арманының артынан қумайды, ал оның өмірұстанымы де семіп қалған, жас адам қуған үзілмейтін үкілі үмітке ол үрке қарайды. Нью-Йоркке келіп қалған ол он сегіз жасар бозбала бұл қаланы көргенде бастан кешер қуаныштан, әрине, аулақ. Беймәлім өмірдің ағысына ілесе кетейінші деген аңсары болмауы себепті де оның жолы бола қоймады. Герствуд бұдан бұрын да талай рет

Ныо-Йоркте болып жүрді. Мұндағы өмірдің сәні мен салтанаты, оның ортасына күмп етіп түсе қалу үшін не керекті бұл жақсы білетін. Ептеп үреймен қарайтын ол, жат көріп, сыртынан білетін Нью-Йоркті. Мұнда бұл құрметтейтін, бас ұратын дүниенің бәрі бар еді: байлық, қоғамдық ортадағы жағдай, атақ, даңқ. Өзі ішімдікхана ісін басқарып жүргенде сан мәрте бокал қатыстырған әйгілі адамдардың көпшілігі тұп-тура осы шулы қалада танылып, елге танылғандар. Олар бұл қаланың кереметтерін ауыздарының суы құрып айтар еді.

Ол мынаны ұққан, бұл жерде өмір сүреді; мұнда жүз мың, тіпті бес жүз мың доллары бар адам орташа ғана ауқатты кісі. Қоғамда жарқ-жұрқ етіп көзге түсіп, өмір сәнінен артта қалмас үшін мұнда шексіз байлық иесі болу керек, ал кедей-кепшікке бұл жерде жүретіндей дәнеме де жоқ. Бұл қалада дос көңіл адамдарынсыз, орта дәулетінен айырылып, кісілігі тапталып жеткен, бір жапырақ нан табу үшін табанынан таусылып тер төгуді басынан бастауы қажет болып жеткен Герствуд осының барлығын аса айрықша сезінді. Ол әзірге қартайып тұрған жан емес, бұған көп ұзамай, қартаю да қарайлап, қақпа қағатынын білмейді емес, біледі. Ол қаланың қол жеткізбес, қызыл-жасыл, мұндағы бай адамдардың тоқмейіл өмірін, әлуетті күйін бірден андаған. Бұл бай тұрмыс пен оның адам аярлықтай жағдайының арасы, әрине, жер мен көктей еді.

Ал мұның жағдайы, расымен де тым жаман болатын. Герствуд көп ұзамай-ақ істі болып қалам ба деген үрейдің кісі күлерлік бірдеңе болғанын түсінді. Ол пәледен енді "уһ" дегенінде, басқа пәле бас салды. Жоқшылық жетті жүйткітіп. Бір мың үш жүз долларды Керри екеуі бірнеше жылға жеткізуі керек, үй жалдау, киіну, көңіл көтеру — яғни адам құсап өмір сүру үшін бұл кісі күлерлік сома. Баяғыда жылына осыдан бес есе ақша жұмсаушы еді. Герствуд Нью-Йоркке келе салысымен-ақ бұл туралы бас қатырып, көп ойланды. Батыл қимылдар жасамаса болмайды деп шешті. Таңертеңгі газеттерден сауда-саттық жөніндегі құлақтандыруларды қарап, жұмыс іздей бастады.

Мұның алдында бұлар Керри екеуі Амстердам-авенюге тақау Жетпіс сегізінші көшеден пәтер жалдаған. Бес қабатты үй екен, бұлардың пәтері үшінші қабатта. Көше әлі салынып бітпеген, шығыс жақ беттен Сентрал-парк саябағының биік теректері көрініп тұратын, ал батыс бетте Гудзонның мол суы сырғып ағып жатыр. Жуынатын бөлмесі бар пәтер айына отыз бес долларға түскен, бұл ол кезеңнің бағасымен орташа баға болатын, бірақ Герствудке бұл көп көрінгені де рас.

Керри бұл жердің үйлері мен Чикагодағы пәтерлердің айырмашылығына назар аударды. Ол өзінің ойын Герствудке де жеткізді.

— Бұдан артығын біз таба алмаймыз, қымбаттым, — деген ол бұған. — Ескі үйлерден бірдеңе табармыз бәлкім, бірақ онда мұндағыдай жағдай жасалмаған.

Пәтер Керриге тақауда ғана қайта әрленіп, жөнделіп қойылғандығымен және орталық жылу құбыры тартылған кейінгі жаңа үйдің бірі болғандығымен ұнайтын да. Мұның өзі көп мәселе. Жақсы пеш, ыстық су, суық су, лифт, тіпті швейцармен хабарласып отыратын қондырғы да бар еді — осының барлығы жас әйелге ұнайды. Бұл өзі шаруаның ыңғайын білетін адамдардан еді, пәтердің тұрмысқа қолайлы қырларына көңілі толды.

Герствуд бір жиһаз кәсіпорнымен келісімге келіп, үйге ақшасын бөліп, бөліп төлейтін болып жабдық алып келді. Сонан соң мыс тақтайшаға "Дж. У. Уилер" деген белгі нақыштатып, кірержайдағы өздерінің пошта жәшігінің сыртына қағып қойды. Бастапқыда швейцар өзіне "Уилер ханым" дегені Керриге біртүрлі сөкет көрініп жүрді, сосын бірте-бірте бойы үйреніп, өзінің шын аты құсап кеткен. Пәтерді ыңғайлап алған соң Герствуд бірнеше хабарландыру бойынша, қандай да бір ісі оңға басып тұрған ішімдікханадан үлес алып қалармын деген оймен жұмыс іздей бастады. Адамс-стриттегі керемет кең жайдан соң оған өзі көрген жұпыны кабактар ұнай қоймаған; соларды көріп жүремін деп уақыт ұтқызды: барлығы да біртүрлі жұтаң екен.

Сонда да болса ол ішімдікхана иелерінің өзара әңгімелерінен талай жайға қанығып қалған. Ол Таммани-холдың қаладағы іскерлік шараларға тигізіп отырған шексіз ықпалы, полициямен әмпей-жәмпей болудың жайы туралы естіп білді. Ол көпшілік ішімдікханалардың ісінің ілгері басуы "Фицжеральд және Мой" ішімдікханасындағыдай емес, заңды белшесінен басу арқылы жүріп жатқанын көрді. Көпшілік табысты ішімдікханалардың екінші қабатында сәнді жабдықталған оңаша бөлмелер, жасырын жолығысулар өтетін орындар бар. Мұндай жерлердің қожаларының менмен жүрістері, жейделерінің бриллиант түйреуішті түймелері, киімдерінің сәнді үлгісі ішімдік саудасының бүкіл әлемдегідей, мұнда да алтынды белден қазатын жер екенін білдіріп тұр.

Көп іздеп жүріп Герствуд Уоррен-стриттегі ішімдікхананы иеленетін бір адамды тапқан, бұл өзі болашақта ісің жаман болмас дегендей үміт ұялатты. Бұл арада іс жүргізуге әбден болады. Ішімдікхана үйі көрнекі, қожасы бәрі ойдағыдай дейді, расында да солай болса керек.

— Біздің келушілеріміз, негізінен, бақуатты адамдардан, — деген ол Герствудке. — Бұлар коммерсанттар, коммивояжерлер, басқа да кәсіптің адамдары. Жылпос, жылмаңдарды мұнда жібермейміз.

Герствуд касса тырсылына құлағын салып, біршама тыңдап тұрды, сауданың қалай жүріп жатқанына көз салды.

— Сіз сонда түскен түсім екі адамға жеткілікті болады деп ойлайсыз ба? — деп сұраған ол.

— Егер сіз істі білетін болсаңыз, өзіңіз де көресіз, — деп жауап берген ішімдікхана қожасы. — Менің Нассау көшесінің бойында тағы бір ішімдікханам бар, екеуін бірдей ұстауға уақытым жетер емес. Егер істі білетін қолайлы бір адам тапсам, соны үлеске кіргізуге қарсы болмас едім, сол ішімдікхананы өзіне басқартып қоямын онда.

— Менің тәжірибем бар бұл мәселеден, — деп қалды Герствуд байқамай. Дереу есін жия қойып, Чикагода "Фицджеральд және Мой" ішімдікханасын басқарғанын айтпай, іркіп қалсын.

— Олай болғанда, сөз сізде, Уилер мырза! — деді ішімдікхана қожайыны.

Ол істің үштен бір бөлігін ұсынды, бұған қолма-қол тауар мен жабдықтар да кіретін, ол үшін Герствуд мың доллар ақша қоспақ, және іс басқарушы болады. Ал жылжымайтын мүлік жөнінен сөз болған жоқ, ішімдікхана қожасы бұл үйді жалға алып отырған.

Ұсыныс Герствудтің діттеген жерінен шыққандай болды. Мәселе тек сол ішімдікхана бұлардың күнделікті тұрмысына қажетті жүз елу доллардай түсім беріп тұра ма, жоқ па дегенге келіп тірелетін. Дегенменен, басқа жерлерден ыңғайы болмаған соң, ойланатын уақыт па бұл. Не болғанда да Герствуд қазірден бастап-ақ айына жүз доллар табатын шығармын дейді, егер істің көзін тауып кетсе, мұнан да көбірек болмақ. Ол бұл ұсынысқа келісім берген, өзінің мың долларын ортақ үлеске салды де келесі күні жұмысқа кірісіп кетейін деген тоқтамға келді. Бастапқыда ол бұл ісіне әжептәуір көңілі өсіп, қуанышты болған. Керриге ақшаны тиімді бір шаруаға қостым деген. Уақыт өте келе, оны-мұны бөлек-салағы көбейе берсін. Ол енді ойлана бастады. Біріншіден, мұның әріптесі жөнді-жөнсізге күңкілдеп сөйлей беретін кісі болып шықты, оның үстіне, ара-тұра ішіп қоятыны бар, мұндайда жанжалға сұранып тұрады. Герствудке бұл жат еді. Екіншіден, ішімдікхана түсімі оқтын-оқтын ауытқи берген. Мұнда Чикагодағыдай тұрақты келушілер жоқ көрінді. Ол бұлардың арасынан біреулермен тамыр-таныстық қатынас орнату үшін де талай уақыт керектігін ұқты. Мұнда бұл ішімдікханаға адамдар асығыс келіп, асығыс шығып кетіп жатты. Ондайда асықпай әңгіме-дүкен құрып, етене таныстық орнату қайда. Күн артынан күн өтіп жатты, апталар артта қалды. Герствуд өзімен ешкімнің Чикагодағыдай емен-жарқын амандық-саулық сұрасып қауқылдасып жатқанын көрген емес.

Оған қоса, Герствуд әйгілі адамдардың ортасын сағынған, олар бір сыпайы, сырбаз, ортақол ішімдікханаңның өзін жайнатып, жадыратып кететін жайсаңдар ғой. Ол айлар бойы бір белгілі адамның өздеріне бас сұққанын көрген емес. Кешкісін, ішімдікханада отырып, ол газеттен өзі білетін әйгілі кісілер туралы мақалалар оқитын. Бұл адамдармен "Фицджеральд және Мой" немесе "Гофман" ішімдікханасында өзі талай мәрте бокал қағыстырған; бұл жерден оларды ешуақытта да көрмейтінін ол білетін.

Ол аз дегендей, бұл кәсіпорын күткендегідей табыс түсірген жоқ. Рас, іс біршама ілгері басқан, бірақ Герствуд мейлінше үнемдеп өмір сүрмесе болмайтынын байқады. Ал бұл дегенің барып тұрған қорлық емей, немене.

Әуелде кешкісін үйге қайтып келіп, өзін күтіп отырған Керриді көргенде бір жайлы сезім бойын қуалай жөнелетін. Ол өз уақытын кешкі сағат алты мен жетінің арасында үйіне барып тамақтануға, ал таңертеңгісін сағат тоғызға шейін үйде болуға ыңғайластырып қойған болатын. Біртіндеп бұл бар қуанышы ортайып, сүреңсіз үйреншікті дағдыға айналды.

Нью-Йоркке келгендеріне ай да өтпеген, Керри оны-мұны қажетін айтып қыңқылдауды бастады.

— Осы аптада қалата шығып, өзіме көйлек алайын деп едім.

— Қандай көйлек ол? — деп сұраған Герствуд.

— О, қандай болса да, әйтеуір көшеге киіп шығуға жараса болады.

— Жақсы, — деп күлімсірей сөйледі Герствуд, өзі іштей, әзірге анау-мынау алмай тұра тұрса да болар еді, ептеп ісімізді оңдап алғанша деп ойлады.

Келесі күні бұл туралы сөз болған жоқ, ал үшінші күні таңертең Герствуд жайлап қана сұрап қалды:

— Сен көйлегіңді алдың ба?

— Жоқ әлі, — деп жауап берген Керри.

Герствуд тым-тырыс үндемей қалсын, бірдеңе ойлап отырған сыңайлы, сонан кейін былай деп сұраған:

— Сен бірер күн күте тұрсаң бола ма?

— Күтейін, — деп жауап берді Керри, әңгіменің ыңғайына мән бермей. Герствуд әзірге ақшадан қатып көрген жоқ болатын. — Не болып қалды? - деп әуестене қалды.

— Қолда барды үлеске құйдым емес пе, сондықтан ақшадан сәл қысылып жүрмін. Бірақ тақау күндерде салған ақшаны қайтарыммен алып қаламын ба деймін.

— Аһ, солай десеңші! — деп қуанып кеткен Керри. — Әрине, жаным! Бұл жөнінде маған неге айтпағансың сен?

— Айтатындай реті болған да жөн, — деп қойған Герствуд.

Керри елп ете түскенімен, іштей Герствудтің айтқан себебі мен Друэдің сөзбұйдаға сала беретін, бітпейтін сылтауында бір ұқсастық бар екенін аңғарды. Бұл бір сәттік жылтың ете түскен бір ой болатын, сонда да болса бұл жаңа жағдайдың басы еді. Керри енді Герствудке құлай сене беретін кісің бұл емес дегендей, сақтықпен қарай бастап еді.

Біртіндеп, осыған ұқсас ұсақ-түйек бірдемелер молая берді, түптің-түбінде Керридің көп нәрсеге көзі ашылды. Бұл өзі есті қыз болатын. Оның үстіне бір шаңырақтың астында қандай ашылмаған сыр қалушы еді. Бірін қажаған ойды ол айтсын, жасырсын — бәрібір екіншісінің сезбеуі мүлде мүмкін емес. Қауіп пен үрей әуеде ұшып жүрер еді, түнеріңкі жүзің айтып қоймайтын сыр бар ма.

Герствуд бұрынғысынша сәнмен киінеді, бірақ костюмдері сол баяғы Канадада киіп жүргендері. Керри оның жұтаң, жұпынылау гардеробын жаңартатын түрі жоғын байқады. Ол мұның тағам пісіру шеберлігіне де назар салмайтын болып кетті кейінгі күндерде. Қыдырыстап қайтуға да зауқы болмайды. Әйтеуір бір топ бар. Бұл енді баяғы Чикагодағы ақжүрек, кеңпейіл, жомарт Герствуд емес. Айырмасы жер мен көктей. Көзге ұрып тұр.

Көп ұзамай Керри тағы бір өзгерісті байқады — ол бұған өзінің не ойластырып жүргені туралы ләм деп жақ ашпайтын болып алыпты. Біртүрлі томаға тұйық, не ойласа да ішінде. Бұған барлығын өзі сұрап, біліп отыруға тура келді, әйел адам мұндайды құптаушы ма еді. Ара-тұра көзсіз ғашықтық сезім мұндайға көндіреді, тек көндіреді — сол ғана. Ал сүйіспеншілік сезім жоқ жерде, басқа бір беймаза байламдар бас көтереді.

Герствуд көлденең тұрған кесел атаулыны Керриге көрсетпей құрту керек деп, көп әуреге түссін. Ол өзі, ақылы әжептәуір адам ғой. Өзінің ненің түбіне жеткенін білетін, қателігі сұмдық, бірақ қазір қолда бардың да қадірін білуі керек қой, бірақ уақыт озған сайын ол өзінің ендігі бейшара, шатқаяқтаған тірлігін баяғы баянды тіршілігімен жиі-жиі салыстырып, тұңғиық ойлармен басын шырмап отыратын болып алған.

Мұның үстіне, ол ескі таныстарым кездесіп қалса қайтемін деген үрейден құтыла алмай-ақ қойды. Сезім әсіресе көңілге қаяу салған бір ұшырасудан соң тіптен күшейсін. Бұл Герствуд Нью-Йоркке келгеннен соң көп өтпей жатып болған оқиға еді. Ол Бродвейдің бойымен келе жатқан, кенет анадай жерден ескі танысын көріп қалсын. Байқамағансып, танымаған болып өтіп кетудің ыңғайы келмеді. Екеуінің көздері ұшырасты, бірін-бірі таныды. Танысы, чикаголық ірі кәсіпорынның қожасы, кідірмей өтіп кетуді жөн көрмеді.

— Ал қалай тұрып жатырсыз? — деп сұраған ол Герствудке қол беріп амандасып, бірақ әйтеуір айтыла салған, қызуы жоқ "қызығушылық" екені сезілді.

— Рақмет, бәрі ойдағыдай, — деп жауап берген Герствуд, бұл да қолайсызданып. — Ал сіз өзіңіз қалайсыз?

— Жаман емес, мен фирма үшін оны-мұны алып қайтуға келгенмін. Сіз енді осында тұрамысыз?

— Иә, — деген Герствуд, — Уоррен-стритте өзімнің бір ісім бар.

— Солай деңіз, оң болған екен. Ыңғайы келсе, кіріп шығамын сізге.

— Келіңіз, — деп қойды Герствуд.

— Ал көріскенше күн жақсы! — деген ол сыпайы күлімсіреп.

"Ол тіпті үйдің нөмірін де сұрамады, — деп қойды Герствуд ішінен. — Атасының басына кіріп шығар!"

Герствуд тершіген маңдайын сүртіп, құдай мұнымен енді кездестірмей-ақ қойсыншы деді.

Осындай ұсақ-түйектің барлығы Герствудтің мінез-құлқын өзгертіп жібер, бұл негізінде ақ жүрек кісілер санағынан болатын. Ендігі жалғыз үміті ептеп қаражат жайын жөнге келтіріп алса. Керриі жанында. Жиһаздың ақшасын ұқыппен төлеп жүр. Ал көңіл көтерулер жайына келсе, Керри барына қанағат етсін. Бұл енді біраз тырысуы керек, сонан соң барлығы қалпына келер. Бірақ бұл адамның мінезі сынаптай сырғып тұратынын ескермеді, отбасылық өмірдің қиын-қыстау кезеңдері болатынын да ұмытып кеткен. Керри әлі жап-жас болатын. Екеуінің де көңіл күйі аяқ астынан құбылып шыға келетін. Кез келген сәтте бұрқасын борап шыға келуі кәдік болатын, ең болмағанда тамақ ішіп отырып керісіп қалады, ондай-ондай енді ханның қызында да бар дегендей. Тек аса күшті махаббат сезімі ғана ондай екеуара тұрмыстың ұсақ-түйегін жуып-шаюға мақұл болып тұрмақ. Ал, мұндай ынтық сезім жоқ жерде екі жақ тым-тырыс, өз білгенімен өмір сүруге ұмтылады да, мұның ақыр аяғы ауыр зардаптарға апарып соғады.





XXXI ТАРАУ

ТАҒДЫРДЫҢ ТАҢДАУЫ.

БРОДВЕЙ ЖАРҚ-ЖҰРҚ ЕТКЕН БАЙЛЫҚ

Егер Герствудті Нью-Йорк кеудеден кері итеріп тастағандай болса, Керри өзінің жаңа жағдайына әлдеқайда ұғыныстықпен қарады. Алғашында Нью-Йорк ұнаңқырамай жүргенімен, бұл қала бар қызығымен оны көп ұзамай баурап алсын. Тұп-тұнық таза ауасы, шулы алаңдар мен көше қиылыстары, адамға деген безбүйрек болмыс — осының барлығы бұған таң. Ол осы уақытқа шейін дәл мұндай кішкентай бөлмелер көрмепті, өздері тұрып жатқан бөлмелері қандай кішкентай десе де, ендігі біртүрлі бауыр басып кеткен. Жаңа жиһаз сәнді, ал Герствуд өз талғамымен жиыстырған сервантта қымбат ыдыстар жарасым тапты. Әр бөлме өзінше сәнмен жабдықталды - қонақ бөлмеде прокатқа алынған күйсандық тұр, Керри әлдеқалай музыкамен әуестене қалған болатын... Ол үй күтуші қыз алған, үй шаруасын дөңгелетіп ұстауға да жып-жылдам бейімделді. Ғұмырында алғаш рет ол көпшілік қауым ортасында некелі әйелдің жағдайында тұрып жатыр. Бұның ойлары қулық-сұмдықтан ада, бейкүнә. Бірталай уақыт ол Нью-Йорктің үй-жайлардың ішіндегі қызық тіршілікке қайран болып жүрді, ондаған отбасы бір үйде тұрып жатып, бір-бірін мүлде танымайтын, бөтен, бөгде адамдар болып қала беретіні қызық екен. Ол айлаққа келіп тұмсық тірейтін жүздеген әйдік кемелердің тұман күндері әсіресе жиі естіліп жататын ұзын-сонар айғайына да таңырқар еді. Осы ұлыған ұзақ дыбыстардың теңізден жетіп жатқаны қандай ғажап десеңші. Ол терезеден көрініп жататын Гудзонның жарқыраған күміс жолағына қарай беруден жалықпайтын. Бұл жерде ғұмырында өңің түгіл түсіңе кірмеген тамашаның небірі жетіп-артылып жатады. Қанша қара — тоймайсың, жалықпайсың, жабықпайсың. Көз қуанады, көңіл өседі, арман асқақтайды. Алысқа шақырады. Арбайды.

Мұның үстіне Герствуд өзін өлердей жақсы көреді, аялайды. Ол басынан не өтіп жатса да, айтып Керриді алаңдатпайтын. Ол өзін баяғысынша, кісілігін жоғалтпай ұстауға тырысатын, жаңа жағдайға да ептеп көндігіп келеді, Керридің қасында болғаны ол үшін бақыт, оның қол жеткен үй шаруасындағы елеусіз табыстарын таудай қылып, қуанады. Күн сайын кешкілік ол тамақ әзір болып қалғанда келеді, ас үйден жайлы жылу шашып тұрар еді. Ac бөлме шағын болғанымен, ас үйге керек жабдықтың бәрі сыйып тұр. Аппақ ақ дастарқан жайылған үстел үстіне әдемі шыны тәрелкелер қойылады, ал төрт аяқты кішкентай абажулар орнатылған канделябр қызғылтым жұмсақ нұр төгеді. Қызметші қыздың көмегімен Керри бифштекс, котлет дегендеріңді қатырып пісіретін болған, қалған тағамдарды әзірлеуге қалбырдағы азық-түлікті пайдаланады. Ол үлпілдеген, дәмі тіл үйірген нан-тоқаштар пісіруді де жылдам үйреніп алған.

Осылайша олар бір ай, екі ай, үш ай, төрт ай тұрып жатты. Қыс түсті, суықпен бірге дұрысы үйде отырған деген бір ой қылаң берді. Театрға бару туралы анда-санда ғана бір айтылады. Герствуд күнделікті жұмсайтын ақшаны Керриге сездірмей, үнемдеуге тырысып-ақ жүрді. Ол Керриге ақшаның барлығы болашақ түсім үшін айналымда жүр деп қоятын. Өзіне мүлдем ақша жұмсамайтын, Керриге де бірдеңе ал деп ара-тұра ғана айтып жүрді. Осылайша алғашқы жылдың қысы да өтті.

Келесі жылы Герствудтің шаруасы біраз оңға бастап, өзі ойлағандай, айына жүз елу доллар табыс әкеліп тұрды. Өкінішке орай, осы аралықта Керри қайсыбір нәрселерді ішке түйіп үлгерген. Герствуд өз тарапынан жаңа дос-жар адамдар тапқан, әжептәуір аралас-құралас жүрді.

Табиғатынан көнбіс Керри жағдайға қалыптағыдай деп қарайтын еді. Ара-тұра бұлар театрға барып қайтады, анда-санда — онда да ілуде бірде мұхиттың жағалауына шығып келетін, Нью-Йорктің ішін аралайды, ал таныстары жоқ десе де болар. Керримен арақатынаста Герствуд, әрине бұрынғы тым сыпайы, сергек, сезімталдықтан жай өзімсіне сөйлейтін қалыпқа көшті. Екеуара түсініспеушілік болмайтын, көзқарастарында да алшақтық жоқ. Артық ақшасы жоқ, ешкімнің есігін ашып кіріп-шықпайтын Герствуд, әлбетте, Керридің қызғанышын туғызып, ренжітпейтіндей ғұмыр кешіп жатты. Оның ауыр, тоқтаусыз, тынымсыз жұмысына Керри түсіністікпен қарайды. Қызық думан құрмадым деп күйінуден де аулақ болатын. Чикагода болса — онда өмір басқа еді ғой. Күн құрғатпай бір қызықтың шашбауын көтерісіп, бостан бос жүруші еді. Әзірге көңілі өсіп, көзі тоятын құбылыстар — Нью-Йорк пен үйішілік тұрмыстағы жағымды жайлар.

Алайда, әлгінде айтқанымыздай, ісі ілгері бастағанда Герствуд біртіндеп, таныс-біліс болып қалған адамдармен аралас-құралас бола бастаған. Ол өзінің киім-кешегіне де көңіл бөлетін болып қалған. Ол өзін отбасылық өмірді қастерлеуші, бірақ бұл оның ара-тұра болса да түскі тамаққа келмей қалуына кедергі жасамайды деп ойлайтын. Алғаш рет кешіккенінде Керриге "барып кел, шауып кел" баланы жұмсап, өзінің біраз кешігетінін ескертіп айта салуын тапсырған. Мұндайда Керри тамақты бір өзі отырып ішеді. Ол мұндай жағдай енді қайталанбайды деп, өзін-өзі сендіретін. Екінші мәрте кешіккенінде ол ең соңғы минутта ғана айтып үлгерген. Ал үшінші ретте Герствуд кешігетіні туралы ескертіп айтуды мүлде ұмытып кетіп, үйте келген соң, кешірім сұраған. Рас, бұл жағдайлар арасына айлар салып барып қайталанды.

— Джордж, қайда болдың? — деп сұраған Керри ол бірінші жолы кешігіп келгенде.

— Ішімдікханадан шыға алмай қалдым, — деп аңқылдай аяқталған ол. — Қайсыбір есеп-қисапты реттеу керек болып қалып.

— Келмей қалғаның өкінішті-ақ, — деп еркелей өкпелеген ол оған. — Мен керемет ас әзірлей қойып, күтіп едім!

Келесі жолы ол тағы сондай бір сылтау тауып айтқан, ал үшінші жолы Керри оның бұл жүрісіне шамалы ашуланып та қалған болатын.

— Түсінемісің, шыға алмай қалдым емес пе. Жұмысы түскір басынан асып, — деп ақталған Герствуд. — Қолым тимей қалды.

— Қалайша осыны маған ескертіп айта салмадың? — деп Керри де қояр емес.

— Мен ескертпек едім, қырсыққанда, тарс есімнен шығып кетіпті. Есіме түскенде, болары болып қойды.

— Ал мен пісіріп қойған тамақтар қандай еді! — деп күрсініп қойған Керри.

Керридің үйден көп шықпайтынын Герствуд өзінің жаратылысы осы ғой деп ойлаған болатын. Оның үй шаруасы десе — жаны. Осы бір қызық тоқтамға ол екеуі бір жыл бір шаңырақтың астында тұрғанда барып жеткен, бірақ оның Чикагода сахнаға шыққанын да ұмытпаған болатын. Қазір бұл үйден шықпайын деп қамалып отырған жоқ, араласатын дос адамдары болмағандықтан, деп ойлаған. Өзіне де, пәтерге де бастан кешкен жағдай мәжбүрлеп таңып отыр деп түйді. Бұл өзінің азға қанағат, жоққа салауат дейтін осындай әйелі бар екеніне марқаяды. Бұл тоқтам, әрине қайсыбір тоқырауларға да апарып соққан. Керри барлығына дән риза деп ойлаған Герствуд оған жан қанағатын туғызарлық, тіршілігіне сәуле жүгіртетін дүниелерін тауып беруге міндеттімін деп түйген. Басқа сөзбен айтқанда, ол үй жиһазы, пәтерді сәндеу, қажетті киім-кешек, тамақ үшін ұстайтын қаражат мәнінде. Сөйтті де Керриді алып қаланың айғай-шуы көп өміріне тартпады. Сәл де боса оған көңіл болу отыру керек дегенді естен шығарған. Бұл өз басы төрт қабырғаның ар жағындағы әлемге ынтық болатын, бірақ, әлдеқалай, Керри осыған ұмтылмайтын сияқты көрінді. Бір жолы ол театрға жалғыз барып келді. Келесі жолы жаңа таныстармен карта ойнауға кеткен. Біртіндеп ол қайтадан қалталы кісілер қатарына қосылайын деген. Әжептәуір қоңайып, түзеліп қалды, әрине Чикатодағы күн бір басқа. Бұл у-шу, ас та төк орталарда болудан әлде де қашқақтайды, баяғы таныс-біліс кісілер кездесіп қала ма дейтін.

Осының барлығын Керри ішкі бір түйсікпен бағамдады, бірақ ол табиғатынан мазаң әйелдер тобына жатпайтын, Геретвудті өзі өліп-өшіп сүйген емес, сондықтан қызғаныш та бола бермейді. Шынын айтса, ол мүлде қызғанбайтын. Герствудке оның осы момақандығы, әрине, ұнайды, ол қайдан шыққан бейқамдық — онда шаруасы қанша. Кейін келе Керри оның ендігі кешігіп жүретін әдетіне көңіл де бөлмейтін болып алған Ол бұдан сұмдық ештеңе көріп тұрған жоқ. Еркектердің де өз қызығы аз емес: дос-жар адамдар жиынын алып, оны-мұны айтысады, тағы да толып жатқан жан қалауы бар дегендей. Керри мұның жан қалауымен, өз бетінше демалып жүргеніне зәредей де қарсылық білдірген емес. Бірақ өзін де ұмытпаса екен дейтін. Бұл жағдайға көнбейтіндей дәнемесі жоқ, бірақ ішінен Герствуд баяғы Герствуд емес деп түйіп қоятын.

Бұлар Нью-Йоркке келгендеріне бір жылдан асып қалған, бірде жандарындағы пәтер босап, оған аса бір әдемі келіншек пен күйеуі көшіп келді. Керри бұл ерлі-зайыпты кісілермен танысып алды. Таныс-білістікке екі пәтердің де бір жүк лифтісін бірігіп пайдалануы көп септігін тигізді. Бұл пайдалы қондырғы дүкеннен келген азық-түлікті жоғарыға жеткізіп, төменге анау-мынау қоқыс салып жіберу үшін қолданылады. Швейцар белгі беріп ысқырады да, екі үйдің келіншектері лифтіге шығады. Сөйтіп, күнде ұшырасып жүріп, олар жақсы таныс болып алды. Бірде Керри таңертеңгілік газеттерді алуға шыққан. Жаңа көршілері, жасы жиырма үштер шамасындағы қара шаш сұлу әйел де лифтің қасында тұр екен. Үстінде іш көйлегінің сыртынан жамыла салған желбегейлі, шашы қобырап шыға салыпты. Өзі сондай үріп ауызға салғандай сүйкімді-ақ. Келіншек Керриге ұнап кетті. Көршісі ыңғайсыздана күлімсіреді, осы бәрін айтып тұрғандай.

Керри бұл әйелмен танысқысы келді, келіншек те іштей осыны ойлаған. Керриге мұның да іші жылып қалды.

— Біздің жанымызға күйеуімен-бір сұлу әйел көшіп келіпті, — деп қойды ол Герствудке тамақ ішіп отырғандарында.

— Кімдер екен? — деп қойды ол Герствудке тамақ ішіп отырғандарында.

— Соны білмедім, — деп қойды Керри. — Қоңырауларының үстінде "Вэнс" деп жазылыпты. Мен солардың үйінде біреудің күйсандықта ғажап ойнайтынын естіп жүрмін; Вэнс ханым болар, онан басқа кім дейсің.

— Ім! — деп қойды Герствуд. — Нью-Йорк сияқты қалада кім- кімді біліп болмас.

Осы сөздер Нью-Йорк тұрғындарының көршілік қарым-қатынастағы қалыпты күйін білдірер еді.

— Қарашы, Джордж! — деді Керри. — Міне, он шақты отбасының арасында бір жылдан артық тұрып жатырмыз, мен әлі бір де біреуін білмеймін. Жаңа көршілеріміз көшіп келгелі де айдан астам уақыт болды, ал мен Вэнс ханымды бүгін таңертең ғана көрдім.

— Оның несі бар, қайта сол дұрыс, — деген Герствуд. — Ешуақытта кімнің кім екенін біліп бола алмайсың. Кейде аса бір жағымсыз адамдармен ұшырасып қаласың.

— Бұл рас, — деп қойды Керри де.

Әңгіме осыдан соң басқа арнаға түсіп кетті де, Вэнс ханыммен екі-үш күн өткенде базарға шығып, бара жатып қайта жолығып қалғанынша Керри бұл жөнінде ойланған жоқ. Ол үйіне келе жатыр екен, көршісін анадайдан танып, бас изеп сәлемдесті. Сөйтіп таныс-білістік басталып кеткен. Сол бір сәттік ілтипат білдірісу болмаса, бұлар бірін-бірі білмей кетуі де кәдік еді.

Тағы да бірнеше күн өткен, Керри Вэнс ханымды бұл екі арада көрген жоқ. Екі үйдің қонақ бөлмесінің қабырғасы жапсарлас, күйсандық үні естіліп тұрады. Керриге орындалып жатқан пьесалар да, орындаушының өнері де керемет ұнады. Өзі аса ойнау білмейтін, сондықтан да Вэнс ханым керемет шебер деп бағалаған Ана-мына осындай жайлар — әрине, бұның бәрі өзіндік, шектеулі өлшем ғой — көршілері бақуатты, мейлінше мәдениетті кісілер-ау, — деген тоқтамға келген. Керри соның үшін де бұл адамдармен ақыры танысқанына аса қуанышты болды.

Бір күні таңертең Керридің пәтеріне біреу қоңырау соқты. Қызметші қыз ас үйде жүрген, сыртқы есікті ашатын тетікті басып қалды. Керри келген кім екен деп пәтердің есігінен қарады, Вэнс ханым баспалдақпен көтеріліп келе жатқанын көрді.

— Маған ренжімессіз деп ойлаймын, — деп қойды ол кешірім өтініп. Кілт алып шығуды ұмытып кетіппін. Сіздерді мазалағаным сол.

Мұндай жағдай анда-санда барлық көршілердің де басында болып қалады, бірақ біреудің осыған бола ыңғайсызданғанын көрмепті.

— Сіздің бір қажетіңізге жарағаныма қуаныштымын, — деген Керри. — Өзім де кейде осылай болып қаламын.

— Бүгін күн тамаша болып тұр екен! — деп қойды Вэнс ханым, бір сәт кідірістеп.

Осылайша, бірер ауыз тілдесіп, екеуі танысып кетті. Керри миссис Вэнстей ашық жанмен ұшырасқанына қуанды.

Осыдан кейін көрші әйелдің үйіне жиі кіріп-шығып жүрді. Ол да ара-тұра бас сұғып қоятын Екеуінің де пәтері ұядай, бірақ ерлі-зайыпты Вэнстердің жиһазы әлдеқайда сәнді, қымбат.

— Кешкісін бізге келіп кетіңізші! — деп өтініш білдірген бірде Вэнс ханым. — Сізді күйеуіммен таныстырсам деп едім. — Бұл әңгіме таныстық екеуара достыққа ұласып бара жатқанда болған. — Күйеуім де сізбен таныссам дейді. Карта ойнау білемісіз? — деп қойды миссис Вэнс тағы да.

— Ептеп ойнаймын, — деп жауап берген Керри.

— Міне, үшеуміз кішкене карта ойнайық. Күйеуіңіздің қолы бос болса, ол кісі де келсін!

— Бүгін ол кеш қайтады, — деген Керри.

— Ондай болғанда, келген соң шақырып ала қоямыз.

Керри келісім берді, сол күні кеште ол етженді Вэнс мырзамен де танысқан. Ол Герствудтен бірталай кіші екен. Осыншалық әдемі, ақылды әйел оның сырт сұлулығынан гөрі, қалтасына қарап күйеуге шыққан сияқты еді.

Керри оған бір көргеннен ұнаған, сыйластық көңілін білдіріп қойып отырды; картадағы жаңа бір ойынды үйретті, Нью-Йорк, бұл қаланың ғажайыптары туралы көп әңгімелер айтты. Осыдан соң миссис Вэнс күйсандық тартып отырды. Көп ұзамай Герствуд те келді.

— Сізбен танысқаныма аса қуаныштымын, — деп қойды ол Керри екеуін Вэнс ханымға таныстырғанда.

Керри оның қайсыбір қимылынан баяғы өзіне ұнайтын сырбаздықты байқап қалды.

— Сіз, әйелім қашып кетті екен деп ойлап қалған жоқпысыз? — деп қалды миссис Вэнс оның қолын алып жатып күлімдеп.

— Иә, өзіне әлдеқайда артық біреуді тауып алды-ау деп ойлап та қойдым, — деп, қалжыңдай сөйледі Герствуд та.

Мұнан кейін Герствуд Вэнс ханымға ілтипат білдіріп қойып отырды, Керри оның бойында соңғы уақыттарда байқалмай бара жатқан, зиялы адамның ұстамдылығы мен ішкі мәдениетін қайтадан көрді. Ол өзінің Вэнс ханымнан жұпынылау киінгеніне де көңіл бөле қалып еді. Керриге бәрі біртүрлі айқын сезілді. Ол өзінің өмір сүріп жүрмегенін, әйтеуір күн кешіп жатқанын ұқты, мұның көңіл күйінің бұзылуы үшін осының өзі жетіп жатқан. Баяғы бір бітпейтін мұң оны қайта басты. Шіркін, солай болса ғой деген көңіл қошы қайта оянып, оған түртпектеп жол көрсете бастаған.

Бұл аңғарым бірден жанталасқа түсірген жоқ болатын, Керри қайбір бастамашыл жан дейсің. Бірақ бір мәселе, ол ұдайы жаңа бірдеңенің ыңғайына түсе кетіп жүргенді ұнататын. Герствуд ештеңеге мән бере қоймаған. Ол Керри байқаған айқын айырманы мүлдем сезінген жоқ болатын. Ол тіпті әйелінің көзіне мұң, жанына қаяу түсе қалғанын да аңғармады. Ол аз десеңіз, енді үйінде жалғыз отыра беруді қаламай, өзін қасынан тастамайтын миссис Вэнспен бірге жүретін болып алған.

— Жүріңіз, бүгін күндізгі қойылымды көріп қайталық! — деп ұсыныс жасаған болатын бірде ертеңгісін Керридің пәтеріне кіріп-шыққан миссис Вэнс.

Әлгінде ғана ұйқыдан тұрған көрші әйел үстіне қызғылтым капот киген екен. Герствуд пен Вэнс бір сағаттай бұрын шаруаларымен кеткен.

— Жақсы, баралық, — деп келісе кетті Керри, құрбысының болып-толып тұрған сипатына сүйсіне қарап қойып.

Миссис Вэнске бір қараған кісі бұл келіншектің жайлы да, жағдайлы тұрмысын, не қаласа, сол бола қалатын сүйікті жұбай екенін ұғына қалар еді.

— Бүгін не бар екен? — деп, білгісі келе қалды Керридің.

— О, мен Нат Гудвинді соншалықты көргім келеді! — деп қойған Вэнс ханым. — Меніңше ол әлемдегі ең күлдіргі әртіс сияқты. Газеттер оның ойынын жер-көкке сыйғызбай мақтайды ғой, әйтеуір.

Үйден қай шамада шығайық? — деп сұрады Керри.

— Мен сағат бірде шығып кетіп, Бродвейде біршама қыдырыстап жүре тұрсақ па деп едім, — деген миссис Вэнс. — Бұл өзі бір ғажап серуен. Театр Мэдисон-скверде.

— Қуана-қуана барамын, — деп қалды Керри елпілдеп. — Ал билет қаншадан екен? — деп сұраған сонан соң.

— Меніңше, бір доллардан аспайды, — деді миссис Вэнс.

Миссис Вэнс өзіне шығып кетті де, сағат бірлерге тақау қайтып кірген. Үстіне сықиған сәнді көк көйлек киіпті, басындағы шляпа да қатып тұр, өзіне сондай жарасады екен. Керри де киім ауыстырды, әп-әдемі еді, бірақ құрбы әйелдің құлпырып тұрғанын көріп, арамыз жер мен көктей-ау деп жабыға түсті. Миссис Вэнс малынып тұр: әдемі жасыл былғары қолсөмкесі, алтын әшекейлер, шетін шілтерлеген шайы орамал, тағы тағылар. Керри өзінің киім-кешегінің жұтаң, тапшылау екенін білетін, бұл әйелмен бірдей болу қайда. Ол бір қараған жан миссис Вэнстен көз алмай, өзінің тасада қалатынын көріп тұр. Бұл ойлар оның мазасын алады, бірақ ол бір нәрсені ескермеген болатын, Керридің дене бітімі құрбысынан бір де кем демейтіндей сымбатты, өңі де қалыспайды. Айырмашылық киген киімдерінің сапасы мен қаншалықты су жаңа екендігінде. Бұл айырмашылық соншалықты көзге ұрып тұр деуге де болмас еді. Не дегенде де осыдан кейін Керри өзінің өміріне аса мәз бола қоймаған.

Бродвейдің бойымен қыдырыстап жүру ол күндерде (қазір де солай ғой) Нью-Йорктің ең бір кісі қызығарлық құпиясының бірі болатын. Бұл жерден көзге түсіп қалуға құштар әдемі әйелдерді ғана емес, соларға сөз салып қызықтауға құмар ер адамдарды да жиі ұшыратасың. Бұл дегенің сәнді киім мен асқан сұлу адамдардың жарқылдап өтер шеруі ғой. Әйелдер өздерінің ең әдемі шляпаларын киіп шығатын, қасықтай аяқтарын сәндене басып, биялай киген қолдарын әсем иіп, қолтықтасып өтіп жатар еді. Олар Бродвей бойындағы, Он төртінші көшеден Отыз төртінші көшеге шейінгі он сан бай дүкендер мен театрларға кіріп-шығып жатады. Еркектер де соңғы сәнмен сықиып киініп шығып, дәл осылайша көзге ұрып, бой көрсетіп оңды-солды қыдырыстап жүретін. Кез келген ісмер бұл жерден ер адамдар киімінің ең өтімді үлгісін таңдап ала алар еді. Етік тігуші шебер де не тігуді ұғар еді, шляпа тігетіндер еркектерге қай үлгі ұнамды, қай үлгі жарасымды дегенге бас қатырып жатпас еді. Сонмен киінуге құмар жан Бродвейге ең жаңа киіммен шыққанның өзінде, сол күні қайтадан басқасын сатып алады деп бекерден-бекер айтылмаса керек. Бұл сөз әуелде әбден әдетке айналған құбылысты соншалық жеткізетін, кейіндеу, бірнеше жыл өткен соң Мюзик-холдардың барлығында киімі жұтаң кісілер туралы басқа бір әуен шалқысын: "Бродвейден не іздейді ол адам?"

Нью-Йоркке келгелі талай уақыт болып қалса да, Керри бұл сән-салтанат туралы мүлдем ештеңе естімеген, білмейтін. Бродвейде де дәл осы сәтте болмаған екен. Ал миссис Вэнс үшін осының барлығы үйреншікті, қалыпты жағдай. Ол бұл шеруді көріп қана жүрген жоқ, сан рет өзі де солардың ортасында шалқыған. Ол бұл жерге тек жұртты тамашалау үшін емес, өзінің де қатарда жүргеніне көз жеткізу үшін келіп-кетіп жүреді.

Отыз төртінші көше тұсында трамвайдан түскен соң Керри құрбысын қолтықтап келе жатып қысылып, қымтырылмай, өзін еркін ұстаған. Айнала жұртқа көзін сатып келе жатқаны да рас. Ол кенет миссис Вэнстің жүріп-тұрысынан ішіп-жеп қараған көпшіліктің көзінде әдемілене түсейін дегендей бір өзгеріс байқады. Бұл жерде өңменіңнен өтердей тесіле қарау сөкет саналмайтын сыңайлы. Керри кенет өзіне де біреулердің көз тоқтатып қарағыштап қойып келе жатқанын байқап қалған. Сықиған ішік, цилиндр киіп, қолдарына күміс балдақты таяқ ұстаған еркектер әйелдерге жауап болса дегендей тесіле, телміре көз сүзіп қарап өтеді. Әйелдер сусылдаған шайы көйлектерін қалқытып, жасанды жымиып, қымбат иіс суларының иісі бұрқ етіп бұлтақтай жүрер еді. Бұл арада жақсылық пен жамандық, ақ пен қара арбасады, арпалысқа түседі. Бұл жерде опа жағып әрленген жүздер, бояулы ерін, сүрмелеп тастаған көз қанша десеңші! Керри бір сәт өзінің сән байқауында — байқау болғанда да, керемет көрсетілімде жүргенін ұғынған! Зергерлік бұйым, гүл сататын дүкендер, тері ательесі, ерлер мен әйелдер киімінің дүкендері, іш киім сататын дүкендер бірінен-бірі озып, қатар түзіпті. Көше толы күймелі арбалар. Үйлердің кіреберісінде маңғаз швейцарлар қайқайып тұрыса қалған. Қоңыр шұлықты, ақ шалбарлы, көк жилет киген көшірлер сауда-саттық пен қыдырыстап жүрген экипаж қожаларын асықпай күтеді. Бродвей байлық пен жарқыраған қызықтың ортасы, ордасы, Керри өзінің бұл әлемге үш қайнаса сорпасы қосылмайтынын, бөтен, бөгде екенін ұққан. Қанша тырысқанымен, ол өзін өз ортасында жүрген миссис Вэнсше сезіне алмады. Керриге келе жатқандарға бұлардың киім киісінің өзі-ақ талай нәрсені айтып жатқандай болып көрінген. Осының барлығы оның жанын жегідей жеп еді. Ол енді қайтып бұл жерге, жөндем киімі болмайынша, келмеуге бекіген. Осымен бірге ол осында жүргендердің барлығы бастан кешетін бақытқа да тезірек қол жеткізгісі келеді. Онды-солды ойқастап осылар құсап жүретін күн тезірек туса екен шіркін. О, онда мұнан бақытты жан болмас еді!





XXXII ТАРАУ

ВАЛТАСАРДІҢ ТОЙЫ.

ӨМІРДІ ҰҒЫНДЫРУШЫ

Бродвейде сезінген жайлар Керриге бүгінгі көрген пьесасын тым жүрекке жақын қабылдатты. Басты рөлдегі әртіс күлдіргі қойылымдардан әжептәуір бедел тапқан, ол көріністерде күлкілі жайлар адам тірлігіндегі бақытсыздықпен астарлап та берілетін.

Біз білгенде, Керри үшін сахнаның өзгеше ықпалы бар. Жас әйел өзінің Чикагодағы сол бір әуесқой қойылымын ұмытпайтын, кейде тек кітап туралы ойлайды. Егер ара-тұра театрға бара қалса, бұл өзінің қабілетін қайтадан еске түсірер еді. Қайсыбір сәттің көрінісі оны еліктіріп әкететін, шіркін осыны мен ойнасам ғой, әлдеқайда нанымды, сезімді шығар еді деп қызығады. Ол театрға келіп қайтқан сайын өзін ертеңіне күні бойы ойға тартып, босатпайтын өзгеше әсермен оралатын. Ол осы бір қиял әлемінде өзін өмірдегі күйбең тірліктен әлдеқайда мәнді сезінеді. Ал өмірде көргенін театрға ала кіру деген бұрын болмайтын. Бүтін оның жанын әлгінде көрген қымбат өмірдің әсері әлдилейді. О, сол бір ондап, жүздеп мұны жанай өткен әйелдер— кімдер олар? Жайнаған сәнді дүниенің барлығын олар қайдан алады. Қалай алады? Тұрып жатқан жайлары да алтынмен апталып, күміспен күтпелген қымбат жиһазды, жұмсақ кілемдер төселген шығар? Олардың ақшаға сатып алуға болатын асылдың барлығы үйіліп-төгілген үйлері қай жақта десеңші? Көшір мен күтушілері құлдық ұрып отырғызатын күймелерге жегілген күтім көрген, жүрдек, жүйрік арғымақтары қандай атқораларда дамылдайды екен? О, сол бір зәулім сарай үй-жайлар, көз қарықтырған жарық сәуле, мұрын қытықтайтын нәзік хош иістер, дәм толы бай дастарқандар-ай! Нью-Йоркте аспандағы армандай осы бір жайлар сансыз көп болса керек, өйтпеген күнде мынадай сәнді, еркін, менмен жаратылыстар қайдан шығып жатыр! Оларды әлдеқайдағы бір гүл бақтарында сылап, баптап өсіреді. Керри өзінің олардың қатарына қосылмайтынын, баяғы армандарының айдалада қалғанын ойлап күйінді. Ол енді өзінің соңғы екі жылдағы жалғыздығы жайлы, қанша ұмтылса да қашып ұстатпаған қызықтар туралы тұңғиық мұңға батқан.

Пьеса тым жайдақ оқиғаларға құрылған болатын. Алтынмен апталған астам өмір сүріп жатқандардың өзара қызғаныш, махаббат машақаттары туралы. Мұндайды ғұмыр бойы байлық арман болған адамдар әсіресе ұнатады ғой. Мұнда құстың сүтінен басқаның барлығы тіреліп тұрған өмірдің де өз өксігі бар екендігі айтылады. Алтын тақта айдай болып керіліп отырып, қан жұтып, қасірет шегуге кім қарсы болар екен десеңші? Кім қомпиған алаша жастықтарда шынтақтап жатып мұңаюға қарсы? Мұндай шалқыған тұрмыстың қайғысының өзі бақыт сияқты. Керри осыған ынтық. Осындай үлде мен бүлде тұрмыста ол қайғының да, қасіреттің де қандайын болса да көтеруге дайын. Тіпті өмірде болмаған күнде, сахнада бастан кешсе де көңілге демеу ғой. Пьесаны ол манағы Бродвейді есінен шығара алмай отырып көрді де бұл не деген тамаша қойылым еді деп бағалаған. Ол осы бір жалған әлемге алды-артына қарайламай кетіп қалды. Қайтқысы жоқ еді тіптен. Үзіліс кезінде ложалар мен алдыңғы қатарлардағы қарасаң көз тоятындай салауатты ортаның өкілдеріне қарап өзінің Нью Йорк туралы ұғымын толықтыра түскен. Олар театрдан шыққанда баяғы Бродвейдің онан сайын көздің жауын алып, сиқырлы бір сырға малына түскен болатын. Керри осыншалықты малынып, төгілген байлықтан естен танғандай еді. Мұның мына бейшаралығы не деген масқара! Иә, бұл әйтеуір күн өткізіп жүрген біреу. Өмір сүріп жатырмын деп айтуға келмейтіндей күн өткізу! Бұл ортада әйелдер оңды-солды ақша шашады: сенбесеңіз олар кіріп-шығып жатқан кез келген дүкенді қараңыз. Гүл, асыл тастар, тәтті мен дәмді — міне, бұл әйелдердің өмірі осындай ұғымдармен көмкерілген Ал бұл! Мұның қалтасында айында-жылында театр есігін бірер рет ашу мен осы араға қыдырып қайтуға жетер-жетпес тиын-тебен жатыр. Сол күні кеште өзінің ұядай пәтері Керриге біртүрлі жұпыны, жұтаң көрінді. Дүние дүбіліп көріп жатқан қызығың бұл емес. Тамақ әзірлеп жүрген қызметші қызға да бұл көңілі толмай қарап қойған. Ойынан комедиядағы оқиғалар шықпады. Оған аса ұнаған жайтаңдаған бір жайдары сұлу әртіс. Ол ойнаған кейіпкерге жұрттың барлығы жапырыла ғашық. Керри сол бір әйелдің тартымдылығына қатты елтіді. Оның әшекей заттары зергер ұстаның қолынан шыққан өнер туындысы, оның қайғысы да соншалықты табиғи, шынайы! Ол суреттеген мұң — Керриге таныс мұң. Керри осындай рөлді ешкімнен кем ойнамаймын мен де деп ойлаған. Қайсыбір тұсын тіпті қатырып жіберетін сияқты. Ол әлгі әртістің кей сөзін дауыстап айтып та көрді...

О, сахнаға қолы жетсе ғой, шіркін, осындай бір рөл алса, өміріне сәуле құйылар еді, мән кірер еді. Бұл да көрерменнің көңілін толқытар еді.

Герствуд келгенде Керри көңілсіз отырды. Ол терезеге тақау отырып, ой түбіне кетіп қалыпты. Ешкімді көргісі келмей, өз ойымен өзі отыр еді.

— Керри, саған не болған? — деп сұрады Герствуд, оның тым жабығып отырғанын байқап.

— Ештеңе де емес, — деп қойды ол. — Өзімді біртүрлі сезініп отырғаным.

— Ауырып қалған жоқсың ба, әйтеуір? — деп сұраған Герствуд, бұған тақау келіп.

— О, жоқ! — деді Керри жақтырыңқырамай. — Жай өзім ғой.

— Қарашы, — деп қойған Герствуд, әрі өтіп жилетін түзеп қойып, жаңа Керриге еңкейгенінде сәл бүктетіліп қалған. — Ал мен бүгін театрға барсақ деп едім.

— Менің барғым келмейді, — деген Керри.

Ол Герствудтің мұның қиял әлемін үркітіп жібергеніне ептеп ызалы болатын.

— Мен бүгін таңертеңгі қойылымды көріп қайтқанмын, — деп түсіндірді.

— Солай де! — деген Герствуд. — Не көрдің?

— "Алтын құм".

— Ал қалай? Саған ұнаған болар?

— Өте керемет!

— Ал соны тағы бір мәрте көруге қалайсың?

— Жоқ, қажеті не, — деген Керри.

Әйтсе де тұнжырап тамаққа отырғанымен, райынан тез қайтқан. "Ас — адамның арқауы" деген, кейде көп нәрсені айтады. Керри Герствудпен театрға барып келді, онысы да оң болған екен, біршама тыныштанып қалды.

Ішкі бір құлшыныс пайда болғаны айқын еді алайда. Осыдан кейін ол ұдайы көп нәрсеге көңілі толмай жүретін болған. Уақыт мықты, сонан соң бір нәрсені қоймай ойлау да осал емес! Тамшы тас тесер дегендей.

Өзіміз баяндап берген таңертеңгілік қойылымнан кейін бір айдай уақыт өткенде миссис Вэнс Керриді тағы театрға шақырды. Керриден Герствудтің тамаққа келмейтінін алдында естіген.

— Сіз бізбен жүріңіз. Ac әзірлеп әуре де болмай-ақ қойыңыз. "Шерриден" ауқаттанып аламыз, сонан соң "Лицейге" кетеміз. Жүріңіз!

— Рақмет сізге, мен баратын шығармын, — деп келісті Керри.

Ол міне сағат үштен бері киініп әлек болып жатыр. Бес жарымда Вэнстермен керемет мейрамханаға бармақ. Керри қазір талғамы биік миссис Вэнстің қайсыбір қырларынан көп дүние үйреніп қалған. Соңғысы әйелді әдемі ете түсетін зат атаулының ең өтімдісін таңдай білетін.

— Сіз қазір ел киіп жүрген биялайларды байқадыңыз ба, сопақша жылтыр түймелер қадалған?

Мұндайды Керри құрбысынан күнде естиді.

— Келесі жолы өзіңізге аяқ киім сатып алғанда, қымбаттым, — деп тапсырады миссис Вэнс, — міндетті түрде түймеленетінін, тұмсығына лак жалатылған, жалпақ табанды үлгісін таңдаңыз. Биыл күзде сол сәнге кірген.

— Рақмет, мен солай етемін, — дейді Керри.

— Ah, қымбаттым, Альтманға түскен кеудешелерді көрдіңіз бе? — деген бірде миссис Вэнс. — Фасоны ғажап! Мен сол жерден бір кеудеше көріп келдім, сізге керемет жарасуға тиіс. Көре салып, сізді ойладым.

Керри құрбысының таусылмайтын ақ ниетпен айтылған әңгімелерінен жалықпайды. Біреуге ақыл-кеңес айтуға құштар миссис Вэнс Керриді жұмсақ, біртоға мінезі үшін жақсы көріп кеткен.

— Сіз өзіңізге қазірде "Лорд пен Тейлорда" сатылып жатқан көк саржа белдемшеден неге алмайсыз, — деп қалған бірде миссис Вэнс. — Мынадай — қоңырау пішіндес. Олар сәнге енді-енді кіріп жатыр, бұған қоса қою көк түс сізге сондай үйлесімді!

Керри мұның айтқандарын қалт жібермей, қағып алып тыңдайтын. Мұндай заттар туралы ол Герствудпен әңгімелеспейтін. Бірте-бірте ол өзінің сатып алғысы келген ана зат, мына зат туралы ойларымен бөлісе бастаған, Герствуд мұндайда үнсіз келіседі. Әрине, ол Керридің қайсыбір мәселеде өзгеріп бара жатқанын көреді. Аузынан миссис Вэнс түспейтініне қарап, желдің қай жақтан соққанын аңғара қойып еді. Әзірге ол ештеңе демеген. Бірақ күннен күнге Керридің талабы өсе берген. Әрине, бұл оған ұнай қойған жоқ, ол әлі де Керриді өзінше сүйетін, сондықтан бірдеңесі болар деп, ақырын күткен.

Керри Герствудтің мұның қалаған дүниелерін қуанып, қоштап істемейтінін сезген. Мені жақсы көрмейді бұл деп түйді. Солайша екеуара қатыстарына тағы бір сына қағылған.

Не дегенде де миссис Вэнстің айтқаны далада кеткен жоқ болатын Керри сол жаңа сыйлас кісілерімен театрға баратын күні мейлінше тартымды еді. Үстіне ең әдемі көйлегін киген, мұндай "ең әдемі" дейтін киімінің бір ғана көйлекпен бітпейтінінің өзі Керри үшін әжептәуір қуанышты құбылыс еді. Ол қазір күтімді, жиырма жасар жас әйел. Миссис Вэнс бұған әдемісің дегенде жанары жалт етіп, өңі алабұртып, қуанып тұрды.

Жаңбыр жауатын сияқты, Вэнс мырза, әйелінің өтінуімен, күйме шақыртты.

— Ал сіздің күйеуіңіз бізбен бара ма? — деп сұраған мистер Вэнс, Керри олардың ұядай қонақ бөлмесіне кірген бойда.

— Жоқ, — деп жауап берді ол — Ол маған кешкі тамаққа келмеймін деп кеткен.

— Ондай болғанда, сіз ол кісіге жазып кетіңіз, қайда жүргенімізге алаңдамасын. Бәлкім, бізге келер соңынан.

— Сіз дұрыс айттыңыз, — деді Керри. — Қазір жазып қалдырайын.

Өзі мұндайды ойламапты ғой.

— Сіз оған біздің сағат сегізге шейін "Шерриде" болатынымызды айтыңыз, — деп қойды мистер Вэнс. — Мұны енді өзі де түсінеді ғой.

Көйлегі сусылдап Керри өзінің пәтеріне қарай кетті, биялайын киіп тұрған бойы асығыс жөнін айтып, хатын жазған. Қайтып келгенде, құрбысының үйіне бір қонақ келіп отырғанын көрді.

— Миссис Уилер, сізге өзімнің немере бауырымды, мистер Эмсті таныстыруыма рұқсат етіңіз, — деген миссис Вэнс. — Ол да бізбен бірге барады. Солай ғой, Боб?

— Танысқаныма қуаныштымын, — деді Эмс, Керриге ілтипат көрсетіп еңкейе түсіп.

Керри оның бойының биік екенін, ұқыппен қырынып, таранған, бір қарамға тәп-тәуір жас адам екенін байқап қалған.

— Мистер Эмс Нью-Йоркке бірнеше күнге келді, — деді миссис Вэнс, — біздікі құрмет білдіру ғой.

— А, сіз бұл жерден емеспісіз? — деп сұраған Керри, жас жігітке бастан-аяқ тағы бір қарап қойып.

— Иә, — деп жауап берген әлгі адам. — Мен Индиано-полистен енді ғана келдім, осында бір аптадай болмақпын.

Ол миссис Вэнс киініп алғанша күте тұру үшін орындыққа отырды.

— Меніңше, сізге Нью-Йорк қызықты қала болып көрінген шығар деймін: мұнда көз арбайтын дүние аз емес, — деп қойды Керри, біршама батылдық танытып, үндемей отырғандарын біртүрлі ыңғайсыз көрген.

— Нью-Йорк соншалықты үлкен қала, оны бір аптада қарап шыға алмайсың, — деп қойды мистер Эмс сыпайы сынықсып.

Жас адам сыпайы, ақпейіл кісі, жасандылық байқалмайды. Керриге ол әлі бозбала дәуреннің ара-тұра болып қалатын, қысылып, қымтырыла түсетін қылықтарынан арылып болмаған сияқты көрініп кеткен. Бұл әңгіменің түбін түсіретін адам емес сияқты, оның бойындағы көзге ұрып тұрған артықшылығы талғаммен киінуінде, ортада өзін-өзі ұстай білуінде сияқты. Керри іштей бұл адаммен өзінің әңгімесі жарасуы тиіс деп түйіп қойған.

— Ал, енді дайын болдық-ау деймін, — деген мистер Вэнс. — Күйме есік алдында күтіп тұр.

— Иә, жүрелік, — деген миссис Вэнс, қонақжайға кіре беріп. — Боб, саған миссис Уилерге біршама қызмет көрсетуге тура келеді!

— Тырысып бағайын, — Боб күлімсірей жауап беріп, Керриге тақап келді. — Меніңше, сізге қарақшының аса қажеті де болмас? — деп қойды тағы да, сізге бұл қолайлы ма дегендей сынықсып.

— Әй, керегі болмас, — деп күлімсіреген ол да.

Олар баспалдақпен төмен қарай түсіп, барлығы күймеге отырды.

— Кеттік, — деді мистер Вэнс, ең соңынан отырып жатып есікті жаба беріп.

Экипаж "шу" деп шаба жөнелген.

— Ал бүгін қай қойылым жүріп жатыр екен? — деп сұраған мистер Эмс.

— "Лорд Чомли", — деді мистер Вэнс. — Созерн басты рөлде ойнайды.

— О, Созерн керемет! — деп қалды миссис Вэнс. — Сондай бір ғажап!

— Иә, газеттер аса мақтап жазады өзін, — деп қостады мистер Эмс те.

— Менің біз бекер бара жатпағанымызға сенімім зор. Әжептәуір көңіл өсіріп қайтармыз, — деген мистер Вэнс.

Эмс Керридің жанына отырған, оған көңіл бөліп қойып отыр. Оған осы бір жап-жас, соған қарамастан күйеуге де шығып үлгірген әйел ұнап отыр, сондай әп-әдемі, бұл астарлы бір ойдан ада, бейкүнә, құрметтеу сезімнен туған қызығушылық болатын. Жас адам тіпті де бейбастақ біреу емес. Ол некеге құрметпен қарайтын, бөтен бір ойы болса — Индиана-полистің басы бос бикештері ғана жазықты.

— Сіз Нью-Йоркте тудыңыз ба? — деп сұрады ол көршісінен, бұрылып қарап.

— О, жоқ, мұнда келгеніме екі жыл ғана болды, — деп жауап берді Керри.

— Ал, олай болғанда, сіз қаламен әбден танысып алған шығарсыз?

— Білемісіз, қызық болғанда, Нью-Йорк маған келген күнімдегідей әлі де бөтен, жат, — деп қойды Керри.

— Сіз батыс штаттардан емеспісіз?

— Иә, Висконсинненмін.

— Маған Нью-Йорктің көпшілік тұрғындары мұнда тақауда ғана келіп қоныстанған сияқты көрінеді, — деп қойды мистер Эмс. — Осында Индианадан келген бірталай адамдар туралы да естігем, менің салам бойынша жұмыс істеп жатқан көрінеді.

— Ал сіздің мамандығыңыз қандай? — деп сұраған Керри.

— Мен бір электр компаниясында істеймін, — деп жауап берді жас адам.

Бұлар ана-мына әңгімелердің басын аннан бір шалып, мұннан бір шалып сөйлесіп отырған, ара-тұра ерлі-зайыпты Вэнстер де қосыла кетеді. Әңгіме кейде тым қызып кетіп отырды. Көп ұзамай бұлар мейрамханаға келіп тоқтаған.

Керри өздері жүріп өткен көшелердің сәнін байқады. Ағылған адам. Барлығы да қызық іздеп кетіп бара жатыр. Жаяу жүргіншілер тротуар бойлап, тас төселген көшелермен күймелер ағыза өтіп жатты. Ал Елу тоғызыншы көше бойында вагондары лық толы трамвайлар ызғиды. Елу тоғызыншы көше мен Бесінші-авенюдің қиылысында бірнеше сәулетті жаңа қонақүйлерінің жап-жарық болып жайнаған оттары Плаза-сквердің айналасын нұрға малып, жарқырай төгіледі. Бесінші-авеню — алпауыт байлардың көшесі, лықа толы экипаж, фрак киген мырзалардың қарасы бұл жерде тіпті қою. "Шерри" мейрамханасы алдындағы маңыздана қозғалатын швейцар экипаждың есігін ашысып, іштегілерді түсіріп алған. Мистер Эмс Керриді шынтағынан демей ұстап, оған баспалдақпен жоғары көтерілуіне көмектесті. Бұлар кірержайға келіп, сырт киімдерін шешіп, бай да сәнді жабдықталған бас залға қарай өткен.

Керри ғұмырында мұндайды көрген жоқ болатын. Нью-Йоркке келгелі бері қысылып, қымтырылып күй кешкен Герствуд мұны әлдеқалай бір мейрамханаға шақыруға да шамасы келмеген. Мұндағы сезінетін күйді ауызбен айтып жеткізу мүмкін емес, сонда келген кісіні тіл байланып қалған тылсым бір күштің құдіреті бауырына тартады, бір сәтке болса да бақытты етеді.

Мейрамхана ең қымбат мейрамхананың бірі болатын. Бұл жерде аса байлар болады, немесе қызықтап келгендер отырады. Керри газеттегі құлақтандыру, хабарландырулардан осында тасы өрге домалап, аты шауып тұратындар "Шерри" мейрамханасында өткізіп жататын бал, банкеттер, түскі ас, кешкі ас туралы әлденеше рет оқыған болатын. "Анадай да мынадай ханым сәрсенбі күні кеште "Шерриде" қадірлі қонақтарына кешкі ас береді", "Он алтысы күні анадай да мынадай мырза "Шерриде" өзінің ең жақын дос-жар кісілеріне таңертеңгілік тамақ береді". Мұндай "игі жақсылардың" хабарламаларын Керри күн сайын қызықтап қарап отырар еді. Бұл жер сондай! Ақыры өзі де келді ғой мұнда! Ұзын бойлы швейцар кірержайға өтетін есікті күзетіп тұр, іште тағы да бір сырықтай джентельмен тұр, ал арнаулы киіммен біркелкі киінген қолбала жасөспірім келген қонақтардың қолынан таяғын алады, ішігін іледі, бас киімдерін апарып қояды. Керридің көз алдында әйдік, әсем залдың есігі ашылды. Сәнмен жабдықталып, төбеден төнген алтынды шамдардан жап-жарық нұр құйылған бұл жерде әлемнің ең бай адамдары отырып тамақтанады. Миссис Вэнсте де арман бар ма екен! Ол жас, әдемі, бай, не деген де, бір басына жетерлік дәулеті бар, жерге осал кісі экипажбен келе ме. Бай болу, бар болу не деген бақыт еді десеңші!

Мистер Вэнс көз жауын алған дастарқандардың арасымен жол көрсетіп алдыда келе жатыр. Жаңа келіп кірген кісі бұл жердің келушілерінің жүріс-тұрысындағы бір өзгешелікті аңғармай қалмас еді. Электр жарығының шашырай төгіліп, сәулесі хрусталь бокалдармен жарқырай шарпысып от шашқан, айнала қабырғалар нұрға малынып көздің жауын алған бұл жерге кіріп келген бетте бірдеңені анықтап, ажыратып көре қою мүмкін емес. Көз шағылысады. Бірте-бірте барып қана адамдардың жүзін, айнала алтындаған дүниелерді ажырата бастайсың. Маңызды мырзалардың аппақ қардай ақ жейделері, әйелдердің ашық түсті көйлектері, бриллиант, үлпілдеген түбіт— осының барлығы көзге ұрады, естен тандырады.

Керри миссис Вэнстен асып түспесе, кем қалмай, басын шалқақ ұстап, жұмсақ жүрісті сәнімен келіп метрдотель нұсқаған орындыққа жайғасқан. Ол айнала қимыл-әрекеттің барлығын, тіпті американдықтар дән риза болып ақша төлейтін даяшылардың жік-жаппар болып қызмет көрсеткеніне шейін ішке түйіп отырған. Метрдотельдің әркімге орындығын жылжытып кезекпен ымдап отырғызғанының өзіне бірнеше доллар төлеу керек.

Олар отырар-отырмастан, бақуатты американдардың ас та төк ас мәзірі алдыға келген. Сондай қымбат, барлық пен бәсекенің құрбаны — майлы да маңызды дәм. Бұл дастарқан — барша мәдениетті әлемнің даңғойлығын, даңғазалығының өлшемі, көрсеткіші. Келушілердің алдына тұтас бір әскерді тамақтандыруға жететін ас мәзірі қойылады. Бас айналар бағаларына бас қатырудың керегі де жоқ. Ондаған сорпа түрлері, устрицаның қырық сорты, басытқылар, балықтан, еттен жасалған тағамдар — осының әрқайсысы қарапайым міскіннің талай дүниесін түгендеп тастауға жетерлік ақша тұрады.

Керри, әрине, мұны көріп отыр, қуырылған балапан етінің бағасын көргенде, баяғы бір күн, басқа бір меню, бұл Друэмен алғаш рет мейрамханада болған сәт есіне түсіп кеткен. Бұл ұмыт болып кеткен бір мұңлы әннің әуеніндей аяқ астынан есіне түсе қалды да, қайтадан ғайып болды. Сол қас-қағымның өзінде ол кешегі Керриді көріп қалып еді — кедей, аш-арық, әбден есі шығып басылып қалған, Чикаго кеудесінен кері итеріп, суық қабағын жылытпаған, жұмыс іздеп табанынан таусылған. Жап-жас болып тауқымет тартып үлгірген байғұс қыз.

Залдың қабырғалары бөлекше сәнмен оюланып, өрнектеліпті. Төбеде де алтын жалатқан бір әшекейлер. Паркет қызыл ағаштан салынған екен, қайда қарасаң да — биік, оюлы айналар, жиһаз атаулыны, адамдардың бет бейнесін, шам сәулесін он емес, мың есе көбейтіп көрсетеді. Үстелдер жеке тұрғанда ерекше ештеңесі жоқ, ал дастарқан мен салфеткаларда "Шерри" деген белгі жазылған, күміс ыдыстарда "Тиффани", фарфорда "Хэвиленд", қызыл түсті абажурлардың астындағы құйтымдай шамдар әр үстелге әр беріп, адамдардың жүзіне, әшекейіне, зал қабырғаларына жылы нұр құйған сәуле бүркеді, залға бөтенше рең дарытады. Даяшылар мейрамхананың сәніне сән қосып, әріне әр қосып тұр. Дыбысын білдірмей қызмет көрсетеді, қимыл-қозғалыс қандай. Тәрелкелерді әкеліп үстелге қойған қойысты айтсаңшы. Әрбір қонақты олар құдасын құрметтегендей күтеді. Сәл еңкейе түсіп ол қонақтың не қалайтынын сұрар еді:

— Тасбақа сорпасы, иә. Бір адамға, тыңдап тұрмын. Устрица, жарты қадақ, иә. Спаржа, тыңдап тұрмын. Зәйтүн...

Осылай әр адамға барып, жалықпай сұрай берер еді. Бұлар үшін миссис Вэнс алдын ала әрқайсысынан сұрап біліп алып, біржола тапсырып берген болатын. Керри көзін кең ашып, залда отырған қауымды қарады. Міне, осы де, нью-йорктік жоғарғы қауымның өмірі! Бай адамдар әp күнді, әp кешті міне қалай өткізеді! Оның құйтымдай миы мұның барлығын саралауға жетпейді. Осындағы әрбір асып-тасқан әйел, құдай біледі-ау, күндіз Бродвейдегі шеруде жүріп қайтады, немесе театрда отырады, ал кешкісін мейрамханада. Ол үлде мен бүлдеге оранған ғұмыр келетін сияқты, ал кіреберісте оны малай есігін ашып иіле қалатын экипаж күтіп тұрады. Ал бұған, Керриге ол бұйырмаған. Сағыздай созылып, бітпей қойған соңғы екі жыл ғұмырында ол мына жерде өтіп жатқан өмірге ұқсас ештеме көрмеді. Керісінше мистер Вэнс бұл жердің өз адамы. Герствуд те бір кездері осындай көп-көрім кісі еді. Ақшасына қараған жоқ. Ол сорпа, устрица, қуырдақ, гарнир және даяшы тоқыма кәрзеңкемен алып келген бірнеше бөтелке шарап алдырды.

Эмс мейрамхана ішіндегі тобырға Керриге қырымен отырып бей-жай ғана қарап қояды. Маңдайы биік көрінді, мұрынды, шықшыты шығыңқы. Аузы үлкен, бірақ өзіне жарасып тұр.

Мейірімді кісі екенін байқатады. Тұнық қою қоңыр шашын бір қырына қайыра тарапты.

Керри бұл адамның бойынан бір ұяң балалықты байқаған, не дегенде де бұл ақыл тоқтатқан адам болатын.

— Білемісіз, — деді Эмс кенет, оған ұзақ уақыт үнсіз ойланып отырып, отырып барып, бұрыла қарап, — маған кейде осылай ақша шашу ақымақтық болып көрінеді.

Керри оған бір сәт қарап қалған, осыны шынымен айтып отыр ма бұл дейтіндей. Бұл адам, сөзіне қарағанда, мұның миына да кіріп шықпаған жайлар туралы ойлап отырған болды ғой.

— Неге? — деп сұраған ол әуестене қалып.

— Себебі бұл жерде аса көп ақша төленеді, тамақтың ақшасын артығымен төлейді. Сән-салтанат үшін төленеді ақша.

— Ал мен бұныңа түсінбедім, егер жағдайы көтерсе, неге төлемеске, — деп қойған миссис Вэнс.

— Не дегенде де бұған біреудің бірдемесі шығып жатқан жоқ қой, — деп құптай сөйлеген мистер Вэнс.

Ол әлі де ас мәзірін қарағыштап отырды, даяшы баяғыда бұларға не керегін жазып әкеткен. Эмс енді қайтадан залға қарап кетті де, Керри тағы да оның маңдайына қырынан көз салып отырды. Оның ойынша, осы бір жас адам ақылға сыйымсыз бірдеңелер туралы айтып отыр. Өзінің көзқарасында бөлекше бір жұмсақ нұр бар екен, мейрамханаға ол жайбарақат оймен көз салып отырған.

— Әне бір әйелдің киіміне көз салыңызшы, — деген ол Керриге қайтадан бұрыла беріп, иегімен нұсқап.

— Қайда? — деп сұрады Керри оның көзі қай жаққа түсіп отырғанын аңламақ кейіппен қарап.

— Әне, бұрышта, бізден бірталай жерде отыр. Сіз оның түйреуішін байқамадыңыз ба?

— Құдай-ай, не деген үлкен еді! — деп қалды Керри.

— Мен баяғыдан бері осындай талғамсыз тағылған бриллиантты көрмей кетіп едім, — деген Эмс.

— Иә, расымен де, түйреуіш үлкен-ақ екен, — деп қойған Керри оның сөзін мақұлдап.

Оның осы бір жас адамға біртүрлі ұнап қалғысы келген, — бұған ішкі бір түйсік сыбырлайды, бұл өзінен әлдеқайда білімді, бәлкім ақылды да шығар дейді. Керри, бұл енді бір өтірігі жоқ, адамдардың қайсыбірі өзінен ойлау қабілеті жағынан жоғары тұр деп ойлайтын. Осы өмірінде ол өз ұғымындағы ғалым дегендей адамдармен ол кездеспеді деуге де болар еді. Ал мына бір өзі қасында отырған жас, жанары тұнық, жүзі жарқын адам, бәлкім, дұрыс екенін біліп қолдап қоятынына қарамай, бұл түсіне бермейтін дүниелерді жақсы біледі. "Ер адамның осындай болғаны қандай жақсы!" — деп ойлады ол.

Әңгіме Альберт Ростың "Бойжеткен қыздар тәрбиесі" атты кітабына көшкен, ол кітап сол кездері қолдан қолға түспей жүрген. Миссис Вэнс бұл шығарманы оқыпты, күйеуі кітап жайлы газетке шыққан рецензияларды көрген.

— Кітап осыншама әңгімеге арқау болды! — деп қойды мистер Вэнс. — Сол бір Рос туралы дамыл таппай айтып жатыр.

Ол мұны Керриге қарап отырып айтқан. Керри шынын айтудан бой тасалаған жоқ.

— Ал мен ол туралы мүлде естімеген екенмін.

— Мен оқыдым, — деген миссис Вэнс. — Ол өзі көп қызық дүниелер жазған Соның барлығынан оның соңғы романы асып түсті.

— Сіздердің Ростарыңыз, ақиқатын айтқанда түкке тұрмайды, — деп қалды Эмс аяқ астынан.

Керри оған біртүрлі тіксініп қарап қалсын.

— Оның жазғандарының барлығы да "Дора Торн" сияқты дарынсыз дүниелер, — деді мистер Эмс.

Керри мұны тура өзіне тигізіп айтқандай, ыңғайсызданып қалған. Оның "Дора Торнды" оқығаны бар еді, кітап бұған тәп-тәуір әсер еткен болатын. Керри ол романды оқырманның басын көпшілігі керемет шығарма деп таласып оқығандарын да біледі. Енді міне, көздері жарқыраған қыр мұрын, қиғаш қас бір бозбала келеді де жұрттың барлығы жаппай мақтап жүрген шығарманы мазақ етеді. Мұның сөзіне қарағанда, кітап түкке тұрмайды екен, уақыт бөліп, көз майын тауысып қараудың қажеті жоқ. Керри көзін төмен салған. Ғұмырында алғаш рет ол өзінің білместігі үшін ұялды.

Эмстің айтқаны кекесін де, мазақ та емес еді, менмендігі де жоқ мұның. Ондай ойында да болмаған сияқты! Керри бұл адамда басқалардан басымдау ойлау қабілеті барын ұғынды. Ол қабілет биік талғаммен ұласатын, дұрыс танымға алып келетін қабілет, енді бұл осы адамның танымы бойынша не дұрыс, не бұрыс екен деп еркінен тыс ойлап қойды. Ал ол Керридің кәдімгідей иланып, құлақ қойып тыңдағанын байқап, енді соған қарап айтпақ ойларын даяшы үстел маңында күйбеңдеп, қасықтарды, шанышқыларды, пышақтарды қойып, тәрелке жеткілікті ме деп тексеріп, тағы да басқа қонақжайлық көрсетіп жатқанында, Эмс Керриге тақап сол еңкейе түсіп, Индиано-полистегі өмір туралы әңгіме бастаған. Бұл жас адам расымен-ақ асқан ақылының арқасында электротехника саласында өз бағытын тапқан болатын. Оның үстіне ол басқа да ғылым салаларына қызығушылық танытатын, адамдарды да ол арнайы зерттейтін құбылыс деп санайды. Абажурдан төгілген қызғылтым сәуле оның шашының түсін сарғайтып көрсетеді, ал көздерінің оты шаммен шағылысып, жарқ-жұрқ, жалт-жұлт ойнайды. Керри мұны да байқаған, өзін әлі шикі, тым балаң көріп отырды. Бұған бәрі де түсінікті болған Жас адам өзінен оқ бойы озық тұр. Бұл Герствудтен әлдеқайда ақылды болып көрінді, Друэден гөрі білімді, зерек, оның үстіне жаны сондай таза, жас баладай нән. Керри бұл адам ілуде бір ұшырасатын жақсы адам деп ойлаған. Ол Эмстің өзіне деген қызығушылығы жай ғана дос көңілдің ілтипаты екенін де сезініп отырды. Бұл оның ортасының адамы емес, ол айналысып жүрген ауқымды істер қолынан келмейді. Сонда да болса, бұған оның әңгімесін айтып, ақтарылып отырғаны ұнайды.

— Мен байлыққа құмар кісі емеспін, — деген ол, тамақ ішу салтанаты қызып жатқан тұста. — Соған қоса ақшаны осылайша оңды-солды шашуға да құлықты кісі емеспін.

— Неге? — деп сұрады Керри, осының айтқанында бір гәп бар-ау дегендей ой қаумалай түсіп.

— Неге дерің бар ма? Бұдан түсетін пайда қане? Адам бақытты болу үшін керегі осы ма? — деп дауысын көтере түсті мистер Эмс.

Керриге оның мұнысы тым артықтау көрініп кетті, бірақ бұл адам артық айтпайды ғой.

"Ол, қалай өмір сүремін деп тапса да, бақытты болар еді, тіпті жападан-жалғыз қалса да, — деген бір ой жылт еткен — Бұл сондай күшті, әлуетті жан ғой!"

Мистер және миссис Вэнстер бұлардың екеуара әңгімесін ара-тұра бірдемелер айтысып, бөліп кетіп отыр, сөйткеннен де мистер Эмс Керри құлақ қоя қалатындай қисынды ойларды ара-тұра ғана қыстыра кетіп отырды. Алайда осының өзі де жеткілікті болған: Тек ауыздан шыққан, айтылған сөз ғана емес, жалпы осы бір адам отырған ортаның көңіл ауанының өзі Керриге керемет әсер еткен. Бұл жас адамда бәлкім оның өзіндік әлемінде, әйтеуір бір мұның жанын қозғайтын бір сыр бар. Мистер Эмстің айтқандары ара-тұра театрда көрген ана бір, мына бір көріністерді еске салады— адам ғұмырында айналып өтіп кете алмайтын қасірет пен құрбандықты ұмытпа дейді. Мистер Эмстің әңгімесі бұған өзінің өмірі мен мына айналасынан көріп отырған өмірдің жер мен көктей айырмасын біршама жайдақтап кетті. Мұны мистер Эмстің бар дүниеге бірқалыпты қарай алатын кісілік кеңістігі ұғындырған сияқты.

Бұлар мейрамханадан шыққанда мистер Эмс Керриді қолтығынан демеп, экипажға отыруына көмектесті, бұлар осы тобымен енді театрға кетті. Қойылым кезінде Керри Эмс не айтса да, құлақ қойып тыңдаумен болған Ол әсіресе пьесаның Керриге қатты ұнаған тұстары туралы сөйлеп отырды.

— Сіз қалай ойлайсыз, әртіс болу деген керемет емес пе? — деп сұраған ол

— Әрине солай, бірақ жақсы әртіс болсаң ғана. Театр дегенің ғажап, ұлы дүние!

Оның қолдап сөйлегенінен Керридің жүрегі дүрсілдей соқты. О, бұл әртіс болса ғой, шіркін! Болғанда да, жақсы әртіс болса! Бұл адам соншалық ақылды, ол барлығын біледі, ол сахнаны. Ұлы дүние деп біледі! Егер бұл жақсы әртіс болып шықса, мистер Эмс сияқты адамдардың да аузына ілігер еді.

Ол біртүрлі оған, оның айтқандарына, соның өзіне қатысы болмаса да, бөлекше ризашылық сезім құшағында отырған. Бұл немене десеңші.

Спектакльден соң күтпеген жерде, мистер Эмстің бұлармен бірге қайтпайтынын білді.

— О, сіз бізбен жүрмеймісіз? — деп қалды Керри еркінен тыс.

— Жоқ, сіздерге мың рақмет, — деген ол. — Мен Отыз үшінші көшеде қонақүйге түскенмін, осы маңда.

Керри бұдан әрі ештеңе деген жоқ, бірақ бұл жай оның көңіл күйін бұзды. Ол онсыз да осы бір ойдағыдай өткен кеш бітіп қалады-ау деп іштей қимастық сезімде болған, бірақ ең болмағанда жол бойы әлі бір жарты сағатқа жалғасатынын ойлап қуанып еді. О, осы бір уақыт дегенді айтпа, сағат, минут — бүкіл ғұмыр!

Ол минут, сағаттарда қаншама қам, мұң, қайғы сыйып жатыр десеңші!

Ол Эмстің қолын біртүрлі көңілсіз алып қоштасқан. Дегбірі қашатындай не болып қалыпты сонша! Бірақ Эмс отырмаған экипаж біртүрлі қаңырап тұрды.

Үйге келгеннен кейін Керри осы кештің ғажайып әсерін қайта ойлай бастаған болатын. Ол өзі енді қайтып бұл адамды жолықтыра ма, жоқ па — білмейді. Қызық, бұған неге бас қатырады? Неге?

Герствуд үйде екен, тіпті жатып та қалыпты. Киімдері қалай болса, солай шашылып жатыр. Керри жатын бөлменің есігінен қарады да, оны көріп, қайта бұрылып кетті.

Ұйқысы қашып кеткендей. Ол ана-мынаны ойланып отыра тұрғысы келген.

Ол асханаға келіп, тербетпесіне отырды да, құйтымдай қолдарын қатты қыса түсіп ойланып кетті. Біртіндеп көз алдаған дүние, әлемтапырақ кереғар құштарлық, құмарлық, жүректі баураған, санасын арбаған сиқырлар сейілгендей, ыдырай бастады. Керридің көп дүниеге көзі ашыла түскен сияқты. Аһ, алда әлі қанша үмітті армандар, опыну мен өкіну, қаншама ауыр қасірет, жан ауыртқан күйзеліс күндер тұр ғой!.. Керри ақырындап өмірдің жұмбағын ақтарып аша бермек, аша бермек.





XXXIII ТАРАУ

ҚАЛА ІШІНДЕ.

ЖЫЛДАР ӨТІП БАРАДЫ

Бұл нәрсенің ешқандай тікелей салдары болған жоқ. Мұндай жағдайда нәтиже бірден байқалмайды. Әрбір таң әр бөлек көңіл-күй сыйлайды. Күнделікті өмір өзінің қалағанын қалайда алады. Тек бір сәттерде ғана біз өз жаратылысымыздың қаншалықты бейшара екендігін ұғамыз. Біз күрт өзгерістерде қылаң берген жан дүниеміздің ауруын байқаймыз. Оларды алып тастасаң — ауру да тыншиды.

Жарты жылдай, тіпті одан да көп уақыт Керри бұған дейін сүрген өміріндей өмір сүрді. Эмсты ол бұдан кейін кездестірмеді. Ол Вэнстердікіне тағы келгенін Керри құрбысынан естіп білді. Жас инженер Батысқа кетіп, оның өзі туралы қалдырған әсері мен Керридің оған деген сезімі де бірте-бірте өше берді. Бірақ, оның моральдық әсері түбегейлі өшпей, өз ізін қалдырды. Енді Керриде идеал пайда болып, ол өзіне жақын жүрген өзге еркектерді сонымен салыстыратын болды.

Осыншама уақыт, яғни үш жыл бойы Герствуд бұралаңсыз, өлшенген өмір сүрді. Ол құлдырап төмен кетпесе де, шарықтап көкке де көтеріліп кетпеді. Оның сыртынан бақылаған жан осылай баға берген болар еді. Алайда, Герствудтың бұдан кейінгі тағдыры қалай болатынын дәл айқындайтын психологиялық өзгеріс болды. Соның ішіндегі бастысы — Чикагодан кетумен бірге оның мансабының күл талқаны шықты.

Іскер адамның өсуінде — оның физикалық өсімімен ортақ нәрселер бар. Не ол — ақыл тоқтатар жасқа жақындаған жасөспірім сияқты күшті, дені сау, ақылды бола түседі, немесе, ақыл тоқтатып, кәрілікке жақындай түскен ересек адам сияқты әлсіз, жан тыныштығын қалағыш болып, қаулай түседі.

Бай адамның жағдайында да, осындай болады. Егер, капиталдың өсімі тоқтамай, пайда мен шығынның арасында тепе-теңдік орнамай, зауал да келмейді. Біздің уақытымызда байшыкештер өзіне қызметке жас қызметкерлер мен сау ақылдарды тартып, өз байлықтарын сақтап қалатын фактілер аз кездеспейді. Бұл жас ақылдар өздеріне пайда түсетіндіктен, байшыкештің байлығын қорып, оның үсті-үстіне өсіп отыруына мүдделі, соған қызмет етеді. Егер, әрбір байшыкеш өз байлығын өсіріп, оны қорып отырумен тек өзі ғана айналысатын болса, оның бүкіл ғұмыры жетпеген болар еді.

Бірақ енді, параллельдің қалай өзгергенін көретін боламыз. Байлық та адам сияқты тек бір ғана өз қожасының ақылымен күші жетпейтін тұтас ағзаны елестетеді. Одан енді иесінің ақылы мен күші сарқыла бастағанда, үлкен жалақы тапқысы келетін жас ақылдардан өзге, оның өмір сүруін қолдайтын жас күштер сияқты одақтастары пайда болады. Байлық — ынтымақтастықтың немесе мемлекеттің дамып, өсуінде ғана сақталуы мүмкін.

Герствуд жаңа жағдайға тап болғанда өзінің жас емес екендігін байқауы мүмкін еді. Егер, ол мұны байқамаса, бірте-бірте төмендеу елеусіз өтіп жататын сондай тепе-теңдік жағдайда болғаны.

Өзінің не істеп жүргенін талдап, ажыратуға үйренбеген Герствуд өз санасында жүріп жатқан сол өзгерістерді аттап өте алмады. Өзінің бұрынғы жағдай-күйін қазіргісімен үнемі салыстыра отырып ол— өз өмірінің нашарлай бастағанын аңғарды. Ал, бұл қорытынды оған көңілсіз күй сыйлады. Бұлайша үнемі жаншылған күйде көңілсіз жүру — адам денсаулығына айтарлықтай әсер етеді. Герствуд та сөйтіп жүрген.

Уақыт өте келе бұл оның мінез-құлқында бой көрсетті. Көз жанары бұрынғы тірлігі мен өткірлігін жоғалтып, жүріс-тұрысы да бұрынғы сенімділігі мен нықтығынан айрылды. Ең жаманы — ол шетсіз-шексіз ой тұңғиығына бататын еді. Оның жаңа таныстары — атақты кісілер емес, опасыз, дөрекі ләззаттарға бейім төменгі деңгейдегі адамдар еді. Олардың ортасы бір кездері көңіліне қуаныш сыйлаған Чикаго ішімдікханасының ығайлары мен сығайларының ортасындай қуанта алмады. Оған енді шексіз нәтижесіз ойлардың шырмауына түсуден басқа ештеңе қалмаған-тын.

Күн сайын ол кешкі газеттерден қаланың қылмыссыз жерлерінде не болғанын оқып отырды. Еуропаға жүзіп кеткен тұлғалар туралы құлақтандыруларда ол өзінің бұрынғы ішімдікхананың белгілі келушілерінің аттарын кездестіретін. Театрға арналған бағандардан ол өзі жақсы танитын жандардың жетістіктері жайлы да жиі көретін. Бұл адамдардың барлығы шамасы, бұрынғыдай көңіл көтеретін болса керек. Пульман вагондары оларды елдің барлық бағытына тасып, газеттердің барлығы олар туралы жазатын. Бұл жақын арада ғана араласқан адамдардың барлығы да атақты адамдар да, бұл болса, ұмытылған. Мистер Уилер деген кім? Уоррен-стриттегі бар дегеніміз не? Далбаса!

Үшінші жылдың соңына таман осы жаман ойлар мен көңілсіз күйлер Уоррен-Стриттегі істерінде де көріне бастады. Клиенттердің бұрынғы дәуірлеген уақытындағыдан айтарлықтай азаюы — Герствудты қатты алаңдатты.

Бір күні кешке ол Керриге істің кері кетіп бара жатқанын айтты. Бұл — Керри қандай да бір ұсақ-түйек нәрсе алғысы келетінін білдіргеннен кейін айтылды. Ол бұл сөзді Герствуд әдейі айтты деп ұқты да, оған өкпелеп қалып, одан соң ештеңе сұрамады. Ол үшін оған жақсы көңіл-күй сыйлайтын — тек Вэнстер отбасы еді.

Ал олар болса, өздерінің Нью-Йорктен кететінін кенеттен мәлімдеді. Көктем жақындаған сәтте олар Солтүстікке барғысы келді.

— Иә, — деді, Керримен болған әңгімеде миссис Вэнс, — бізге шамасы, пәтерден бас тартып, жүктерді сақтауға берген дұрыс болатын шығар. Біз бүкіл жаз бойы болмайтындықтан, пәтерге төлеудің не қажеті бар? Оның үстіне, қайтып келген соң біз, орталыққа жақын орналасқан шығармыз.

Керри оны зор өкінішпен тыңдады. Өйткені, миссис Вэнстің ортасы оған зор ләззат сыйлайтын. Енді ол тағы да мүлдем жалғыз қалатын түрі бар.

Ішімдікханадан түсетін пайданың азаюынан төмендеген Герствудтың нашар көңіл-күйі — ерлі-зайыпты Вэнстердің кетуімен тұспа-тұс келді. Керридің есесіне күйеуінің жабырқаңқы қабаты мен кісі төзбес жалғыздық қатар тиді. Сондықтан оның да көңіл-күйі үнемі болмай, күйгелектеніп, өткен өмірі туралы көп ойланатын. Өмір дегеніміз қандай? Тек жабығудан тұрады. Керри бұл өмірден не алды? Осы тар пәтерден басқа ештеңе алған жоқ. Ерлі-зайыпты Вэнстар жаһанды кезіп қыдырып жүрсе, бұл жападан-жалғыз осы жерде отыр. Шынымен де бұл осы үшін жаралған ба? Осы сияқты көңілсіз ойлар кезектесе келіп, көз жасы жүзін жуды.

Мұндай жағдай айтарлықтай ұзаққа созылды. Керри де, Герствуд та бірдей көңіл-күйді бастан кешті. Бұдан соң, тағы да өкінішке орай, жаман жағына қарай кішкене өзгеріс болды. Бір күні кешке Керридің жаңа иіссуларға деген құмарлығын басып, оған кететін шығындарды өтеу — оңайға түспейтінін түсіндіру мақсатында Герствуд:

— Мен бұдан былай өз әріптестеріммен арадағы қатынасты реттей алар ма екенмін деп ойлай бастадым, — деді.

— Неге? — деп сұрады Керри.

— Өй, ол сондай, топас және сондай сараң ирландық! Ол ішімдікхананы қандай да бір жолдармен жетілдіру туралы ұсыныстарыма құлақ асар емес. Ал бұлай бола берсе, бұл іс пайда беруден қалады.

— Сонда сен оны көндіре алмайсың ба?

— Жоқ, мен талай рет тырысып көрдім ғой. Бірақ, меніңше, ең дұрысы — ісінді бастау ма деп тұрмын.

— Сонымен?

— Көріп тұрсың ба, менің барлық ақшам қазіргі кезде осы ішімдікханаға салынып тұр. Егер менде біршама уақыт көп ақша шығындамай өмір сүретін мүмкіндік болса, біршама қомақты пайда әкелетін жаңа ішімдікхана ашуға мүмкіндік туар еді.

— Онда неге үнемшіл болмасқа? — деді Керри онсыз да ауық ештеңеге ақша шығындамайтыны еріксіз еске түсіп.

— Тырысып көру керек, — деді Герствуд — Мен енді бұдан да гөрі шағын пәтер жалдап, тым болмаса бір жыл үнемді өмір сүруді ойлап отырмын.

— Несі бар, менің еш қарсылығым жоқ, — деді Керри. Бірақ, істің бұлай бет алғаны жан дүниесінің тынышын кетірді. Тек шағын пәтер туралы бір ғана әңгіме оның көңіліне кедейліктің үрейін салды.

— Алтыншы авеню ауданында, Он төртінші көшенің ар жағында сүйкімді, шағын пәтерлер көп. Сол жақтан бір ыңғайлысын табуға болар еді.

— Егер қаласаң, мен барып қарай аламын, — деді Керри.

— Мен бір жылдан соң әріптестеріммен арадағы қатынасымды үзе алатыныма сенімдімін, — деп қайталады Герствуд.

— Жарайды, мен барып пәтерлерді қарап көремін, — деді Керри. Ол Герствуд ұсынған көшу туралы ұсыныс ол үшін өте маңызды шығар деп шешкен еді.

Осы әңгімеден соң, көп ұзамай олар өзге пәтерге көшкендіктен, Керри терең мұңға батып жүрді. Соңғы уақыттардағы оқиғалардың ешбірі оған дәл бұлай ауыр тиген жоқ. Ол енді Герствудқа көңілдесі ретінде емес, өзінен еш ажырамайтын нағыз күйеуі ретінде қарай бастады. Қандай жағдай болса да оның тағдыры Герствудтікінен бөлек емес еді. Өкінішке орай, Керри оның күн өткен сайын бұрынғы күшті, өмірге разы, қуатты қалпынан қабағы ашылмай, түнеріп жүретін адамға айналып бара жатқанын байқай бастады. Езу тұсы мен көз айналасындағы әжімдер таяп келе жатқан кәріліктен хабар беретін. Бұлардан өзге белгілер де соны білдіретін Керри енді өзінің Герствудпен бірге қашып кеткенінің қателік болғанын түсіне бастады.

Төрт шағын бөлмеден тұрағын жаңа пәтер Он үшінші көшеде, Алтыншы авенюге жақын жерде орналасқан екен. Бұл аудан Керриге мүлдем ұнамады. Мұнда көк шөп өте аз өсіп, терезеден өзен көрінбейтін. Көшелері өте тар, халық тығыз орналасқан екен. Жаңа үйде — Вэнстер отбасындай бола алмаса да, біршама құрметті он екі отбасы өмір сүреді екен. Ал Вэнстер сияқты адамдар ең жақсы пәтерлерде өмір сүретін.

Өзінің кішкентай пәтерінде Керриге қызметші қажет болмай қалды. Ол бұл пәтерді өте жинақы етіп реттесе, оған бұл ісі еш қуаныш сыйламайды. Герствуд та іштей бір саты төмен түскеніне жабырқаса да, бұдан өзге жол қалған жоқ қой деп өзін жұбататын Біршама уақыт бұған да көндігуге тура келеді.

Төменге баратын жолдың аялдамасы да аз болып келеді. Герствудтың жан-дүниесіндегі күйзеліс оның әріптестерімен арадағы байланысты алшақтата түсті. Соның салдарынан ол Герствудтан қалай құтылудың жолын іздестіре бастады. Бірақ бұл іс бұлардың ішімдікханасы орналасқан үйдің иесінің араласуымен бұлар ойлағаннан да жылдам шешілді.

— Сіз оқыдыңыз ба? — деді бірде таңертең Шонесси "Геральд" газетінің "Жылжымайтын мүлік" бөліміндегі құлақтандыруды нұсқап.

— Жоқ, оқыған жоқпын, — деді Герствуд, — онда не бар екен? — деді ол газетке көз жүгіртіп.

— Біздің үйдің иесі өз жер телімін беруге сатыпты.

— Рас па? — деді Герствуд.

Ол газетті алып, оқи бастады. Онда:

"Мистер Август Вил кеше өзінің Уоррен мен Гудзонстрит көшелерінің қиылысында ораналасқан көлемі жиырма бес те жетпіс бес фут болатын жер телімін мистер Слосонға елу жеті мың долларға сатты"деп жазылыпты.

— Біздің жалға алған уақытымыз қашан бітетін еді? Ақпанда емес пе еді? — деп сұрады Герствуд.

— Дәл солай, — деді оның әріптесі.

— Мына жерде осы жердің жаңа иесінің жаңа қожасының жоспарлары туралы ештеңе жазылмапты, — деді Герствуд газетті қайта қолға алып.

— Біз оның жаңа жоспарлары туралы өз аузынан көп ұзамай естиміз деп топшылауға болады! — деді Шонеси.

Іс жүзінде көп ұзамай-ақ Слосонның бұл жерге кеңсе болатын жаңа ғимарат салмақ ойы бары, және бар орналасқан ескі үйді сүріп тастамақ ойы бар екені белгілі болды. Ал жаңа ғимараттың құрылысына бір жарым жыл уақыт кетуі керек еді.

Бұл деректердің барлығы айқындала бастағанда, Герствуд жағдайдың қалай насырға шауып бара жатқанын аңғарды. Бірде ол әріптесімен осы туралы әңгімелесті.

— Сіздің осы маңға жақын жерден жаңа бар ашпақ ойыңыз жоқ па? — деп сұрады ол.

— Оның қандай мәні бар. Бұрышта орналасқан ғимаратты бұл маңнан біз ешқашан таба алмаймыз, — деді Шонесси.

— Ал басқа жерден ше?

— Мен олай көзсіз тәуекелге бармаған болар едім, — деді ол

— Шамасы, біздің ішімдікхананың күні бітті-ау, деймін, — деп сөзін жалғастырды Шонесси.

— Қайтеміз енді, бітсе, бітсін! — деді Герствуд та.

Бір-екі күн өткен соң, ол бұл жағдайды Керриге ескерту керектігін ұқты.

— Меніңше, біздің ісіміз үлкен қауіп-қатердің алдында тұр деп бастады Герствуд әңгімесін.

— Не болды? — алаңдаушылық білдірді Керри.

— Біздің ішімдікхана орналасқан үйдің иесі өзіне тиесілі жер телімін сатып жіберіп, жаңа қожайын жасалған келісім-шартты қайта қалпына келтіруге келісер емес. Мұндай жағдайда, бүкіл жұмысымыз тоқтайды.

— Ал, басқа жаңадан ішімдікхана ашуға болмай ма?

— Оған да сәйкес келетін жаңа жер табылар емес. Оның үстіне менің әріптесім бұдан әрі істі бірлесіп жүргізуді қаламайтын секілді, — деді Герствуд.

— Сонда сен бұл жұмысқа салған ақшаны жоғалтасың ба?

— Иә, — деді қара тастай күреңітіп кеткен Герствуд.

— Қандай өкінішті! — деп айқайлап жіберді Керри.

— Шамасы, бұл алаяқтық әрекет болса керек. Басқа ештеңе де емес. Шонеси сол орында, жаңа ғимарат салынып біткен кезде жаңа ішімдікхананы қайта ашатын шығар.

Герствудтың жүзіне зер салып қараған Керри жағдайдың расында да өте қиын болып тұрғанын ұғынды.

— Қалай ойлайсың, сен басқа бір шаралар жасай аласың ба? — деп жасқана сұрады Керри.

Герствуд біраз уақыт үнсіз қалды. Өйткені, енді ол жаңа істер бастау туралы жаңа ертегілер құрастырып айта алмайтын еді. Және Керри де Герствудтың сазға отырғанын анық түсінді.

— Шынын айтсам, білмеймін. Тырысып көремін, — деп жабыраңқы үн қатты ол ақырында.





XXXIV ТАРАУ

ДИІРМЕН ТАСТАРЫНЫҢ АСТЫНДА ҚАЛУ.

ЖЕЛ ӨТІНДЕ

Герствуд қалай қамықса, Керри де бұл жағдайды бас қатырып көп ойлаған. Ол өздерінің күйеуі үлескер болып жүрген шаруалары жабылып қалса, қаншалық зардабы болатынын бірталай күннен соң ғана барып айқын ұғынып еді. Чикагоға алғаш барған күндер, Гансондардың кішкентай пәтері туралы ойлар еске түсіп, төбе шашы тік тұрған. Бұл сұмдық! Бұның барлығы қайыршылықтың қасіреті. Бір амал жасау керек. Ерлі-зайыпты Вэнстермен аралас-құралас болған айлар мұны өз жағдайына жайбарақат қараудың, жөн емес екеніне үйретіп кетті. Нью-Йорктің қызғылықты қызыл-жасыл өмірін сол кісілердің арқасында шетінен болса да байқап қалды, ол жүректі баурап алған. Бұл әдемі киіну керектігін ұқты, қай жерлерге бару, қайда болып тұру дегенді үйренді, бірақ соның бәрі үшін қажет ақша — мұнда жоқ. Бірақ олар арбады, өзіне тартты. Қазірде күнкөрісі қиындаған сайын, Керри сол өзі ептеп дәмін татқан тәтті өмірге тіпті ынтыға түсті. Міне, енді қайыршылық оны аяусыз аярлықпен бүре түседі, арманын аяққа таптап, мазақ етпек. Аспандағы ай не теңің дейді.

Эмс мырза көз алдына тастап, жарқырата ашқан сұлулық пен ірі мұраттар әлемі де көкейіне қонақтап қалды. Эмс өзі мұның өмірінен кеткен. Бірақ Керридің құлағында оның айтқандары қалды: тіршіліктің тұтқасы тек ақшада емес, жарық дүниеде Керри әлі біліп болмаған толып жатқан құндылықтар бар, сахна — ұлы өнер және бұл бүгінге шейін оқып келген кітаптар түкке тұрмайды. Бұл адам бөлек бір таза жан, әулетті, Герствуд пен Друэ оның шаңына да ілесе алмайды. Бірақ осыны бұл мойындаудан тайсақтайды. Байқағысы келмейді.

Уоррен-стриттегі ішімдікхана әлі істеп тұрған соңғы үш айда Герствуд жұмыс арасында шығып кетіп жүріп, хабарландырулар қараған. Бірақ осының барлығы бос әуре еді. Тездетіп бірдеңе табуы керек, әйтпеген күнде, ішімдікхана жабылып қалса, соңғы тиын-тебеннің басына су құйылмақ. Онда бір іс ашудың жолы кесіледі. Біреуге жалданып күн көреді.

Ішімдікханалар жайлы хабарландырудағы айтылғандар немесе удай қымбат, немесе мардымсыз бірдеңелер. Қыс түсіп қалған, газеттер жақсылық хабар айтпайды. Тоқырау болады, тықыр таянып қалды деп қақсайды. Герствудке әуеде бір бақытсыздықтың иісі бар сияқтанды. Басы қатып жүріп, ол басқалардың да шекесі шылқып тұрмағанын ұқты. Әлдеқандай бір фирма күйреді дегендей хабарламалар, ана жер, мына жерде аш-арықтар көбейіпті, көшеден қаңғырып жүріп құлаған бір кезбенің мүрдесі шығыпты, осы хабардың барлығы таңертеңгілік газеттерге көз жүгіртіп отырған Герствудтің көңілін бөлетін. Бірде "Уорлд" газеті үрейді ұшырып, былай деп жазды: "Биыл қыста Нью-Йоркте жұмыссыз қалған адам саны сексен мыңға жетеді". Герствуд бұны оқығанда біреу кеудесіне қанжар сұғып алғандай болған.

"Сексен мың! — деп ойлаған ол. — Бұл не сұмдық!". Герствуд әсте мұндай ойларға салынып көрген емес-ті. Өзінің ісі ілгері жүріп жатқан соң, дүниенің барлығы басқа, бақыт құшағында болып сезінетін. Осындай хабарландыруларды ол Чикаголық "Дейли Ньюс" газетін қарап отырып көзі шалатын, бірақ назар салып оқып көрмеген екен. Мұндай дүниелер оған енді ашық күнде алыс көкжиекті жауып, асығыс жөңкіліп келе жатқан, әне-міне аспанды қаптайтын қара бұлт сияқтанды. Сол қара бұлт Герствудтің де төбесіне төніп тұр. Қайткенде де өз көңілін бірдеме етіп көтермек болып, ол ара-тұра өзін-өзі қайрап, ішінен айғай салып, жамандықты аластап тастайды: "Қойшы несіне қорқамын? Аттан түсіп қалайын деп тұрған жоқпын әлі алда бір жарым ай уақытым да бар! Түк болмағанда, іркіп жүрген ақшасы жарты жылға жетеді".

Бір қызығы, болашақ бұлыңғыр тартқан қазіргі күндері Герствуд әйелі мен балалары туралы қайта-қайта ойлап қойып жүр. Алғашында, үш жылға шейін ештеңені есіне түсірмеуге тырысты. Герствуд ханымды жек көретін, қайта құтылғанына қуанды. Қойшы соны! Бұл да далада қалған жоқ! Енді, тағдыр тәлкегіне айналып бара жатып, ол Герствуд ханымның не жасап жүргені, ұлы мен қызы қалай тұрып жатқаны туралы жиі ойлаған Олардың баяғыдай қағанағы қарқ, сағанағы сарқ шығар. Әлі де сол зәулім үйде тұрады, мұның, Герствудтің табан ақы маңдай терімен тапқан дүниесін шашады!

"Сайтан алсын! Түк қалдырмай соларға тастап кеттім! — деп қамығатын ол. — Осы ақылға сыя ма?".

Өткендегі ақша ұрлауға апарып соққан келеңсіз жайларды еске алып, Герствуд өзін өзі ақтайтын. Бұл соншама не бүлдірген екен? Heгe бұл далада қалды? Қайдан басты бұл бақытсыздықтар? Күні кеше бақуатты жан болатын, жайлы өмір сүрген. Енді келіп, барлығы желге ұшты.

"Басқа-басқа, сол әйелдің мұның дүниесіне иелік ететін жөні жоқ! — деп ойлайтын ол әйелі туралы. — Жұрт мәселенің қайдан шыққанын білсе ғой, менің дәнемені бүлдіріп тастамағыныма сенер еді".

Мұнысымен Герствуд осының барлығын біреуге айтып тастаймын демейді. Бұл әйтеуір өзін-өзі тыныштандырудың бір амалы. Келе жатқан қырсыққа бойынан ізгілік қашпаған адам болып қарсы тұруы керек.

Бірде кешқұрым, Уоррен-стриттегі ішімдікхана жабылып қалатынынан бес аптадай уақыт бұрын, Герствуд өзі "Геральдтан" тапқан үш-төрт хабарландыру бойынша жұмыс қарастырып қайтуға шыққан. Бір ішімдікхана Ролд-стритте болатын, Герствуд сол тұсқа шейін арбаға мініп келіп тұрып, ішімдікханаға кірген жоқ. Бұл бір жұпыны кабак еді, адам қарағысыз екен, мұндай жерде қалай істемек. Бауеридің бойынан ол көзтартарлықтай жабдықталған тағы бір ішімдікхананы тапқан. Мұнда, Грэнд-стриттен соншама алыс емес тұста, осындай ішімдікхананың бірнешеуі орналасқан болатын.

Бір сағатқа жуық Герствуд бар қожасымен үлеске қосылу жайын әңгіме етті, ол адамға денсаулық жағдайына байланысты компаньон керек болып қалыпты.

— Жарты үлеске кіру үшін қанша ақша қосу керек болады? — деп сұраған Герствуд.

Ол өзінде көп дегенде жеті жүз доллардай ақша қалғанын біледі.

— Үш мың, — жауап лезде берілген.

Герствудтің өңі бұзылып кетсін.

— Қолма-қол ақшамен бе? — деп қайта сұраған.

— Қолма-қол ақшамен.

Герствуд ұсыныстың өзіне тиімділігін елеп-екшегендей түр байқатқан. Бірақ көзінен тосылып қалғаны көрініп тұр. Ол енді әңгімені асығыс аяқтап, ойланып көрейін деп сылтауратты да шығып кетті.

Ішімдікхана қожасы мән-жайды айтқызбай-ақ білген.

"Бұл сатып ала алмайды, — деді өзіне өзі. — Сөзінің сыңайы солай!".

Күн бұлыңғыр, суық. Өңменіңнен өте соққан суық жел қыстың келіп қалғанын жеткізеді. Герствуд осыдан соң тағы да Алпыс тоғызыншы көшеге жақын бір ішімдікханаға бас сұққан. Сағат бестің кезі болатын бұл келгенде. Қараңғылық қоюлана түсті. Ішімдікхана қожасы нән семіз бір неміс екен.

— Мен сіздердің газетте берген хабарландыру бойынша келіп тұрмын, — деп қойды Герствуд ішімдікхана да, иесі де түк те ұнамай қалып.

— Жоқ сатпаймын! — деген неміс. — Мен сатпауға тоқтадым.

— Солай деңіз? — деп абыржи қалды Герствуд.

— Иә, сатылмайды. — Солай.

Неміс осыдан кейін мұның бар-жоғын ұмытып, шаруасына айналып кеткен. Бұған Герствудтің жыны келсін

— Жарайды! — деген Герствуд, — есікке бұрылып жатып. — Ақымақ есек! — деді ол тістене түсіп. — Онда неге газетке хабарландыру береді?

Біртүрлі тауы шағылып қайтты үйге. Керри ас бөлмеде бірдеңе пісіріп жатты, шам сол жерде ғана жанып тұр. Герствуд сіріңкесін шырт еткізіп шам жақты да, асханада отырып қалды, Керримен амандық-саулық та сұраспаған.

Ол есік көзінен бөлмеге бас сұғып:

— Бүл сенбісің, Джордж? — деп сұраған.

— Иә, мен — деп қойды Герствуд, келе жатып сатып алған кешкі газеттен көзін көтермеген күйі.

Керри бұған бірдеңе болып жүр деп ойлаған. Қапаланып отырған түрі біртүрлі екен: көзінің айналасы әжімденіп, қараторы жүзі қуарып, суық, түнеріңкі.

— Тамақ дайын, — деп қойды ол Герствудті жанай өтіп бара жатып.

Ол үндемеді, газетін оқып отыра берді.

Керри үстел басындағы өз орнына отырды, өзін біртүрлі бақытсыз сезінген.

— Сен тамақ ішпеймісің? — деп сұрады ол. Герствуд газетін бүктеп алып, үстел басына келді. Екеуі де жақ ашпайды. Ара-тұра бірдемені "былай қоя салшы", "әперіп жібересің бе?" деген кезекші сөздер болмаса.

— Бүгін ауа райы келіспей тұр ғой деймін, ә? — деп қойған бірталайдан соң Керри.

— Иә, — деп қалды Герствуд те. Тамақ ішкен түрі сол шанышқысын шыр көбелек айналдырып, анда-санда бір шұқып қойып отыр.

— Сен ішімдікхананы шынымен-ақ жауып тастайды деп ойлаймысың? — деп сұраған Керри, толғандырып жүрген мәселені білгісі келіп.

— Ойламаймын, білемін! — деп жауап берді ол үнінен ызасы білініп.

Бұған Керри ашулана қалған Онсыз да күні бойы көңілсіз ойлар қаумалап, жабығып отырды, енді келіп...

— Не болғанда да менімен осылай сөйлеудің қажеті жоқ, — деді ол.

— Оһ! — деп Герствуд күйіп кетті.

Ол орындық-морындығымен үстелден кері серпіліп, бірдеңе айтып тастағысы келді де, қоя қойды. Қолындағы газетін ашып оқи бастады.

Керри өзін өзі әрең ұстап орнынан тұрып кеткен. Герствуд мұның өкпелей қалғанын байқады.

— Керри, отыр! — деген оның ас үйге қарай шыққалы бара жатқанын көріп, — тамағыңды ішіп ал.

Керри ләм демей, жанынан өтіп кетті.

Герствуд тағы біршама уақыт газет қарап отырып, одан кейін ішігін кие бастаған, — мен қыдырыстап жүріп қайтайын, Керри! — деген ол ас үйдің есігінен қарап. — Біртүрлі мазам кетіп тұрғаны.

Керриде үн жоқ.

— Ашуланбашы, — деген Герствуд. — Ертең-ақ бәрі орнына келеді. Бірталай уақыт оған қарап тұрып қалған, ыдыс-аяқ жуып жатқан Керриге бар-жоғы бәрібір сияқты.

— Көріскенше, — деді де, ол шығып кетті. Осы бір шарпысып қалған сәтте алғаш рет екеуара қатынастарының аражігі білініп қалып еді, ішімдікхана жабылатын күн тақаған сайын үй ішін онан әрі зілдей ауыр көңілсіздік басты.

Герствуд қанша ойламайын десе де басына түскен мәселеге қатты қапаланады, Керри болса ертеңгі күнім не болмақ деп жабығады. Екеуі енді тіптен бір-біріне жақ ашпайтын болып бара жатты. Герствуд сөйлеспейін демейді, Керри қаламайтын. Герствуд мұны сезді. Оның өзін адам ғұрлы көрмей бара жатқанына ызалы да. Ол шамасы келгенінше арақатынастарын суытып алмауға тырысқан, — жетісіп жүр деймісің бұл, — бірақ сәт сайын Керри мұның жік-жапар болған көңілін су сепкендей басып тастап жүрді.

Ақыры күткен күн де келіп жеткен. Бұл күні әбден титықтап, тынышы кетіп болған Герствуд дүниеден түңіліп кетуі тиіс сияқты еді, керісінше ол үстінен бір жүк түскендей, жеңілдеп қалған сезімді бастан кешкен, бұл күні де кәдімгі көп күннің бірі, дүние жап-жарық, тіпті ауа-райы әшейіндегісінен тамаша. Таңертеңгі тамаққа келіп отырғанында жағдай соншама сұмдық деп зәрені ұшыратын түк жоқ деп түйді.

— Ал, бүгін менің жер бетіндегі дәм-тұзым таусылды, — деп қалжыңдап та қойған Керриге.

Ол күлімсіреп қана тұрған.

Герствуд көңілі әжептәуір көтеріңкі күйде газет қарады. Шынымен де жеңілденіп отыр.

— Мен бірер минутқа ішімдікханаға кіріп шығайын, сонан соң жұмыс қараймын, — деді ол тамағын ішіп болып. — Ертең күні бойы іздемеппін Енді қол бос, қайта осы дұрыс болды, ештеңеге қарамай іздеймін.

Ол үйден жадырап шыққан, Уоррен-стриттегі ішімдікхана жақты бетке алды. Шонесси мырза сонда екен, серіктестер барлық мүлікті өзара тең бөлісіп алды. Герствуд ішімдікханада бірнеше сағат аялдап қалған, бір үш сағаттай уақыт анда-мұнда барған болды, үйге қайтып келген оның көңіл күйі манағысынан көп жабыңқы болатын. Ішімдікханадан кейінгі кезде, үмітін үзіп жүрсе де, енді оның жоқ екенін ойлағанда Герствудтің кәдімгідей іші күйді. Біртүрлі далада қалғандай болады екенсің деп қамыққан Шонесси өзін салқын сабырға жеңдіріп, шаруабасты қалып танытты. Сағат бесті соққанда ол былай деген:

— Ал, меніңше, кассаны жауып, түсімін бөлісетін уақыт та жетті.

Олар осылай істеді де. Ішімдікхана жабдықтары алдын-ала сатылып қойған, түскен ақшаны үлескерлер бөлісіп алды.

— Ал, аман болыңыз! — деді Герствуд, өзін өзі соңғы сәттерде сыпайы қалыпта қалуға мәжбүрлеп.

— Сау болыңыз, — деген ол күңк етіп, бұған көз қырын да салған жоқ.

Сөйтіп Уоррен-стриттегі ішімдікхана жабылып қалды.

Керри дастарқанды мол етіп жайыпты. Герствуд үйге біртүрлі тұңғиық кейіппен кірген.

— Ал? — деп алған Керри.

— Бәрі бітті, — деп жауап берді Герствуд ішігін шешіп жатып.

Керри оған сұраулы жүзбен қарады: оның білгісі келіп тұрғаны, әрине, қаражат жайы болатын. Екеуі тамаққа отырған Көп әңгіме болмады.

— Ал енді сенің басқа бір жерде үлеске кіретіндей ақшаң бар ма, енді? — деп сұраған Керри.

— Жоқ, — деп жауап берген Герствуд. — Әзірге басқа бірдеңелермен айналысқан, аз-маз ақша жию керек.

— Сен бір жұмысқа тұрып алсаң, жаман болмас еді, — деп қойды бір үміт, бір күдікпен.

Міне, бірнеше күннің жүзі болып қалды, күн сайын таңертең ертемен Герствуд ішігін киіп үйден шығып кетеді. Осы бір сарылып, сабылған жүріс басталғанда ол қалтамдағы жеті жүз доллар ақша бірдеңеге ілігуге жарап та қалар деген үмітте болған Ол әлдебір сыра қайнататын заводтың ісіне ақшамды салсам деп ойлады. Мұндай заводтар көбінде сыраханаларын сырттан қадағалап, жалға беріп жүретінін бұл біледі. Сонан кейін бірталай ақшаның сырахана жабдықтарына шығындалып кететінін, ал қалғаны күнделікті тұрмысқа жетпейтінін ойлаған. Айына бұлар сексен доллардай ақша ұстайтын.

— Жоқ, бұлай болмайды, — деп шешкен ол мәселені ақылға салып, — бұдан түк те шықпайды. Әуелі бір жұмысқа кіріп, аздап ақша жинайын.

Сонда қандай жұмысқа? Бұл сұраққа келгенде оның басы тіптен қатты. Ішімдікхана басқарушысының орны ма? Бұл орынды қайдан таппақ? Газеттегі құлақтандыруларға қарасаң, іс басқарушы іздеп жүрген біреуі жоқ. Бұл орынға ұзақ жылғы қызметі арқылы ғана өтуге, немесе үлескер болып кіріп жетуге болады. Ал ішімдікханаға үлескер боларлықтай қаржы бұнда жоқ. Іс басқарушылыққа ілігу оңай емес.

Сонда да болса Герствуд іздеп көруге бел буды. Оның әзірге киген киімі жөндем болатын, тұр тұлғасы көрер көзге өтімді-ақ, кім болса да мұны жолы болып жүрген кісі емес дей қоймайды. Осы бір ет-жеңді, күтімді, орта жастардан әлдеқашан асып кеткен джентельмен туралы кім болса да кедей-кепшікке де қайыры тиіп қалатын бақуатты адам ғой деп ойлар еді. Герствуд қырық үш жасқа шыққан, күні бойы көше кезіп, көп жүру соншалықты оңайға да түсіп жүрген жоқ. Міне, бірнеше жылдың жүзі болды ол денешынықтыру дегенді ұмытқалы. Аяқтар ілгері басса, кейін кетіп, шаршай қалатын болған, иықтан бір ауыр жүк басатындай, ыңғайына қарай трамвайдан түспей жүргенімен, әйтеуір табанынан таусылады. Бір тұрып, бір отырып жүре беру де жалықтырады екен.

Ол жұрттың бұған тіпті де жұмыс қарастырып жүрген кісі деп қарамайтынын байқаған. Бұл оның шаруасын қиындатпаса, жеңілдетпейтін. Әрине, өзінің сырт тұлғасының көз тоқтатарлық болуы, әрине, ұнайтын. Бірақ жағдайының оған сай емес екендігінен қысылады. Ол қонақүйлер жөнінен де ойланды, бірақ бұл салада тіптен тәжірибесіз, ал қолұшын беріп жіберетін дос атаулыдан да қағылған. Рас оның Құрама штаттардың әр аумағында, Нью-Йорктің өзінде де ірі қонақ үйлер ұстайтын таныстары болатын, бірақ бұлар Фицджеральд және Мойда өткен оқиғаны ұмытқан жоқ. Олар жаққа бара алмады. Ал басқа жұмыстар — көтерме-бақалшының немесе сақтандыру қоғамдары, басқа да сауда саласы, тағы да толып жатқан жұмыстар, — бұған тағы қол емес. Тәжірибесі мүлдем жоқ.

Бір жерлерге барып жұмыс іздеу, қабылдау бөлмелерінде сарылып кезек күту, ал сонан соң мұның, көп-көрім адамның, ақтарылып, ашылып, қиылып жұмыс сұрап тұруы, — жоқ, бұл болмас. Осыны ойлаудың өзінен жаны түршікті.

Герствуд қаланың ана тұсына бір, мына тұсына бір өтіп, сандалып жүре беретін болды, соңғы күндері суытып тұрған, бірде ол әлдеқалай ірі қонақ үйінің кірержайына бас сұқты. Ол кез-келген жөндеп киінген кісінің бұл араға келіп отырып, жайлы да жұмсақ орындықтарға жайғасып дем алуға қақысы бар екенін жақсы біледі. Бұл "Бродвей-Сентрал" қонақ үйі — Нью-Йорктегі ең мықты қонақ үйдің бірі болатын. Герствуд креслоға біртүрлі қуыстанып барып жайғасқан. Масқара-ай, осындай күйге жеткені ме енді! Ол қонақүйлердің кірержайынан шықпай, жұмыс жоқ, тайым жоқ, бос сенделіп жүргендерді "орындық жылуы" деп атайтынды білетін. Өзі де кезінде бұларды сан рет солай дейтін. Ал енді бұл өзі солардың біріне айналды, ескі таныстардың сөзіне түсіп қаламын ба деп те қымсынар емес, суық торғайдай бүрісіп келіп, тығылып, тынытып, жылынып отыр!

"Жоқ, бұлай жүре беруге болмас! — деген ол өзіне өзі. — Таң атпай, бірдеңені алдын ала білместен, тентіреп үйден шығып кете беруде қандай мән бар, қайда барады сонда? Ең әуелі баратын жерді белгілеп алуы керек, сонан соң бар да, ізде".

Бірде буфетші болсам қайтер еді деген ой түсті. Бұл орындар да бос бола бермейтін. Бірақ Герствуд бұл райынан да тез қайтқан. Буфетші! Бұл, кешегі ішімдікхана басқарушы!

Ол қонақүйдің кірержайында отыра-отыра жалығып, сағат төрттер шамасында үйіне қайтты. Үйге кіре бере Герствуд жинақыланып, іскер, жұмысбасты адамның кейпінде болуға тырысты, бірақ мұнысы кісі аярлық бірдеңе болды. Асханада тұратын тербетпе орындық өзіне тартатын. Дереу күмп етіп отыра кеткен. Жол-жөнекей сатып ала келген газеттерін оқуға кірісті.

Керри тамақ әзірлеп жүрген, Герствудтің жанынан өте беріп елеусіз ғана:

— Бүгін пәтер ақысын алуға келді, — деп қалды.

— А, солай ма, — деді Герствуд.

Қабағы түйіліп кетті: ол бүгін айдың екісі екенін есіне түсірді, яғни пәтер ақысын төлеу керек. Герствуд әмиянын алмақ болып қолын қалтасына сала бергенде, тұңғыш рет, қалтасын қағып, соңғы тиынынан айырылғалы тұрған, ертең не болатынын білмейтін бейшара адамның күйзелісін бастан кешті. Ол жасыл түсті ақша бумасына дерт меңдеген науқас жанын сақтап қалатын соңғы түйір дәріге қалай телміріп қараса, дәл сөйтіп қарап қалып еді. Сонан соң жайлап отырып жиырма сегіз доллар санап алды.

— Міне, ал! — деді ол, ақшаны Керриге беріп жатып.

Ол газеттерге бас қойып, тоқтамай оқи берген. О, қандай жақсы еді, күні бойы сандалып, ойдан қажып отырғанда осыдан артық қандай рақат бар! Телеграф хабарларының осы бір тасқыны бұның жүрегін басқан мұң-шерді Летаның суындай шайып, тазартып жатты. Ол мақалалар бұған бір сәт болса да қамсыз-мұңсыз отыруға мұрсат береді. Міне, мына бір жас әйел, сұлу әйел, егер газеттегі портретке сенсек, өзінің Бруклиндегі шоколад фабрикасының қожасы, шіріген бай, іркілдеген семіз күйеуінен ажырасуға сотқа арыз берген. Мына бір мақалада Принц бұғазында мұз құрсауында қалып апатқа ұшыраған кеме жайы баяндалыпты. Міне, театр әлемінің қызуқанды өмірін көрсетіп отыратын бет. Қожайындар жөніндегі рецензиялар, өнер жолы жаңа басталған әртістер жайлы жылы лебіздер, режиссерлердің кезекті қойылымдар туралы хабарламалары... Фанни Дэйвенпорт Бесінші авенюде өз театрын ашпақшы көрінеді. Августин Дэли "Корол Лирді" қоймақшы. Герствуд Вандербильттердің өз достарымен Флоридаға бара жатқанын оқыды, сол жерде көктемгі маусымдарын бастамақ. Кентукки тауларында жергілікті тұрғындар арасында атыс болыпты.

Герствуд жылу құбырының түбіндегі тербетпе орындықта түскі тамаққа шейін тапжылмай отырып, бас алмай оқыған.





XXXV ТАРАУ

САЛЫ СУҒА КЕТТІ.

МӘСЕЛЕМЕН БЕТПЕ-БЕТ КЕЛГЕНДЕ

Ертеңгілік Герствуд газеттерді ақтарып хабарландырулар қарады, сауда фирмаларының бірнешеуін қоршап сызып қойды, қойын кітапшасына бірдемелерді түртіп алды. "Ер адамдардың жұмыс күші қажет" бөлімін соншалықты ықылассыз шолып шықты. Ұзақ күнге іздесең бірдеңе табылмауы мүмкін емес, газет бұған осыған керек. Ол шұбатылған хабарландыруларды көз жүгіртіп қарап шықты. Наубайшылар, жүк тиеушілер, аспаздар, әріп терушілер, жүк көтерушілер, тағы сондай-сондайлар керек көрінеді. Бір-екі хабарландырудан ғана бірдеңенің ұшы шығатындай: жиһаз сататын дүкен кассир, шарап өндірісімен айналысатын фирма агент іздейді. Осындай жерлер туралы тіптен ойламаған екен, көрсетілген мекенжаймен дереу кіріп шыққаны жөн.

Хабарландыру берген "Олсбери және К°. Күшті шарап" атты фирма болатын.

Герствудты мекеме басшысының өзі қабылдады.

— Қош келдіңіз! — деп қарсы алды оны тапсырыс берушілердің бірі деп ойлаған басшы.

— Қайырлы таң! — деді Герствуд амандасып. Сіздердің хабарландыруларыңызбен келіп едім, агент іздеген көрінесіздер.

— А! — деді іс басқарушы мән-жайды ұғына қалып. — Иә, сондай хабарландыру бергенбіз.

— Мен сіздерге осы мәселемен келдім, осы салада біршама тәжірибем бар, — деді Герствуд өз бағасын білдіре сөйлеп.

— Солай деңіз? — деді іс басқарушы аса жақтырыңқырамай. — Сонда қандай тәжірибеңіз бар дейсіз, білуге болар ма екен?

— Мен бұрынырақта аса бір ірі ішімдікхананың іс басқарушысы болдым, кейін Уоррен-стрит пен Гудзон-стриттің бұрышындағы ішімдікханаға иелік еткенмін.

— Иә, иә, — деді іс басқарушы.

Герствуд оның шешімін тосып тұра берді.

— Рас, бізге агент керек, бірақ меніңше, біздің жұмысымыз сізге ұнай қоймайды.

— Түсініп тұрмын, — деді Герствуд. — Бірақ, білемісіз, маған қазір қандай да бір жұмыс табу керек. Егер бос орын бар болса, қуана келісер едім.

Фирманың іс басқарушысы "менің жұмыс таңдайтындай күйім жоқ" дегенді тіпті де жаратпады. Ол қызметші іздегенде де дәл осындай жер ортасынан асып қалған кісі іздемеген. Жұмыс таңдамай, қандай ақы төлесең де мақұл болатын бозбала жігіт болса деген. Герствудты түк те қолайлы көрмеді. Әлдеқандай мардымсып қалған біреу екен, өзін тіпті фирма басшыларынан да жоғары ұстайтын сияқты.

— Қайтеміз, — деді іс басқарушы, — сіздің өтінішіңізді қарастырып көрерміз. Жауабын — бірер күннен соң берейін. Әзірге өзіңіздің ұсыным-хатыңызды қалдырып кетерсіз.

Герствуд те осыны жөн көрді.

Іс басқарушының кабинетінен қоштасып, тысқа шыққан.

Біршама жүріп барып ол қойын кітапшадағы жиһаз дүкенінің мекен-жайын қарады. Дүкен Жиырма үшінші көшеде екен, енді соған беттеді. Фирма бір шағын дүкен болып шықты, кеңсесі де көзге қораш, қызметшілер екі қолдарын алдарына салып, жұмыссыз отырған сияқты, осыған қарағанда, жалақылары да мәз емес болар. Герствуд ішке өтіп бара жатып терезеден осыны көрді де, бұл жерден бірдеме дәметпеген дұрыс деп шешті.

"Бұларға қыз-қырқын қажет болар, аптасына 10 доллар берсек жетеді дейді-ау, сірә", — деп ойлаған.

Сағат бір кезінде ол таңертеңнен бері нәр татпағанын ойлады да Мэдисон-сквердегі мейрамханаға кірді. Сол жерде отырып ол енді не істесем болар екен деп ойлаумен болды. Өзі әбден шаршапты. Күн ызғырық, бұлтты қуған суық жел соғады. Медисон-сквердің қарсы жақ бетінде терезелері шулы көшеге қараған биік қонақүйлердің бірінің вестибюлінде отырып жылынып шықпақ болған. Ол жерде жылу мен жарық бар. Өткенде ол "Бродвей-Сентрал" қонақ үйінде болды, таныстарын да кездестірген жоқ. Ол мына жерде де біреу-міреуді көріп қаламын деп ойламады. Шулы Бродвейге қараған терезе түбінде пүліш дивандағы бір бос орында отырып алып Герствуд ойға шомған.

Таты да өзінің жағдайы осыншалықты мүшкіл емес болып көрінді. Көшеге көз жіберіп, жұмсақ диванда ой ойлау оны тыныштандырғандай еді, бумажнигінде жатқан бірнеше жүз доллар бойына қуат құяды. Мынадай сән-салтанатқа малынған бай қонақүйдің кірержайында отырып тыстағы суық көшелер, сабылып жұмыс іздеудің бейнетін бір сәт болса да естен шығарып, еркін дем аласың. Әрине, бұл әйтеуір далбаса көңіл аулау екені де белгілі. Кеудесін қысқан ауыр мұң бәрібір де айықпайды. Уақыт өтпей қойды. Бір сағат дегеніңнің өзі осыншалықты ұзақ екен. Герствуд кірген-шыққандардың, Бродвейде әрлі-берлі өтіп жатқан жаяу жүргіншілердің қағанағы қарқ, сағанағы сарқ, тоқмейіл тірлігіне қарап отыра берді. Нью-Йоркке келгеннен бері арқасын кеңге салып отырғаны да осы болатын. Еріксіз байланып отырып, ол айнала жұрттың тірлігін әуесқойлана қызықтады. Жас жігіттер неткен бейғам, жарқын десеңізші! Әйелдер сүйріктей сұлу-ақ! Киім киіс, жүріс-тұрыстың бәрі сән! Мұндағылардың барлығы да құпия бір қуанышқа асығулы сияқты. Жайнаған жас сұлулар жанары жарқ етіп бір қараса, дүние дүр сілкінеді. О, олардың жанына жақындау арман, қалың қалта керек! Басқа-басқа, мұны енді Герствуд біледі. Кезінде бұл да шайқап өмір сүрген. Ол бақыт бастан ұшқалы қашан!

Сағат төрт болды. Әлі де ертерек, сонда да Герствуд үйге қайтуға бел буды.

Пәтерге ерте барса, Керри мұның жұмыс жоқ, уайым жоқ сандалып қайтқанын сезіп қалады деп ойлаған болатын. Өзі де тым тез қайтармын демеген, бірақ уақыт дегенің өтпей қойғанын көрмеймісің. Үйдің аты үй ғой. Өз үйің — өлең төсегің деп бекер айтты деймісіз. Тербетпе орындығыңа отырып алып, кітап оқисың. Бродвейдің қызу, қызық тірлігі көз алдыңда көлбеңдеп есіңді алмайды. Үйіліп жатқан газеттері бар. Герствуд үйіне қайтты. Керри бір өзі екен, алакөлеңке жарықта бірдеме оқып отыр.

— Көзіңді байқасаңшы, — деді Гертсвуд мұны көріп.

Сырт киімін шешініп, бүгінгі жағдайларды баяндап берейін деген.

— Бүгін бір шарап саудалайтын қойманы барып көрдім. Сол жерден жұмыс табылғалы тұр.

— Дұрыс-ақ болар еді!

— Иә, жаман болмас еді, — деген Герствуд құптай сөйлеп.

Күн сайын кешқұрым бұрыштағы дүкеншенің жанынан өтіп бара жатып газет сатушыдан "Ивнинг уорлд" пен "Ивнинг сан" газеттерін алатын. Бүгін де қолындағы екі газетін оқуға асығып, Керридің жанында көп бөгелмеді. Тербетпесін жылытпа пештің жанынан таята жылжытып, шам жаққан. Күндегі тірлік бүгін де жалғасты. Тағы да оның бар ауытпалығы мен тиянақ таппай өрекпіген көңілі бұл құныға бас қойып оқуға кіріскен газет хабарларымен көмілді.

Ертеңінде Герствуд тіптен дал болды. Қайда баруға болар еді деп бас қатырды. Хабарландырулар қайдағы бір көр-жерді ұсынады. Әрі қарап, бері қарап дым таппаған. Әйтеуір үйде құр бос қарап отыруға болмайтынын ұқты, бірақ беталды қайда баруы керек?

— Маған ақша қалдырып кетуді ұмытпа, дүкеннен азық-түлік әкелуім керек, — деген Керри.

Апта сайын үй тірлігі үшін он екі доллардан жұмсап тұруды бұлар дағдыға айналдырған. Керри осыны есіне салғанда, жеңіл күрсінді де, қолын қалтасына сұқты. Алақұйын үрей тағы да басты мұны. Тақұл-тұқыл болып бара жатқан ақша қашанға жетпек. Даладан түсіп жатқан дәнеме жоқ.

"О, жаратқан, — деді ол ішінен. — Қашанғы жүре аламыз!.."

Керриге ештеңе деген жоқ. Оның өзі де ақша деп аузын ашу күйеуін қаншалықты әбігерге салатынын білмейді емес, сезеді. Бұл — бұл ма, тиын санап қалатын күн алыс емес.

"Менің қандай жазығым бар? — дейтін ол өзіне-өзі. — Неге осыншалықты күйзелуім керек?".

Герствуд үйден шыққан соң тағы да Бродвей жаққа қарай жүрді. Қайда баруын ойлануы керек. Біршама уақыттан соң ол Отыз бірінші көшенің бойындағы "Грэнд-отельдің жанынан келіп шықты. Бұл қонақ үйдің кірержайы соншалықты жайлы болатын. Герствуд жиырма шақты кварталды жаяу кезіп жүріп, біршама суықтап қалған.

"Шаштаразға кіріп, шаш алдырып шығу керек", — деп ойлады.

Сөйтіп, шашын алып болғанынан кейін де сол жерде отыра тұрса болады.

Тағы да уақыт өтіп болмады, ақыры Герствуд үйге ерте келген. Осылайша бірнеше күн өтті. Күн сайын жұмыс іздеу керек деген ой жанын жегідей жеген, әбден тауы шағылып қалыпты, ешқайда бетінен басып, беттей алмайды. Ұнжырғасы түсіп, қонақ үйлердің кірержайын төңіректеуден аспайды. Сондай жерлерде сағаттап отыратын болды.

Сол екі арада үш күн ұдайы қарлы боран тұрды да, Герствуд үйден мүлде шыққан жоқ. Бірде кешкілік жапалақтап жауа бастаған қар түні бойы, таң ертең де тоқтамады. Аяқ асты қатты жел тұрды. Газеттер таяу күндері ауа райының күрт бұзылатынын, боран соғатынын жаппай жазып жатты. Асханадағы терезе алдында Герствуд жер бетін қымтап жатқан аппақ ұлпа қарға қарап отыр.

— Мен бүгін қалаға шықпай-ақ қоятын шығармын, — деді ол таңертеңгі ас үстінде Керриге. — Газеттер боран соғады деп жазыпты.

— Бізге бүгін де таскөмір әкелмеді ғой, — деді Керри, ол отынды қаппен алдыратын.

— Мен барып немене екенін біліп келейін, — деді Герствуд өмірінде алғаш рет көмектеспек болып елп ете түсіп.

Ол өзінің үйден шықпай отыруын осылайша жуып-шаймақ сыңайлы.

Қар бір тәулік жауды, қала көшелерінде көлік жүрмей қалды. Айқын бояулары көз қарықтырған газеттер Нью-Йорктік қораш тірлік жайлы жамырай жазады.

Герствуд жылу құбырының жанында газетін оқып отыра берген. Ол жұмыс іздеу туралы ойды мүлде ұмытуға тырысты. Алай-дүлей соққан боран барлық әрекетті тоқтатып тастаған сияқты. Мұның да жолын боран бөгеді деуге болар. Тербетпеге жайғасып алған Герствуд аяғын жылытып, газетін оқиды. Оның бұлайша қаннен қаперсіз, жайбарақат жайғасып отырғаны Керриге біртүрлі сөлекет көрінген. Боран толастамай тұр, алайда Герствудтің жанын мәпелеп жайғаса қалар не жөні бар еді. Өзінің шәт-шәлекей тірлігіне соншалықты салқын сабырмен қарауы қалай мұның!

Герствуд болса бас алмай бірдемелерді оқи берді, оқи берді. Керри үй шаруасын үндемей жайғап жүр. Мұның мазасын алмайын дейтіндей.

Келесі күні де қар тоқтамай жауып тұрған, үшінші тәулікте де жауды. Сонан соң күн күрт суыды. Газеттердің құлақтандыруы бойынша Герствуд үйден аттап шыққан жоқ. Енді ол Керриге үй шаруасына көмектесе бастаған. Бірде ет дүкеніне барып келді, келесі жолы көк базарға кетті. Бұндай ұсақ-түйек шаруаны істеп тастау оған түк те емес. Қайта өзін енді пайдасы тиетін жан көрді; оның үстіне — осындай қақаған аязда дүкен кезіп жүру де оңай шаруа емес!

Төртінші тәулік дегенде барып күн ашылған, газеттер де боранның тиылғанын жазады. Герствуд үйден шықпады, көшеде жүру әлі де мүмкін емес дегенді айтқыштап қояды.

Сәскеге қарай ол газеттерін жиып қойып, тысқа шыққан. Аяздың беті қайтқан, күн сол жылы сияқты, тротуардағы қар айдалған Герствуд Он төртінші көшеге барайын деді де, трамвайға отырып Бродвейге шейін баратын билет алды. Газеттен бір Перл-стриттегі ішімдікхана туралы хабарландыру көрген.

Алайда "Бродвей-сентрал" қонақ үйіне таяп қалғанда, Герствуд ол шешімінен аяқасты бас тартты.

"Несіне бармақпын онда! — деді ол үйілген қар мен лайсаң көшеге қарап. — Ол жерде мені үлеске бәрібір қоспайды. Мыңнан бір ғана мүмкіндік бар, осының барлығы далбаса. Осы жерден түсіп қалайын, онан да". Ол трамвайдан түсті. Қонақүйдің кірержайында креслоға отырып алып тағы да не істеп, не қою керектігін саралады.

Герствуд ойдан ой қуып, өзінің жылы да жарық жерде екеніне қуанышты күйде отырған осы сәтте кірержайда бір сықиып киінген джентельмен кідіріп тоқтап, мұнан көзін алмай қарады. Есіне бірдеме түскендей, сәлден соң Герствудке қарай жүрді.

Герствуд Карджилді жазбай таныған, Чикагодағы жарыс аттарын баптайтын ірі мекеменің иесі. Соңғы рет осы адамды Керри әуесқой әртістердің қойылымына қатысқан күні көріп еді. Ол осы Карджилдің әйелі екеуі өзімен амандасуға арнайы бұрылып тоқтағанын есіне түсірді.

Герствуд қатты састы. Көзіне қараған адам оның жаны қаншалықты күйзеліп тұрғанын көрер еді.

— Мынау Герствуд қой! — деп саңқ ете түсті Карджил.

Ол өзінің бұрынғы дос-жар адамын таныды, бірақ қандай өкінішті еді десеңізші, сол ертерек есіне түсіргенде, осы бір қолайсыз ұшырасу болмас еді.

— Иә, бұл мен ғой, — деді Герствуд. — Жағдайларыңыз қалай?

— Өте жақсы, — деді Карджил, сөздің бетін қай жаққа бұруды абыржи ойлап. — Осы қонақүйде ме едіңіз?

— Жоқ, бір адаммен жолығуым керек еді.

— Мен сіздің Чикагодан кетіп қалғаныңыз туралы естідім. Бірақ қайда екендігіңізді білмей жүруші едім.

— О, мен мұнда көптен бері тұрып жатамын, — деп жауап берді Герствуд, өзі осы бір қолайсыз әңгімеден қалай сытылып кетуді ойлап тұр.

— Жұмысыңыз жүріп жатқан болар?

— Бәрі дұрыс.

— Жөн болған екен, — деді Карджил.

Екеуі бірер секунд біріне-бірі ыңғайсыздана қарап қалған.

— Ал, мен жоғарыға кеттім. Онда біреулер тосып отыр еді, — деді Карджил ақыр соңында. — Аман-есен болыңыз!

— Қарғыс атсын! — деді ол есікке беттей беріп ызалы күбірлеп. — Осылай боларын білдім емес пе!

Герствуд бірнеше айналым жер жүріп өтіп, сағатына қараған. Бар болғаны сағат бір жарым екен. Ол ептеп қайда барып жұмыс іздесем екен дегенді ойлауға тырысқан болды. Күн райы тағы да құбыла қалған екен, Герствуд үйге жеткенше асықты. Аяғынан су өтіп, тоңа бастаған соң трамвайға отырып Елу тоғызыншы көшеге шейін келді. Қайда барса да оған бәрібір болып көрінген Вагоннан шығып, ол Жетінші авенюдің бойымен қарсы бетке қарай жүрді.

Қалың, сулы қарды омбылап құр босқа жүре бергеннен не түсер екен. Герствуд өзін ауырып келе жатырмын деп ойлады. Бұрылысқа тақау барып тұрып, Оңтүстік бетке қарай жүретін трамвайды күткен. Жоқ, мұндай күні көше кезіп көп жүруден түк те пайда жоқ. Ол үйге барады.

Керри мұның сағат үш жарым болмай, қайтып келгенін көріп, мұнысы несі деп ойлаған.

— Күн райы құбылып кетті, — дегенді ғана айтты ол

Осыдан соң пенжегін шешіп, аяқ киімін ауыстырды. Түнде Герствуд қалшылдап тоңды. Дәрі ішті. Таң атқанша денесі бір қызып, бір суып ауырып шықты да, келесі күні үйде болды. Керри күтім жасады. Ауырғаны осы екен, ол әбден дәрменсіз күйге түсті; өзі барынша жүнжіп кеткен: өңсіз бір халат киіп, шашы ұйпа-тұйпа болып, бозарып жатты. Көзі шүңірейіп, айналаға біртүрлі көңілсіз қарайды, құдды бір қария адам болған да қалған. Керри бәрін көріп-біліп отыр, әрине бұл оны жабықтырған болатын. Ол біршама аяушылық танытып, қамкөңіл болғысы келгенімен, іштей қатқыл бірдеме иліктірмей қойған.

Кешкісін Герствудтің түрі адам аярлық күйде болды, Керри оған төсегіңе жат деп өзі ұсыныс жасады.

— Бүгін өзің жеке ұйықташы, — деді ол кеңес беріп. — Мазаң кетпей, тынығып қаларсың. Қазір төсегіңді салып беремін.

— Солай болсын, — деп келісті Герствуд те.

Төсек салып жүріп Керри өз-өзінен қажыған күймен: "Бұл өзі не болып барады? Осы да өмір ме?" деп сұраумен болған.

Мана күндіз, Герствуд бүрісіп батереяның түбінде газет оқып отырғанда, Керри жанынан өтіп бара жатып, қабағын түйген болатын. Ол асханадан гөрі әлдеқайда қоңырсалқын қонақ бөлмеге өтіп, терезе алдындағы орындыққа сылқ етіп отыра кетіп, жылап жіберген. Өмірі осымен таусылғаны ма? Енді бүл ғұмыр бойы, өле-өлгенше осы бір қолынан дым келмейтін, әрі өзін зәредей де жақсы көрмейтіні даусыз кісімен қалмақ па? Бүкіл жастығын осы төрт қабырғада қамауда ұстай ма? Шынын айтқанда бұл Герствудтің күтушісі болып шықты емес пе!

Жылаған жас әйелдің көзі дымданып, қызарып тұрды. Төсегін салып болып, газ шамды жаққан кезде Герствуд оны байқап қалды.

— Керри, не болып қалды? — деп сұрады ол көзімен тесе қарап.

Дауысы біртүрлі қарлығыңқырап шыққан, шашы ұйпа-тұйпа, бір сүйкімсіз екен өзі.

— Ештеңе емес, — деді Керри естілер-естілмес, сүлесоқ сөйлеп.

— Немене, жылағанбысың?

— Қайдағыны айтпашы!

Ол іштей бұл көз жасының өзіне деген аяушылық емес екенін ұғынған.

— Жылайтын дәнеме жоқ, — деді ол, төсегіне жайғасып жатыр. — Көр де тұр. Бәрі де қалпына келеді!

Бір-екі күннен соң Герствуд едәуір айығып тұрды, бірақ ауа райы қолайсыз болғандықтан, ешқайда шықпай, үйде болды. Газет таратушы итальяндық оған таңғы газеттерді әкіліп берген, Герствуд сол газеттерін оқумен болды.

Ауырып тұрғаннан кейін ол бірнеше күн қатарынан қалаға барып-келіп жүрді. Қонақүйлердің кірержайында тағы да әлдебір таныстарын кездестіріп қалған, енді онда барудың жөні жоқ.

Ол енді үйге әлдеқайда ерте қайтып келіп жүрді. Жұмыс қарастырып жүргендей қалыптан жалыққан болатын. Ақыр соңында қыстың көзі қырауда кім жұмыс іздеуші еді деп шешті.

Күні бойы тапжылмай үйде отырғаннан кейін, Герствуд, әрине, Керридің үй шаруасын қалай жүргізіп отырғанын көрді. Әрине, ол әккі бәйбіше болудан алыс, оның үнемдеу жағынан тәжірибесі жоғы Герствудтің тынышын алған. Әуелде, ақшадан қысылғандарынша, Герствуд ештеңені байқамаған болатын.

Енді, міне, жұмыс жоқ, тыйым жоқ, үйде отыр. Бір аптаң бір күндей болмай зу ете түседі. Керри әр сейсенбі сайын ақша бер дейді.

— Сен, осы біз бірдеңеден үнемдеп жүрміз деп ойлайсың ба? — деп сұраған ол кезекті бір сейсенбі күні.

— Қолымнан келгенінше үнемдеп жүрмін, — деген Керри.

Әңгіме осымен аяқталған. Бірақ келесі күні Герствуд қайтадан сұрады:

— Сен Гензевурттағы базарға барып көрдің бе өзі?

— Ондай базар барын білмейді де екенмін, — деп жауап берді Керри.

— Міне, көрдің бе, ал ондағы азық-түлік әлдеқайда арзан дейді.

Керри бұл сөзге мән берген жоқ. Осындай әңгімелер миына кіріп те шықпайтын.

— Сен бір қадақ етті қаншадан алып жүрсің? — деп сұрап қалды бірде Герствуд.

Бағалар әртүрлі ғой, — деген Керри. — Мәселен, сүйексіз жұмсақ еттің бір қадағы жиырма екі цент тұрады.

— Бұл қымбат деп ойламайсың ба?

Басқа да азық-түлік жайын ол осылай сұрай беретін болды, келе-келе мұның өзі аса бір жағымсыз дағдыға айналып кеткен еді. Герствуд ненің қанша тұратынын біртіндеп әбден біліп алған.

Ол өзі қолбаланың қызметіне соншалықты епті болып шықты. Бәрі ұсақ-түйектен басталған. Бірде Керри бас киімін кигелі жатқанда Герствуд қайда баратынын сұраған.

— Керри, бір жаққа жиналдың ба?

— Нан дүкеніне барып келейін, — деген ол

— Мен барсам қайтеді, — деген Герствуд оның алдын орап.

Керри де келісе кетсін, сөйтіп Герствуд нан алып келді.

Күн сайын кешқұрым бұрылыстан газет алып келуге шығып бара жатып, ол бірдеме қажет емес пе деп сұрайтын болды.

Бірте-бірте Керри оның қызметіне үйреніп алды. Есесіне апта сайын алатын он екі доллар бұған тимейтін болған. Бір сейсенбі күні ертеңгілік:

— Маған бүгін ақша бер, — деген.

— Қанша керек сонда? — деп сұрады Герствуд.

Кери бұл сауалдың ар жағында не жатқанын айтқызбай ұққан.

— Бес доллардай, — деді ол — Менің таскөмір үшін берешегім болып тұр.

Осыдан біршама уақытты араға салып, тура сол күні Герствуд мына бір жайды құлаққағыс қылған:

— Мына таяу бұрыштағы итальяндық сатушы таскөмірін арзандау саудалайды екен, бір шелегіне жиырма бес цент сұрайды-ай деймін. Енді сонан аламыз.

Керриге бәрібір болатын.

— Жарайды, — деді.

Осы әңгімеден кейін жайлап-жайлап бәрі өзгерді.

— Джордж, таскөмір таусылды.

Немесе:

— Джордж, барып түскі ас әзірлейтін ет алып келші.

Гертсвуд не керекті бүге-шігесіне шейін сұрап алып, дүкенге жөнеледі. Оның үнемшілдігі біртіндеп сараңдыққа айналды.

— Мен сиыр етінен жарты қадақ қана алдым, — деді ол бірде, газет алып қайтып келе жатып. — Меніңше, біз әзірлеген асты тауысып жеп жүрген жоқпыз.

Осы бір тықаңдау Керридің жынына тиеді. Оның өмірін мұң басты. О, бұл адамға не болды десеңші! Күні бойы бір орнынан тапжылмай отырып газет қарайды. Оған енді өмірдің басқа қызығы қалмаған сияқты. Ауа райы ашық күндерде анда-санда бір есік алдына шығып қайтатыны бар. Кейде төрт-бес сағат жүріп келеді. Негізінен сағат он бірлер мен төрттердің арасында.

Керри оның жүріс-тұрысына күн озған сайын жыны келіп, жирене қарайтын болған.

Герствуд мең-зең, бұл күйден қалай шығуға болатынын ол білмейді. Ай өткен сайын оның ақшасы су болып ағып барады. Енді оның бес жүз доллар ғана ақшасы қалған, соны қайткенде жұмсамауды ойлайды. Ақыры үйден шықпайтын болған соң дұрыс киімнің де қажеті жоқ қой деп шешті де, көнетоз бір костюмін үстінен тастамайтын болды. Бұнысын түнеукүні күн алғаш суытқанда бастады. Дегенменен Керридің алдында кешірім өтініп алуды жөн көрген.

— Бүгін күн райы қолайсыз екен, ескі киімдерімнің бірін кисем де болар дедім, — деген ол

Біртіндеп бұл қалыпты жағдайға айналған.

Баяғыда ол сақалын алуға он бес цент төлейтін де, он центті шеберге "шайға" қалдыратын. Басына бұлт үйіріле бастасымен-ақ ол шайлықты бес центке түсірген, біртіндеп оны да қойды. Бірте-бірте небәрі он цент төлейтін арзан шаштаразға баратын болып алған. Қызметі де тәп-тәуір. Келе-келе ол күн сайын қырынуды артық деп шешті. Алғаш күнара қырынатын, мұнан соң араға екі күн салып, сонан кейін аптасына бір мәрте ғана сақалын алатын болды. Сенбіге қарсы бет-аузын әбден жүн басып кетеді.

Әрине, осы бір адам өзін-өзі бағалауды тоқтатқан сайын, мұны Керри де кісі деп сыйлаудан қалған. Ол Герствудке не болды деп басын қатырады. Әлде де болса ақшасы да бар, тәп-тәуір костюмін кимей, қайдағы бір ескі-құсқыны үстінен тастамайтыны да ұғынарлық күй емес. Дұрыс киініп жүрсе, әжептәуір түрі де бар.

Керри өзінің Чикагода бастан кешкендерін бір сәт те естен шығарған емес. Бірақ бұл жұмыс іздеуін тоқтатып па екен. Салы суға кетіп салбыраған жоқ. Ал мынау адамның бірдеңе істейін деген түрі жоқ. Келе-келе газеттегі хабарландыруларды да оқымайтын болған.

Күндерде бір күні осының бәрі лап қойып сыртқа шықты.

— Қуырдаққа майды несіне көп салдың? — деп сұраған Герствуд әлдеқайлай ас үйде айналсоқтап жүріп.

— Дәмі кірсін деймін ғой, — деп жауап берген Керри.

— Май қазір керемет қымбаттап кетті, — деді ол күңкілдеп.

— О, жұмыс істеп жүрсең осының барлығына мән бермес едің! — деді Керри қарсылық білдіріп.

Герствуд ләм-мим деген жоқ, газетін оқуға кетті. Керридің сөзі сүйегінен өтті. Бұрын-соңғыда бұлай қатты айтпаған.

Сол күні кеште Керри төсегін қонақ бөлмеге салып, бөлек жатқан. Бұл енді күтпеген жай болды. Жатын бөлмеге кіріп, әдетінше, шамды жақпаған күйі төсегіне жантайған. Керридің төсекте жоқ екенін сонда барып білді.

"Қызық екен!" — деп ойлаған ол. — Бәлкім, ол әлі жатпаған болар, бірдеңе оқып отыр ма екен?!

Мұнан әрі ол бірдеңе ойлап бас ауыртқан жоқ, демде ұйықтап кеткен, Керридің бөлек жатқанын таңертеңгісін ғана білді.

Бір қызығы, бұл туралы тіс жарып бірдеңе деспеген.

Ертеңінде кешкісін Керри өзінің басы ауырып тұрғанын, бөлек жатқаны жөн боларын айтты.

— Өзің білесің, — деген Герствуд. Үшінші түні Керри енді бірдеңе айтып, ақталып жатуды артық санады, өз төсегін тағы да қонақ бөлмеге салды. Бұл Герствудке ауыр әсер қалдырды, бірақ өзі ләм-мим деген жоқ.

"Жарар, жеке жата берсін" — деп шешті ол, қабағын ашпаған күйі.





XXXVI ТАРАУ

ТӨМЕН ҚАРАЙ ҚҰЛДЫРАУ.

СӘТТІЛІК ЕЛЕСІ

Ерлі-зайыпты Вэнстер Нью-Йоркке түнеукүні Рождество мейрамына қарсы қайтып келген болатын, Керриді олар жаңа мекенжайын білмегендіктен іздей қойған жоқ. Керри миссис Вэнспен Герствуд екеуі Жетпіс сегізінші көшеден көшіп, пәтер ауыстырығандарынша хабарласып жүрді де, сонан соң мүлде үнсіз қалған. Он үшінші көшеден үй жалдағаннан кейін ол қайткенде де қайда тұрып жатқандарын білдірмеуді ойлады. Жағдайларының төмендеп қалғанын бұрынғы көрші әйелдің көргенін қалаған жоқ. Нені сылтау қыларын білмеген соң, үзілді-кесілді хабарласпай қойды. Ал миссис Вэнс оның хабарсыз қалғанын не қылғанда да, олар Нью-Йорктен көшіп кеткен шығар деп ұйғарды да, енді көрісу-көріспеуіміз екіталай-ау деген. Он төртінші көшеден азық-түлік сатып алуға келгенде Керриді кездейсоқ кездестіріп қалғандағы таңқалғанын айтпаңыз. Керри де оны-мұныға шыққан болатын.

— Ойпырым-ау, бұл сіз бе едіңіз, миссис Уилер? — деді миссис Вэнс қатты қуанып. — Қайда жоқ болып кеттіңіздер? Бір кіріп-шықпағаныңызға жөн болсын? Ал мен бұл кісілерге не болды екен деумен жүрмін. Шынын айтсам, мен...

— Сізді көргеніме қуанып қалдым, — деді Керри расында да жадырай сөйлеп. Іштей қарашы, күтпеген жерден жолыққанымызды! деп ойлады. — Біз осы төңіректе тұрып жатырмыз. Өзім де сіздерге кіріп-шығармын деп жүргенмін. Қазір қайда тұрасыздар?

— Елу сегізінші көше, екі жүз он сегізінші үй, — деп жауап берді миссис Вэнс. — Жетінші авенюдің бұрылысына тақау жер. Сонымен бізге келіп қайтасыздар ғой?

— Сөзсіз барамын, — деп уәде берді Керри. — Өзім де сізді көрсем дегем. Баяғыдан бері бір хабарымды білдіру керек еді, шынымды айтсам, қатты қысылып тұрмын. Бірақ, білесіз ғой...

— Сіздер қайда тұрып жатырсыздар? — деп сұрады миссис Вэнс сөзін бөліп.

— Он үшінші көше, жүз он екінші үйде, Батыс жағалауда, — деді Керри бәсең үнмен.

— О, осы маңайда екен ғой! — деді бұрынғы көршісі қуанышты үнмен.

— Иә! — деді Керри мақұлдап. — Сіз де, ыңғайы келгенде маған кіріп-шығыңыз.

— Ойпырым-ай, керемет-ақ екенсіздер! — деді миссис Вэнс әлі де өкпелі үнмен, сонан соң күліп жіберді.

Сөйлесіп тұрғандарында әйел Керридің бойында әлдеқандай өзгерістер барын байқады, оның үстіне олардың тұрып жатқан жері...

Ол Керриді іш тартып, жақсы көруші еді, оған көмектесуді ойлады.

— Жүріңіз, мында кіріп шығайықшы, — деді ол Керриді әмбебап дүкенге шақырып.

Керри келгенде Герствуд әдеттегінше тербетпе орындығында тұқшиып бірдеңе оқып отырды. Оған енді бәрібір сияқты. Сақал-мұртына ұстара тимегені де үш-төрт күн болған.

"Миссис Вэнс еріп келгенде, жетіседі екенбіз!" — деп ойлады Керри оның ұсқынына жыны келіп.

Ішімнен тынып өлетін шығармын деген. Мұндайды құдай ешкімнің басына бермесін.

Түскі ас үстінде ол күйіп кетіп, былай деп төтесінен сауал тастады:

— Әлгі бір көтерме сауда қоймасы не болды, саған жұмыс беретіндей болған? Есіңде ме, маған ол туралы айтқансың.

— Ол бос сөз болып шықты ғой, — деді Герствуд. — Оларға істі білетін адам ғана керек екен.

Керри осымен әңгімені доғарған, бірдеңе айту керек пе?

— Бүгін миссис Вэнсті көрдім, — деді ол біраз үнсіз отырып барып.

— Солай ма? — деді Герствуд қуанып қалғандай кейіппен.

— Солай. Олар қазір Нью-Йоркте екен. Өзі жайнап кетіпті.

— Енді қалай деп едің, күйеуінің табысы жақсы, — деді Герствуд. — Бірдемеге мұқтаж болар жайы бар ма.

Ол қайтадан тұқшиып газет оқып отырды, Керридің шаршаңқы кейіпте өзіне түңіле қарап қалғанын аңғарған жоқ.

— Миссис Вэнс бізге кіріп-шығатын болып уәде берді, — деді Керри.

— Ол келемін дегелі қашан. Сен соған сеніп қалдың ба? — деді Герствуд сол кекесінмен.

Ол миссис Вэнсті ептеп ұнатыңқырамаушы еді.

— Не деуге болады, — деді Керри оның кекеткеніне шамдана түсіп. — Бәлкім, мен өзім қаламай жүрген болармын, оның осында келгенін.

— Өзі бір желөкпелеу ғой, — деді Герствуд жұмбақтай сөйлеп. — "Аттыға ерем деп, жаяудың таңы айрылды" дегендей, оның жетегі саған қол емес.

— Меніңше, мистер Вэнс оның бетінен қақпайды, — деді Керри ерегісе түсіп.

— Әрине, әзірге солай, — деді Керридің емеурінін ұққан Герствуд те алған бетінен қайтпай. — Өмір осымен бітпейді ғой. Алда не күтіп тұрғанын кім біліпті. Оның да тақыр жерде қалуы әбден мүмкін, отырғанда қандай!

Оның түсі біртүрлі сүйкімсізденіп кетті, кіжіне түсіп, жолы болған бақыттылардың барлығына жамандық үйіре сөйлейді. Ал өз басының жайына келсе — мұның жөні бір басқа. Бәрі де қалпына келер.

Осы сәт оның бұрынғы тоқмейіл, өз-өзіне сенімді болмысы жылт ете түскендей болды. Үйден шықпай отырғаннан бері ол басқалардың ілгері басқан ісі жайлы көп нәрселер оқыды: осының өзі оған бір қуат қосқандай, бұрынғысынша өзіне-өзі көңілі тола қарайтынды шығарған. Үйде отырып көше кезіп, кішірейіп жұмыс іздеген кіріптар күйінен арылғандай болды. Ол енді кенет дүр сілкініп, өзіне өзі жігер бергендей былай деп ойлады:

"О, мен әлі өзімнің кім екенімді көрсетемін. Таусылып біткен дәнеңем де жоқ. Тек бірдеңені ойға алайыншы, түбіне жетпей қоймаспын".

Мұндайда ол асықпай қырынып-шайынып, өңі түзу киімін, биялайын алып киеді де, тас қопарып тастардай құлшыныспен көшеге шығады. Бірақ ол не істеймін деп жатпайды, құр бос жүріп қайтады. Үйден шыққанда көңілі көтеріңкі болады. Әйтеуір сыртқа шығу, бірдеме тындыру керек деген күш итермелейтіні рас.

Атасына нәлет, мұндайда ол бірталай ақша шашып қайтады. Ол карта ойнайтын бірнеше нүктені баяғыдан білетін. Ратушаға таяу маңдағы ішімдікханаларда таныс-біліс адамдары болатын. Солармен оны-мұны айтысып отырып қайту оның сүреңсіз тірлігіне сол сәуле жүгірткендей болушы еді.

Ана бір жылдары Герствудтің картада қолы тәп-тәуір жүретін. Жора-жолдастарының арасында ол жүздеген доллар ақша ұтқан күндер де болған. Ол уақыттарда мұндай сома ойынды тұздықтау үшін жұмсалатын жай ғана ақшалар еді. Ұтыс деген ермек үшін болатын. Герствудтің карта ойнап көргісі келді.

"Тәп-тәуір ойнайтын едім, бірер жүз доллар ақша ұтармын, бәлкім!" — деп ойлаған ол.

Обалы не керек, мұндай ой басына сан мәрте келгенімен, жеті рет өлшеп, бір рет пішкен. Ол алғаш рет барған ойын залы Уэст-стриттеті бір сырахананың үстінде болатын. Герствуд бұл жерге бірнеше мәрте келді. Ойын бірнеше үстелде қатар өтіп жатады, Герствуд әуелде жай бақылаушы болып қызықтаған. Ол тігілетін соманың төмен болғанына қарамастан, банктің әжептәуір табыс түсіріп отырғанын байқады.

— Маған да тастаңыз, — деген ол карта үлестіру басталғанда.

Ол орындыққа жайғасып отырды да картасын қарады. Басқа ойыншылар жаңадан қосылған бұған ептеп сынай қарайтындай. Ойын бұл үшін сәтсіздеу басталған. Бес картасы бес түрлі болып шықты. Ойын жалғаса берді.

— Мен желінемін, — деді ол.

Мұндай карта түскенде алғашқы тіккен ақшаңды қиюың керек.

Осыдан соң оған өтімді карталар түсе бастады, ақыр соңында ол үйге бірнеше доллар ақша ұтып оралған.

Келесі күні Герствуд көңілін көтеріп қайту үшін де, бірдеме ұтамын деп те келді. Бұл жолы, қырсық қылғанда, оған карта үлестірілгенде үш бірдей корөл түскен. Оған қарсы түр-тұлғасы келіскен жас ирландық жігіт отырды. Таммани-холды көп төңіректейтіндердің бірі еді ол. Оған ең жақсы карта түсіпті.

Герствуд өз қарсыласының салқынқанды ойынына, өз дегенін істетпей қоймайтын табандылығына, қайта-қайта бәсін жоғары көтеріп отырғанына таңқалмай қала алмаған. "Бұл адам нені де болса сыр бермей істейді-ау" — деп ойлаған Герствуд. Ол өз картасына сенуден қала бастады, бірақ білдірмеуге тырысып отыр. Баяғыда небір әккі ойыншылардың өзін түк болмағандай жайбарақат кейпін сақтап отырып, алып түсетін. Көп ойыншы кімнің қолында қандай карға барын, әрине, білмейді, алайда өзгенің көңіл күйі мен ой түкпірін бағып, барлауда алдарына жан салмас. Ол іштей бірдеңеден қорқақтап отырды, қарсыласының картасы мұның картасынан күшті болса керек, ол ақырында алмай тынбас, онан да өзі бастауы керек шығар. Картасы мықты, неден тайсақтайды! Тағы да бәсті көтеруге болмас па?

— Тағы үшеуін қоямын, — деген ирландық жас жігіт.

— Онда бесеу болсын, — деді Герствуд қосанжарлай қалып, фишкаларын ілгері итере беріп.

— Тағы да сонша тігемін, — деген оның қарсыласы банкке қарай өзінің қызыл түсті фишкаларының тағы бірнешеуін сырғытып.

— Маған тағы фишка беріңізші, — деп өтінді Герствуд крупьеге қарап ақшасын ұсынып.

Жас ирландық жігіт мысқылдай жымиып, Герствуд алған фишкаларды жаба қойды.

— Тағы да бесеу! — деді ирландық.

Герствудті қара тер басты.

Ойын еліктіріп әкете берді, әкете берді де бұл өзінің қалтасының тесік екенін мүлде ұмытты. Оның маңдай терін төккен алпыс доллар ақшасы енді банкке түсіп кетті.

Табиғатында Герствуд қорқақ кісі болмайтын, бірақ осының барлығынан айырыламын-ау деп ойлағанда денесін дел-сал бір күй басты. Ақыр аяғында ол жеңілген. Мұнан былай жақсы карта түссе де сақтанып отыратын болды.

— Сізде не қалды? — деп сұрады ол қарсыласынан ойынды жабып жатып.

— Үштік пен мына қос карта, — деді ол картасын жайып.

Герствудтің ұнжырғасы түсіп кетті.

— Мен сізді ұстадым-ақ қой деп едім, — деді ол міңгірлей күбірлеп.

Жас жігіт фишканың барлығын жиып алды, Герствуд мұнан соң шығып жүре берген. Баспалдақпен төменге түсіп бара жатып, ол сол аялдап тұрып ақшасын санаған.

— Үш жүз қырық доллар, — деді ол күбірлеп.

Ішімдікханалары жабылып қалғалы қыруар ақша шығындапты!

Үйіне қайтып келгеннен кейін ол ендігі жерде карта ойнауға бармаймын деп шешті.

Керри миссис Вэнстің кіріп-шығармын дегенін ойлаумен болған, тағы да Герствудті тәрбиелей бастады. Мәселе оның ұнжырғасы түсіп кеткен ұсқынында еді. Сол картадан ұтылған күні үйге келген соң ол әдеттегідей көнетоз костюмін ауыстырып киген. Сонан бері үстінен тастаған емес.

— Осыдан басқа түк таппай қалдың ба, тасташы әрі, — деген Керри.

— Үйде отырғанда сәнденудің қажеті бар ма? — деп қарсы сауал тастаған Герствуд мұнысына.

— Меніңше жібі түзу киініп отырсаң, өзіңнің де көңілің көтеріңкі болатын сияқты. Оның үстіне, біреу-міреу келіп қалса да, — деп ойын нақтылай түсті ол.

— Кім келер дейсің.

— Ең болмағанда, миссис Вэнстің келіп қалуы мүмкін

— Оны сағынып отырған мен жоқ, — деді Герствуд қабағын түйіп түнере қалып.

Газет оқығаннан басқа ештеңе қызықтырмайтын осы бір жүнжіген адамға Керридің атарға оғы жоқ еді.

"Ұзақты күн үйде осылай тапталып отыруға ұялсайшы! — деп ойлады ол— "Оны сағынып отырған жоқпын". Қалай ғана жерге кіріп кетпей жүр екен?".

Бір күні миссис Вэнс расында да бұлардікіне келген Сол жолы Керри кірерге тесік таппай қалсын. Миссис Вэнс дүкен аралап шыққан екен, осында соға кетпек болыпты. Үйдің баспалдағы тозыңқы көрінді. Жоғарыға көтерілген миссис Вэнс есік қақты.

Өкінішке орай, Керри үйінде болмай шықты. Есікті Герствуд ашқан. Ол келіп тұрған Керри деп ойлады. Миссис Вэнсті көріп, ол сасқалақтап қалды. Бірақ дереу бұрынғы сырбаз күйіндегідей:

— А, миссис Вэнс! Сәламатсыз ба? — деп сыздана амандасқан.

— Аманбысыз! — деді миссис Вэнс өз көзіне өзі сенбей.

Ол Герствудтің абыржып қалғанын көрді. Герствуд қонақ әйелге кіріңіз дей қоймады да, әйел есіктің көзінде тұрып қалды.

— Зайбыңыз үйде жоқ па еді? — деп сұрады әйел.

— Жоқ еді. Керри бір жерге шығып кетті, — деген ол — Сіз, бәлкім, ішке кірерсіз? Ол келіп қалуы керек.

— Жо-жоқ, мен де асығыспын, — деді миссис Вэнс, бұлардың күйін көріп.

— Бірер минутқа ғана кіріп шығайын дегенмін, таяу маңда болдым да, расын айтқанда, кетуім керек. Әйеліңізге менен сәлем айтарсыз, біздің үйге келіп кетсінші, күтемін.

— Айтамын, — деді Герствуд кері шегіне түсіп. Ол қонақ әйелдің ішіне кірмей кетіп қалғанына үстінен ауыр жүк түскендей қуанған. Өзі қатты ұялып қалған болатын, тербетпесінде қолдарын айқастырып отырған күйде ойға шомды.

Керри қарсы беттен бері жүріп қайтып келе жатқан, анадайдан миссис Вэнсті көзі шалып қалғандай болды. Қанша тесіліп қарағанымен, анық кім екенін ажырата алмаған.

— Біздің үйге ешкім келіп кеткен жоқ па? — деп сұрады ол Герствудтен келе салысымен.

— Келді, — деді ол кінәлі адамдай даусы бәсең шығып, — миссис Вэнс келіп кетті.

— Сені көрді ғой, — деп сұрады Керри тауы шағыла сөйлеп.

Герствудті біреу қамшымен осып жібергендей болды осыны естігенде.

— Көзі бар адам көрген болар, — деп қыңырая сөйледі ол — Мен оған есік аштым емес пе.

— О! — деп қалды Керри бойын ыза буып. — Маған бірдеңе айтқан болар?

— Жоқ, ештеңе демеді, — деген Герствуд. — Үйге асығыспын деп кірмей кетті.

— Оған осы ұсқыныңмен аштың ба есікті? — деп айғайлап жіберді Керри әдеттегі ұстамдылығынан айрылып.

— Онда тұрған не бар екен? — деді Герствуд те ызалана қарсы сөйлеп. — Оның сайтандай сап етіп, жетіп келе қоятынын мен біліп пе екенмін?

— Бірде болмаса, бірде кіріп-шығамын дегенін сен білетінсің оның! — деді Керри.

— Мен ескертіп айттым емес пе, оның келетіні туралы! Өңі түзу киіміңді ки деп қанша қақсадым саған! О, сұмдық!

— Жарар, қой енді! — деді Герствуд күңкілдеп. — Қайғысының түрін қара! Сен бәрібір онымен дос-жар болып жүре алмассың: ол шіріген бай әйел.

— Мен байлығына қызығып жүр деймісің сонда? — деді Керри ызадан жарылардай болып.

— Өзің емес пе, менің не киіп отырғаныммен алысып біткен. Аспан төңкеріліп түскендей төндіріп... Мен бірдеңе бүлдіргендей...

— Иә, иә, бүлдірдің! Мен ол әйелмен дос-жар болғым келген күннің өзінде, бұл мүмкін бе. Осыған кінәлі кім өзі? Үйден шықпай отырып алып, андыған-баққаның мен болды! Онан да жұмыс ізде өзіңе!

Бұл енді ашық күнде найзағай ойнағандай болды.

— Онда жұмысың болмасын сенің! — деп айқай салды Герствуд орнынан ұшып тұрып. — Пәтер ақыны төлейтін мен, солай емес пе? Бәрі де менің мойнымда...

— Рас, сен пәтер ақыны төлеп жүрсің, — деді Керри сабасына түсіп, баяу сөйлеп. — Сенің ойыңша дүниенің бар қызығы үйден шықпай отыруда ғана сияқты! Міне, сен тастабандап үйден шықпағалы үш айдың жүзі болды, шөп басын сындырдың ба, ас бөлмеде мені айналсоқтап бықсып сөйлеуді ғана білдің! Онда маған несіне үйлендің осы?

— Саған үйленген емеспін, тіпті де! — деді Герствуд тістене түсіп.

— Қалай сонда, үйленбегенің? Монреальдағы немене болып еді? — деп сұраған Керри тосылып қалды.

— Не болса да ұмыт оны, — деді Герствуд. — Болғаны сол, ешқандай да үйлену емес ол. Соны өзің білмейтіндей!

Керридің көзі бақырайып, есі шыға қараған оған. Ол өзін Герствудтің некелі әйелімін деп білетін.

— Мені неге алдадың? — деп сұраған ол. — Күштеп көндіріп әкеткен жоқ па едің?

Осыны айтып ол еңіреп жылап жіберді.

— Күштеп көндіріп! — деді Герствуд ызамен тістеніп. — Кім сені күштеп әкетіпті?

— О! — деді Керри ызаға булығып. — О! О! — деп тағы айғай салды ол, сонан соң қонақ бөлмеге қарай жүгіріп кеткен.

Герствуд бұлқан-талқан болып, күйіп-пысты. Ішке бұққан ашу-ыза бұлқынып сыртқа тепкен. Ол енді бетінен аққан терін сүртіп, біртүрлі абыржып тұрды. Мұнан соң бөлмеден шығып, киімін ауыстырып кие бастады.

Керри кіріп кеткен бөлме жақ тым-тырыс, сыбыс жоқ. Герствудтің киініп жатқанын естіген соң, жылағаны басыла қалған. Бойын белгісіз үрей билегендей, мұны көк тиын ақшасыз тастап кетсе, қайтпек? Осы бір адамнан айрылып сорлап қаламын-ау деген ой қаперіне де келген жоқ болатын. Ол Герствудтің киім шкабын ашып, жоғары сөреден бас киімін алғанын естіп отыр, міне тарс етіп есік жабылды, ол шығып кетті.

Керри орнынан ұшып тұрған, көз жасы құрғапты. Терезеден сыртқа қарады. Герствуд Алтыншы авенюге қарай кетіп бара жатыр.

Ол Он үшінші көшенің бойымен өтті де Юнион-скверге бұрылды.

— Жұмыс іздеу, — деді ол үнсіз күбірлеп. — Жұмыс іздеу. Ол маған жұмыс ізде дейді.

Ол өзін айыптаудан арашалап алғысы келеді, бірақ ішкі даусы Керридің айтқаны дұрыс дейді.

"Сайтандай сап етіп қайдан ғана келіп еді миссис Вэнсі бар болғыры! — деп ойлаған ол ызаланып. — Мені басымнан-аяғыма шейін тесіліп, тексеріп қарағанын көрмеймісің! Оның не ойлап кеткені де белгілі".

Ол өздерінің Жетпіс сегізінші көшеде миссис Вэнспен ұшырасып қалып жүрген сәттерін ойлады. Бұл бір бай әйел болатын, оның жанында Герствуд өзін сол ортаның адамындай ұстауға тырысты. Енді міне, бүгін... Герствудтің ұнжырғасы түсіп, бойын ауыр мұң биледі.

— Әй, сайтан-ай! — деді ол тағы да кіжініп.

Ол үйден шығып кеткен кезде сағат төрт жарымдар шамасы болған. Керримен ұрсысып шықты, бүгін ас ішемін деп дәмеленбесе де болар.

"Бірдеңе бүлініп кеткендей! — деген ол іштей өзінің масқара болғанына қарсылық көрсетіп. — Таусылатын түк те жоқ. Мені біткен адам дей ме екен!"

Ол бір сәт аялдап тұрып, айналасына қараған. Әйдік қонақ үйлерге таяп қалған екен. Солардың біріне барып тамақтанып шығуды ойлады. Сол арадан газет сатып алар, сосын жайғасып отырып демалмақ.

Герствуд "Мортон" қонақүйінің кең де жарық, жанға жайлы дамылдайтын залына барып жұмсақ креслоға жайғасып отырып алды да газет оқуға кірісті. Өзінің қалтасы қағылып бара жатқаны, мынадай қымбат жерден ас ішу артық болатыны туралы ойлағысы келген жоқ. Апиын тартып алып, айналаға су шыны көзімен қарайтын нашақор сияқты бір сәт бәрін ұмытқысы келген. Жылы, жайлы, жарық дүние баурап әкетті. Мұнан әріге шамасы жоқ. Ертеңгі күннің қарасы батсын! "Ертең" деген есіне түссе, зәре-құты қалмай, жаны қысылады. "Ертең" деген сөз ең бір сор болып көрінетін оған енді. Ол өзінің таяу күндерде көк тиыны қалмайтынын мүлде естен шығаруға ұмтылған, түбі бір келмей қоймайтын өлімді мойындамайтынымыз сияқты. Онысы дұрыс та болған сияқты.

Қалы кілемді жапыра басып сән-салтанатпен жай қыдырыстап жүрген бай адамдар мұның өткен өмірін еске салды. Герствудтің көзі қонақ үйде тұрып жатқан әлдеқандай бір жас әйелге түссін. Әйел күйсандық ойнап отырды. Герствуд қолындағы газетімен оған тақай түскен.

Тамағы үшін бір жарым доллар төледі.

Сағат кешкі сегіздер кезінде Герствуд тамақтанып болған. Ол келушілердің аяғы сиреп қалғанын байқады. Кешкі қызық көшеге қарай ойысқан екен. Ол да тысқа шыққан, қайда барсам екен деп ойлады. Үйі бар болсын! Керри әлі ұйқыға жатпаған болар. Жоқ, үйге қазір барудың реті жоқ. Бұл қоғамда орны бар, өз еркі өзіндегі адамша өткізуді керек уақытын.

Герствуд тоқтап тұрып темекісін шекті. Бұл жерде бей-берекет бос жүргендердің қарасы көп көрінген. Әртісі бар, делдалы бар, ұсақ қызметшісі бар — үлкен топ. Оның есіне кенет Чикаго түссін. Кеш сайын дос-жарандардың ортасында карта ойнап уақыт өткізуші еді...

Оның ойына енді карта түсті, өткен жолы өзінің алпыс доллар ақшасын ұтқызып қайтқанын ойлап: "Онда мен ақымақтық жасадым. Бекерге беріліппін, сол жігіттен жеңілетін жөнім жоқ-ақ еді" деген.

Ол ойша ойынның мың-сан мүмкіндігін саралап келе жатты. "Менің ойында бірталай дүниені білетінім өтірік емес, соны кәдеге жарату керек, тағы бір мәрте бақ сынап көрейін".

Оның көзіне қомақты ұтыстар елестеп кетті. Аяқ асты бір-екі жүз доллар ұтып қалуы да мүмкін! Қатып кетер еді! Ол карта ойнап-ақ күнін көріп жүрген көп жұртты біледі, күн көргенде де тәп-тәуір өмір сүріп жатқандары бар.

"Солардың ақшасы менікінен көп болды дейсің бе", — деп ойлаған ол.

Герствуд таяу маңдағы ойын залдарының біріне, баяғы күніндегідей, өзін тым жақсы сезінген күйде бет алды. Керридің бетін бір қайтарып тастап, жақсы жерден тамақтанды, коктейль ішіп, хош иісті сигара тартты, осының барлығы оның көңілін өсірді, бірнеше сағат бойы ол өзін баяғы күніндегідей сезінген еді. Бірақ ол бәрібір бұрынғы Гертсвуд емес еді, бұл енді өзімен-өзі арпалысып, елес қуған бір байғұс адам.

Ойын залы тұп-тура өткен жолы бұл ұтылып қайтқан орыннан айнымайды екен. Айырмасы сол, бұл ойынхана орналасқан ішімдікхана түсімділеу көрінеді. Бірталай уақыт Герствуд ойынға қарап, жай отыра тұрды да, ақыры өзі де кірісіп кетті. Сол күнгідей, әуелде бәрі тым жақсы басталған. Герствуд бірнеше мәрте ұтысқа ие болды, бұл әрине ептеп көңілін өсірген, ол ойынға онан сайын құныға түсті. Оның бойын құмарлық биледі. Ойын қызығына еліккені сонша, қолындағы түкке тұрмайтын картасын да елемеді, үлкен олжа түсіру үшін блефке тәуекел етті.

Герствудтің көңілі таситындай бар еді, ол ұтып отырды.

Жеңіп отырғанына қуаныштан басы айналған, бүгін бір сәті түскен күн болды. Елдің барлығын ұтты. Оған түскені орташа ғана карта болатын, ол бір қулық ойлады. Алайда оның қарсыластары да осал емес екен, мұның не ойлап отырғаны білініп қалған болатын.

"Менің қолымда үштік, ақырына дейін ұстап отырамын", — деген олардың бірі іштей шешімге келіп. Бос байлау көтеріле берді.

— Тағы оның қоямын, — деді Герствуд.

— Жаптым, — деген қарсыласы.

— Тағы да он

— Жаптым.

— Тағы он

— Жаптым.

Банк ақшаға толып қалды, оның жетпіс бес доллары Герствудтің ақшасы болатын. Оның қарсыласы енді біршама сасайын деген. "Ал егер, — деп ойлады ол, — бұл адамның картасы күшті болып шықса ше?" Сол себепті де ол ашық ойынды жөн көрді.

— Ап, сіздікі қандай? — деп сұраған ол.

Герствуд қолын жайып салды. Оның картасын қарсыласы басып тастады. Қарғыс атқыр, қолын аша қалғанын-ай, жетпіс бес доллардан көзді ашым-жұмғанша айырылып қалғаны Герствудті тығырыққа тіреген.

— Тағы бір ойнап көреміз бе? — деп ұсыныс жасады ол тұнжырап.

— Жарайды! — деп қарсыласы келісе кеткен.

Қайсыбір ойыншылар тұрып кетті де, олардың орнына басқалар отырды. Уақыт өтіп жатты, міне, сағат он екіні де соқты. Герствуд бірде азғана ұтып, бірде ептеп ұтылып отыр. Ол әбден шаршап отырды, ең ақырғы айналымда ол тағы жиырма доллар ақшасын ұтқызды.

Ішінде ит ұлып жатты. Сағат бірден жиырма бес минут кеткен кезде ғана ол ойын залынан шықты. Суық, қақыраған бос қуыс көшелер мұны мазақ қылатындай. Герствуд үйіне қарай сылбып жүріп келе жатты, қазір Керримен ұрсысып қалғаны оның есінде де жоқ. Ол баспалдақпен жоғары көтеріліп барып пәтеріне кіргенде өзінің ұтылып қалғанынан басқа дүниенің барлығын ұмытқан болатын.

Кереуетке отырып, ақшасын санады. Енді оның бар болғаны жүз тоқсан доллар ақшасы мен ептеген ұсақ тиындары қалыпты. Ол ақшасын қалтасына қайта салып, шешіне бастады.

"Маған өзі расында да не болып барады осы?" — деп ойлады есеңгіреп тұрып.

Таңертеңгісін Керри жақ ашып, тіл қатпады, Герствуд тағы да үйден шығып кеткенім жөн болар деп шешті. Ол өзін Керридің алдында, расында да, біртүрлі жазықты сезінген, бірақ татуласуға да құлқы жоқ болатын. Оған не болса да бәрібір сияқты көрінген. Қатарынан бірнеше күн бойы ол үйден шығып кетіп жүрді де, нағыз серілерше өмір сүрді. Былайша айтқанда, оның өз ұғымындағы серілікпен. Серілік өмір әу бастан ақшаға тәуелді. Уақытын осылай өткізіп алады да әбден қажып, шаршаған күйге түседі. Қалтасы да тұп-тура отыз долларға қағылсын.

Сонда ғана барып Герствуд есін жиған болды. Енді ол бұрынғы қалпына қайта түсті.

— Бүгін пәтерақы төлейтін күніміз, — деген Керри.

Бұл оның соңғы үш тәулік бойы аузынан шыққан алғашқы сөз еді.

— Солай ма? — деді Герствуд таңырқай сұрап.

— Бүгін айдың екінші жұлдызы, — деген Керри пысықтай түсіп.

Герствудтің қабағы түсіп кетті, сонан соң амалсыз қолын қалтаға салған.

— Пәтерақы тым қымбат-ау осы! — деді ол.

Соңғы жүз доллар ақшаның басына су құйылатын күн де таяп келе жатыр еді.





XXXVII ТАРАУ

ЕРІК БАС КӨТЕРДІ.

ТАҒЫ ДА ТЫҒЫРЫҚТАН ШЫҒАР ЖОЛ ІЗДЕУ

Елу доллар ғана ақша қалған күнге шейінгі жағдайдың уақыт ағымындағы әр сәтін тәптіштеп айтып жатудың керегі бар ма. Герствуд ақшасын оңды-солды шашты да, оның жеті жүз доллары маусым айында таусылып біткен болатын. Соңғы жүз доллар қалғанда ол жаманшылықтың тақап қалғанын қақсап айта берді.

— Түкке түсінбеймін, осы біздің ақша қайда кетіп жатыр, — деді ол бірде, етке жұмсаған ақшаны көпсініп.

— Мендегі ақша тақыр бітуге тақау, — деп сөзін сабақтаған ол. — Қайда кетті, не жасадық, білмеймін!

— Жеті жүз доллардың барлығы да таусылды дегелі тұрсың ба? — деп, айғайлап жіберді Керри.

— Таусылды. Бар болғаны жүз доллар ақшамыз қалды.

Оның түрі әлемтапырақ болып тұрған, Керридің тілі байланып қалды. Ол енді өзінің де суға кетіп бара жатып, еш әрекетсіз жүргенін ұғынды. Шынын айтқанда, баяғыдан білетін.

— Ал сен, Джордж, неге жұмыс іздемей жүрсің? — деді ол дауыс көтеріп. — Бірдеме-сірдеме табылып қалуы мүмкін ғой!

— Мен жұмыс іздемеппін бе, — деді ол. — Біреудің жағасынан алып, маған жұмыс тап деймін бе енді!

Керри бірер сәт оған қадала қарап отырды да, былай деді:

— Енді не істемексің? Жүз доллар бізге қашанға жетпек.

— Білмедім, — деді ол жауап беріп. — Тағы да іздестіремін. Басқа не амал бар.

Герствудтің сөзі Керридің үрейіне үрей қосты. Енді не істеу керек? Ол ұдайы жарқыраған өмір есігі театр арқылы ашылады деген ойда жүретін. Баяғы Чикагодағы ой оған қайта түсті. Бір амалын жасау керек, кешіктіруге болмас, Герствуд тақау күндерде жұмыс таба алмаса, бір шешім қажет. Жападан жалғыз, аш-жалаңаш қалуы әбден мүмкін ғой.

Керри театрға кіру үшін не жасаса болар екен деп ойлана бастаған. Чикагода әртіс болам дегенінен ештеңе шықпап еді. Бәлкім, сенің өнерің, қабілетің бар-жоғын байқатып көретін бір кісілер болатын шығар.

Бірде таңертеңгі ас үстінде, осыдан екі күн өткеннен кейін, Керри Америкаға Сара Бернардың келгені туралы афишалар ілінгенін айтып қалды. Герствуд мұны газеттен оқыған болатын.

— Джордж, қалай әртіс болуға болады екен осы? — деп сұраған ол осыны расында да білмейтінін байқатып.

— Мен де білмеймін соны, — деп жауап берді Герствуд. — Негізінде, бұл үшін ашылған арнаулы сахна агенттіктері болуы керек.

Керри баяу ұрттап кофе ішіп отырды.

— Сондағылар орын тауып беруі де мүмкін ғой, әртіс боламын деушілер болса?

— Солай шығар, — деген ол.

Гертсвуд Керридің осыны шынымен білгісі келіп сұрап отырғанын сезіп қалған.

— Сенің сахнадан әлі де дәмең бар сияқты ғой?

— Жоқ, жай сұрағаным ғой, — деп жауап берген ол.

Герствуд неге екенін өзі де байқаған жоқ, әйтеуір бұл ой оған ұнамады. Ол Керриді үш жылдан бері білгенде, сахнаға барып, бағы жанатындай өнерін байқамап еді. Керриде қулық-сұмдық жоқ, айтқанға көніп, айдауға жүре беруге бейім! Мұның ойында өнер алып-жұлып өмір сүреді. Керри сахнаға шыққан күннің өзінде қайдағы бір алаяқтың арбауына шырмалады да, дәл "солардың өзі" болып шығады. "Солардың өзі" дегеннің не екенін басқа-басқа, енді Герствуд білетін. Керридің көз тартарлық көркі бар. Несі бар, ол өз жолын, бәлкім, тауып та кетер. Ал бұл не болмақ сонда?

— Сенің орныңда болсам, сахна туралы бос қиялды қояр едім. Оның жолы — сен ойлағаннан гөрі әлдеқайда шытырман жол.

Керри оның сөзінен өзінің әртістік дарынын мүлде ұнатпайтынын танып байқады.

— Сен, Чикагода жүргенімізде, маған тым жақсы ойнап шықтың деп едің ғой, — деді ол қарсылық білдіріп.

— Ол енді рас болатын, — деді қыздың дауласқалы отырғанын байқаған Герствуд қоштай қалып. — Алайда Нью-Йорк саған Чикаго емес.

Керри осыдан кейін үндемеді. Оның сағы сынып қалды.

— Сахна дегенің белгілі әртістер үшін расында да жұмақ, — деген Герствуд сөзін сабақтап. — Ұсақ-түйектер үшін онда дым да жоқ. Әйгілі әртіс боламын деген адам тар жол, тайғақ кешулерден өтпек.

— Білмедім, білмедім... — деді Керри ой үстінде отырып, өзінің осы әңгіме біршама қанын қыздырып еді.

Кенет Герствуд осының бәрі немен бітетінін айқын көрді. Мұның жағдайы мүшкіл, жұтап, жерге қарап қалатын күн де тақау тұр, Керри әйтеуір бір амалын тауып сахнаға аяқ іліктірсе бітті, мұны тастайды да кетеді. Герствуд Керридің жан жүрегінде бірдеңе бар деп ойламайтын. Сезімталдық деген мұның өзінде болмағасын да солай деуші еді. Ол ешуақытта адамның ақылмен емес, өзінің асып-төгілген сезімі арқылы аспандайтынын ұғынып көрген емес. Баяғы әуесқой спектакль мұның есінде еміс-еміс қалған болатын. Герствуд бұл әйелден жалығып та болған, оған жалынып-жалбарынар жайы жоқ.

— Ал мен білемін, — деген ол өз айтқанынан қайтпай. — Сенің орныңда мен бұл туралы мүлде ойламаған болар едім. Әйелдің кәсібі емес ол

— Не болғанда да, аштан өлгеннен дұрыс шығар, — деді Керри. — Менің театрға кіргеніме қарсы екенсің, неге жұмыс іздеп таппайсың?

Бұған Герствудтің айтар ештеңесі жоқ еді. Әбден еті үйреніп кеткен, ызындап күнде еститін сөзі.

— Әй, жарар, қойшы! — деді ол қашқалақтап.

Осы әңгімеден кейін Керри іштей өз ойын жүзеге асырам деп бекіген. Герствудтің шаруасы болмасын. Соған бола өз өмірін қайыршылықпен өткізуі керек пе екен. Өзі біледі, қабілетсіз емес. Театрға аяғын іліктіріп алған соң, бірте-бірте табысқа жетер, бәлкім. Сонда бұл не дер екен? Ол енді өзінің Бродвей театрының бірінде таңғажайып қызықты спектакльде ойнап тұрғанын елестеткен. Күн сайын кешкілік өзінің таранып-сыланатын бөлмесінде отырып бойын түзеп, бетін әрлейді. Спектакльден соң, үйіне қайтып бара жатып, көрермендердің қаңтарылып күтіп тұрған күймелерін көреді. Тіпті әйгілі әртіс болар-болмас, дәл қазір бұл үшін ол аса маңызды да емес болатын. Сахнаға бір ілігіп алса, қалтасында күнделікті тіршілікке қажет қаражаты болар, сонан соң киімін сәндеп, барам деген жеріне барар, өзімен өзі болар — мұнан артық не керек! Күні бойы ол осыны ойлаған, Герствудтің жүнжіп кеткенін көрген сайын өмір оған өзгеше қымбат бола түскен болатын.

Қызық болғанда, осындай ой Герствудтің де ой-санасына біртіндеп орнығып алды. Судай ағып кетіп бара жатқан ақша бір күні бітеді, онан кейінгі хал мүшкіл. Бұл жұмыс тауып алғанша, Керри бір жағынан шыға тұрса несі айып?

Бірде ол үйге осы ойға бекіп оралған.

— Мен бүгін Джон Дрэйкпен жолықтым, — деп сөз бастады Герствуд. — Күзде осында қонақүй ашпақшы екен, маған да бір жұмыс тауып беретін болды.

— Ол кім еді?

— Чикагодағы "Грэнд Пасифин" қонақүйінің иесі ғой.

— Солай де!

— Ол жерде істейтін болсам, жылына мың жарым доллар кіріс кірмек.

— Несі бар, жақсы-ақ болар еді, — деді Керри қамкөңілденіп.

— Күзге шейін бірдеңе етіп амалдай тұрсақ, әрі қарай бәрі де орнына келер еді, — деді Герствуд сөзін жалғап. — Мен ескі таныстарыммен қайта араласа бастадым.

Керри бұл ертегіге имандай сенген. Ол Герствудке жаз өткенше қолдау көрсетуім керек деп шешті. Байғұстың әбден есі шығып кетті ғой.

— Сенде қазір қанша ақша қалды?

— Бар болғаны елу доллар.

— О, құдайым! — деп қалды Керри. — Енді не істемекпіз? Үш аптадан кейін пәтерақы төлеу керек.

Геретвуд басын темен салып, жерге қарап отыр.

— Егер сен театрға барып, бірдеңе қарастырып көрсең ше? — деген ол ақыр соңында бәсең үнмен.

— Көрейін, — деп келісе кетті Керри, ойындағысын айтқанына қуанып.

— Ал мен қандай да бір жұмыс болсын істеуден қашпаймын, — деген Герствуд Керридің көзі жайнап кеткенін көріп. — Бірдеңені қайтсем де табамын.

Осыдан бірер күн өткенде, Гертсвуд үйден шығып кеткен соң Керри үй ішін жиыстырып, үстіне жібі түзу кімін киіп Бродвеге барып қайтпақшы болып, тысқа шыққан Ол өзі барша ғажайыптың тоғысқан жері деп ойлайтын осы бір көшені әлі де толық аралап көрмеген болатын. Бұл жерде театрлар шоғырланған, ендеше театрлардың шаруасын жүргізетін агенттер де сол маңайда болуға тиіс.

Ол Медисон-сквердегі театрға кіріп, агенттік жайын сұрастырып шықпақшы болды. Осыдан бастағаны дұрыс көрінген. Театрдың кірержайына келіп кірген ол терезенің ар жағындағы кассирден жөн сұрады.

— Не дейсіз? Театр агенттігі ме? — деген терезеден қарап отырып. — Шыным сол, білмейді екенмін. Бәлкім, өзіңізге қажет мәліметті сіз "Жарнамадан" табасыз. Онда осындай мекемелердің мекенжайын да көрсетіп жазады.

— Бұл сонда газет пе, журнал ма? — деп сұраған Керри.

— Газет, — деді кассир сол тік сөйлеп, іштей соны да білмей тұр ма екен деген. — Ол газет кез келген киоскіде сатылады, — деді енді ол әйелдің әп-әдемі түрін көрген соң сол жұмсарта сөйлеп.

Керри "Жарнама" газетін сатып ала салысымен агенттіктердің мекен жайын іздеді. Бұл да оңай шаруа емес көрінді. Он үшінші көше жер түбінде болатын, Керри сатып алған газетін бір асыл затындай қолынан тастаған жоқ, бос өткен уақытты айтсаңшы.

Герствуд қайтып келіп үлгеріпті, баяғы үйреншікті орнында мелшиіп отыр екен.

— Қайда жүрсің? — деп сұраған ол.

— Қандай да бір театр агенттігін іздеп тапсам деген едім.

Ол не болды деп сұрауға батпаған, бірақ газет алып келгеніне байқап қалды.

— Мынауың немене?

— "Жарнама", — деді Керри жауап беріп. — Маған театр агенттерінің мекен жайы осында жазылатынын айтты.

— Сол үшін Бродвейге сандалып бардың ба? Мен өзім-ақ айтар едім.

— Осы уақытқа шейін неге үндемедің? — деді Керри көзін газеттен алмаған күйі.

— Сен менен сұрадың ба? — деп қалды Герствуд.

Керри газеттің күлдей ұсақ жазуын көз жүгіртіп қарап отыр. Енді ол осы бір адамның бейғамдығын ойлаған Мұнан енді дәнеме де шықпас. Керри іштей енді өзін мүсіркеп отыр. Жанары жасқа шыланып бара жатқан. Герствуд сезіп қалды.

— Әкел, мен қарап шығайын, — деп ұсыныс жасады ол.

Біршама өзіне-өзі келіп алуы үшін Керри келесі бөлмеге шығып кетті, Герствуд хабарландыруларды оқып отыр.

Бірталай уақыттан соң ас бөлмеге келіп кіргенінде Герствуд ескі конвертке қарындашпен бірдеңелерді түртіп жазып жатты.

— Міне, үш агенттіктің мекен-жайы, — деген ол.

Керри оның қолынан конвертті алды. Мұнда миссис Бермудес, мистер Маркус Дженкстің және Перси Уэйлдің аттары жазылған болатын. Сол ойланыңқырап тұрды да, ол сыртқа шықпақ болды.

— Осы мекенжайлар бойынша барып қайтамын, — деген ол Герствудке мойын бұрмай, жүре сөйлеп.

Герствуд оның соңынан ұяттан өлердей болып қарап тұрған. Баяғы күндегісінше еркектік намысы ояна қалып еді, бірақ ол әп-сәтте ғайып болды. Отырып-отырып, ол ақыры орнынан тұрған. Бас киімін алып киді.

"Таза ауамен тыныстап қайту керек", — деп шешкен ол әйтеуір біржаққа шығып келгісі келген соң. Ол далаға шықты да, бет-алды жүре берді.

Керри болса барып осы маңайдан алыс емес миссис Бермудестің агенттігіне бет алған еді. Кеңсеге лайықталып жабдықталған ескі бір үй екен. Миссис Бермудестің кеңсесі екі бөлмеден тұратын (бұрын бұл жер, шамасы, қосымша жатын бөлме болған сыңайлы); есіктің бірінде "Есік қақпай кіруге болмайды" деген ескертпе ілулі тұр.

Керри қабылдау бөлмесіне келгенде, бірнеше ер адам кезек күтіп отырды. Сөйлесіп отырған ешкім көрінбейді. Біршамадан соң есік ашылды да, қабылдау бөлмеге жаға-жеңін ақ түсті матамен әдіптеген қынама костюм киген, еңгезердей еркек пішінді екі әйел шықты. Олардан соң қырық бестер шамасындағы сары шашты, жанары отты келісті бір әйел көрінді. Сырт келбетіне қарағанда, жаны жақсы адам сияқты. Не дегенде де ол күлімсіреп шыққан.

— Сіз, құдай үшін, ұмытып кетпеңізші, — деген оған еркек пішінді әйелдің біреуі.

— Жоқ, ұмытпаймын, — деп жауап берген келбетті әйел, дереу былай деп пысықтай түсті: — Тұра тұрыңыздар, ақпан айының бас кездерінде сіздер қай жерде боласыздар?

— Питсбургте.

— Жарайды, онда сол жерге хабар жазып жіберемін

— Өте оңды болар еді, — деді де келісіп алған әйелдер шығып кетті.

Сол-ақ екен, етженді әйелдің жүзіндегі күлкі ыдырап, іскер, қатқыл қалыпқа түсті. Айнала отырған адамдарға көз жүгіртіп тұрды да Керриге қарап:

— Иә, мұнда нендей шаруамен келіп қалдыңыз? — деп сұрады әйел.

— Сіз миссис Бермудес боларсыз, иә?

— Солай.

— Онда былай, маған құдай үшін айтасыз ба, — деп абыржи қалды Керри неден бастарын білмей, — сіз әртістерді жұмысқа орналастырасыз ба?

— Орналастырамын.

— Мен үшін бір нәрсе істей алмас па екенсіз онда?

— Ал сіз бұрын театрда ойнап па едіңіз?

— Аз ғана уақыт ойнағанмын, — деп Керри шынын айтқан.

— Қандай труппада істеп едіңіз?

— О, ешқандай да труппа емес, — деп Керри түсіндіруге кірісті. — Бір әуесқой қойылым болатын ол...

— А, түсіндім! — деді миссис Бермудес сөзін бөліп. — Дәл қазір сізге ештеңе тауып бере алмаймын.

Керридің түсі бұзылып кетті.

— Сізге ең әуелі Нью-Йоркте істеп көру керек, — деді "ақпейіл" миссис Бермудес ақыр соңында. — Не дегенде де, маған өзіңіздің қайда тұрып жатқаныңыз туралы ақпар тастап кетіңіз.

Керри кабинетіне қарай қалқып кетіп бара жатқан келісті әйелден көзін алмай, қарап тұрып қалды.

— Сіз қайда тұрасыз? — деп сұраған Керриден жазу үстелінің төрінде отырған жас бойжеткен, ет-жеңді әйелмен болған сөзді жалғап.

— Миссис Джордж Уилер, — деді Керри оған жақындай түсіп.

Бойжеткен оның аты-жөні мен мекенжайын жазып алған соң, енді айтар ештемем жоқ дегендей ым жасаған.

Тұп-тура осындай жағдай мистер Дженкстің кеңсесінде тағы қайталанған. Айырмасы сол, кетіп бара жатқанында әлгі джентельмен:

— Егер жергілікті театрлардың бірінде істеп көрген болсаңыз, қолыңызда өз есіміңіз көрсетілген бағдарламаңыз болғанда, бірдемесін ойластырып көретін едім, — деген.

Үшінші жерде оған сұрақ төтесінен қойылған:

— Сізге сонда қандай жұмыс қажет?

— Мен сізді түсінбедім? — деген Керри.

— Былай, қайда ойнағыңыз келеді: комедиялық қойылым ба, бодевиль ме?

— Әйтеуір бір пьесадан рөл алсам деп едім, — деп жауап берген Керри.

— Іім, — деген театр агенті. — Бұл сізге тегін тимейді.

— Қанша тұрады? — деп сұрады Керри, қызық болғанда, бұрын бұл мүмкіндік туралы ойламаған болатын.

— Оны енді өзіңіз білесіңз, — деді әлгі адам сырғытып сөйлеп.

Абдырап қалған Керри айрылар емес. Әңгімені неден бастарын, расын айтса, білмейді.

— Ақша төлесем, мені жұмысқа алар ма едіңіз? — деп сұраған ол.

— Алғанда қандай! Болмай қалса да, ақшаңызды қайтарып аласыз ғой.

— Солай ма? — деді Керри.

Агент өзімен мүлде ештеңе білмейтін адамның сөйлесіп тұрғанын аңлады. Ол әңгімені әрі сабақтаған:

— Сіздің кепілге елу доллар ақша қалдырғаныңыз дұрыс болар, онан кем болмасын. Ешкім де ұсақ-түйекпен былғанғысы келмейді.

Керридің миына бірдеңе кіре бастаған.

— Сізге рақмет, — деді ол. — Мен ойланып көрейін.

Осыны айтқан ол есікке беттеп бара жатып, бірдеңе есіне түскендей кілт тоқтаған.

— Жұмысты тезірек табуға тырысып көрсеңіз қайтер екен? — деп өтінді ол.

— Кім білсін, бірдеңе дей қою қиын ғой! — деген агент. — Бір апта ма, бір ай ма, не болғанда да, сіз алғашқы босаған орынды алар едіңіз.

— Ұқтым, — деді Керри қысыла күлімсіреп. Мұнан кейін ол кеңседен тысқа шыққан.

Театр агенті оның соңынан бір сәт қарап тұрып өзіне-өзі: "Әй, әйел байғұстар-ай, әртіс болу үшін өлуге бар!" — деп қалды.

Соңғы ұсыныс оған біршама ой салды. "Ақшамды алуын алар, сонан соң ештеңе істемей қойса қайтпекпін?" — деп ойлаған ол. Оның ептеген алтын әшекейлері бар болатын: бриллиант тас орнатқан сақина, алтын түйреуіш және тағы да ұсақ-түйек бірдемелер. Ломбардқа өткізсе, бір елу доллар беріп қалар.

Герствуд бұл кезде үйде отырды. Ол Керриді осыншама уақыт бойы жұмыс іздеп жүреді деп ойламаған.

— Иә, бірдеменің хабары бар ма? — деп бастады ол сөзін, төтесінен не бітірдің деп сұрауға дәті жетпей.

— Мен әлі ештеңе тапқан жоқпын, — деді Керри биялайын қолынан сыпырып шешіп жатып. — Барлығы да әуелі ақша бересің, сонан соң жұмыс орнын іздестіреміз дейді.

— Қанша сұрайды сонда? — деді Герствуд біле қойғысы келіп.

— Елу доллар.

— Ойпырым-ай, өңештері кең-ақ екен!

— О, бірінен-бірі өтеді, — деді Керри. — Тіпті ақшаңды берген күннің өзінде жұмыс бола ма, болмай ма, ол да жұмбақ.

— Иә, құрғақ уәдеге бола елу долларды бере салған жөн емес! — деді Герствуд, құдды бір қолында ақшасы тұрып, мәселені шешу өзіне қалған адамша.

— Білмедім, — деді Керри ойланыңқырап. — Бәлкім, басқа бір жолын іздеп көрермін.

Герствуд оның бұл айтқанын соншалықты мән бермей тыңдады: осы шешімнің түбі неге апарып соғатынын ойлаған да жоқ. Тербетпесінде ілгерінді-кейінді шайқалып, тырнағын шұқылап отыра берді. Қазіргі жағдайларында ол неге болса да мақұл еді. Сонан соң көре жатар.





XXXVIII ТАРАУ

АРБАҒАН БІР СИҚЫР.

АЙНАЛА — СУЫҚ ӨМІР

Келесі күні Керри жұмыс іздеуге тағы шыққан болатын. Ол "Казино" театрына кіріп жағдай білген. Мұнда да хор айтушы болып орналасудың өзі оңай көрінбейді. Хорда тұратын монтиған қыздар, қара жұмыс істейтін қызметшілер мұнда жетіп артылып жатыр. Театрдағылар өнді адамдарды ғана таңдайтын сияқты екен, мұны да білді. Өнерің бар ма, жоқ па, онда шаруа жоқ сияқты.

— Мистер Грейді іздеп келіп едім, — деген Керри шымылдықтың артында отырған "Казиноның" күзет қызметінде істейтін түнерген швейцарға.

— Болмайды. Оның қазір қолы босамайды.

— Ал сіз айта алмас па екенсіз, қашан кездессем болар еді?

— Ол сізді өзі шақырды ма?

— Жоқ, мен өзім келдім.

— Онда кеңсесіне барып біліңіз.

— О, құдай! — деп қалды Керри. — Кеңсесін қайдан іздеймін?

Швейцар оған бөлменің нөмірін айтты.

Керри қазір ол жерге барғанымен, мистер Грейді жолықтыра алмасын түсінді. Уақыт өттірмей, басқа жерлерге бара бермесе болмас.

Қайда барса да сол баяғы әуен алдынан шыққан. Мистер Дэйли өзіне алдын ала жазылып қойғандарды қабылдады. Керри оны қайдан білсін, тұп-тура бір сағат бойы ыбырсыған лас қабылдау бөлмесінде хатшы мәймөңкелеп қана қаныпезерлікпен бұл жайлы хабарлағанша, отыра берген болатын.

— Сіздің оған өз қолыңызбен жазып, қабылдауын өтінуіңіз керек.

Сөйтіп Керри түк те бітірмеген.

"Эйпайр" театрында ол қайдағы бір бейғам, қатқыл адамдардың ішінен бірақ шықты. Қайда барсаң күмпиген жұмсақ жиһаздар, сәнді жайлар, өңменіңнен итерген жағымсыз дауыс.

"Лицей" театрында ол бір шағын кабинеттің ішіне де кірген. Малынған терезе жапқыштар мен қалы кілемдер мұндағы отырған адамның "тегін" кісі еместігін байқатып тұрды. Бірінің аузына бірі түкіріп қойғандай, шетінен паң: кассирі де, есік күзетушісі де, клеркі те — бәрі де ырғалып, аяқтарын әрең басады екен.

"Ал, қане, басыңды и — иә, иә, неғұрлым иіле түс! Сонан соң өзіңе не қажетін баянда. Тез сөйле, үзбей бір деммен, әлдеқандай болып мардымсымай тұрып айт. Бірдеңесін ойластырып көрерміз!"

"Лицейдегі" жағдай осындай болатын, бірақ жұмыс іздеп тентіреп жүргендердің қайда барса да көрген күні шамамен осылай еді. Осы бір ұсақ-түйектің иелері өздерінің отырған орнын хан тағынан кем санамайды.

Керри үйіне діңкесі құрып, болдырып оралды, оның бұлай жұмыс іздеу есін әбден шығарды. Герствуд кешкісін мұның табанынан таусылып бос сандалып қайтқан әңгімесін асықпай тыңдаған.

— Біреуімен де сөйлесе алмадым! — деген ол ақырында. — Бос жүріс болды. Кешке шейін біреулерді күтумен-ақ болдым.

Герствуд оған үнсіз ғана қарап отыр.

— Таныс біреу көмектеспесе, ештеңе шықпайды ғой деймін, — деген ол шарасыз кейіппен, таусыла сөйлеп.

Герствудке бұл күй әбден таныс болатын. Оған мұның өзі соншалықты үмітсіз болып көрінген жоқ. Керри шаршап келіпті, ептеп тауы шағылған, бірақ мұнда тұрған түк те жоқ. Қазір демін алсын! Дүние болмысқа өзінің тербетпе орындығында отырып қана көз салған ол. Керридің қаншалықты күйіп-пісіп келуінен қайғылы бірдеме көре алмаған. Жан жейтіндей түк те жоқ. Ертең де күн бар.

Ертеңгі күн де келіп жеткен, сонан соң келесі күн, онан кейін тағы ертеңгі күн.

Ақыры бір күні Керри "Казиноның" директорымен жолығуға мүмкіндік алды.

— Келесі аптаның басында келіңізші, — деген ол. — Бізде бір өзгерістер болып қалатын сияқты.

Бұл мешкейліктен жалпиып семірген ірі денелі ер адам болатын. Әйелдерге ол жүйрік аттардың жарысын қызықтаған ат құмар жандардың көзімен қарар еді. Бұл үлбіреген жас әйел, тіпті, тәжірибесі жоқ болған күннің өзінде, өтімді ғой. Таяуда театр қожайындарының бірі кордабалет бишілерінің ішінде көз тоқтатар әдемі қыз жоғын ескертіп айтқан.

"Келер аптаның бас кезіне" шейін әлі бірнеше күн бар. Сол екі арада айдың басы да болып қалған, пәтерақы төлеу керек. Керри осы жолы бұрын-соңғыда қатты қысылды.

— Сен, осы, үйден кеткенінде расымен-ақ жұмыс іздеп жүрмісің? — деп сұрады ол Герствудтен бір күні таңертең.

— Енді қалай деп едің, әрине, жұмыс қарастырып жүрмін, — деді ол ренішті үнмен, өзіне деген сенімсіз сауал қаперіне де кіріп-шықпаған.

— Қандай да бір жұмыс болсын, келісе берсеңші әзірге, — деген Керри, — айдың басы да болып қалды.

Керридің амалы әбден таусылды. Герствуд газетін сырып қойып, киімін ауыстырып киюге шығып кетті.

"Жұмыс іздеу керек, әрине, — деп ойлаған ол. — Сыра заводқа барып көрейінші, бірдеме-сірдеме жұмыс табылып қалар. Тіпті болмағанда, буфетші болып-ақ істермін".

Тағы да баяғы басынан сан өткен жалынышты күйге түсті. Бір-екі жерден кеудеден тепкендей "жоқ" деген сөз естігеннен кейін-ақ Герствудтің тауы шағылып қалды.

"Осыдан менің сағым сынды ма, — деген ол іштей. — Қалай келдім, солай кетемін де қаламын".

Ақша таусылып барады, Герствуд өзінің жібі түзу деген киімінің де көнетоз күйге түскенін байқамай қала алмаған. Бұл енді аса көңілсіз жағдай. Керри үйге Герствудтен әлдеқайда кеш қайтқан.

— Бүгін бірнеше театр-варьетеде болдым, — деді ол көңілсіз сөйлеп. — Өзіңде дайын репертуарың болмаса, ешқайда да қабылдамайтын көрінеді.

— Ал мен жергілікті сыра қайнатушылармен таныстым, — деді Герствуд. — Біреуі екі-үш аптадан кейін жұмыс беретін болды.

Керридің әбден таусылып қайтқанын көрген соң, өзінің бейғамдығын жуып-шаймақ болып айтты мұны. Жатып ойлайтын жалқаулық қайнаған қызу жалыннан қаймыққаны еді бұл.

Дүйсенбі күні Керри "Казиноға" қайта барды.

— Мен сізге келіңіз демеген сияқты едім ғой? — деген директор алдында тұрған әйелге қарап таңырқай сөйлеп.

— Сіз келесі аптаның басында кел деп едіңіз, — деді Керри оның сөз ыңғайынан шошып.

— Театрда жұмыс істеген бе едіңіз бұрын, — деп суық сауал тастаған ол.

Керри өзінің тәжірибесіз екенін жасырмады.

Директор оған бастан-аяқ тағы бір қарап алып, әлдебір қағаздарды реттеп беруді тапсырған. Іштей осы бір толқып тұрған әйелдің сырт сұлулығын ол бағалаған.

— Ертең таңертең театрға келіңіз, — деді ол.

Керридің жүрегі қуана тулады.

— Мақұл, — дегенді ол даусы дірілдеп әрең айтқандай болған. Есікке қарай бұрылып шыға бергенінде, ол осы бір адамның өзін жұмысқа алуға әзір екенін ұқты.

Шынымен-ақ мені труппаға қабылдар ма екен? О, жаратқан! Бұл не деген бақыт!

Әйдік қаланың даңғаза тірлігінің у-шуы оның жанын жайлы күйге бөледі.

Ойының үстінен дөп түскендей директор қатқыл сөйлеп:

— Кешігіп қалып жүрмеңіз, уақытымен келіңіз! — деді. — Сол кешіктіңіз бе, далада қаласыз.

Керри кабинеттен құстай ұшып шықты. Оның қуанышында енді шек жоқ, Герствудтің дым бітірмей жүргеніне ренішін де ұмытты. Мен жұмыс таптым! Енді менің жұмысым бар! Осы бір сөздер кеудесін күйше күмбірлетті.

Қуанғаны соншалықты онысын тіпті Герствудпен бөліскенше асыққан. Үйге тақап қалғанында ол өзінің жұмыс іздегеніне бірнеше апта болса да бірдеңеге қол жеткізгенін, ал Герствуд болса бірнеше айдан бері табандап жатып алғанын жабығып ойлады.

"Ол неге жұмыстан қашады? — деп ол сұрақты төтесінен қойды өзіне. — Егер менің өзім жұмыс тапқан болсам, ол баяғыда-ақ жұмысқа тұруы керек еді. Мен соншалықты табанымнан таусылып іздеген де жоқпын".

Ол өзінің көз тартқан жастығы мен сұлулығын ескермеген болатын. Көңілі алып-ұшқан жас әйел қартаң тартып қалған адамның алдында тұратын бөгеттердің жайын қайдан білуші еді. Жолы болған кісі бірдеңеге мән беріп жатар ма!

Керри сыр жасыра алмады. Ол өзінше жайбарақат қалып танытпақ болғанымен, қолынан келген жоқ.

— Иә? — дер сұрады Герствуд Керридің өңіндегі оң өзгерістерді байқап.

— Мен жұмыс таптым!

— Рас па? — деп сұраған Герствуд үстінен жүк түскендей жеңілдеп.

— Рас!

— Қандай жұмыс екен? — деп сұрады Герствуд, енді өзіне де бірдеңе табылып қалатын сияқты сезіммен.

— Кордабалеттің бишісі.

— Сол өзің айтқан "Казинода" ма?

— Иә, — деп жауап берген Керри. — Ертеңнен бастап дайындыққа барамын.

Керри аса қуанып тұрған, ештеңені қалдырмай тәптіштей ұғындырды.

— Ал қанша ақша төлейтіндерін сұрадың ба? — деген біршама уақыттан соң Герствуд.

— Жоқ, соны сұрағым келмеді, — деді Керри. — Меніңше, ол жерде аптасына он екі ме, он төрт пе доллардан беретін сияқты.

— Меніңше де солай болуы керек, — деді Герствуд мақұлдай сөйлеп.

Бұл күні осы бір шағын пәтердің еңсесін басқан уайым біршама айыққандай болды, бұл оқиғаны екеуі дәмді дастарқан мәзірімен атап өткен. Герствуд сақал-шашын алғызуға шаштаразға шығып кетті де, қайтарында бифштекс әзірлейтін ет сатып ала келді.

"Ертең мен де жұмыс іздеп шығамын!" деп ойлаған ол болаты қайтып, солғын тартқан жанарын сәуле шарпып.

Керри келесі күні театрға айтылған уақытында келген болатын, ол кордабалет пен хор әртістеріне қосылатын болып шықты. Аумағы ат шаптырым қаракөлеңкелеу бос тұрған зал шығыс мәнерімен әрленген, бұл жерде кешегі болып өткен салтанаттың табы әлі сезіліп тұрды. Керри жан-жағына аузын ашып қараумен болды. Өзгеше бір тылсым күш билеген болатын оны. Бұл дегенің ертегі елес емес — ақиқат. О, бұл барын салып бағады, киелі жердің қадірін білу керек! Бұл жерде ол күйбең тірліктен, күнкөріс қамы дегеннен, беймәлім үрейден әлдеқайда алыс тұрды. Мұнда жұрт малынып-салынып, күймесін күмбірлетіп, бұлардың ойынын тамашалау үшін әдейілеп келеді. Ойын-сауық отауы, жарық пен қызулы жылылық осы арада. Енді бұл өзі де сол жарқыраған дүниенің бір бөлшегі. О, осы жерде қалуды жазса екен, өмірдің қызығы деген сол ғой!

— Сіздің есіміңіз кім болады? — деп сұрады дайындықтың жетекші режиссері.

— Маденда, — деп жауап берген Керри кенет Чикагода өзіне Друэнің таңдап қойған есімі аузына орала қалып. — Керри Маденда.

— Былай болсын, мисс Маденда, әне бір жерге барып тұрыңыз! — деді режиссер іші-бауырына кіре сөйлеп. Керриге ол, расында да, солай болып көрінген.

Сонан кейін ол труппада бірталайдан бері жүрген жас бойжеткенді өзіне шақырып алып, былай деген:

— Мисс Кларк, сіз мисс Мадендамен бір жұпта болыңыз!

Мисс Кларк бір қадам ілгері басып тұра қалған болатын, Керри өзінің орны қайда екенін көрді.

Дайындық басталып кетті. Аздан соң-ақ Керри әртістерді ойынға дайындау мұнда да Чикагодағыдай екенін байқаған, бірақ режиссердің дайындыққа нұсқау жасағаны басқаша көрінген. Ол Чикагодағы мистер Миллистің талап қойғыштық қасиеті мен өзіне-өзі мығым мінезін білетін, ендігі режиссері қадалған жерінен қан алмай қоймайтын тікбақайлығына қоса біршама дөрекі адам екен. Дайындық қызған сайын ол тым мазасыздана түскен, титімдей нәрсеге күйіп-жанып, даусы қарлыққанша бажылдап бітті. Бұл адамның өзінің қарамағындағы әртіс әйелдерді қит еткізбей ұстауды ұнататыны көрініп тұрды.

— Кларк! — деп айғай салған ол, әрине мисс Кларкке. — Аяғыңызды неге дұрыс алмай тұрсыз?

— Төрт қадамнан соң оңға! Оңға! Оңға, - дедім емес пе мен. Ұйықтап қалдыңыз, сайтан алғыр!

Мұндайда ол арыстанша ақырады.

— Мейтленд! Мейтленд! — деп айғай салды ол аяқ астынан. Бойы аласа ғана, әдемі киінген жас қыз абыржыңқырап ілгері шықты.

Керридің қызға біртүрлі жаны ашып, оны қатты аяп тұр.

— Иә, сэр! — деген мисс Мейтленд.

— Немене, құлағыңыз бітіп қалған ба?

— Жоқ, сэр!

— Сіз "шеп, солға" дегенді білемісіз?

— Білемін, сэр!

— Онда солға десе оңға неге бұрыласыз? Дайындық далаға кетсін деймісіз?

— Мен жай ғана...

— Менің сіздің "жай ғанаңызда" зәредей де шаруам жоқ! Құлағыңызға сақ болыңыз!

Керри қызды ғана аяп тұрған жоқ, өзі де дірілдеп қорыққан. Тағы бір жас бикеш режиссердің қаһарына іліксін.

— Тоқта! — деген ол гүр етіп, ызадан екі қолы ербең-ербең етеді, түтігіп-ақ тұр.

— Элверс! Аузыңыздағы немене? — деп айғайлады енді.

— Ештеңе, сэр! — деп жауап берді мисс Элверс, қалған қыздар да қымсынып қысыла түсті.

— Сіз дайындық кезінде сөйлесіп тұрасыз ба?

— Жоқ, сэр!

— Ондай болса аузыңыз жыбырламай тұрсын!.. Ал қане барлығын бірге және бір мәрте!

Керри де құрыққа ілінбей қалмады. Елдің барлығынан асырып жасаймын деген ынтасы өзіне пәле болып жабыссын.

— Мейсон! — деген даусы шықты режиссердің. — Мисс Мейсон! Керри ол кім екен дегендей, жан-жағына көз салған.

Арт жағында тұрған бойжеткен мұны ақырын түртіп қалды, бірақ ештеңе түсінген жоқ.

— Сіз! Сіз! — деді режиссер бақырып. — Немене, кереңбісіз?

— Ой! — деп қалды Керри ұяттан қып-қызыл болып. Аяғы да шалынысып қалды.

— Сіздің фамилияңыз Мейсон еді ғой? — деп сұрады режиссер.

— Жоқ, сэр, менің фамилиям Маденда.

— Онда, айтыңызшы маған, сіздің аяқтарыңызға не болып қалды? Әлде мүлде билей білмейтін шығарсыз?

— Билей аламын, сэр! — деп жауап берді Керри.

— Ал неге билемей тұрсыз? Аяғыңызды жаны жоқ адамдай әрең алып тұрғаныңыз не? Маған қаны тасып тұрған, шапшаң бойжеткендер қажет.

Керридің қаны бетіне шапты. Денесін діріл басты.

— Ұқтым, сэр! — деді ол.

Режиссердің баж-бұжы тұп-тура үш сағат бойы бір тынған жоқ. Керри театрдан шыққанда сондай шаршаулы еді, бірақ онысын етқызуымен өзі байқаған да жоқ. Ол үйіне тезірек барып, бидің өзі игеруге тиіс қимылдарына жаттығып көруге асыққан. Мұнан былай ол ештеңені жаңылыс жасамауға тырысады.

Герствуд әлі келмеген екен.

"Жұмыс қарастырып кеткен болды ғой", — деп ұйғарды Керри, жеңіл-желпі бірдеңе жеп алған соң дереу жаттығуға кіріскен, ол өзінің тұрмыс мұқтажын өтейтіндей жұмыс тапқанына қуанышты болатын.

"Төбесі көкке жеткендей..."

Герствуд үйден шығардағыдай емес, пәтерге қайтып келгенде көңілсіз оралған. Керриге биге жаттығуын тоқтатуға тура келді, ол ас әзірлеуге кірісті. Бұған өзі соншалықты ызалы еді. Бұл ерігіп жүр ме екен? Театрдағы жұмысы өз алдына, енді үй шаруасы да мұның мойнында болмақ па?

"Жоқ, бұған келісе алмаспын, — деген ол. — Ойынға шыққаннан бастап, сырттан тамақтанған дұрыс болар!".

Әр күн өзінің бір шаруаларымен өтіп жатты. Керри енді биші болу өзі ойлағандай оп-оңай емес екенін ұққан. Оған аптасына небәрі он екі доллар ақша тиесілі екенін де ол енді біледі. Бірер күннен соң ол "дүниенің тұтқасын ұстап тұрғандарды" — әйел-еркегі бар, театрдың серкелерінің де кім екенін біліп алған Олардың артықшылығы бірден көзге ұрады, жұрт жік-жаппар болып жатқаны. Бұл болса — әйтеуір біреу!

Үйге келсе жынына тигеннен басқа пайдасы қалмаған бейшара Герствуд күтіп отырады мұны. Өзінің қаперіне ештеңе кіріп-шықпайтын сияқты. Жұмыс іздейін деген сыңайы тіпті байқалмайды. Ұялмай-қызармай, Керридің театрдағы шаруасын тергеп-тексеретінін қайтерсің...

Оның көңіл бөле берген жайларына қарағанда бетсіздікпен мұның тапқанын ішіп-жеп отыра беретін түрі бар. Керри өзі ақша таба бастағалы бері Герствудтің жүрген-тұрғынына бұрынғыдан бетер күйіп-пісетін болған. Бұл адам ұялмай-қызармай, оның болымсыз он екі долларына көзін сатады.

— Қалай, бірдеңе шығатын ба? — деп сұрайды ол қамкөңілсіп.

— О, шыққанда қандай, — дейді Керри.

— Өзіңе қиын тиіп жүрген жоқ па?

— Меніңше, төселіп кетемін.

Осыдан кейін Герствуд тағы да газетке тесіледі.

— Келе жатып бір азғана май сатып алдым, — деді ол бірде сөз арасына қыстырып. — Мүмкін тәтті нан пісірерсің?

Осы бір жанның өзінің мүшкіл күйіне мән бермейтіні Керриді қайран қалдырады. Ол өзін еркін сезінген сайын көп нәрсені байқайтын болған, енді келеңсіз бірдемелерін Герствудтің бетіне басып айтып тастағысы келетін. Сонда да болса онымен ана бір жылдарда Друэмен бетжыртысқанындай дауласа алмаған. Әйтеуір, бұл адамның бойында бір жұмбақ қасиет бар.

Бірде, алғашқы дайындықтан соң, бір аптадай уақыт өткен кезде, Керридің іштен тынған ызасы сыртқа лап берді.

Көшеден кіріп, үстел үстіне ала келген етін қойып жатып Герствуд былай құлаққағыс жасады:

— Үнемге көшу керек. Сен әзір алмайсың ғой, ақшаңды?

— Жоқ, — деп жауап берген пеш жанында ас қамдап жатқан Керри.

— Менде пәтерақыға төлейтінімізден басқа отыз доллар ғана ақша қалды, — деді ол сөзін жалғап.

"Міне, мәссаған! — деп ойлады Керри. — Енді менің табысыма ауыз салды".

Ол өзінің ақша қолына тиген соң оны-мұны алармын дегенін ойлады. Киімдері тозып кеткен болатын. Ескі шляпасына қарауға ұялады.

"Менің он екі доллар ақшам пәтерақыны төлеу мен азық-түлікке қалай жетпек? — деп ойлаған ол. — Мұның барлығын мен төлеуім керек пе. Өзі неге бір жұмысқа шықпайды?".

Алғашқы қойылым белгіленген кеш те келіп жеткен. Керри Герствудті спектакльге шақырған жоқ, оның да пьеса көруге ынтығып тұрғаны шамалы болатын. Тектен текке ақша шығындап несі бар, Керридің ойнайтын рөлі айтуға тұрмайды.

Газеттерде қойылым туралы хабарландырулар беріле бастаған, жер-жерде әйгілі әртістердің аты айшықталған афишалар ілінді. Әрине, Керридің өз орны өзінде.

Чикагода сахнаға шығуға қалай жүрексінсе, Керри бишілер сахнаға шығарда тағы да соншалықты толқыған, сонан соң ептеп өз-өзіне келді. Өзінің елеусіз ғана рөлі оның қорқынышын сейілтті. Мұнда Керри теңіздегі тамшы ғой. Мұның қалай ойнағанына тіреліп тұрған түк те жоқ! Трико киіп сахнаға шыққандардың қасында болмағанына мың да бір шүкір қайта. Ол тізеден сәл жоғары тұратын жарқыраған сәнді белдемше киген он екі қыздың бірі болатын.

Бірде қозғалмай тұрып, біресе сахнаны айналып жүріп, жалпы дауысқа өз үнін қосып ән айтып тұрғанда Керри көрермендердің опереттаны қызыға тамашалап отырғанын байқады. Залдағылар алақан соғудан аянған жоқ, бірақ Керри әлдеқандай болып жүрген қайсыбір әртістің тым тәуір ойнай алмайтынын да көріп тұр.

"Мен болсам, бұлай ойнамас едім!" — деген ол іштей өзіне өзі сан қайта.

Керридің бұл сөзінің жаны бар: ол расында да жап-жақсы ойнар еді. Қойылым аяқталар-аяқталмаста ол киімін жылдам ауыстырып киіп алды. Режиссер кейбір қыздарға реніш айтып ұрсып жатты, Керриге ешқандай ескерту болған жоқ, ол өзінің рөлін ойдағыдай орындап шыққанын ұқты. Ол енді театрдан тезірек шығып кеткенше асыққан; бұл жерде ол ешкімді оңдырып танымайтын, сахна "жұлдыздары" өз-өзінен дуылдасып кеткен.

Театрдың алды қатар тізіп тұрған күймелер. Кіреберісте мерекедегідей киінген жас жігіттер топталып тұр екен. Керри өзіне қайсыбіреуінің назар салып қарап қалғанын байқады. Қит етсе, қасынан табылуға дайын түрі бар. Бұл әлгі бозбалалардың тұсынан ешкімге назар аудармай өтіп бара жатқан, әлдеқалай жылпос біреуі көлденеңдей қалды.

— Үйіңізге жалғыз қайтайын деп бара жатпаған шығарсыз? — деген ол.

Керри жылдамдата жүріп, Алтыншы авенюден барып трамвайға отырды. Ол қазір театрдан басқа бірдеңе ойлаған жоқ болатын. Бүгінгі кештің әсерінен айыға алмады.

Аптаның соңында ол сөз арасында айтқан болып, Герствудті сол түртпектеп былай деген:

— Әлгі сыра қайнататын заводтағы орныңнан не хабар бар?

— Әзірге ол жерде ештеңе болмай тұр, — деп жауап берген ол. — Сонда да үміт үзген жоқпын. Болып қалар.

Керри енді ләм-мим демеді. Өзінің табысын ортаға саламын деген ой оны мазалай түсті, не дегенде де солай болайын деп тұр ғой. Тоқыраудың таяп қалғанына зәредей күмәнсіз Герствуд Керридің төзіміне ши жүгірте бастады. Ол Керридің қай жағынан шығуды әбден біліп алған еді.

Шынына келгенде, ол өзінің қулығы үшін ептеп қысылады да, мұнан соң мен де жұмыс тауып қалармын енді деп, өзін-өзі ақтамақ болады. Пәтерақы төлейтін күні бүл әңгіменің сәті түскен.

— Miнe, көрдің бе, — деген ол ақшаны санап отырып. — Мендегі бар қалғаны осы. Таяу арада жұмысқа шықпасам болмайды.

Керри оған жақтырмай бір қарады, неге меңзеп отырғанын айтқызбай ұққан.

— Біршама уақыт шыдай тұрсам, жұмыс та табылып қалар еді. Дрэйк қыркүйекте қайткенде де қонақүйін ашады.

— Рас айтамысың? — деді Керри ептеп сыр тартып, іштей қыркүйекке шейін аттай бір ай уақыт барын ойлады.

— Сен соған шейін маған көмектесе тұрсаң қайтеді? — деді Герствуд сөзін сабақтап, жалынышты үнмен. — Онан кейін аяғымнан тік тұрып кететінім кәміл.

— Енді ше! — деп жауап берді Керри, тағдырдың құрсауынан құтыла алмай қойғанын қамыға ойлап.

- Үнемдеп жұмсасақ, бірдеңе ғып күн көрерміз. Кейін ақшаңды өзіңе қайтарып беремін.

— О, көмектесемін, әрине! — деді Керри қайталап айтып, өзінің осыншалықты қытымырлығына біртүрлі қысыла түскен.

Ол енді Герствудті жалынтып қойғанына ұяла бастап еді, бірақ ақшасын өз қажетіне жұмсағысы келген жоспары бұзылатыны оны қынжылтты.

— Джордж, қандай болса да бір жұмыс істесеңші, — деді ол. — Бостан-бос жүремісің осылай? Біртіндеп дұрыс орынға да ілігіп қаларсың.

— Не жұмыс болса да мақұлмын енді, — деген Герствуд, Керридің бетіне басып сөйлегені жанына батып. Дегенменде иығынан жүк түскендей болып жеңілдеп қалды. — Жер қазсам да бірдеңесін жасаймын! Бұл арада мені тірі жан танымайды да.

— Қой, оның бетін әрі қылсын! — деп қалды Керри дауысы еріксіз қатты шығып, біртүрлі аяушылықпен. Жер қазғаннан басқа да жұмыс жетіп жатқан шығар.

— Міндетті түрде бірдеңесін жасаймын! — деді Герствуд тағы да өзі-өзі қайрай түскендей. Осыдан кейін тағы да тұқшиып газет оқи бастаған.





XXXIX ТАРАУ

ЖАРЫҚ ПЕН КӨЛЕҢКЕ. ЖОЛ АЙРЫҒЫ

Герствуд жұмысты қашан іздесең де болады, тек бүгіннен бастап іздеудің керегі жоқ деген ойға тастай бекіп, табандап қалғаны қашан. Отыз күн бойы Керри іштей өз ойымен өзі арпалысқан болатын. Өңі түзу көйлек сатып алсам деген мұқтаждық күн өткен сайын көлденеңдей берген (басқа әшекей-мүшекейді былай қойғанның өзінде, ал енді ақшаны қанша тапқанымен, мұның өзіне көк тиын шығындай алмайтыны да айдан анық болған. Дұрысырақ киінсем-ау деген көңіл құштарын Герствудке деген аяушылық сезім көме берді. Ол өтінішін содан кейін қайталамаса да, Керри бәрібір алаңкөңіл болған.

Соңғы он доллар ақшаны Герствуд өзінің ұсақ-түйек қажетіне қалдыруды ойлаған. Көлікпен жүру, сақал-мұртын алдыру дегендей. Осы бір мардымсыз сома қалтасында қалғанымен, ол ақша бітті деп мәлімдеді.

— Қалта қағылды, — деген болатын ол бірде. — Бүгін таскөмірдің ақысын бердім, ендігісі он-он бес центтей ұсақ ақша.

— Менің әмиянымда бірдеңе бар.

Герствуд ақшаны алып, бір қалбыр томат әкелді.

Керри енді жаңа тәртіп орнай бастағанын ұғынды. Герствуд Керридің әмиянынан тұп-тура он бес цент керек ақшаны ғана алған. Осыдан бастап ол ұсақ-түйектерді сатып әкелуге барып жүрді.

Бір күні таңертеңгісін Керри үйге түскі асқа таман оралатынын ойлап:

— Үн таусылып қалыпты, — деген болатын Герствудке. — Бүгін дүкенге барып қайтарсың. Ет те жоқ. Бәлкім, шошқаның төс еті мен бауырын алармыз?

— Қарсы емеспін, — деді Герствуд.

— Олай болғанда жарты қадақ ет аларсың, тіпті артығырақ әкелсең де болады, — деді ол тапсырма беріп.

— Жарты қадақ жетеді, — деді Герствуд елпілдеп.

Керри әмиянын ашып жарты доллар ақша алды да, үстел үстіне қойды. Герствуд ақшаны байқамағандай бола қалған.

Біршамадан кейін ол дүкенге барып қағаз қапшықтағы жарым қадақтан сатылатын ұн мен шошқаның төс етін, бауыр алып келді. Әкелген заттарды ол ас үйдегі үстелдің үстіне апарып қойған, жанына артылған тиындарын да тастады. Керри бәрінің дәлме-дәл сатып алынғанын байқаған, енді оның жүрегін біртүрлі аяныш басты. Не десең, о де, бұл адам тамақтан басқа бірдеңе талап етіп жүр ме. Ол енді өзін тым қаттымын деп ойлады. Герствудтің кісі шошитындай қылығы бар ма. Жұмысы түскір де табылып қалар.

Ал енді сол күні кешкісін Керри театр үйіне кіріп келе жатқанда сықиып киініп, фиалка гүлдеріне көміліп, көтеріңкі күйде келе жатқан әртіс қыздардың бірін көріп қалсын. Ол Керриге маржандай аппақ тістерін жарқыратып күлімсірей қарады. Керри де оған жымиып бас изеген. Ішінен: "Киімі сәнді екен. Мен де осылай жарқырап жүрсем болар еді ғой, ақшам өзіме жұмсауға жетер де еді. Ал, тұрған тұрысым мынау — кеудешеме тағатын жібі түзу бант та жоқ менде".

Аяғын алға соза беріп, өзінің аяқкиіміне көз салды.

"Не болса, о болсын, сенбі күні өзіме туфли сатып аламын!" — деп шешті ол.

Труппадағы әп-әдемі бір қыз мұнымен дос-жар болып алды. Керридің биязы мінезі ұнап қалған сыңайлы. Бұл кешке шейін күліп жүретін кішкене қыз Манон болатын. Өзі бір жаны ашық, көпшілік ортаның қатаң ұстанымдарын мойындай бермейтін қыз. Кордабалетте бір-бірімен әңгімелесіп тұруға болмайды, қыздар сонда да болса, ара-тұра тілдесіп қалады.

— Бүгін күн күйіп кетіпті тіпті! — деген еліктің лағындай әртіс қыз Керриге қарап.

Қыздың үстінде қызғылтым трико, қолында жарқ-жұрқ еткен қалқан тұрды.

— Айтпа, күйіп тұр, — деп жауап берген Керри, өзімен әйтеуір біреудің тіл қатып сөйлескеніне қуана қалып.

— Шынын айтсам, жанып барамын, — деген қыз сөз жалғап.

Керри көгілдір көзі жарқыраған жас сұлудың сүйкімді жүзіне қарап, оның маңдайы тершіп тұрғанын көрді.

— Өмірімде осы опереттадағыдай тыным таппай қимылдап көрмеппін! — деді басына алтын шлем киген бойжеткен.

— Сіз бұрыннан ойнап келемісіз? — деді осы бір кішкентай қызды сахнада баяғыдан жүр деп ойламаған Керри таңырқай сұрап.

— О, айтпаңыз! Көптен бері! Ал сіз өзіңіз ше?

— Мен енді келдім.

— Солай ма? Ал мен сізді "Патшайымның жігіті" спектаклінен көрдім деп ойлап жүрмін.

— Жоқ, олай емес, — деген Керри бас шайқап.

Бұлардың әңгімесін оркестрдің даңғырлаған үні бөліп кетті. Шымылдықтың кордабалет сахнаға қайта шығу үшін тез арада жинақталуы қажет болатын. Мұнан соң бұл күні екеуі тілдесетіндей қолайлы жағдай бола қоймады. Ал келесі күнгі кеште сахнаға шығуға киініп жатқандарында қуыршақтай қыз тағы да Керридің қасына келді.

— Мен біздің труппа бір айдан соң сапарға шығады деп естідім, — деген ол.

— Солай ма? — деді Керри зәресі ұшып кеткендей.

— Солай. Сіз де барамысыз?

— Білмедім, тіпті. Жүр десе, баратын шығармын.

— О, әрине, барасыз дейді! Ал мен бара алмаймын. Сапарға шыққанда да беретіндері сол осындағы ақша. Ал оның барлығы жол шығынымен кетеді. Мен Нью-Йорктен басқа жаққа өлсем де бармаймын: басқа театрлар да жетіп жатыр мұнда.

— Сіз жаңа орынды оп-оңай тауып ала қоясыз ба, сонда?

— Енді қалай деп едіңіз. Осы айдың ішінде Бродвейде тағы бір жаңа театр ашылмақ. Біздің труппа кетісімен, сол жерге жұмысқа тұруды ойлап жүрмін.

Керри қыздың әңгімесін қызыға тыңдады. Әуелі десеңіз, театрға жұмысқа орналасу деген соншалық қиын да емес екен. Мүмкін, труппасы қаладан кететін болса, театрлардың біріне бұл да қайта кірер.

— Айтасыз ба, барлық жерде де осындағыдай ақша төлей ме екен? — деп сұрады ол.

— Сөйтеді, — деп жауап берді қуыршақ қыз. — Ара-тұра артықтау төлейтіндері де бар. Шынын айтқанда, біздің мұндағы алатын ақымыз мардымсыз-ақ.

— Мен он екі доллар алып жүрмін, — деген Керри.

— Не дейсіз? — деп қайран қалды қыз. -— Мен он бес доллар аламын. Сіз, меніңше, аз тер төгіп жүрген жоқсыз! Егер мен солай жанымды салып билейтін болсам, бұған шыдамас едім. Сіздің тәжірибеңіз жоқтығын пайдаланып, кем бағалап жүр мұндағылар. Он бес доллар төлеуге тиіс, әйтпесе.

— Бірақ маған беретіні сол, — деген Керри.

— Көрерсіз, егер қаласаңыз, басқа жерден сіз көбірек табыс табасыз, — деді Керриге сондай ұнап қалған кішкене бикеш әңгімені үдете түсіп. — Сіздің қолыңыздан бәрі келеді, әрине, мұны режиссер де біліп жүр.

Сырғақтататын несі бар: Керри, қалай екенін өзі де байқамастан, сахнада қаздай қалқып, өзін соншалықты сәнді ұстайтын. Топ ішінде таранған аққудай бөлек көрінуші еді. Бұл оның табиғи жаратылысынан дарыған сәні еді, бұған қоса ғұмырында өзін ешкімнен артық санап көрмеген.

— Сонда қалай дейсіз, Бродвейдегі ашылатын театрға кірсем, ақшаны артығырақ аламын ба? — деп сұрады ол

— Айтатыны жоқ! — деп жауап берген жаңа құрбысы. — Екеуміз осыны бірге барып білейік. Сайрағанда мен-ақ сайрап берермін!

Керри қыздың айтқандарын жаны жіби түсіп тыңдаған. Осы бір кішкентай сахна жауынгері оған соншалықты ұнап тұр. Алтын шлем киіп, әскер жарағын ұстаған бұл қыз бәрін де білетін сияқты, өзіне-өзі тым мығым!

"Мен де осылай жұмыстың көзін тапқан болсам, келешек күндер үшін қайғыға шомудың да қажеті болмай қалар әуелі", — толқыды Керри.

Есесіне, күн сайын таңертеңгілік күйбең тірліктің күйкі дүниелеріне басы қатып, қаннен-қаперсіз тапжылмай отырған Герствудке күйіп-жанғанда, Керри тағдырына лағнет айтатын. Шыны керек, Герствудтің асқан үнемшілдігінің арқасында бұлардың қарны аш болмайтын, ретін келтіріп ұстаса, пәтерақыға да ақша жетеді. Бірақ мұнан соң бір цент те ақша қалмайтын. Керри өзіне жаңа туфли, тағы бер керек-жарақ, ұсақ-түйек заттар сатып алғанда, пәтерақыны төлеп тұру мәселесі шиеленісе түсті.

Сол бір сәтсіз күннен бір апта бұрын-ақ Керри ақшаның таусылуға тақау қалғаны туралы ойлаған.

— Менің қалған ақшам пәтер ақысын төлеуге жетпейтін сияқты! — деп айғайлап жіберген ол таңғы ас ішіп отырғандарында, сөмкесін ақтарыстырып.

— Қанша ақшаң бар? — деп сұрады Герствуд.

— Менде жиырма екі доллар қалыпты, әлі бір апта бойы тамаққа жұмсау үшін де ақша керек. Осы сенбі күні алатын ақшаны пәтерақыға жұмсап қойсам, келесі аптада аш қаламыз. Джордж, шынын айтшы маған, әлгі досың Дрэйк, қонақүйін ашушы ма еді өзі?

— Таяу күндері ашып қалуы керек, — деп жауап берді Герствуд.

— Өзі солай деп айтқан маған.

Біраздан соң ол тағы былай деді:

— Ештеңе етпес, абыржыма! Дүкенші, бәлкім, тоса тұруға келісер. Баяғыдан бері азық-түлікті сонан алып жүрміз емес пе, бірер аптаға қарызға бере тұрар.

— Сеніңше ол күте тұруға бере ме?

— Солай деп ойлаймын.

Сол күні дүкенге бір қадақ кофе алып қайтқалы кірген Герствуд сатушының көзіне көзін қадап:

— Мистер Эслодж, аптаның аяғында сатып алған заттарымыздың ақшасын бір-ақ төлесек, қарсы болмайсыз ба? — деп сұраған.

— Құп, құп, мистер Уилер! — деп жауап берді сатушы. — Неге олай етпеске?

Герствуд басы артық бірдеңе деп жатпады, тіпті басына қиыншылық үйірілген кездерде де ол өзінің ұстамды қалпында болатын. Міне, енді мәселе шешілді. Осыдан кейін ол кофесін алып үйіне қайтқан.

Тығырыққа тірелген адамның амалсыз тірлігі басталды.

Пәтерақы төленді, ендігі кезекте дүкеншінің қарызы тұрған. Герствуд оған өзіне қалдырған он долларынан төледі де, аптаның соңында Керриден сол ақшаны қайтарып алды. Келесі жолы ол дүкеншіден тағы қарыз ала тұрып, өзінің он долларына тиіскен жоқ.

Осы бір бітпейтін кикілжің тірлік Керридің көңілін жабықтыратын. Оның көңіл көтеріп, демалғысы келеді. Герствудке бәрібір сияқты, бұған не керегіне басы ауыратын көрінбеген. Ол мұның тапқан ақшасын ойша орын-орнымен жайғап қояды да отырады. Өзім де далбаласап көрейінші деген қаперінде жоқ.

"Маған әуелі: "Абыржыма!" деп ақыл айтады-ау, — деп ойлаған Керри. Егер сол де болса мені ойласа, таңнан қара кешке шейін тапжылмай отыра берер ме еді! Жұмысқа шықсашы онан да. Табандатып жеті айдан бері іздеген кісі бірдеңе іліктірер еді!"

Уайым-қайғысы жоқ адамдай болғанымен, Герствуд жүнжіп біткен болатын. Оның түрінен шошынған Керри даладан қызық іздей бастады. Театрда аптасына екі мәрте таңертеңгілік жиындар өтіп тұратын еді, ол күндері Герствуд суықтай бірдемелер жей салады. Тағы бір күндері қатарынан екі рет дайындық таңертең сағат онда басталып, бірлерде бітеді. Бұған қоса, Керри кордабалеттегі таныс құрбыларымен араласып-құраласа бастаған болатын. Көгілдір көздері жарқыраған кішкентай жауынгер құрбысы тағы бар. Осының барлығы мұның сүреңсіз, мұң басқан, түнерген күйеуден түңіліп біткен жалқы тірлігіне ептеп болса да өзгеріс енгізе бастады.

Жарқыраған көгілдір көз қыздың есімі Лола Осборн болатын. Он екінші көшеге таяу жерден ол пәтер жалдап тұрушы еді. Ол жердің айналасы қазір қаптап салынып тастаған кеңсе үйлері. Бөлмесінің терезесі бірнеше биік ағаш өсіп тұрған аулаға шығатын.

— Сіздердің отбасыңыз Нью-Йоркте тұрмайтын ба еді? — деп сұраған Керри бірде құрбы қыздан.

— Осында тұрады, бірақ мен әке-шешеммен сыйыса алмадым, — деп жауап берген ол. — Олардың ойынша, мен айтқандарынан шықпауым керек... Ал сіздер бұрыннан мұнда тұрып жатырсыздар ма?

— Иә.

— Отбасыңыз бар ғой?

Керри күйеуім бар деп айтуға біртүрлі қысылды. Ол Лолаға ұдайы өзінің ақшасы аз екенін, болашақ күндері не боларын ойлап қамығатынын айтып жүрді. Енді келіп, күйеуім бар деуге ұялған.

— Жоқ, мен туысқандардың үйінде тұрып жүрмін, — деді ол жалған сөйлеп.

Мисс Осборнға бұл жай ешқандай сөкет көрінген жоқ болатын, Керридің де өз еркі өзінде емес пе, қалай тұрамын десе де. Ол үйіне жиі шақырып жүрді, кейде қыдырыстап жүріп қайталық деп ұсынады, сөйте-сөйте Керри үйге уақытында қайтуды қойған. Герствуд бәрін көріп-біліп отырды, бірақ бірдеме деп ескерту жасауға жағдайы бар ма оның. Керри бірнеше мәрте үйге тым кеш қайтқан, келе-сала апыл-ғұпыл бірдеме әзірлей салып, театрға асығады.

— Осы сенің дайындығың түстен кейін де жалғаса ма? — деп сұраған Герствуд мән-жайды білгісі келіп. Өзі сыр бермеуге тырысқан, бірақ бірдеңелерге күйініп, күдіктеніп жүргені рас.

— Жоқ, мен басқа бір жұмыс қарастырып жүрмін, — деп жауап берген Керри.

Расында да, солайы да болатын. Бірақ бұл сылтау емес еді. Мисс Осборн екеуі Бродвейде жаңа оперетта қоймақшы болып жүрген режиссермен барып жолыққан, онан кейін құрбылар Лоланың бөлмесіне барып, ол жерде сағат үштен бастап, кешке шейін отырған. Герствудтің тергеп-тексергені Керридің жеке бас құқына қол сұғу болып көрінген. Өзінің онсыз да еркін жүргені оның есінен шығып кетті. Адам дегенің сол, өз дегені болмаса, ештеңеге тоқтар ма.

Герствуд ендігі жағдайды бес саусақтай біліп отырған. Өмір көрген бәле ғой. Оның үстіне бұл адам сыпайыгершілік те сақтады. Ендігі беймәлім тірлігі іштей мүжіген ол Керридің аулақтап бара жатқанын көріп отырса да, билеп-төстеп ештеңе айта алмаған. Сонда да болса, араны алшақтата түскеннен басқа зәредей пайда жоқ бос шүңкілдеуін қояр емес.

Бір күні, шымылдықтың ар жағынан жарқыраған сахнадағы жаттығып жатқан кордебалет әртістеріне қарсы тұрған режиссер балетмейстерден былай деп сұрады:

— Әне бір, оң жақтан төртінші тұрған қыз кім? Әне, анау, бізге қарай беті бұрылған қыз?

— Ол қыз мисс Маденда, — деп жауап берді балетмейстер.

— Көз тартып-ақ тұр, — деді бас режиссер. — Сол қызды қатардың басына шығарсаңыз қайтер еді?

— Жақсы, солай істеймін, — деп келісе кетті балетмейстер.

— Иә, міндетті түрде солай болсын! Қатарды бастап тұрған әнебір қыздан бұл әлдеқайда көрікті ғой.

— Тамаша, осылай етемін.

Келесі күні Керриді қатардан шақырып алған. Ұрыс естимін ғой деп ойлады ол.

— Бүгін қатарды сіз бастап жүресіз, — деді балетмейстер оған.

— Мақұл, сэр, — деп жауап берген Керри.

— Қызуырақ қимылдауға үйреніңіз, — деп тапсырды ол. — Жарқ-жұрқ етіп жану керек.

— Айтқаныңыз болады, сэр.

Керри қайран қалды. Ол кордебалетті бастап жүрген қызды науқастанып қалған шығар деп ойлаған болатын, бірақ оның қатарда, осы арада өзін көзімен атып жіберердей, өшіге қарап тұрғанын көрген соң бәрін түсінді: яғни, мұның "еңбегін" бағалайды. Керри басын бір жағына қарай әдемі бұруды біледі, ебедейсіз солаңдамай, орнымен қозғалатын қолдары да соншалықты сұлу. Енді, міне, қатардың басында тұратын болғаннан кейін, ол өзінің бар өнерін салып баққан.

— Бұл бойжеткен сахнаның сырын біледі! — деді келесі бір күні байқампаз режиссер.

Ол тіпті қыздың өзімен жеке сөйлесіп көруді ұйғарды. Егер кордебалеттің биші қыздарымен ешқандай қарым-қатынаста болмауым керек деген қағидасы болмағанда, ол мұнымен әлдеқашан сөйлесетін еді.

— Бұл қызды ақ киімдегі қатардың алдына шығарыңыз, — деп тағы нұсқау берген ол балетмейстерге.

Ақ киімді қатарда жиырмадан астам қыз болатын. Бұлардың барлығы да көгілдір түспен жиектелген, күміс әшекейлі аппақ ақ шаңқан костюм киеді. Топты бастап жүрген қыздың киімі де ақ түсті, бірақ әлдеқайда сәнді. Күміс белбеу мен иығындағы әскери жапсырмасы, беліне қыстырған кішкене қылышқабы жарқ-жұрқ етіп көзге ұратын. Енді осының барлығын Керри киді, бірнеше күн өткеннен соң, осындай салтанатпен сахнаға шықты.

Ең тамашасы, оның жалақысын он екі доллардан он сегіз долларға өсіргендері болды. Герствудке мұны айтқан жоқ.

"Ақшаның барлығын соған ұстата салмаспын! — деп түйді Керри. — Онсыз да барлық тірлік менің мойнымда. Өзіме қанша дүние алу керек десеңші!"

Театрға кіргеніне бір айдан асып қалған Керри ақыр-соңы не болса, ол болсын дегендей, толып жатқан керек-жарақ заттарын сатып алған болатын Герствуд пәтерақыға өзі бас ауырта ма, көрші дүкендерден қарыз ала ма — бұған бәрібір. Өзіне-өзі қарамаса, кімге керек!

Ең әуелі кеудеше сатып алды, сонда ол егер ақшасының күнделікті керек-жарақтан артылғанын ғана жұмсайтын болса, оның тым мардымсыз сома екенін, ал айлығын тек өзіне жұмсап жүрсе, толып жатқан дүниесін түгендейтінін ұққан болатын. Керри егер бір өзі жеке тұрып жатса да бірдеңеге ақша шығару қажет болатынын ескерген жоқ еді. Өзі пәтер жалдап, оңаша тұрса, он сегіз долларын тұтастай киім-кешекке қалай жұмсамақ. Мұны қаперіне де алмаған.

Енді бірде Керри керемет бір көйлек көріп, қатты қызыққан. Қосымша ақшасын жасырған күннің өзінде, оның он екі долларға да көз салуы керек болды. Ол әрине, тым әуестеніп бара жатқанын біліп тұр, бірақ әйелдің әдемі киім алдындағы әлсіздігі жеңген.

Келесі күнінде Герствуд:

— Біздің дүкеншіге бес доллар берешегіміз бар, — деп хабарлады.

— Неге соншама көп? — деп қалды Керри сол қабақ шытып.

Ол әмиянын ашып, Герствудке ақша қалдырып кетпекші болған.

— Мендегі бары сегіз доллар, жиырма цент қана.

— Сүт сатушыға алпыс цент беру керек, — деді Герствуд тағы бірдеңені есіне түсіріп.

— Тас көмірдің ақшасы да төленген жоқ қой, — деп қосты Керри.

Герствуд үндеген жоқ. Ол не десін, күн сайын бірдеңе-сірдеңе алғыштап кеткен, үйге тұрмай дала безіп жүрген әйелдің үй шаруасын мүлде көзге ілмейтін болғанына. Осының барлығы жақсылықпен бітпейді деп ойлаған.

Кенет Керри бұлқан-талған бола қалсын:

— Білмеймін, не жасарымды. Мен барлығы үшін ақша таба алмаймын.

Бұл енді ашық айқасқа шақыру болатын. Герствуд бірақ шыдамдылық танытып, үндемеді.

— Сен барлығын төлесін деп жүр деймісің мені, — деген ол. — Мен бір жұмыс тауып алғанша, қол ұшын бере тұрсаңшы.

— Иә, әрине, осыны мен енді естіп тұр екенмін! — деп қалды Керри. — Сен түсінемісің өзің, менің айлығым бәрібір жетпейтінін. Бұнан әрі не боламыз, ұқпаймын.

— Мен жұмыс істемейін деп жүр деймісің! — деп дауыс көтерді Герствуд. — Енді не қыл дейсің маған?

— Меніңше, құлшынып тұрған сен жоқ, — деген Керри де өз айтқанынан қайтпай. — Мен таптым ғой жұмыс!

— Мен саған айтпадым ба, қолымнан келгенін істеп бақтым! — деп жауаптасты ол ашулы сөйлеп. — Өзіңнің жолың болған екен, оны менің бетімен баспай-ақ қой! Мен сенен сәл көмек сұрадым, жұмыс тауып алғанша қарайлас деп. Далада қалған кісің мен емес! Бәрін де түзеймін әлі.

Ол сенімді сөйлеуге тырысқанымен, үнінде діріл байқалды. Керридің ашуы тарқап кетті. Енді ол біртүрлі ыңғайсызданып қалған болатын

— Міне, апарып бер, — деді ол әмиянын төңкеріп төгіп жатып. — Барлығын төлеуге жетпейді, егер сенбіге шейін күте тұратын болса, қалғанын әкеліп төлеймін.

— Мынаусын өзіңе қалдыра тұр, — деді Герствуд қажыған үнмен, ақшаның бір бөлігін кері ысырып. — Әзірге дүкеншіге төлей тұрамын.

Керри ақшасын қайта салды да, тездетіп ас демдеуге кірісті. Ол осы бір жанжалға өзін кінәлі санаған.

Көп ұзамай, әрқайсысы тағы да өз қайғысымен өзі қалды.

"Керри менен қанша ақша алатынын жасырып жүр, — деп ойлаған Герствуд. — Ол өзінше маған он екі доллар аламын деп алдамақ, ондай ақшамен толып жатқан көр-жер сатып алу мүмкін емес қой! Не дегенде де, өзі білсін, маған бәрібір. Ақша сонікі! Бір жұмысқа кіріп алайын, бәлем, сонан кейін қарасын өшірсін!"

Бұл ойлар оған қазір ашу үстінде келген, бірақ Герствудтің Керридің тағдырына қалай қарайтынын осыдан білуге болар еді.

"Ашуланса қайтейін, өлейін бе, — деп ойлаған Керри. — Өті жарылып кетсе де айтамын, жұмыс тауып алсын. Оны асырап-сақтайтындай менің кімім екен сонша. Бұл әділетсіздік".

Бұл уақытта Керри мисс Осборнның бірнеше жас достарымен танысып алған болатын. Бұл бозбала жігіттер бірде Лоланың үйіне оны күймемен серуендеп қайтуға шақыра келді. Сол күні Керри сонда отырған.

— Бізбен барасың ба? — деп ұсыныс жасаған Лола құрбысына.

— Жоқ, ыңғайсыз болар.

— Жайрайды, Керри, кеттік! Айтшы ал, не шаруаң қалып барады? — деп қылқылдап қоймаған құрбы қыз.

— Сағат беске тақау үйде болуым керек, — деп сылтауратты Керри.

— Не үшін?

— Тамақтан қалмауым керек.

— О, қорықпай-ақ қой, бізді жігіттер тамақтандырады, — деді Лола қояр да қоймай.

— Жоқ, жоқ, мен бармаймын! — деп көнбеді Керри. — Мен бармаймын.

— Өтінем сенен, Керри! Бұлар бір жақсы балалар! Өзің көресің ғой, үйіңе кешіктірмей апарып саламыз. Тек Сентрал-саябағына серуендеп қайтайық.

Керри ойлап-ойлап, ақыры баруға келіскен.

— Бірақ, Лола, есіңде болсын, — деген ол, — төрт жарымда үйге жетуім керек.

Бұл сол сәтте-ақ мисс Осборнның бір құлағынан кіріп, екінші құлағынан шығып кетті.

Друэ, онан соң Герствудпен таныс-біліс болып қалған. Керридің бозбала жігіттерге өзінше жеңілтек, қуыс кеуде біреулер деп менсініңкіремей қарайтыны рас еді. Ол өзін әлгіндей бозбалалардан әлдеқайда ересек көреді. Олардың жік-жаппар болып, қошемет сөздер айтқаны жынына тиетін.

Не дегенде де, оның жан-жүрегі тым жас емес пе, ал жастық қашанда жалынға құтар.

— Абыржымаңызшы, мисс Маденда, — деген жігіттердің бірі сынықси сөйлеп, — біз уақытында жетеміз. Сіз сонда, қалай ойлайсыз, өзіңізді біреу күштеп ұстап қалар деймісіз, әлде?

— Кім білсін! — деген Керри күлімсіреп.

Олар екі аяқты ашық күймеге отырып серуен құрды. Керри бақ ішін аралап қыдырыстап жүрген сәнді киінген адамдардан көз алмай қарады, олардың өрескел қолапаш сөздерін, қайсыбірінің өткір әжуа мысқылдарын естіп қалып отырды. Ол Елу тоғызыншы көшеден бастап әдемі заттар мұражайына шейін ұласып келіп, Жетінші авенюдегі Жүз оныншы көшенің бұрышындағы қақпаға шейін жалғасқан күймелер тізбегінің сән-салтанатын тамашалады. Ол тағы да айнала сән-салтанатқа — сықиып киінген. адамдарға, арғымақ аттар желдірте ызғытқан күймелі шеруге тап болған еді. Өзінің кедей-кепшік өмірі оның есінен шықпай, жүрегін сыздатты. Соған қарамастан, Керри, ең болмағанда, Герствудті есіне алмауға тырысып баққан.

Ал ол болса мұны күткелі қашан. Сағат төрт болды, бес болды, міне алтыны да соқты. Ол тербетпе орындығынан тұрған кезде қас қарайып та қалған еді.

— Білуімше, бүгін үйге келмейтін болғаны ғой! — деп қалды ол түндей түнеріп.

"Иә, өмір осы ғой, — деген ой жылт ете түскен. — Оның тасы өрте домалап тұр, енді мені не қылсын!"

Керри сағат бестен жиырма бес минут кетіп қалғанын көргенде, есі шығып, асыға түсті. Күимелері әлі айдалада, Жетінші авенюде Харлем өзенінің жағасымен желдіртіп жүрген болатын.

— Сағат неше екен? — деп сұраған ол. — Менің үйге қайтуым керек.

— Бестен жиырма бес минут кетіпті, — деп жауап берді жігіттердің біреуі, әдемі қол сағатына үңіліп.

— О, құдайым! — деп дауыстап жіберді Керри.

Сонан соң күйменің жастықшасына сылқ етіп отыра қалды да өкінішті үнмен:

— Не істеймін, бол ары болды енді! — деді.

— Әрине, кешіктік! — деген ішінен спектакльден соң оңаша сырласып отырармыз деп дәмеленген бозбаланың бірі мақұлдай сөйлеп.

Керри бұл жігітке тым ұнап қалды.

— Жүріңіздер, "Дельмоникоға" барып тамақтанып алалық! — деп ұсыныс жасаған ол. — Орин, сен қалай қарайсың, бұған?

— Дұрыс! — деді серігі мақұлдап.

Керри Герствудті ойлаған. Осыған шейін себепсізден себепсіз кешкі тамақтан қалып көрген жоқ еді.

Экипаж кері бұрылып жүрді де, сағат алтыдан жиырма бес минут кеткенде ғана бұлар тамаққа отырды. Баяғы "Шерри" мейрамханасындағыдай екен барлығы да. Керриді ауыр мұң басты. Оның есіне Герствудтің қабылдауынан кейін төбесін көрсетпей кеткен миссис Вэнс түскен, Эмс туралы ойлаған, оны ұмыту мүмкін бе. Өзі бұл оқыған кітаптардан әлдеқайда маңызды шығармаларды ұнатады, аралас-құралас адамдары да бұл көрген кісілерден әлдеқайда салиқалы. Оның ой-арманы да жүректің қылын қозғайтындай мәнді.

Оның: "Әртістің де әртісі бар!" — деген сөзіне есіне түсірді.

Ал бұл қандай әртіс сонда?..

— Мисс Маденда, не ойлап кеттіңіз? — деп сұрап қалды серік жігіттердің бірі. — Қаласаңыз, мен айтып берейін бе?

— О, жоқ, әуре бола көрмеңіз! — деп қарсылық білдірген Керри. Ол тамағын іше бастады. Біраз көңілі бөлініп, желпініп қалған еді. Тамақтанып болғаннан соң жігіттер спектакльден соң тағы қыдырайық деп ұсыныс жасағанда, Керри басын шайқап, қарсылық білдірді.— Жоқ, — деген ол үзілді-кесілді, — мен қала алмаймын. Театрдан шыққаннан кейін біреумен кездесуім керек.

— Қойыңызшы, мисс Маденда! — деді бозбала жалбарына өтініп.

— Жоқ, жоқ, болмайды! Сіздерге сый-сияпаттарыңыз үшін көп рақмет! Мені кешірерсіздер.

Жігіттің үмітті көңілі су сепкендей басылды.

— Ұнжырғаңды түсірме, достым! — деп сыбыр етті қасындағы жолдасы. — Қойылым бітсінші, сонан соң көреміз. Бәлкім, келісіп қалар.





XL ТАРАУ

ҚОҒАМДЫҚ ДАУ.

СОҢҒЫ ҰМТЫЛЫС

Бозбалалардың түнгі көңіл көтеру жайлы жоспарлары жүзеге аспады. Спектакль біте сала Керри үйіне қайтып кетті, Герствудке кешігу себебін қалай түсіндіруді ойлаған. Ол жатып қалыпты, бірақ бұл кіріп кереуетіне қарай өтіп бара жатқанда оянып кеткен.

— Бұл сенбісің, Керри, — деген ол дыбыстап.

— Мен ғой, — деп жауап берді ол.

Ертеңгісін, таңғы ас үстінде Керридің ақталып бірдеңе айтқысы да келген.

— Кеше тамаққа келе алмай қалдым, — деп бастады сөзін

— Жарар, Керри! — деді Герствуд сөзін бөле сөйлеп. — Бұл жайды қозғаудың қажеті бар ма? Маған бәрібір. Бекерге әуре болып, ақталмай-ақ қой.

— Мен расында да келе алмай қалдым! — деп дауыс көтере сөйлеп қалды да, ол қып-қызыл болып кетті. Герствудтің: "Пәлі, мен бәрін де түсіндім!" дегендей болып қарап отырғанын көрген ол тағы бастырмалата сөйледі. — Енді оны өзің білесің! Маған да бәрібір.

Сол күннен кейін оның отбасына деген көңілі бұрынғыдан да суына түскен болатын. Герствуд екеуінің енді ортақ ештеңесі болмайтын, сөйлейтін сөз де қалмағандай. Ол күнделікті ұстайтын ақшаны сұратып барып береді, мұның бәрі Герствудтің жанын жейтін. Кейінгі кезде ол ет сатушының дүкенін айналып өтетін болды, Эслодждың дүкеніне қарызы он алты долларға жетті, азық-түлікті қайта-қайта барып жүрмес үшін деп артығынан алып қойып еді. Мұнан соң Гертсвуд басқа дүкеннен барып бірдемелер сатып алып, ет дүкенін де алмастырды. Керри, дымды білген жоқ. Герствуд ақшаны басында қажетіне сәйкес сұрап алып жүрген болатын, бірте-бірте оның істеген ісі бей-берекет болып кетті де, әбден былықтырған.

Сөйтіп жүргенде қыркүйек те өтті.

— Мистер Дрэйк қонақүй ашатыны қашан? — деп бірнеше рет сауал тастаған Керри.

— Әне-міне деп жүр ғой, — деп жауап берді Герствуд. — Әй бірақ, қазан тумай ашыла қоймас.

Керри өзінің осы бір адамға енді жиренішпен қарай бастағанын ұғынған.

"Бұл да еркекпін дейді-ау?" — деп жиі ойлайтын болды ол.

Керри қонаққа баруды кейінгі кезде тым жиілетіп бара жатты, аздап болса да іркіп жүрген ақшасын өзіне жұмсап, киім-кешек алатын. Ақыры труппа бір айдан соң сапарға шығатыны туралы хабарланған.

Газеттер бұл туралы жазып жатты, көшедегі афишаларда да соңғы екі аптада ғана қалада болатындары туралы хабарландырулар ілінді.

— Мен олармен бара алмаймын! — деді мисс Осборн де кесіп айтып.

Керри екеуі басқа театрдың режиссерімен барып сөйлесті.

— Театрда ойнаған тәжірибеңіз бар ма? — болған оның алғашқы cayалы.

— Біз қазір "Казинода" істеп жүрміз, — деді Лола екеуі үшін жауап беріп.

— Солай деңіздер!

Осыдан соң екеуін де жұмысқа қабылдаған. Керри енді аптасына жиырма доллар ақша алатын болды. Қуанышы қойнына сыймады. Ол онда өзінің жарық дүниеде сенделіп босқа жүрмегенін сезінді. Бойыңда бір өнерің бар екен, ерте ме, кеш пе, әйтеуір танылмақ!

Оның өмірі енді басқа, үйдегі еңсені басқан бақытсыздықтан құтылу керек тезірек. Ол жерді жоқшылық пен ауыртпалық жайлап алған. Керри өзінің басынан кешіп жатқан күйін осылай бағалады. Бұл енді өз пәтерінен тұра қашқандай болып жүрген. Сонда да болса, ол қонуға келеді, бос уақытында үй-ішін жуып, тазалайды. Герствуд тербетпеде үздіксіз тербеліп, газетін оқып отырады, әйтпесе өзінің бақытсыз тағдыры туралы тұңғиық ойлар ойлайды. Қазан айы да әне-міне дегенше өте шыққан, онан соң қараша өтті, Герствуд сол отырған орнында отыра берді, отыра берді, тіпті қыстың қалай келіп қалғанын да байқаған жоқ.

Ол Керридің ісі ілгері басып бара жатқанын сезетін, мұны жас әйелдің сырт келбетінің өзі айтып тұр. Оның енді жақсы киімдері бар, тіпті көзтартарлықтай қонымды киінеді. Герствуд оның келіп-кеткеніне қарап отырып, іштей болашақтың оған енді айқара есік ашқанын мойындайды.

Ол кейінгі кезде мүлде тамақ ішуден қалып бара жатты, көрер көзге жүдегені білінеді. Тамаққа тәбеті соқпайтын болған. Оның киім киісі кеудесіне шығып алған кедейлікті көрсетіп тұрды. Қандай да бір жұмыс қарастырып көру деген ол үшін енді кісі күлерлік бірдеме болып көрінді. Сөйтіп, ол екі қолын бос қойып, әлдебірдеңені тосып отырған жандай, қозғалмай отыра берді, отыра берді. Нені күтеді — білмейді.

Ақырында келе-келе өмір тіптен ауырлап кетті. Батпандап бара жатқан қарыз бар, Керридің мұны кісіге санамай кекіреңдеп жүргені бар, пәтердің ішіндегі өлі тыныштық, терезе сыртындағы қытымыр қыс — осының барлығы күндердің бір күнінде төбеден жай түскендей апатқа апарады. Эслодж бір күні аяқ астынан бұларды үйіне іздеп келсін.

— Қарыздарыңызды өтейтін уақыт әлдеқашан болды, — деп мәлімдеген дүкенші.

Керри бұған аса мән бере қоймады.

— Қанша қарыз едік? — деп сұраған ол.

— Он алты доллар, — деп жауап берді Эслодж.

— Қалайша, көп қой?! — деді Керри тіксіне қалып.

— Солай ма еді? — деп сұраған ол Герствудтен.

— Иә, — деді ол растап.

— Қызық, мен мұны білген жоқпын, — деді Керри. Ол Герствудке жазғыра қараған. Ақшаны оңды-солды шашқан-ау.

— Осының барлығын алуын алдық, — деді Гествуд, сонан соң Эслоджге былай деп мәлімдеді: — Бүгін көк тиын да төлей алмаймын.

— Ім! — деген Эслодж бұрқ етіп. — Сонда қашан?

— Не болғанда да, сенбіге шейін, — деп жауап қайтарған Герствуд.

— Солай деңіз! — деді дүкенші ашулана сөйлеп. — Тамаша екен! Маған ақша қазір керек. Қарызды төлеңіздер!

Керри анадай жерде тұрып, осының барлығын естіді. Жердің тесігі болса, кіріп-ақ кетер еді. Не деген сүйкімсіздік, қандай масқара! Герствуд те қатты қысылып еді.

— Қазір не десек те, болар іс болды, — деген ол. — Сенбі күні келіңіз, сонда қарыздың жарты ақшасын бере аламын.

Дүкенші кеткен.

— Бұның қарызын енді қалай төлемекпіз? — деп сұрады Керри, ол қарыздың көбейіп кеткеніне әлі сене алмай тұр. — Мұнша ақшаны мен бере алмаймын.

— Жоққа — сот жоқ. Күте тұрады, — деді Герствуд.

— Қызық екен, — деген Керри әлі де бірдеңеден күдіктене түсіп.

— Жолың болғыр, айтшы маған, неге сенбей тұрсың? — деп айғайлаған Герствуд. — Осы үйдегі тамақ ішетін ауыз менікі ғана ма еді? Сенің сөзіңе қарағанда, әлгі ақшаларды мен қымқырып жүрген сияқтымын!

— Мен осының соншалықты көп қарыз екенін ғана білемін, — деді Керри өз айтқанынан қайтпай. — Мені қарызға жегіп қоюдың жөні жоқ. Бар ақшам бұл қарыздың ширегіне де жетпейді қазір.

— Қойшы осыны, — деді Герствуд жұмсақ орындығына жайғасып отырып жатып.

Керри жұмысына кеткен, ол не істеу керек дегенді ойлап отыр. Сол күндері газеттер Бруклинде трамвай-жүргізушілер ереуілге шығуға дайындалуда деген сөз бар деп жазып жатқан. Жүргізушілер ақысы аз, кешке шейін қақиып трамвайдан түспейтін жұмыстарына наразы болатын. Қожайындарына талап қойып, дегендеріне жету үшін олар, әдеттегідей, қыстың көзі қырауда суық күндері бас көтермекші.

Герствуд газет оқып отырғанда бұл ереуіл қаладағы көлік жүрісін тоқтатып тастауы мүмкін-ау деп ойлады. Ереуіл Керри екеуі сөзге келіп қалғаннан бір күн бе, екі күн бе бұрын басталған болатын. Бірде кешқұрым күн түнеріп сұрғылт тартып, әне-міне қар жауайын деп тұрды. Кешкі газеттер сол күні трамвай жүргізушілердің Бруклиндегі жолдардың барлығындағы көлік қозғалысын тоқтатқаны туралы хабарлапты.

Герствуд газеттердің қайта-қайта жазып жатқан осы қысқа қарай жұмыссыздық күшеюі мүмкін деген болжаммен де, ақша нарығындағы алыпқашпа әңгімелерімен де әбден таныс болатын; ол мұндайды аса әуестікпен оқитын, өзі болса да, болмаса да жұмыссыз отыр. Ол вагон жетекшілерінің, кондукторлардың ақшасы енді бұрынғыдан жарты есе кем алатын болдық, онда күніне бізге екі доллардан ақы төлейтін, жол басқармасындағылар соңғы уақытта "бір күндік" жүргізушілерді жалдайтын болғандықтан, осылай болып отыр, қызметшілердің жұмыс күні де он сағат, он екі сағат, кейде тіпті тәулігіне он төрт сағатқа шейін ұзап кетті деген шағымдарына назар аударған. "Бір күндік" деп басқарманың жүргізушілер көбейіп кететін сәттерде қосымша вагондарды жүргізу үшін жалдайтын адамдарды айтады. "Бір күндік" жүргізушіге әрбір айналым үшін жиырма бес цент ақша төленеді. Жүргізушілер аяғы саябырласымен-ақ ол жалданушыларды жайына қоя беретін. Ең жаманы, ешкім де өзіне қашан жұмыс тиетінін білмейтін; бірақ бәрібір паркке шыжыған ыстықта да, қақаған аязда да ақ таңертеңнен барып, трамвай басқармасына қажетің болғанша қақпа алдында күтіп тұру керек. "Бір күндіктердің" орташа еңбекақысы күніне елу центтен аспайды, оның өзінде екі айналым жүретіндерге ғана. Қысқасын айтқанда, тек үш жарым сағатқа ғана ақша төленеді, ал күтіп тұрып қанша уақыт өлтіретінің есепте жоқ.

Трамвай жүргізу саласындағы қызметшілер бұл жүйенің күннен күнге қалыпты жағдайға айналып бара жатқанын, бұлай ете берсе жеті мың қаралы трамвай жүргішінің күніне екі доллар табуға қайсыбірінің ғана мүмкіндігі қалатын уақыт алыс емес деп жатты. Олар бұл тәсілдің өздері үшін қолайсыз екендігін айтып, оны өзгертуді, жұмыс күні кездейсоқ тоқтап тұрып қалғанды қоспағанда, он сағаттан аспауын, күніне алатын ақылары екі доллар жиырма бес центтен аз болмауын талап етеді. Олар өздері қойған барлық шарттың шұғыл шешім табуын табан тіреп күткен Трамвай жүргізу компаниясындағылар бұған келісім бермеді.

Герствуд бастапқысында жұмысшылардың мұң-мұқтажын түсініп, олардың талап-тілектерінің дұрыс екендігін мойындап жүрді. Тіпті, ереуілге шыққандарға ақыр соңына шейін тілекші болды деуге болатын. Ереуілге қатысты жазылған ақпардың бірін қалдырмастан оқи отырып, ол қайсыбір мақалалардың үрей шақырарлықтай атауына көңіл бөлді. Ол бұл хабарларды бастан-аяқ оқып шығады, тіпті трамвай жүргізетін жеті компанияның атын, ереуілге қанша адам шыққанын да ұйықтап жатып та айтып бере алатындай болды.

"Қақап тұрған күн мынау. Қалай ғана ереуілдеп жүруге болады екен, — деген ой баураған оны. — Не дегенде де, шын жүрегіммен солардың жеңіске жетуіне тілекшімін".

Келесі күні газеттердің хабарлары тіпті жанданды. "Бруклиндіктер көліксіз қалып, жаяу жүруде! — деп жазады "Уорлд" газеті. — Еңбек майданының ержүрек жауынгерлері көпірден өтетін трамвай жолын бөгеп тұр! Жеті мың адам жұмысын тоқтатты!"

Герствуд өзі бас алмай қараған барлық хабардан істің ақыры немен бітетіні туралы қорытынды шығаруды ойлап еді. Ол трамвай компанияларының күш бермейтінін біледі. "Ереуілшілер дегенін істете алмас, — деп ойлады ол. — Олардың ақшасы жоқ. Полиция, сөз жоқ, трамвай компанияларының жақтасы. Жұртшылыққа көліктің жүргені керек".

Оның трамвай жолдарының иелеріне зәредей де іші жылынып отырмағаны рас, бірақ олардың қолы ұзын. Тұрғын халықтың да жаяу жүретіндей не жазығы бар.

"Жоқ, бұл жігіттер жеңіледі!" — деп ұйғарған ол ақыр соңында. Герствуд трамвай компанияларының бірінің газеттегі мақалалармен араласып жүрген үндеуіне үңілді:

"Атлантик-авеню трамвай жолы. Жалпы жұртшылықтың назарына.

Біздің компаниямыздың вагон жетекшілері, кондукторлары мен басқа да қызметшілерінің өз жұмыстарын ойламаған жерден тоқтатып тастауына байланысты, біз ереуілге өз еріктерімен шықпаған жұмысшыларға өз орындарыңызға оралыңыздар дейміз, бұл жөнінде қаңтардың 16-күні сағат он екіге шейін мәлімдеулеріне болады. Бұл адамдарға өтініш берулеріне қатысты тиісті күзет қойылған жұмыс беріледі, соған сәйкес олар әр тараптағы бағыттармен көлік жүргізе бастайды. Өтініш жазбайтындар, барлығы да жұмыстан шығарылған деп есептелініп, бос қалған орындарға компаниялар жалдаған жаңа қызметшілер алынады.

Жұмыс бөлуші директор Бенджамен Нортон".

Герствуд "Жұмыс күшін іздейміз" бөліміндегі қатардың бірінде берілген келесі хабарландыруға да көз жүгіртіп өтті:

"Бруклиндегі пошта вагондарын жүргізетін, жұмыс тәжірибесі бар, Вестингауз жүйесін білетін 50 вагон жетекші керек. Күзетпен қамтамасыз етіледі".

Ол екі хабарландыруда да аталып отырған күзет туралы хабарламаға мән берді. Бұл трамвай компаниясы осал емес.

"Полиция компанияның жағында, — деп ойлады тағы да. — Ереуілге шыққандар дым да бітіре алмайды!"

Дүкенші қарызын алуға келіп, Керри екеуі шарт та шұрт болып қалғанда, Герствуд өзі оқыған ереуіл жайлы хабарлардың әсері әлі айыққан жоқ еді. Онсыз да көп дүниеге жыны келіп жүрген Грествудке бұл оқиға отқа май құйғандай болған. Керри бұған шейін бұл бірдеңе қымқырып жүр дегендей, күдік көрсеткен емес еді, бүгінгі сөзі оның солай ойлайтынына айғақ болған жоқ па. Ол қарыздары осынша болды дегенге сенбей тұр ғой. Ал бұл болса, қайтсем үнем жасаймын деп тырысып келеді. Сол қиналмасыншы деп жүр емес пе! Ол ет сатушы мен дүкеншіні алдарқатып жүргені де сол мазасызданбасын дегенінен. Тамақты тартынып ішетін болды, тіпті аш жүр десең де болар.

— Сайтан-ай! — деп қалды ол. — Мен де жұмысқа тұрармын. Қатардан қалған кім екен!

Ол енді шынымен-ақ бірдеңе істеуім керек деп шешкен. Осында сүмірейіп отырып, намысын таптата беретін жай жоқ. Бұл жағдайды түзету керек, әйтпесе құдай біледі, жалаңаш қалар!

Герствуд орнынан тұрып барып терезеден сыртқа қараған. Күн бұлыңғыр тартып тұр. Кенет ол Бруклин жаққа барып қайтайын деп ойлады.

"Неге бармасқа? — деген оған ішкі ойы. — Ол жерден кімнің де болса жұмыс табары даусыз. Күніне екі доллар басынды жармас!"

"Ереуілшілерді ойладың ба? — дегендей сыбырлай сөйледі тағы бір ішкі дауыс. — Мұрныңды бет қылып кетер!"

"О, бұлай бола қоймас! — деп өзін-өзі тыныштандырды Герствуд. — Трамвай компаниялары бүкіл полицияны аяғынан тік тұрғызып отыр. Вагон айдаймын дегендерді таптатып тастамас".

"Сен вагон жүргізіп көрген жоқсың ғой", — дейді күдікті көңілі.

"Вагон жүргізуші болып істемеуге де болады, — дейді ойы. — Билет сатып шығу қолдан келер".

"Онда, негізінен, вагон жүргізушілер керек".

"О, олар кімді болса да қабылдайды".

Герствуд өз-өзімен тәжікелесіп бірнеше сағат уақытын өткізген "Дұрыс", "бұрыс" деп көп салмақтаған, мұндай маңызды шаруаны асықпай ойланып шешкен жөн.

Ертеңінде ол үстіне өзінің ең тәуір костюмін (тәуір дегенде де тым жұпыны еді) киіп, бір жаққа жиналды. Ол қағазға орап бір жапырақ нан мен азғана ет салып алды. Керри бұл не істегелі жүр дегендей, қарап қояды.

— Қайда бармақсың? — деп сұраған ол ақырында.

— Бруклинге барып қайтамын, — деп жауап қайтарған Герствуд.

Керридің өзіне таң болып қарап қалғанын көрген соң, былай деп ұғындырды:

— Ойымша, сол жерден жұмыс табамын.

— Трамвайдың жүргізушісі ме? — Керри қайран қалған. — Қалай, қорықпайсың ба?

— Несіне қорқамын? — деді Герствуд іле-шала. — Трамвайдағы қызметшілердің барлығын полиция күзетіп жүреді.

— Газеттер кеше төрт штрейкбрехерді соққыға жығып кеткенін жазыпты.

— Солайы рас, — деді Герствуд құптап, — бірақ газеттің жазғанының барлығы шындық болмауы да мүмкін. Трамвай қайткенде де жүретін болады.

Герствуд қазір тәуекелге шынымен бел байлаған адамша тас-түйін көрінді, бірақ бұл амалы таусылған адамның далбасасы еді, Керридің жүрегі ауырды. Қазір ол баяғы ер көңіл, күшті Герствудтің құр сүлдерін көріп тұрған.

Аспанды қою сұр бұлт басып, әуеде қар ұшқындай бастады.

"Бруклинге барып-қайтатын күн емес қой!" — деп ойлады Керри ішінен.

Герствуд бүгін ертелетіп шығып кетті, мұның өзі атап өтерліктей мәселе. Он төртінші көшенің бұрылысына шейін жаяу жүріп келіп, сол жерден ол трамвайға мінген. Герствуд газеттен Бруклиндегі трамвай жүргізу компаниясына ондаған адам өтінішпен барып, жұмысқа кіріп жатқандары туралы оқыған болатын.

Герствуд жақ ашпай түнерген күйде әуелі ат көлікпен, сонан соң паром арқылы діттеген жеріне жақындай түсті. Мұнан әрі жүру оңай болмады. Трамвайлар тоқтап тұрды, күн болса суық-ақ. Бірақ Герствуд ілгері қарай кідіріссіз жүре берді. Бруклинге жеткенде ол тұпа-тура ереуіл болып жатқан жерден бір-ақ шыққанын білген. Бұл жерде адамдардың жүріс-тұрысынан-ақ не болып жатқанын байқайсың. Қайсыбір жолдардан мүлдем трамвай вагондарын көрмейсің. Бұрылыс-бұрылыста топталып тұрған адамдар. Герствудке тақау маңнан үстіне орындық қойылған бірнеше ашық фургон өткен. Фургондарға "Флэтбуш" немесе "Проспект-саябағы. Ақысы 10 цент" деген сөздер жазылыпты. Герствуд айнала адамдардың түнеріп, қабақтарынан қар жауып жүргеніне назар аударған. Жұмысшылар бұл жерде майдан ашқан екен.

Герствуд трамвай компаниясының жанына келіп жеткенінде, кеңсе маңында шоғырланып тұрған бірнеше адамның қарасын, бір топ полицейді көрген. Бұлардан бірталай жерде, бұрылысқа таяу тағы бір шоғыр кісі тұрды, шамасы, бұлар не болар екен деп аңысын андап тұрған ереуілшілер болса керек. Айнала жатаған ағаш үйлер көрінеді, көшелер қиқы-жиқы. Бруклин мен Нью-Иоркті теңестіріп бола ма.

Герствуд полисмендер қоршап бақылауда ұстап тұрған бірнеше адамның жанына қарай бұзып-жарып өтті. Полицейдің біреуі:

— Сіз не іздеп жүрсіз? — деп сұрап қалды.

— Мен жұмыс жайын білсем деп едім.

— Кеңсе жоғары қабатта, — деп жөн сілтеді көк мундир.

Бет-әлпетіне қарағанда бұл тәртіп сақшысы сырттай сыр білдірмегенімен, ереуілшілерге тілекші сияқты, жұмыс сұрап келген пысықайды жақтырмады. Қызмет бабында бір жағынан ол жағдайды қадағалауға міндетті. Полицияның адамдар қауымдастығындағы маңыз-мәні туралы ол ғұмырында тереңдеп бірдеңе ойлап көрген жан емес болатын. Бұл адам негізі, мұндай дүниеге бас қатырып жататын кісілердің қатарынан болмайтын. Ол іштей екіұдай күйде тұрды. Бұл адамды ол бұйрық бойынша өзін қалай қорғаса, солай қорғаштауға дайын. Ал көк киім киген қызметші емес, қатардағы жұрттың бірі есебінде ол штрейкбрехерлердің бірін қоймай қабырғасын сөгіп, соққыға жығар еді.

Герствуд былығып жатқан кір баспалдақпен жоғары көтеріліп, ыбырсып жатқан кішкене ғана кеңсе қызметшілері жиналған бөлмеге кірді. Олар тасаның ар жағындағы ұзын үстелді жағалай отырған болатын.

— Сэр, сіз нендей шаруамен жүрсіз? — деп жөн сұрады орта жастар шамасындағы қағаз қарап отырған кісі басын көтеріп.

— Сіздерге жұмысқа кісі керек пе? — деп сұраған Герствуд өз кезегінде.

— Сіз кім едіңіз, вагон жүргізушімісіз?

— Жоқ, ғұмырымда трамвай жүргізуші болып істемеген адаммын, — деді Герствуд.

Ол өзінің осы келісіне зәредей де қысылып тұрған жоқ болатын. Трамвай компанияларына, кім болса да, жұмысқа кісі керек болып отырғаны белгілі. Бір компания келісім бермесе, келесі біреуі мұны жұмысқа алады. Шынын айтқанда, кеңсе қызметшісі қалай сөйлессе де, оған көңіл бөлер жайы жоқ.

— Ім! — деп міңгірледі Клерк. — Бізге, тегінде, біршама тәжірибесі бар кісілер керек еді...

Герствудтің бұған аса абыржып тұрмағанын байқаған ол сөзін жалғап:

— Алайда, меніңше, вагон жүргізуді сіз оп-оңай-ақ игеріп кетесіз. Аты-жөніңіз кім, сіздің? — деп сұрады.

— Уилер.

Клерк кішкентай қағазға жұмыстың жөн-жосығын түртіп берді.

— Осы қағазбен паркке барып, мастерге беріңіз. Сол арада сізге барлығын ұғындырады.

Герствуд шығып кетті. Баспалдақпен төмен түсіп, сыртқа беттеген. Ол нұсқаған жөнмен кетіп бара жатқанда, полицейлер соңынан байқастап тұрған болатын.

Кийли деген полицей Мейсн атты серіктесіне бұрылып: — Міне, тағы бір жан бағын сынауға беттеді! — деп қалды.

— Менің ойлап тұрғаным, бұл байғұстың мойнын бұрап тастайды-ау, — деген ол.

Бұлар көтеріліс атаулының көкесін көргендер еді.





XLI ТАРАУ

ЕРЕУІЛ

Герствуд келген трамвай паркі адам жетіспеуден тұралап қалған: оны бар-жоғы үш-ақ адам басқаратын. Жұмыс іздеп көптеген адамдар келіп жатты. Олар өмірде науқастанып қалған, ашыққан, тұрмыс тауқыметінен күйзелген жандар еді. Барар жер, басар тау қалмағаннан кейін осындай жанкешті жұмысқа келген. Жұмысқа келдік қой деп қанша ширақтағанмен, өңдерінен күйзеліс білінетін.

Депоны қақ жарып, парктің ішінде дендей енген Герствуд рельс жолдары мен темір жол торабы қоршалған аулаға тап болды. Мұнда инструкторлардың бақылауымен бірнеше вагондарды үйренушілер жүргізіп жүр. Қалған үйренушілер өз кезектерін тосып қақпа түбіндегі үлкен сарайдың қасында тұр. Герствуд бұл көріністі бақылап біраз тұрды. Өзінің болашақ әріптестеріне. көз қиығын салғаны болмаса, оны вагондар қатты қызықтырып, көзін солардан алмады. Кезекте тұрған кісілердің түрі көрік бермесі анық еді. Олардың ішінде арығы да, өте жүдеу, етжеңді, күйлісі де бар. Ішінде талай қиыншылықты басынан өткізген бірнеше сіңірі шыққан әлсіз, әлжуаз, сырқат кейіптегі жандар да жүр.

— Жол басқармасы полицейлерді көмекке шақырады дегенді оқыдыңыз ба? — дегенді Герствуд қасынан естіп қалды.

— Шақырса, шақырады — деді екіншісі. Мұндайда үнемі сөйтпеуші ме еді.

— Қалай ойлайсыз, бізге бір пәле болмай ма? — деп штрейкбрехер сұрады, Герствуд оның өңін түстей алмады.

— Жоқ, олай деп ойламаймын, деген жауапты да естіді.

— Соңғы вагонмен кеткен шотландиялық сол болмағанда басының көмір кесегінен жарылып қалмағанын айтып еді, — деген бір дауыс қосылды. Оған біреу ызалы күлкімен жауап берді.

— Газеттің айтуынша, бесінші авенюға барған жігіттің жағдайы ауыр екен, — дегенді біреу әр сөзін соза жеткізді. Оның вагонының барлық әйнегі сынған, ол өзін полицейлер келіп үлгергенше, көшеге алып шығыпты.

— Мұның бәрі шын, бүгін полицейлердің қарасы да көбейіпті.

Герствуд штрейхбрехердің сөзіне мән бермей, ойсыз тыңдады.

Бұл адамдардың бәрі оған бойларын қорқыныш билегенін, ішкі үрейлерін басу үшін далбасалап сөйлеп тұрғандай көрінді.

Ол ауладағы әрі-бері жүрген вагондарға ықылассыз қарап, тосып тұр. Кезек күткен екі адам оған жақындап, артына кеп тұрды. Өздері бір сөзшең болса керек, Герствуд еріксіз әңгімелеріне құлақ тосты.

— Сіз трамвай жүргізуші емессіз бе? — деді бірі.

— Мен, жоқ, мен қағаз фабрикасында жұмыс істегенмін, — деді екіншісі.

— Мен қазан айына дейін Ньюаркада істеген едім, — деді алғашқысы.

Олар дауыстарын бәсеңдете қалды да, Герствуд не айтқандарын анық ести алмады. Екеуі біраздан кейін қайтадан дабырлап кеткен.

— Ереуілге шыққан жігіттерді кіналай алмаймын. Менің ойымша бұлардікі дұрыс. Маған аштан өлмеу үшін жұмыс керегі есіме түскенде ойланып қаламын.

— Мен де сондай күйдемін, — деп екіншісі елп ете қалған. Ньюаркадан бір жұмыстың шеті шыққанда, мұнда келіп әуре болмас та едім.

— Иә, өмір оңбай кетті ғой, — деп біріншісі келісті. Кедей байғұстың қазір күні қараң. Көшенің қақ ортасында жарылып өлем десең де ешкім келмес.

— Дұрыс айтасыз. Фабрика жабылып, мен де жұмыссыз қалдым. Қожайын жеткілікті қор жинап алды да, бір-ақ күнде фабриканы жапты.

Бұл әңгіме Герствудтың көңілін аударды. Ол өзін маңайында жүрген талай адамдардан артықпын деп есептейтін. Әркімнің түртпегіне көніп, айдағанға жүретін адамдарды сүйкімсіз жандар деп есептейтін. "Байғұстар"— деді ішінен. Өзі болып-толып тұрғанда бұл сөзді кедейлерді мүсіркей айтатыны есіне түсті.

— Келесі! — деп инструкторлардың бірі айғай салды.

— Кезек сіздікі, — Герствудтың жеңінен біреу түртті.

Герствуд алдыға шығып, вагонның алдыңғы жағына көтерілді.

Нұсқаушы кіріспе сөзсіз-ақ іске бірден кірісті.

— Мына тұтқаны көріп тұрсыз ғой — деп вагонның төбесіндегі ажыратқышты көрсетті. Бұл тоқты қосу үшін пайдаланылады. Егер вагонды тоқтатқыңыз келсе, тұтқаны мына жаққа бұрасыз. Ал егерде алдыға жүргіңіз келсе, былай қарай бұрыңыз. Тоқты өшіргіңіз келсе, ортаға апарып қойыңыз.

Герствуд мұндай қарапайым ұғындыруды жеңіл жымиыспен қабылдады.

— Мына тұтқа мотордың жылдамдығын бақылайды. Егер тұтқаны мына жерге дейін бұрсаңыз, онда сағатына алты километр жылдамдыққа жетесіз. Ал мына жерге келсеңіз — он екі километр жылдамдыққа көтересіз. Егер түбіне дейін бұрсаңыз — барлық жиырмаға қол жеткізесіз.

Герствуд үнсіз тыңдады. Бұрын да бірнеше рет вагон жетекшінің жұмысын бақылағаны бар. Герствуд біраз дағды қалыптастырса, бұл жұмысты меңгеріп аларына сенімді еді. Нұсқаушы тағы біраз нәрсені жете түсіндірді де:

— Қазір мен вагонды артқа жүргіземін — Герствуд артқа қарай жылжып бара жатқан вагонға қарап тосып тұрды.

— Мынаны еске сақтаңыз — деді нұсқаушы, — вагонды орнынан ақырындап жылжыту керек. Көптеген жаңадан үйренушілер бірден ең жоғарғы жылдамдыққа қол жеткізгісі келді. Олай істеуге болмайды. Өте қауіпті. Мотор істен шығып қалуы мүмкін. Сіз бұлай істемеңіз, түсінікті шығар?

— Түсінікті, — деді Герствуд.

Герствуд нұсқаушының айтқандарын сабырмен тыңдады.

— Ал, енді өзіңіз көріңіз — деді ақырында нұсқаушы.

Бұрынғы бардың меңгерушісі өз ойынша тұтқаны жеңіл бұрғандай болды. Тұтқа Герствуд ойлағаннан да жеңіл қозғалды. Алдыға қатты қозғалған вагонның екпіні Герствудты есікке қарай лақтырды. Абдырап, ыңғайсыздана жымиған Герствуд бойын тіктеді. Нұсқаушы жалма-жан тежегішке жармасып, вагонды тоқтатты.

— Байқау керек, — деді тек қана.

Герствуд жылдамдықпен тежегішті қатар қалыпты деңгейде ұстау өзі ойлағандай оңай емес екенін ұқты. Тағы да бір-екі рет қоршаудан вагонмен бірге ұшып кете жаздады: бақытына қарай, нұсқаушы дер кезінде көмекке келді. Жүзінде жымиыс болмаса да, нұсқаушы асқан төзімділік танытты.

— Бір мезгілде екі қолмен жұмыс істеуге дағды қалыптастырыңыз — деді ол

Бұл, әрине, жаттығуды қажетсінеді. Бір сағаттай өтсе де, Герствуд нұсқаушымен вагонның алдыңғы бөлігінен шыға алмай жүр. Біраздан соң қарны аша бастады. Жауған қардың ызғырынан денесі де қалтырады. Кішкене шеңбердің ішінде вагонды әрі бері жүргізу оны әбден мезі етті. Ақыры вагонды жол торабының тұйығына әкеп қойды. Алдымен нұсқаушы, соңынан Герствуд вагоннан шықты. Герствуд депоға кірген соң, вагонның дөңгелегіне сүйене отырып газетке орап алған таңғы асына бас қойды. Жақын маңда су көрінбеді, Герствуд қатып қалған нанның өзін сүйсіне асады. Түскі астың жорасы да жоқ. Нанды қомағайлана шайнай отырып, осы бір кісі жалықтырарлық ауыр жұмысты адамдардың қалай істейтінін бақылады. Қай жағынан алып қарасаң да бұл жұмыс жиіркенішті, жаман болып көрінді. Ол жұмыс істеуге қорланбаса да, оның ауырлығынан шошынып отырды. "Басқаларға да бұл жеңіл емес қой" деп өзін-өзі жұбатты. Тамақтанып алған соң, Герствуд қайтадан кезекке тұрды.

Ұйғарым бойынша, ол күні кешке дейін тәжірибеден өту керек еді, бірақ оның көп мезгілі кезек күтумен өтті.

Кеш түсе қарны аша бастады. Түнді қайда өткізем деген сұрақ тағы көлеңдеді. Бес жарым... Кепші астың уақыты тақады. Үйге жету үшін мына қақаған суықта екі жарым сағат жаяу жүріп барып көлікке әзер ілігетіні есіне түсті. Ал таңғы жетіде осы жерде жұмыста болу керек, ол үшін үйге жеткен күннің өзінде, таң бозынан қайта жолға шығу керек. Герствудтың қалтасында бір доллар мен он бес цент қана бар, оның өзі екі аптата көмір алуға берген Керриден алған ақша еді.

"Осы жерде түнеп шығатын жер бар шығар" деп ойлады.

— Мына Нью-Йорктен келген жігіт қайда қонар екен?

Не де болса біреуден сұрамаққа бекінді. Депо қақпасында кезекке тұрған қасындағы бозбалаға көзі түсті. Бұл жіңішке келген арық, бет-бейнесі өз жасын бермейтін, жиырмаға жетер-жетпес бозбала жігіт екен. Оны жақсылап тамақтандырса, тез ет алып, жайнап шыға келері анық, ол бозбалаға тақап:

— Қалтасында көк тиыны жоқ адамға мына жерде бірдеңе бере ме? — деп, — Герствуд сыпайылап сыр тартты. Бозбала бұрылып бұған сынай қарады.

— Сіз тамақ жайын айтып тұрсыз ба? — деп сұрады.

— Иә, ұйықтайтын жер де жоқ. Түнде Нью-Йоркке қайта алмаймын ғой.

— Сіз мастермен сөйлесіп көріңіз. Бір көмегі тиер. Мені орналастырды.

— Солай ма?

— Иә. Мен оған қалтамда ақша жоқ екенін, қайдағы бір қиыр шеттегі үйіме де жете алмайтынымды айттым.

Герствуд ештеңе айтқан жоқ, тек қана жөткірінді.

— Менің білуімше, жоғары қабатта түнейтін жер бар, — деп бозбала ойын сабақтады. Оның қандай күйде екенін білмеймін, кісі қызығарлық деп айта алмаймын. Мастер маған түскі асқа билет берді. Немен тамақтандыратынын аздап болжаймын.

Герствуд жымиды. Бозбала дауыстап күлді.

— Жөнсіз қалжың, ә — деді де, сабасына түсірер жауап күткендей болды.

— Иә, солай-солай, — Герствуд келісті.

— Мен сіздің орныңызда болсам, қазір барып мастерлермен сөйлесер едім, әйтпесе ол кетіп қалады.

Герствуд оның кеңесін қабыл алды.

— Маған түнеп шығар бір орын табылмас па екен, Нью-Иоркке барсам, ертеңгі жұмысқа үлгермеймін бе деп қорқам.

— Төбеде бірнеше төсек бар, — деген мастер оның сөзін бөле, — егер қаласаңыз біреуін иемденіңіз.

— Рақмет, сізге — деді Герствуд. Түскі асқа талон, сұрауға да оқталып еді, оған оңтайлы сәт таба алмай, бүгінгі кешкі асты өз қалтасынан төлеп ішуге іштей келісті.

"Ертең сұрармын" деп шешті. Таяу маңдағы арзан мейрамханадан жеңіл-желпі тамақтанған Герствудтың суық пен жалғыздық еңсесін түсірді. Ол мастер айтқан жерге түнемекке асықты.

Трамвай компаниясы полицейдің шешімі бойынша кеш қарая вагондарды сыртқа шығармайтын.

Герствуд түнеуге келген жер түнгі сменнің кезекшілігіне арналған сияқты. Мұнда тоғыз төсек, екі-үш орындық, сабын қоятын жәшік, қызып тұрған кішкене қарынды темір пеш бар екен. Герствуд өзіне мұнда ерте келдім деп ойласа, тонған қолын темір пешке жылытып біреу отыр. Герствуд та жылынбақ болып пешке тақады. Тіршілік тауқыметі еңсесін езсе де , ол неге де болса ақырына дейін шыдауға өзін қайрады.

— Суық па? — деп пешке қыздырынып отырған адам бірінші тілге келді.

— Қалыпты.

Ұзақ үнсіздік жайлады.

— Түнеп шығуға онша қолайлы орын деп айта алмаймын. Сізге қалай? Пеш жанындағы адамды тағы да сөзге тартты.

— Даладан тәуір ғой, — деп Герствуд жауап берді. Тағы да үнсіздік.

— Жамбастайтын да мезгіл болған шығар, — деді сол дауыс.

Әлгі адам тұрды да төсектердің біріне тақады, аяқ киімін шешті де одеялды жамылып, төсекке жайғасты, басын жүн кір шарфпен орап алды. Бұл көрініс Герствудқа жиіркенішті көрінді. Ол көзін жанып жатқан отқа аударып, басқа нәрсе ойлауға тырысты.

Біраздан соң жатпақшы болып ол да төсек таңдады, аяқ киімін шешті. Осы кезде таныс бозбала кірді де, Герствудты көріп сөзге тартты.

— Жоқтан бар жақсы! — деп ол жан-жағына көз тастады.

Герствуд бұл сөзді өзіне қатысты деп есептемеді, тек арық боз-баланың өз күйіне қанағаттануы деп ұқты, үндемеді. Бозбала Герствудтың көңілсіз кейпін байқап, өз бетімен ақырын ысқыра бастады. Біреудің ұйықтап жатқанын байқап, қолма-қол ысқырығын тоқтатты да үнсіз қалған.

Герствуд өзінше жақсылап жайғасуға кірісті. Шешінбей-ақ кір одеялды бетіне тақатпай жамылды. Шаршағандықтан қалай көзі ілініп кеткенін білмей де қалды.

Одеялға жылынған денесі жиіркеніштің бәрін ұмытып, оны иегіне дейін тартты.

Оның таңғы түсін топырлаған аяқ дыбысы бұзды: бірнеше адам суық та, көңілсіз бөлмеде қозғалуда. Ал Герствудқа Чикагодағы өзінің жайлы пәтері түсіне кіріп жатқан. Джессика бір жаққа кеткелі жүр, Герствуд онымен сөйлесіп қоймайды. Көрген түсінің анықтығы сондай, оянып кеткенде мына қарама-қайшылықтан есін жия алмай жатты. Басын көтергенде ащы өмірдің шындығы тез сабасына түсірді.

"Тұрған жөн шығар" деген ой келді. Бұл жерде су жоқ екен. Герствуд аяғын киіп, бойын түзеді. Костюмі қатты умаждалған екен, шашы да қобыраңқы.

— Аһ, сайтан! — деп міңгірлеп бас киімін киді.

Төменде өмір тіршілігін бастап кеткен. Герствуд су ағатын шүмекті тапты, аттарды суғаратын жер болуы мүмкін. Бет сүртетін орамал өзінен-өзі жоқ, ал қалта орамалы кешегіден бері қап-қара еді. Герствуд мұздай сумен көзін ғана шайды да, жуынғанды сонымен тоқтатты. Одан соң мастерді іздеуге кірісті, ол орнында екен.

— Таңғы асты іштіңіз бе? — деді ол

— Жоқ, — деп Герствуд жауап берді.

— Онда тездетіңіз! Уақытыңыз да бар. Сіздің вагон әлі дайын емес.

Герствуд қобалжыңқырап:

— Сіз асханаға талон бере алмайсыз ба? — деп өзін-өзі қинай сұрақ қойды.

— Алыңыз, — деп мастер талонды ұсынды.

Герствуд кешегі ас сияқты жұтаң тамақтанды, бір түйір қуырылған ет пен қарайып кеткен кофе ішті де паркке қайтып келді.

— Енді міне, — деді мастер саусағымен шақырып. — Бірнеше минуттан кейін вагонды шығарасыз!

Герствуд ала көлеңке депоның ішіндегі вагонның алдыңғы алаңқайына көтерілді де, сигналды тосты.

Біраз қобалжыды да, не болса да осы депода ұзақ қалмасам болды, деген оймен бойын жеңілдетті.

— Ереуіл төртінші күнге жалғасты, іс насырға шауып бара жатқандай, баспасөздің кеңесін алған ереуіл басшылары ереуілді бейбіт жағдайда өткізіп жатты. Бұғанға дейін ешқандай айта қаларлықтай қақтығыс болған жоқ. Ереуілшілер кейде вагондарды тоқтатып, штрейкбрехерлерді келіссөзге тартты. Ал олар кей тұста келіссөзге келгендей болып кетіп жатты.

Бірнеше вагондардың терезесі сынып айғаймен, айбатпен жасалған қақтығыстарда бес-алты адам қатты жараланды. Анда-санда болған мұндай қақтығыстарды ереуіл басшылары ұйымдаспаған тобырдың ісі деп түсіндірді.

Шарасыз әрекеттерін сезінген ереуілшілер полицейлердің трамвай компаниясының жеңісін жақтайтынын білгенде, қандары қарая түсті. Олар күн өткен сайын вагонды жүргізуге үміткерлер саны көбейгенін байқады, ереуілшілердің қарсылығы тоқтатылды дегенді трамвай компаниясының тәртіп сақшылары толассыз айғайлап жеткізіп жатты.

Бұл ереуілшілерді ашындыра түсті. Олар трамвай жолына барлық вагондардың шығатынын, ал қарсылық танытқандардың жұмыссыз қалатынын түсінді. Бейбіт әдіспен жүргізілген күрес трамвай магнаттары үшін пайдаға шешілгендей. Ынтасы артқан ереуілшілер вагондарға шабуылдады, штрейхбрехерлерге тап берді, полицейлермен қақтығысқа барып, рельстерді бұза бастады. Ақырында атыс та естіле бастады. Герствуд ереуілшілердің көңіл-күйінің өзгергенін білмеп еді.

— Вагондарды шығарыңдар! — деп мастер айғайлап қолын жылдамдата бұлғады.

Кондуктор да Герствуд сияқты жаңа келген. Ол артқы алаңқайға атып шығып жүруге белгі ретінде екі рет қоңырау берді. Герствуд тұтқаны бұрып еді вагон көшеге қарай қалықтай дөңгеледі. Вагонның алдыңғы жағына екі қарулы полицей көтерілді де Герствудтың екі жағына тұрды. Депоның есігінен гонгоның (соғып ойнайтын музыка аспабы) дауысы естілді. Кондуктор тағы да екі рет қоңырау берді, Герствуд тұтқаны бұрды.

Полицейлер жан-жаққа асықпай көз жүгіртті.

— Бүгін аяз күшейіп тұр ғой! — Герствудтың оң жағындағы полицей гүр ете қалды.

— Маған кешегі де жетеді, — деп жабыраңқы үнмен екіншісі үн қатты. Маған мұндай жұмыс тұрақты керек емес.

— Маған да.

Суық желдің өтінде қалтырап тұрған Герствудқа екеуі де көңіл аудармады. Ол мастердің соңғы ақылын есіне алды. "Вагонды бір қалыпты жүргізіңіз, — деген ол. — Нағыз жолаушыға ұқсамайтын адамға өтінсе де ешқашан тоқтамаңыз. Ең бастысы жиналған қалың тобырға аялдамаңыз".

Полицейлер біраз үнсіз тұрды. Біраздан кейін біреуі байқап:

— Соңғы вагон аман-есен жетті-ау деймін: ол еш жерде көрінбеді.

— Онда бізден кім бар еді? — деп екінші полицей сұрады.

— Вагон жетекшілерді күзету үшін алынған өз жолдастары есіне түседі.

— Шефер мен Райян.

Тағы да үнсіздік орнады. Вагон рельспен бірқалыпты сырғыды. Қаланың бұл бөлігінде тұрғындар аз қоныстанған және Герствудқа қарсы келе жатқан жүргізушілер де бірнеше рет кездесті. Егер мынандай қатты жел болмағанда, басқа ештеңеге алаңдаудың да реті жоқ болатын. Алайда Герствуд алдын ала байқамаған бұрылысқа келгенде жайбарақат көңіл-күй жайына қалды. Ол бірден тоқты сөндіріп, тежегішті басты, бірақ үлгермеді. Өте жылдам жалт бұрылды. Герствуд сасқанынан өзін ақтап бірдеңе айтқысы келіп еді, бірақ өзін-өзі ұстап қалды.

— Мұндайда өте абайлау керек! — деді сол жақта тұрған полисмен қалыпты дауыспен.

— Дұрыс айтасыз, — деп қоштады өз ісіне қысылған Герствуд.

— Бұл сызықтың бойында осы секілді бұрылыстар жиі ұшырасады, — деді оң жақта тұрған полисмен.

Бұрыштан өте бере адамдар жиі жүретін аудан басталды. Алғашында бірді-екілі жаяу жүргіншілер ғана секілді еді, бір кезде қақпадан сүт толы ыдыс көтерген бала шыға келді. Осы баладан Герствуд өзіне қарата айтылған алғашқы жағымсыз сөзді естіді.

Ол: Скэб! Скэб, — деп айқайлады. Герствуд мұны естісе де естімегенсіп, тіпті ойына да алғысы келмеді. Ол мұндай сөзді бір емес әлі талай еститінін, тіпті бұдан да сорақыларын естуі мүмкін екенін де білді. Көше қиылысынан сәл әрірек тұрған адам келе жатқан трамвайды тоқтатпақ болып қолын бұлғады.

— Оған көңіл бөлмеңіз. Сірә, бірдеңе ойлаған болу керек, — деп полисмендердің бірі кеңес берді. Герствуд оның сөзіне құлақ түріп, мән бермеуге тырысты. Көшенің қиылысына жете бергенде полисмен сөзінің қаншалықты дұрыс болғанына көзі жете түсті. Қол бұлғап тұрған адам трамвай жүргізушісінің жанынан тоқтамай өтіп кеткеніне ыза болып жұдырығын түйіп: "Әй, сен қорқақ, су жүрек!", — деп айқай салды. Бұрышта тұрған бір топ адам да вагонның соңынан айыздарын қандыра, сөзбен сыбап жатты. Герствудтың қабағы түйіле бастады. Бұл жұмыс бұрын өзі іштей ойлағанынан іс жүзінде қиын екеніне көзі жетті. Олар 3-4 аялдама жүріп өткеннен кейін тура рельстің жолынан үйінді шықты.

— А! Олар тіпті бұл жерде жұмыс істеп те үлгерген екен ғой, — деп полицейлердің бірі байқампаздық танытты.

— Пайымдауымша, бұлармен бізді үлкен әңгіме күтіп тұр, — деді тағы бірі.

Герствуд вагонды толықтай барикадаға жеткізді де тоқтай қалғаны сол еді, айналасына көтеріліске шыққан жүргізушілер, кондукторлар және бұларды жақтаушы достарынан жиналған бір топ адам қоршап алды.

— Бауырым, вагоннан түс, — деді ол сабырлы қатқыл дауыспен,

— Сен қарны аштардың нанын тартып алмайтын боларсың? — деді ол.

Герствуд не істерін білмей, мотор мен тежегішті басқан күйі сілейіп қалды. Өңі де бозарып кеткен.

— Өшір моторды, — деп айқай салды вагоннан басын шығарған полисмен. — Артқа шегініңдер! Жолды бөгеуші болмаңдар! Адамға өз жұмысын істеуге мүмкіндік беріңдер! — деді ол айқайлаған дауыспен.

"Тыңдашы бауырым", — деді полисменнің сөзін құлағына да ілмеген көтерілісшілерді бастаушы жігіт тек Герствудқа ғана қарап, бізде өзің сияқты қарапайым жұмысшылармыз. — Егер сен вагон жетекші болғаныңда, сенімен де біз секілді қиянат жасаушы еді, егер сенің орныңды тартып алса, сен де осылай өкпелі болар едің ғой, солай емес пе? Құқығыңды біреулер аяқасты еткенін, мүмкіндігіңнен айырғаннан өзің де қаламас едің ғой?

— Жолдан былай тұрындар! Кетіңдер бұл жерден! — деп ақырды бір полисмен.

Ол жиналған бір топ адамның алдында тұрып қалып, оларды трамвай жолынан артқа итере бастады. Оған көмекке екінші полисмен де келді.

— Артқа! Артқа шегініңдер! — деп айқайлады олар. — Ақымақтықты қойып бұл жерден кетіңдер. Айтқанды орындаңдар!

— Итермеңдер бізді! — деп айқай салды көтерілісшілердің бірі. — Біз ешқандай ақымақтық жасап жатқан жоқпыз.

— Кет бұл жерден! — деп таяғын шошаңдатты полисмендердің бірі. Әйтпесе мына таяқ қазір басыңа тиеді. Кетесің бе, жоқ па?

— Сайтан алғыр! — деп көтерілісшілердің бірі полисмендерді одан әрі итере бастады.

— Трах! Полисменнің қолындағы таяқ жүмысшылардың бірінің басына тиді. Басынан таяқ тиген көтерілісші қолын жоғары сермеп, тәлтіректеп барып құлап түсті. Ал полисменнің бүл қылығына жауап ретінде басқа бір көтерілісшінің жұдырығы оның желкесіне кеп тиді. Ызаға булыққан полисмен жиналған топқа таяғын оңды-солды сермеді. Оған жанындағы полисмендер де көмектесті. Алайда ешкім айтарлықтай жарақат алған жоқ. Себебі көтерілісшілер полисмендердің таяғынан қорғана білді. Енді тіпті тротуарға жиналған көтерілісшілер полисмендерді келеке етіп, мазаққа айналдырды.

— Ал анау кондуктор қайда? — деп айқай салды полисмендердің бірі.

Жан-жақтарына қарап іздей бастаған олар толқығаны соншалық не істерін білмей, Герствудтың қасында тұрған кондукторды көрді. Ал шошынған әрі көз алдындағы көрініске таңданған Герствуд та сілейіп тұрған болатын.

— Әй, сендер неге түсіп жолды тастардан тазаламайсыңдар, ұйықтап қалдыңдар ма не? Күні бойы солай тұрмақсыңдар ма? Жылдам түсіңдер! — деп полисмендердің бірі бұйыра айқайлады.

Толқыныстан тыныс алуы тарылған Герствуд пен ілесе кондуктор да шықты.

— Байқаңдар, жылдамдатыңдар! — деді полисмендердің бірі. Даланың суығына қарамастан полисмендер тоңар емес. Өйткені олар жылы киінген. Ал Герствуд пен кондуктор жолды тастардан арылтып, қимылмен жылынды.

— Әй, сен қырғыс атқыр скэб! — деп айқайлады жиналған топ. Су жүрек, қорқақ! Жұрттың жұмысын ұрлау ғана қолдарыңнан келе ме? Кедейлерді тонаушылар, алаяқтар! Сендерге де жетерміз әлі, күте тұрыңдар!

Мұндай ағайлар, қарғыстар жан-жақты жауды.

— Жарайды, жұмыс істеңдер оңбағандар! — деген біреудің даусы шықты.

Өздеріңнің жаман істеріңді істеңдер. Сендер секілді қанішерлердің арқасында қарапайым кедейлер зардап шегеді.

— Аштықтан өлдіңдер! — деп терезеден басын шығарып айқай салды бір ирландық кемпір. — Сен де өл! — деді полисменге қарата. — Қанішер! Мен саған баламды таяқпен басынан ұрғаның үшін көрсетемін. Құбыжықсың сен!

Полисмен кемпірдің сөздерін естімеген сыңай танытып, тек ішінен күбірледі.

— Сайтан алсын, қақбас!

Осы кезде Герствуд тастарды тазартып болып, айғайдың астынан өз орнына кетті. Полисмендер бірінен соң бірі оның соңынан трамвайға көтерілді. Кондуктор арқанды екі рет тартты.

Көтерілісшілер тастарды жаудыра бастады. Біреуінің лақтырған тасы Герствудтың тура құлағының түбінен зу ете қалды. Ал бірінің тасы терезені шағып кетті.

— Бас! — деп полисмендердің бірі айқай салды да, жүргізушінің орнына өзі ұмтылды.

Герствудтың вагоны өзіне қарай жаудырған тастарға қарамастан алға қарай оқтай ұшты.

— Ана бір оңбаған мені желкемнен қойып қалды. Мен де есемді жібермей, басынан аямай ұрдым, — деді бір полисмен.

— Мен де біреуге өзімнен естелік қалдырып үлгердім.

— Мен өзімді құбыжық деп төмендеткен баланы танимын, әлі көрсетермін оған! — деп кіжінді тағы бірі.

— Анадайдан жиналған тобырды көргенде-ақ төбелестің болатынын сезінгем, — деді оның жолдасы.

Герствуд болса, ызаға булығып, қалтырап алға қараған күйі отыр. Соңғы бірнеше минутта өткен оқиға оны әбден естен тандырды. Ол бұрындары осындай оқиғалар туралы оқыған болатын, алайда шынайы көрініс одан әлдеқайда басқаша болатынына көзі жете түсті. Ақиқатында ол қорқақ адам болатын.

Ол әлдеқашан басынан өткергеннің бәрі оның бойында соңына дейін шыдауға деген берік ниетті туғызды.

Ол Нью-Йорк және өз пәтері туралы ойлауын мүлдем доғарды. Бруклин бойымен осы жүгіріс барысында оның барлық ойы жинақталғандай болды.

Вагон енді еш кедергіге тап болмай, Бруклиннің сауда бөлігі бойымен жылжи берді. Қауым сынған әйнектерге және қарапайым киім киген вагон жетекшісіне қарап тұрды. Уақыт өте келе "скэб" қуалай жөнелді және сол сияқты, бірақ ешкім де вагонды тоқтатуға тырыспады. Олар соңғы нүктеге келіп жеткенде, полисмендердің бірі телефон арқылы өз учаскесін шақырып, болған оқиға жөнінде хабарлады.

— Ол жерде және қазір әлі де тосқауыл бар, — деген сөзді есітті Герствуд. — Сіз біреу-міреуді осы жерді тазартуға жіберсеңіз етті!

Кері қайтар жолдан вагон анағұрлым тыныш өтті. Шындығында, соңынан тастар мен балағат сөздер ілесіп жатты, бірақ тікелей шабуылдар ендігәрі болған жоқ. Герствуд алыстан трамвай паркін көріп қалып, жеңілдене тыныс алды.

"Ал, — деді ол ішінен, — бірінші рет барлығы сәтті өтті".

Вагон депоға енгізілді де, Герствудқа демала тұруға уақыт берді, бірақ ұзамай қайта шақырып алды. Бұл жолы оны полисмендердің басқа жұбы алып жүрді. Ендігі жерде біршама әлдеқайда өзіне сенімді бола бастаған Герствуд алғашқы қорқыныштан арылып, қараңғы көшелер бойымен вагонды толық жүріске салды. Бір нәрсенің өзі ғана оны біршама әуреге салды. Ауа райы қатты болды, үнемі қар ұшқындары ұшқындап тұрды, тура бетке ұйтқымалы ызғарлы жел соғып тұрды.

Вагонның жылдам қозғалысынан аяз одан да күшті сезіле бастады. Герсвуд киімі мұндай жұмысқа мүлдем лайық емес еді. Ол суықтан дірілдеп, аяғын қимылдатып, қолын уқалап тұрды, бірақ үндемеді. Жағдайдың жаңалығы мен қауіптілігі оның мұндай іс істеуге мәжбүрлігінен жиіркенуін және күйінішін біршама азайтты, бірақ мұң мен уайымын жоятындай емес.

"Ит өмір! — деп ойлаған ол. — Осыған дейін қалай жетті — бұл!"

Бір ғана нәрсе — Керридің оған тіл тигізгендігі туралы ой оның бойындағы шешімділікке себепші болды. Мұншалықты көңілге тиетіндей ол азғындап кеткен жоқ қой! Оның қандай да бір қабілеттері бар және уақытша тіпті осындай жұмысқа да шыдай алады. Содан соң іс алға басады. Ол біршама қаржы жинайды.

Бір баланың оған жіберіп қалған қатқан топырақ кесегі оның иығына тиіп, ол мейлінше қатты ауырсынды. Бұл Герствудты ерекше ызаландырды.

— Жүгірмек күшік! деп бұрқылдады ол.

— Жарақаттанып қалған жоқсыз ба? — деп сұрастырды полисмен.

— Жоқ ештеңе етпес!

Бұрылыста вагон жүрісін бәсеңдеткен көшелердің біреуінің бұрышында төңкерісші-вагон жетекшісі Герствудқа жаяу жүргіншілер жолынан айғай салды:

— Еркек бол, дос, вагоннан түс! Біздің тек бір тілім нан үшін күресетініміз есіңізде болсын — біздің барлық қалайтынымыз осы. Әрқайсымыздың асырайтын отбасымыз бар.

Бұл адам мейлінше жылы үн қатты және сірә, ешбір дұшпандық пиғылы болған жоқ.

Герствуд оны есітпеген сыңай танытты. Тура алдына ғана қарап, ол тағы да толық жүріске басты. Алайда төңкерісшінің даусында оны тірідей сойған үн болды.

Осылайша таңнан асып, күннің жарымынан астам бөлігі өтіп кетті. Герсвуд үш тасымал жасады. Оның ішкен түскі асы мұндай жұмысқа мүлдем жұғым да емес еді, ал суық болса барған сайын оның бойын ала бастады.

Жол соңында ол қанша болса да біраз бой тарқатып, жылынып алу үшін вагоннан қайта-қайта түсіп отырды, бірақ ауырсынып дірілдегінін байқатпауға тырысты.

Парктің бір қызметкері аяушылық танытып, оған жылы малақай мен қалың түкті қолғап берді, ал Герствуд болса оған шексіз ризашылығын білдірді.

Түскі астан кейінгі екінші тасымал кезінде Герствуд вагонды жол-жөнекей тоқтатуға мәжбүр болды, өйткені жиналған адамдар тобы жолға кесе көлденең телеграф бағанасын құлатты.

— Алыңдар мұны жолдан! — деп екі полисмен де жиналған адамдар тобына бір мезгілде айғай салды.

— Жетпегені сол еді! О-о! Өздерің алыңдар! — деген жауаптар естілді. Полисмендер алаңқайдан секіріп-секіріп түсті, ал Герствуд олардың соңынан жүрмек еді.

— Жоқ, сіз өз орныңызда қалыңыз! — деп айқайлады полисмен. — Әйтпесе біреуі вагонды алып кетер.

Ашынған дауыстар арасынан Герствуд бір кезде құлағының түбінен мына сөздерді естіді:

— Түс, жігітім! Еркек бол! Кедейлерге қарсы күрескен жақсы емес. Бұл істі байларға қалдыр!

Герствуд сол сәтте қиылыста оны өзіне қаратқан төңкерісшіні танып қалды да, тағы ештеңе естімеген сияқты кейіп танытты.

— Достым, түс, — деп жылы үн қатып, сөзін қайталады ол тағы да. — Барлығына қарсы жүру жақсы емес. Сенің бұл іске мүлдем араласпағаның дұрыс болар!

Вагон жетекшісі, сөзсіз, философиялық ақыл-оймен ерекшеленіп тұрды: оның даусы сенімді шықты.

Әлдеқайдан алғашқы екеуіне көмекке үшінші полисмен келе қалды да, көмек шақыру үшін телефонға жүгірді.

Шешімді, бірақ соған қоса бойын қорқыныш билеген Герствуд жан-жағына көз тастады.

Әлдебіреу оны қолынан ұстай алып, күшпен вагон алаңқайынан сүйреп алып шығуға тырысты.

— Кет бұлай! — деген сөзді естіді Герствуд және сол сәтте тордың артына айналып ұшып түсе жаздады.

— Қоя бер! — деп айқай салды ол ызаға булығып.

— Көрсетемін саған, қарғыс атқыр Скэб! — деп жауап берді оған алаңқайға секіріп шыққан бір жас ирландық жігіт.

Ол Герствудтың жағына жұдырығын ала жүгірді, бірақ бұл еңкейіп қалғанда, соққы арқасына тиді.

— Кет жоғал! — деп айқайлады Герствудқа көмекке асыққан және балағат сөзді оңды-солды айтып келе жатқан полисмен.

Герствуд есін жиып үлгерді, бірақ жүзі солғын тартып, бүкіл денесі дірілдеді. Іс күрт үдеді. Адамдар оған жеккөрінішке толы көзбен қарап, мазақ қылып тұрды. Бір кішкентай қыз оны бет-жүзін бұзып, келекелеп тұр. Оның шешімділігі жоғала бастады, бірақ осы сәтте полиция фургоны жетіп келіп, одан полисмендер отряды секіріп-секіріп түсті. Жол тез арада тазартылды да, вагон әрі қарай жылжи алды.

— Ал, енді жылдам! — деп айқайлады полициялықтардың біреуі және вагон тағы да алға ұмтылды.

Парктен екі-үш километр арақашықтықта оларға сансыз көп және жауынгерлік көңіл күйдегі топ кездескенде, кері қайтар жолда мұның соңғы нүктесі қойылды. Бұл аудан сондайлық жұтаң көрінді. Герствуд жүрісті жылдамдатып, әрі қарай тездетуге тырысты, бірақ жолға да тосқауыл қойылды. Бірнеше кварталдан кейін Герствуд адамдардың әлденені трамвай жолыңа қарай сүйретіп бара жатқанын көріп қалды.

— Бұлар тағы жүр ғой! — деді полисмендердің бірі.

— Бұл жолы мен оларға көмектесемін! — деді екіншісі тағаты таусылып.

Вагон топ жинаған тұсқа тақағанда Герствудтың тамағында тас тұрып қалғандай болды. Бұрынғыдай келекелеген айқайлар, ысқырықтар естілді де, тас кесектерін жаудыра бастады. Бірнеше терезе сынды, Герствуд басына соққы тимес үшін әрең еңкейіп үлгерді.

Полицейліктің екеуі де топқа ұмтылды, ал топ, өз кезегінде, вагонға ұмтылды. Шабуыл жасаушылардың ішінде бір жас әйел болды, сыртқы келбеті әлі қыз балаға ұқсайды, қолында жуан таяғы бар. Ол өте ашулы және ызаға булыққан қалпы Герствудқа сілтеп қалды, бірақ ол соққыдан қорғанып қалды. Оның үлгісінен қуаттанған бірнеше адам алаңқайға секіріп шығып,одан Герствудты алып шықты. Ол бір сөз айтып үлгерген жоқ, бір кезде жерде тұрды.

— Мазамды алмаңдар! — деп айқайлап үлгерді қырынан құлап бара жатып.

— Оңбаған! — деп ақырып қалды әлдекім.

Герствудқа таяқтар мен соққылар тие бастады. Ол міне қазір тұншығып қалардай еді. Содан кейін екі ер адам оны әлдеқайда сүйрей жөнелді, ал ол құтылып шығуға тырысып, қорғана берді.

— Доғарыңдар енді! — деген полисмен даусы шықты. — Сендерге ешкім де тимейді! Тұрыңдар!

Герствуд есін жиып, полицейліктерді таныды. Ол шарасыздықтан құлап қалардай еді. Оның иегінің бойымен сұйық бірдеңе заулай жөнелді. Герствуд қолын тигізіп көріп еді, саусақтары қып-қызыл қан екен.

— Мені жаралап тастады, — деді ол есі шыға, бет орамалын алып жатып.

— Ештеңе етпес, ештеңе етпес! — деп полисмендердің бірі оған басу айтты. — Елеусіз жара!

— Герствуд ойын жинақтап, жан-жағына көз тікті. Ол бір лапастың ішінде еді. Полисмендер бір сот оны жалғыз қалдырды. Терезенің алдында иегін сүртіп тұрып, ал өз вагонын және шулаған топты көрді. Ұзамай бір полицейлік фургон, оның артынан екіншісі келді. Осы сәтте сонымен қатар "жедел жәрдем" көлігі де жетіп келді. Полиция шұғыл түрде топқа ұмтылып, шабуылдаушыларды тұтқындады.

— Ал өз вагондарыңа барғыларың келсе, шығыңдар! — деді полисмендердің бірі лапастың есігін ашып, ішіне басын сұғып.

Герствуд сеніңкіремей шықты. Ол тоңайын деді соған қоса ол өте қорқу үстінде еді.

— Кондуктор қайда? — деп сұрады ол.

— Кім біледі оны, — деп жауап қатты полисмен. — Мұнда ол бәрібір де жоқ, — деді ол. Герствуд вагонға бет алды да, мазасыздана алаңқайға көтерілді. Осы сәтте оқ атылып, Герствудтың оң иығы тыз ете қалды.

— Кім атты? — деген полисмен даусын есітті ол. — Кім атты, сайтан алғыр?!

Герствудты жайына қалдырып, полисмендердің екеуі де жақын арадағы үйлердің біріне ұмтылды: Герствуд баяулап, жерге құлады.

— Жоқ, бұл енді мүлдем! — деді ол күбірлеп. — Сайтан алсын оларды!

Қатты толқыған күйі ол бұрышқа қарай қадамдап, жақын жердегі бұрылысқа енді.

— Ой! — деді ол терең тыныс алып, оның жарты квартал жүріп үлгіргені сол еді, бір кезде оған сұқтана қарап тұрған бір қызды көрді.

— Сіз бұл жерден тез кетіңіз! — деп кеңес берді қыз.

Герствуд көзді тұмандандыратын дауылда үйге беттеп, қараңғылық түсе жағалауға жетті. Кішкентай бумен жүгіргіш қайықтағы жолаушылар оған қызықтай қарап тұр. Герствудтың ойы сан саққа жүгіріп, өз ойына ие бола алар емес. Ал боран арасында жылтылдаған өзен оттарының сиқырлы суреті жоғалды. Кішкентай бу қайық әрең жылжыды.

Герствуд тағы да алға қадам басып, үйіне жетті.

Герствуд үйге кірді. Пәтерде от жағылған, бірақ Керри үйде болмай шықты. Үстелдің үстінде бірнеше кешкі газет жатыр, оларды Керри қалдырған болуы керек. Герствуд газды жағып, тербелгішке отырды. Біршама уақыт өткен соң ол тұрып, шешінді де иығын қарай бастады. Жай ғана жара — басқа түк те емес. Ол әлі де сол ойлана түнерген қалпы қан қатқан беті-қолын жуды да, шашын тарады. Шкафтан ол өзек жалғар бірдеңе тауып, аштығын басты да, тағы да өзінің ыңғайлы тербелгішіне отырды. Осы кезде оның бойын әлде бір жайлы сезім биледі!

Герствуд иегін ойлана сипап отырды осы сәтте газет туралы оның ойынан шығып кетті.

— И-йй! — деді ол біршама уақыттан кейін біршама өз-өзіне келіп. — Ондағы іс қызу болды!

Ақырын басын бұрып, ол газеттерді байқап қалды да, жеңіл тыныс алып, "Уорлдты" оқуға кірісті.

"Бруклиндегі қозғалыс өрши түсуде" — деп жазулы тұр тақырыптардың бірі, — "Бруклиннің бұрыш-бұрышындағы қан төгіс қақтығыстар!"

Герствуд тербелгішке ыңғайлы жайғасып, оқуға кірісті. Ол қозғалыстың сипатталуын ұзақ та ерекше қызығушылықпен оқи бастады.





XLII ТАРAУ

КӨКТЕМ САМАЛЫ.

БОС ҚАЛҒАН ҚАУАШЫҚ

Герствудтің бруклиндік оқиғаларын әлдебіреу қателік болды деп тапса да, жолы болмауынан біршама тауы шағылып қалғанын мойындамай тұра алмас. Керри не болып жатқанын білген де жоқ еді. Герствуд Бруклинде бастан кешкенін оған айтқан жоқ, тиісінше ол бір ауыз сөзді көтере алмай қайтып келді деп ұйғарды. Жұмыс істегісі келмейді мұның!

Ол қазір операттаның екінші актісінде уәзір оларды сұлулар байқауын өткізіп жатқан сұлтанның алдынан алып өтетін шығыс сұлуларының тобында ойнап жүр. Олар үнсіз ғана тізіліп тұратын. Бірде (Герствуд трамвай паркінде түнеп шығатын күні) бірінші күлдіргі әртіс, ойынның желігімен, тақау тұрған қыздардың бірінің бетіне үңіле қалып, қою қоңыр дауыспен залда күлкі туғызған бір реплика айтып қалған:

— Кімсің сен?

Бір ғажабы, осының барлығы кездейсоқ өткен. Иіліп-бүгіліп тәжім етіп тұрған әлгі қыз тұп-тура Керридің өзі болатын. Оның орнында кез келген басқа әртістің тұруы да әбден мүмкін еді. Бірінші сайқымазақ жауап болар демеген, Керри әлдеқандай бір батылдықпен, әлгіден де төмен иліге түсіп, былай деп қалды:

— Сіздің құзыретіңіздегі қызметшімін!

Оның сөзінде әкетіп бара жатқан ештеңе жоқ, бірақ көрерменге қыздың тағзым ету әдебі ұнап қалды, қаһарлы сұлтан, қарапайым қыз — өзгеше бір сәтті көрініс болды.

Бірінші сайқымазақ та жауапқа риза болған, көрермендер де бір желпініп қалды.

— Ал мен сені кәдімгі Смит қой деп жүрдім, — деп қойды сайқымазақ, қалжыңды жалғастырып.

Керри, айтарын айтып алып, зәресі ұшты. Труппадағыларға өз тарапынан көрсетілген кез келген әрекет, ым мен ишараға айып төленеді, қажет болса, жұмыстан да шығарылады деп ескертілген. Бірақ келесі шымылдықтың алдында сахна сыртында тұрған Керриге әйгілі күлдіргіш әртіс қасынан өтіп бара жатып:

— Келесі қойылымдарда да осылай жауап беруіңізге болады. Бірақ артық ештеңе қоспаңыз, — деп қалды.

— Рақмет сізге! — деген Керри қымсынып тұрып.

Күлдіргіш кетіп қалған соң да, ол біртүрлі толқып тұрды.

— Саған бақ қонды, — деп қалған құрбы қыздардың бірі. — Біздің барлығымыздың рөліміз мылқау.

Бұл енді рас. Керридің табысқа қарай бір қадам жасағанын барлығы білді.

Келесі күнгі көрерменге де бұл реплика ұнаған, үйіне осы бір құйтымдай сәттілік түбінде қайырлы болар ау деген оймен қуанып қайтты. Ал енді бұған не дерсің! Герствудты көргенде әлгі армандар ғайып болды. Бұған нүкте қоюы керек.

Таңертеңінде кешегі шаруаларың не болды деп сұраған.

— Ондағылар вагондарды полисмендерсіз жолға шығармауды ұйғарыпты, — деп жауап берді оған Герствуд. — Келесі жетіге шейін керек жоқ дейді.

Келесі апта да келіп жетті, Керри Герствудтің шаруасынан оң өзгеріс байқамайды. Баяғысынша түнеріп, түңілумен жүр ол. Әр күні таңертең Керридің дайындыққа, кешкісін қойылымға ойын көрсетуге кетіп бара жатқанына бей-жай қарап қала береді. Газеттен бас алмай оқиды да отырады. Ол бірнеше мәрте өзінің бір мақаланы қайтадан қарап отырғанын байқап қалған, ойы алысты айналып жүреді ғой. Мұны ол кезінде өзі де мүше болған Чикаголық бір клубта өткен көңілді кеш шарасының суреттелуін оқыған сияқты едім ғой деген ой түскенде білді. Герствуд көзін төмен салып мүлгіп отыр, құлағына әлдеқашан ұмыт болған дауыстар естіледі, шарап толы бокалдар сыңғырлайды.

— Сіз жайсаң жансыз ғой, Герствуд! — дегенін естиді Уокер досының.

Жақын-жуық достар ортасын көз алдына әкелді. Міне бұл, сықиып киініп алып, күлімсірей түсіп қолпаш сөздерге құлағын түреді, әлгінде ғана бір қызық әңгіме айтып беріп еді...

Кенет Герствуд басын көтеріп алды. Тым-тырыс. Сағат сырт-сырт соғады. Герствуд, қалғып кеттім бе деп қалған Бірақ қолында газетін ұстап отырғанына қарағанда, бұл түс емес. "Қызық екен!" — деп ойлаған ол.

Бұл жай тағы қайталанған, ол енді таңырқамады.

Ара-тұра үйге қарызды төле деп ет сатушы, көкөніс дүкенінен, көмір үлестіруші, наубайшы-бірінен соң бірі келіп кетеді. Герствуд дүкеннен дүкен қалдырмай қарыз алып жүрген енді. Қарыз берушілер келгенде ол жік-жаппар болып, анау-мынау сылтаумен құтылып жүрді де, келе-келе есікті ашпай қоятын болды. Немесе өздерін жерден алып-жерге салып қуып шығатын.

"Қалтамда көк тиыным жоқ, енді қайтейін. Ақшам болса, қарыз сұраймын ба", — деп өзін-өзі ақтайды.

Рампаның құйтымдай жауынгері Лола Осборн Керридің ісі оңға басқанын байқай қойып, мұнымен, болашақ сахна жұлдызымен жүре бастады. Ол өзінің шама-шарқын білетін, Керриден айрылмаған жөн деген сезім өз-өзінен, әйтеуір, соның маңынан айналсоқтатып шығармай тастаған.

— О, сен әлі дүрілдеп кетесің! — деп қоймайтын, құрбысына қызыға қарап. — Сенде керемет өнер жатыр!

Өзінің ұяңдығы болмаса, Керри шынында да қабілетті қыз еді. Басқалар да байқап жатса, енді не жорық. Жанын салу керек. Өмір оған осы кезге шейін бірталай дүниені аңғартты. Еркектердің егіліп айтқан сөзі енді сендірмейтін. Ол бұлардың аяқ асты айтқандарынан танып шыға келетінін көріп-білді. Асты-үстіне түсіп, басын айналдыратын арзан сөздер толқытпайды. Тек ақыл, парасаты асқан, расында да ізгі Эмс сияқты адамдар ғана жүрегін қозғауы мүмкін.

— Біздің труппаның әртістері шетінен әңгүдік, — деген болатын бірде Лолаға. — Тұмсықтарының астындағыны ғана көреді!

— Ал Баркли мырза ше? — деп келісе қоймаған Лола, ол мырзаның тақауда өзіне көзі түсе қалып еді.

— О, рас, ол тәуір адам, — деді Керри, — бірақ біртүрлі жасанды қылықтары бар.

Осыдан көп ұзамай Лоланың Керриді өзіне жақындата түсуіне қолайлы бір сәт туа қалған.

— Сен бұрын жүрген пәтеріңе ақы төлейсің бе? — деп сұрап қалған Лола сөз арасында.

— Әрине, төлеймін, — деп жауап берді Керри. — Сен мұны не үшін сұрадың?

— Бір арзан, оңды пәтер бар екен. Екі адам тұруға лайық, кең пәтер. Ақысы да көп болмас еді, аптасына алты доллар ғана.

— Бұл қай жерде? — деп сұрады Керри.

— Он жетінші көшенің бойы.

— Білмей тұрмын, көшіп-қонып жүргім де келмейді, — деген Керри, іштей әрқайсымызға үш доллардан келеді екен деп есептей қойып.

Ол егер өзінен басқа тағы біреудің күн көрісін мойнымен көтеріп жүрмеген болса, бақандай он жеті доллары үнемделетінін де ойлап еді.

Бұл әңгіме сол айтылған күйінде қалды да, барлығы баяғысынша өтіп жатқан. Аяқ асты Керридің баяғы репликасы әкелген елеусіз табысына шейін осылай болды. Бұл Герствудтың Бруклин оқиғасына тұспа-тұс келген. Керри енді өзіне еркіндік керегін ұғынды. Мұның Герствудтен кетуі керек. Өз күнін өзі көрсін.

Өзі біртүрлі болып кетті кейінгі күндері, қыр соңымнан қалмай қойса қайтпекпін деп сезіктенген Керри. Театрға іздеп барып, зықысын шығарар әуелі! Олай бола қоймас, бірақ кім білсін?.. Керри осыған қатты алаңдады.

Мұның шешімі аяқ астынан өз-өзінен табылды. Керриге әкімшілік труппадан шығып кеткен бір әртістің елеусіздеу орнын сізге берсек деп ұсыныс жасаған.

— Қанша ақша алатын болдың? — деп сұрады бұл туралы естігенде Лола Осборн.

— Соны сұраған жоқпын, — деген Керри шынын айтып.

— Ал сен дереу анықта. Құдай-ай! Өзің ұмтылмасаң, дәнеме де жоқ екенін қалай түсінбейсің. Аптасына қырық доллардан кем болмасын.

— О, о не дегенің! — деп, Керри шошып кетті.

— Енді не дейсің! — Лола да айтқанынан қайтпаған. — Қалай болғанда да, байқап көр.

Керри жарайды деген, бірақ қолайлы сәтін күтті, режиссер сахнаға қалай киініп шығатынын ұғындырып жатқанда, тәуекел етіп сұрай қойды:

— Маған ақша қосыла ма екен?

— Енді отыз бес доллар болады, — деді ол

Керридің жүрегі аузына тығылды. Бұл деген көп сома ғой. Бұдан артық сұрау қаперіне де кірмеген. Бұл жауапты естіп, Лола бас салып құшақтай алған.

— Сонда да болса бұл сенің межең емес, — деді Лола. — Рөлге қажет киім-кешек өз мойныңда болатынын ұмытпа сен.

Мұны естіген Керри селк ете түсті.

Ол ақшаны қайдан алмақ? Іркіп жүрген ештеңесі жоқ. Әне-міне пәтер ақысын төлеулері керек.

"Бітті, дымды да төлемеймін енді! — деп шешкен ол өзінің жайын ойлап. — Маған сол пәтердің тіпті де қажеті жоқ. Бермеймін ақша. Басқа пәтерге ауысамын — болды!" Лола да тақымдап қоймай жүрген.

— Керри, екеуміз бірге тұрайықшы! — деп жалбарынған ол Керемет бөлмеміз болады, әрі сондай арзанға түскелі тұр.

— Маған керегі де осы, — деп Керри ағынан ақтарылды.

— Онда неғып жүрміз? — деп айғайлап жіберген Лола. Екеуміз бірге тұрсақ, қатып кетеді, көрерсің!

Керри бір сәт ойланып қалған.

— Мен көшемін, — деді ол. Бірақ дәл қазір емес. Біраз ойланып көрейін.

Еркіндік деген естен шықпай қойған. Пәтер ақысын төлейтін күн де тақап қалды, ал рөлге киіп шығатын көйлегін қазірден бастап тіктіре беруі керек.

Өзін өзі айыпты сезінбеуі үшін Герствудтың көкжалқау еріншектігін көлденең тартқан. Күн өткен сайын салы суға кетіп, ұнжырғасы түсіп барады оның.

Герствуд те пәтердің ақысын төлейтін уақыт жақындап қалғанына алаңдаған, бұлар пәтерді қымбатқа жалдапты. Жиырма сегіз доллар дегенің — әжептәуір ақша!

"Керриге мұны төлеу оңай емес, — деп түйген ол. — Біз мұнан гөрі арзанырақ пәтер де таба аламыз".

Осыны таңертеңгі дәм үстінде Керриге айтты:

— Қалай дейсің, осы біз тым қымбаттау тұрып жатқан жоқпыз ба?

— Әрине, қымбат, — деп қойды мұның неге меңзеп отырғанына мән бермей.

— Меніңше, екеумізге мұнан гөрі шағындау пәтер де жарап жатыр, — деп сабақтады әңгімені Герствуд. — Осыншама бөлменің бізге керегі де жоқ.

Егер Герствуд сол байқампаздық танытса, Керридің жүзінен айқын білінген мынау менен айырылар түрі көрінбейді ғой деген ызаны сезер еді. Мұнан да гөрі мүшкіл халге түсетіндері шыбын шаққандай әсер етпейтінін қара.

— Біле алмай отырмын, — деген Керри, бірден іш жия қойып.

— Екі бөлмені де жалға беретін үйлер болатын шығар, бізге сол жетеді.

Керри жақтырмай тыжырынды.

"Ешқашан да! — деп шешкен ол. — Көшуге ақшаны қайдан алам дейді екен? Кетсінші әрі: осымен өмір бақи екі бөлмеде тығылысып жүруі керек! Жоқ, бірдеңеге ұшырамай тұрғанда көйлегін тіктіріп алуы керек".

Керри тап сол күні осыны істеді де. Мұнан кейін бір ғана жол қалған.

— Лола, — деді ол құрбысына кіріп, — мен сенімен бірге тұруға келісемін.

— Қатып кетті! — деп қуанды Лоласы.

— Тап қазір көшіп барсақ бола ма? — деп қалған Керри ол айтқан әлгі бір пәтерге меңзеп.

— Әрине, болады! — деп сендірген Лола. Олар дереу жаңа мекендерін көруге барды. Керридің қалтасында қазір 10 доллары бар. Бір аптаға тамаққа да, пәтерге төлеуге де жетіп қалады. Жаңа рөлімен ол он күннен соң сахнаға шықпақ, еңбекақысын, үстемесімен содан бір аптадан кейін алуы тиіс. Керри өзінің жаңа пәтерінің апталық ақысын төледі.

— Осы аптаға жететін ғана ақшам қалды менің, — деп құрбысына шынын айтқан.

— О, менде ақша бар ғой! — деді Лола көмектесуге әзір екенін көрсетіп. — Менен әзірге жиырма бес доллар ала тұр.

— Жоқ рақмет, — деген Керри. — Меніңше, бірдеңе етіп жеткіземін.

Олар жұма күні көшетін болып келіскен, оған шейін екі күн қалды.

Енді, мәселе реттелген соң, Керри аяқ асты жабыға қалсын. Өзін біреуге сатқындық жасадым деп жазғырған. Күн сайын Герствудтің басқан ізін аңдып отырып, әбден қара басқанына қарамастан, осы бір жанға иттік жасауға болмайды деп ойлайтын.

Сол, көшіп кетуге бел байлаған күні кешкілік оған қарап отырып, Керри бұл жаратылысында соншалық сұмырай, қарекетсіз байғұс емес қой, деп ойлады. Өзінің көз жанарындағы оты қайтыпты, бет терісі босап, қартайып қалғаны білініп тұр, қолдары да біртүрлі тозыңқы, шашының ағы тіптен көбейіп кеткен. Басына бұлт үйіріле бастағанынан бейхабар, бейғам кейіппен тербетпесінде газетін оқып отыр, Керридің жеп қоярдай болып жеккөре қарағанында да шаруасы жоқ.

Бүгін-ертең құтылатынын ойлап, Керри оған сол аяушылық танытты.

— Джордж, бір шыны шабдалы кампотын алып келші, — деп қойды ол, үстелге екі доллар ақша тастап.

— Жарайды, — деп елп ете түскен Герствуд, ақшаға біртүрлі өңешін соза қарап.

— Бәлкім, дұрыс спаржа да тауып әкелерсің, — деді Керри. — Түскі асқа дайындап қояйын.

Герствуд орнынан тұрып ақшаны алды да киініп шығуға кетті. Керри тағы да оның үсті-басы әбден тозып кеткенін байқады. Ол бұрындары да мұның салым-салым тозыңқы киіміне көз салып қоятын, бүгін оның түр-тұрпаты тіптен ұсқынсыз көрінді. Осы, шынымен-ақ, амалсыз күйде жүр-ау? Әйтпесе Чикагода пысық еді. Қандай сергек, жып-жинақы болатын, саябаққа кездесуге келіп жүргенде, қылшылдаған жас еді. Осының барлығына бұл байғұс жазықты ма?

Герствуд дүкенге барып келіп, қайтадан тиын-тебенді үстелге тастаған.

— Бұл ақша сенде болсын, — деп қойды Керри. — Тағы бір нәрселерге керек болып қалар.

— Жоқ, — деді Герствуд намыстанғандай болып. — Ақшаға сен ие бол.

— Қойшы, Джордж! — деп кейіді Керри. Абыржып қалған біртүрлі. — Бірдеңеге жұмсарсың.

Герствуд бұнысы не дегендей болды, әрине ол өзіне Керридің мүсіркей қарағанын білмейтін.

Мынаны білген жөн, негізінде Керри кез келген бөтен адамға да осылай жанашырлық көрсете алады. Друэ екеуінің басынан өткен соңғы оқиғаларды еске алғанда өзін-өзі жазғыратын. Ол қалшылдаған коммивояжермен енді қайтып құдай кездестірмей-ақ қойса дейтін, өзінің сондағы қылығы ұят-ақ. Әрине, онда бұл ойламаған жерден кетіп қалуға мәжбүр болды. Түн ортасында Герствуд келіп, Друэ бақытсыздыққа ұшырап қалды дегенде, мұның жүрегі аласұрып, асығып жетуге ұмтылды. Қасында болғысы келді. Оның кетіп қалғаны — әрине, қаттылық. Ал Друэ бұл іске Герствуд араласқанын білмейді, өзін жазғырады — ол осыдан қысылатын. Рас, бұл оны сүймейтін, бірақ өзі үшін бірталай дүние жасаған жанның өкпелі болып қалуы ыңғайсыз-ақ.

Ол осы ойлар мұны қай жақтарға қарай икемдеп бара жатқанын сезсе ғой. Ал Герствуд, Керридің жылыұшырай қалғанына қарап: "Жаратылысынан ақжүрек қой бұл" деп ойлады.

Керри сол күні Лолаға кіріп шыққан. Ол әндете жүріп жиналып, заттарын реттеп жатыр.

— Керри, сен неге бүгін, менімен көшпеймін дейсің?

— Реті болмай тұр, — деді Керри. — Мен жұмада көшпекпін Лола, әлгі айтқан жиырма бес доллар ақшаңды бүгін бере алар ма едің?

— Енді ше, — деп жауап берген Лола сөмкесін ашып жатып.

— Маған бір заттар алу керек болып тұр, — деген Керри.

— О, мә ал, тәңір жарылқасын! — деп, Керриге бір септігі тигеніне қуанып кетіп, құлшына ұсынды ақшасын.

Герствуд бірнеше күннен бері тысқа тек газет алуға, азық-түлік сатып әкелуге шығып жүрген. Үйде қамалып отыра беру өзін жалықтырды, алайда күн суық, ауа дымқыл. Қайда барасың. Жұмада күн сондай ашық болды, әуеде көктем иісі бар, адамдарға жарық дүниеде жылу мен жарасым таусылған жоқ дегенді жеткізетіндей. Аспан көгінен айналаға нұр құйып күн күледі. Тас төселген алаңқайлар үстінде шиқ-шиқ торғайлар секектейді. Керри терезені ашқанда, тыстан оңтүстіктің жылы желі лап берген.

— Күн тамаша болып тұр бүгін! — деп қойды ол.

— Шынымен де! — деп Герствуд та елпең ете түскен.

Таңертеңгі тамақтан кейін іле-шала ол өзінің ең тәуір костюмін киіп алып, есікке беттеген.

— Түскі асқа шейін келесің бе? — деп сұрады Керри ештеңе сездірмеуге тырысып.

— Жоқ, — деп жауап берген Герствуд.

Көшеге түскен соң ол Жетінші авенюдің бойымен солтүстікке қарай, Харлем өзеніне шейін бармақ болып жүрді. Герствуд, жұмыс қарастырып сыра қайнататын заводқа барып жүргенінде өзенде бірнеше үлкен кемелер тоқтап тұратынын көрген болатын, есіне сол түсті. Ол тұста енді не болып жатыр екен дегенді көргісі келіп кеткен.

Елу тоғызыншы көшеден өтіп, Герствуд Сентрал-саябағының шетімен жүріп келіп Жетпіс тоғызыншы көшеден шыққан. Көзге таныс жерлер көріне бастады, Герствуд бүйір тұстан бұрылып, соңғы жылдары қаптап, қаз қатар салынған жаңа үйлерге қызықтап қарай бастады. Айнала адам танымастай жарқырап барады. Бос жатқан атшаптырым аумақтар құрылыс алаңына айналыпты.

Саябаққа қайтып оралды да Герствуд оны аралай жүріп Жүз оныншы көшеге шейін келді, сонан соң қайтадан Жетінші авенюге бұрылып жүріп, сағат бірге тақау айдыны толықсып, баяу тербелген ағысты өзенге келіп жеткен. Өзен суы құмдауыт жоталар мен биік қарағайлы орман ортасын алып жалпақ күміс кемердей керіле жазылып жатыр.

Көктем желі Герствудті біршама сергітіп, бірнеше минуттай қолын арқасына салып, айналаны шола қарап тұрып қалған. Мұнан соң жағалау жаққа бұрылып барып, кемелерді көрді. Сағат төртте, ауада дымқыл леп байқалып, әне-міне күн батуға тақаған шақта, Герствуд қайтуды ойлаған. Қарны да ашып қалыпты, жылы бөлмесіне жетіп алып, тамақ ішетініне көңілі тоғая түсті.

Сағат бес жарымда пәтеріне жеткенінде, қас қарайып та қалған. Герствуд Керридің қазір үйде жоқ екенін білді, терезеден жарық көрінбеген, сыртқы есікте газет қыстырулы тұрды. Герствуд есікті өз кілтімен ашып кіріп, шам жақты да, сол дамылдап алайын деп отыра кетті. "Керри қазір келгеннің өзінде, кешкі асты біраз күтуге тура келеді" деп ойлап қойған. Ол сағат алтыға шейін газетін оқыды, мұнан соң орнынан көтеріліп, оны-мұны әзірлеп, жүрек жалғап алмақ болды.

Сонда ғана ол бөлме ішіндегі бір өзгерісті байқасын. Немене бұл? Ол айнала қарап, бірдеңелер жетпей тұрғандай болды, кенет өзі күнде отыратын тұстан ағараңдаған конвертті көрді. Осының өзі жеткілікті еді, ол не болғанын білді, барлығы айдан анық.

Герствуд қолын созып барып хатты алсын. Тұла бойы біртүрлі дірілдеп кеткен. Конвертті жыртып ашты, дар-дар етіп, жағымсыз естілген. Қағаздың қасына жасыл ақша қалдырыпты. Герствуд жасыл қағазды умаждай түсіп, көз жүгіртіп оқып шыққан.

"Қымбатты Джордж, мен кеттім, енді келмеймін. Біз бұл пәтерде енді қала алмаймыз, менің ақшам жетпейді. Саған көмектесер-ақ едім, егер жағдайым болса, бірақ мен екеумізді бірдей асырап-сақтай алмаймын, оның үстіне пәтер ақысы бар. Менің мардымсыз табысым, өзіме керек. Саған жиырма доллар тастап барамын — менде бары осы. Жиһазды саған қалдырамын. Маған қажеті жоқ. Керри".

Герствудтің қолындағы қағаз түсіп кетті, ол бөлмені жайлап қайта қараған. Ол енді ұқты, мұнда манадан не жетпей тұрғанын. Керридің үстел сағаты көрінбеді. Ол бөлмелердің шамын жағып, аралап шыққан. Шифоньердегі оны-мұны жоқ. Үстелдердің бетіндегі шілтер жапқыштар сыпырылып алынған. Ол киім шкабын қарады. — Керридің киім-кешегі қалмапты. Ол комод жәшігін суырып қарап еді, Керри іш киімдерін де алып кеткен. Сандық та ғайып болыпты. Мұның киім-кешегі әдеттегі орнында ілулі тұр.

Басқа заттар да орнында.

Герствуд қонақ бөлмеге шығып, еденнен көзін алмай сілейіп, ұзақ тұрған. Мына тым-тырыс тыныштық оны тұншықтырып барады. Құйтақандай пәтер құдды бір елсіз, күнсіз айдалаға айналыпты. Ол тамақ ішпегенін, кешкі астың мерзімі екенін естен шығарды. Біртүрлі түн ортасынан ауып кеткен уақыт сияқты.

Кенет Герствуд ақшаны әлі уыстап тұрғанын байқаған. Керри айтқан жиырма доллар. Ол бөлмеден шамды өшірмей шықты. Біртүрлі үрейлі жалғыздық орнапты.

— Бұл арадан кету керек! — деп күбірлеген ол.

Кенет өзінің далада қалғанын ұқты.

— Тастап кетті мені! — деп күбірледі. Сосын тағы айтты осы сөзін: — Тастап кетті!

Талай жылы күндерін өткізген жайлы пәтерлері аяқ астынан естелік болып кетті. Оның тұла бойын мұздай суық бірдеңе қарып өткен. Ол тербетпе орындыққа гүрс етіп отыра кетті, қолымен жағын таянып, өткір бір сезімдермен жаншылып, ештеңе ойлауға әлі жетпеген қалпында ұзақ отырды.

Бір шамада өзін-өзі мүсіркеді, жоғалған махаббат сезімін жоқтады.

— Кетпеуі керек еді оның! — деген ол. — Мен бір жұмысқа кіретін едім ғой.

Ол қыбыр етпей отыра берді, бір кездері біреуге қаратып айтқандай, дауыстап былай деп қалды:

— Мен аз әрекеттендім бе?

Түн ортасы болған, Герствуд тербетпе орындықта сілейіп әлі отыр, анда-санда бір тербетіліп қойып, еденге тесіледі.





XLIII ТАРАУ

АРБАҒАН, АЛДАМШЫ ЖАЛҒАН.

ТҮНЕКТЕН ТЕРЕЗЕГЕ ҚАРАУ

Жайлы бөлмеге жайғасып алған соң, Керри Герствуд қайтті екен деп ойлаған. Заттарын асығыс реттестіріп, театрға кетті, Герствуд сол жерде күтіп тұрғанына зәредей күмәнданбады. Бірақ Герствуд жоқ, қорқыныш сейіліп, оған деген бір ризашылық сезінген Онан әрі спектакль басталып кетті де, барлығын ұмытты, тек театрдан қайтарда қайтадан қауіптене қалды. Герствуд мұны күтіп тұрса қайтеді. Бірақ күн артынан күн өтті, Герствудтен еш хабар болған жоқ, ақыр соңында Керридің оны мазалайды-ау деген қорқынышы сейілген. Бір кездерде, ара-тұра лап беретін кездейсоқ ойларды айтпағанда, ол бұрынғы пәтеріндегі көлеңкелі, көңілсіз жайларды мүлде ұмытты.

Қызық, адамды кәсіп қалай өзгертеді десеңші, Лоланың тоқтамай айта беретін әңгімелері оған сахна сыртындағы өмірдің қыр-сырын ақтарған. Ол енді театрлар туралы қай газеттердің жазғанын, олардың әртістерге көбірек көңіл бөлетіні қайсысы, тағы да басқа жайларды біліп алған. Өзі театр, құйтымдай рөлі бар өз труппасы жазылған дүниелерді мұқият қарайтын. Бірте-бірте ел аузына қараған атақты әртіс болу арманына айналды. Бұл туралы газеттер дулатып жазып жатса дейді, сахна жұлдыздарын асқақтатып, аспандатып жазылған мақалаларды құныға оқитын. Әлем-жәлем әшекейлі орта мұны тұтас тартып әкетті.

Сол кезеңдерде газет, журналдар әйгілі актрисалардың фотосуреттерін басып шығаруға енді-енді ден қоя бастаған болатын. Бірте-бірте бұл шаруа қызу өріс алды. Газеттерден, әсіресе, жексенбілік басылымдардан театр тарландарының кімі кім екенін танытатын фотосуреттерді де қызыға тамашалауға болады. Журналдар (ең құрып кеткенде, екі-үш жаңа басылым) да ара-тұра тек "жұлдыздардың" портреттерін ғана емес, табыспен өткен қойылымнан жекеленген көріністерді де түсіріп басады. Керри бұларды қалт жібермей қарап жүрді. Бұл ойнап жүрген опереттадан түсірілген көріністі де баспас па екен? Өзінің портретін басуға ықылас білдіретін газеттер болар ма екен?

Жексенбіде, өзінің жаңа рөлімен шығардың алдында, Керри газеттен театр бөлімін қарап отырды. Өзі туралы бірдеңе жазылар деп үш ұйықтаса, түсіне кірген жоқ. Маңызды хабарламалардың арасынан кенет денесін дір еткізгендей бірдеме көріп қалсын.

"Абдолланың әйелі" опереттасындағы бұрын Инесса Кэрью ойнаған Катиштың рөлін енді Керри Маденда, кордебалеттің аса қабілетті әртістерінің бірі ойнайды".

Керри ғұмырында бұлай қуанбаған. О, не деген ғажап! Ақыры! Баспасөздегі сарылып күткен алғашқы мақала. Қабілетті дейді мұны! Ол қуаныштан жүрегі жарылып, ұшып кетердей болып отыр. Мұны Лола біле ме екен?

— Мұнда ертеңгі мен ойнайтын рөл туралы жазылыпты, — деп хабарлаған құрбысына.

— Шын ба? Міне тамаша! — деп қуанды Лола, қасына жетіп келіп. — Егер осыны жақсы ойнап шықсаң, — деп қойды ол, мақаланы оқып шығып, — келесі жолы газетте сен туралы тағы жазады, көлемдірек етіп жазады. "Уорлдта" әнебір кездері менің де суретімді басты.

— Солай ма? — деп Керри таңырқап қалған.

— Енді ше! — деп мақтанышпен жауап берді Лола қыз. — Әуелі десең, рамадағы сурет.

Керри шек-сілесі қатып күлді.

— Ал менің портретімді әлі ешкім баспады, — деген ол.

— Ештеңе емес, қайда барар дейсің, басады! — деп үміттендіре түскен Лола. — Осыдан қара да тұр! Сен портреті газет бетін бермейтіндердің көбінен жақсы ойнап жүрсің.

Керри бұл сөздері үшін құрбысына қатты риза болып қалды. Ол Лоланы өзіне тілектес көңілі, мақтау сөздері үшін сүйіп алуға әзір еді. Оған керегі осы қолдау ғой. Қазіргідей жабығып жүргенінде жанынан табылған дос қой бұл!

Керри тәп-тәуір ойнап шыққан. Газетте шынымен-ақ бұл туралы тағы жазды. Өз рөлін меңгерген деп баға берді. Бұл енді зор қанағат сезіміне ұласқан. Мені де байқады, мені де көрді деп ойлады.

Өзінің алғашқы отыз бес долларын алып тұрып, не деген көп ақша деп еді. Бөлме үшін төленетін үш доллар мұның қасында не, тәйірі... Ол Лолаға жиырма бес долларын қайтарды, сонан соң да жеті доллар ақша қалды. Өткен жолғы жолақыдан қалғанымен қосқанда он бір доллар бар. Оның бесеуін тіктіріп жатқан көйлектерінің ақысына қосты. Енді апта сайын үш доллардан бөлмеге төлеп тұрады, бес доллар ұсақ-түйек алуға керек, қалған ақшасын тамағына, көңіл көтеруге, тағы басқа да тіршілік қажеттеріне жұмсауға болады.

— Сен жазға шейін бірдеме ғып ақша жина, — деген Лола бірде. — Мамыр айында, жабылып қалуымыз ықтимал.

— Өзім де солай еткелі жүрмін, — деп қостады Керри.

Отыз бес долларды үзбей алып тұру деген, бірнеше жыл бойы бірді-бірге әрең жеткізіп келе жатқан адам үшін едәуір қаражат. Керридің әмияны жасыл қағаздардан қомпия қалды. Қарайлайтын ешкімі болмаған соң ол өзіне үсті-үстіне киім сатып алатын. Ұсақ-түйек, көр-жерден де аяған жоқ. Жақсылап тамақтанатын болды, бөлмесіне сәнді бірдемелер сатып алды. Көп ұзамай, әрине, дос-жар адамдар пайда болған. Ол Лоланың ауқымындағы бірнеше бозбала жігіттермен танысты, ал өз труппаларының әртістерімен аралас-құралас жүруге мұршасы келмейтін. Бұлардың біреуі Керриге көз салып, бірнеше мәрте үйіне шейін шығарып салған болатын.

— Бір жерден барып ауқаттанып алайық! — деп ұсыныс жасады ол бірде театрдан қайтарында.

— Мақұл, — деп Керри келіскен.

Түнгі сайран құшағында шалқыған көпшілік у-дуы қызған, күлгін сәулеге малынған мейрамхана залында отырып, Керри бұл адамды бастан-аяқ бақылап қараған. Өзін-өзі әспеттеп, әлдеқандай болып отыратын кісі көрінген. Әңгімесі көр-жар, қызықсыз бірдеңеден аспады: айтатыны ақша мен асыл заттар.

Екеуі тысқа шыққанда, ол біртүрлі жымысқы күлімсіреді:

— Сіз, бірден үйге қайтқалы тұрмысыз?

— Иә, — деп жауап берген Керри, үні енді не деп едің дегендей үзілді-кесілді шықты.

"Қарай гөр, далада жатқан жаман қыз емес қой мынауың!" — деп ойлады әртіс жігіт мұнысын дұрыс көріп.

Керридің де, Лоланың да уақыттарын көңілді өткізгілері келетінінде тұрған дәнеме жоқ. Анда-санда екеуі саябаққа барып серуен құрады, театрдан соң топтанып аралас-құралас құрбыларымен мейрамханадан тамақтанады, спектакль алдында сәнді киімдерін киіп алып Бродвейде қыдырыстайды. Керри астаналық өмірдің қызығына, осылайша, күмп етіп түсіп те кетті.

Апталық газеттердің бірі ақырында мұның портретін де басқан Керри үшін бұл күтпеген жай болатын, "Мисс Керри Маденда, "Абдолланың әйелі" опереттасындағы көрерменнің көзайымы" дегенді оқығанда есі шығып кетсін. Лоланың айтуы бойынша Керри атақты Саронидің салонында жасатқан портретін, репортерлердің таппайтыны бар ма, бір портретін сол жерден алған екен.

Керри журналдың бірнеше данасын сатып алайыншы деген, сол сәт оларды кімге жібермекпін деп ойлады. Жалпақ жалғанда оның табысына тілекші тірі жан бар ма.

Адамдардың арақатынасы жөнінен алғанда астана — мізбақпайтын суық, салқын әлем. Керри біршама уақыттан кейін өзінің аздап тапқан ақшасы ештеңені шешпейтінін ұққан. Атақтылар мен ауқаттылар әлемінің есігі ол үшін әлі де тарс жабық. Керридің жұрттың өз қасынан тек жеңіл көңіл көтеру үшін ғана іздейтініне көзі жеткен. Олардың бұған деген зәредей де дос көңіл сезімдері болмайтын. Барлығы да өз құмарын іздеп жүр, басқалар бұдан нендей тауқымет тартады, онда шаруасы жоқ. Бұл көресіні Друэ мен Герствудтен-ақ көрді емес пе!

Сәуірдің ішінде Керри өз труппасының маусымы қаражат жағдайына қарай мамырдың орталары мен аяғына таман жабылатынын естіген. Жазға сырт аймақтарға гастрөлдер жоспарланады, Керри мұны да шақырар ма екен деп ойлаған. Лола Осборн болса, алатын мардымсыз тиын-тебенін Нью-Йорктен де оп-оңай табады.

— Мен "Казино" жазда бірдеме қойғалы жүр деп естідім, — деген ол. — Барып бақ сынап көрейік!

— Барсақ, барайын, — деген Керри.

Олар "Казиноға" барып еді, бұларға он алтыншы мамырда бір келіп кетіңдерші деді. Ал бұлардың өз театры бесіне жабылмақ.

— Труппамен гастрөлге шығам дейтіндер осы аптада келісім-шартқа қол қоюлары керек, — деп хабарлаған болатын директор.

— Қол қоюшы болма! — деп азғырған Лола Осборн. — Мен өзім бармаймын.

— Ал басқа дәнеме болмай қалса ше, онда қайтемін? — деп Керри екіойлы тұрды.

— Не болмаса да, мен бармаймын! — деп Лола қыз да айтқанынан қайтпай қойған, ол ақша керек болса, тауып ала алады, дос-жар жігіттері беретін. — Бірде барып көргенмін. Қайтарда көк тиынсыз қалдым ғой.

Керри бұл мәнде ойланды. Гастрөлге барып көріп пе екен бұл.

— Бірдеңе етіп амалдап өткізерміз жазды, — деп қойған Лола. — Мен өзім осы уақытқа шейін әйтеуір осылай жасап келемін.

Керри келісім-шартқа қол қоймады.

"Казиноның" директоры бұрын Керри жөнінен ештеңе естімеген, бірақ өзі апарып көрсеткен газет мақалалары оның біршама қызығушылығын туғызды, журналдағы портрет пен афишада аталған аты-жөн де далаға кетпеді. Оған аптасына отыз доллар жалақысы бар рөл бөлінді.

— Міне, мен саған не дедім? — деп, Лола бір көтеріліп қалған. — Нью-Йорктен кетпеу керек! Кеттің екен, сен ұтыласың!

Керри көз тартарлық көрікті, театр өмірі берілетін бетке сурет қарайтын жексенбілік газеттер оның фотосуретін де таңдайды. Сұлу актриса есебінде суретін үлкен етіп басады, бұл жөнінен бірер ауыз хабарлама-мәлімет те ілесе жүреді. Керриге керегі де осы!

Сонда да болса театр басшылығы осыны көрмейтін, Керри олар үшін кеше кім еді — бүгін де сол. Рөлі елеусіз ғана рөл ғой. Арыстандай ақырған албастының жұмған аузын ашпайтын әйелі болып ойнау — бірер көріністе ғана көзін төмен салып көнбіс кейіппен тұру. Автор жақсы ойнайтын әртіс бұл рөлмен көп дүние көрсете алуы тиіс деп білді, ал сахнаға жаңа шығып жүрген біреуге берілгеніне, онан да бұл рөлді алып тастай салған артық деп ашуланған.

— Қой, күңкілдеме! — деген режиссер. — Алғашқы апта түк шықпаса, рөлді қысқартамыз.

Керри бұл астыртын ақылдасу жайлы, әрине, ештеңе білмейтін. Ол тастүйін бекіп, өзінің үндемейтін рөліне үйреніп жатты, мұны қайтадан шетке ығыстырып тастайтындай бір сезік бар. Соңғы дайындық күні ұнжырғасы түсіп кеткені көрініп тұрған.

— Ал білемісіз, жаман емес сияқты! — деп қалды пьеса авторы, режиссер Керридің тұңғиық мұң торлаған жүзінде бір өзгеше сыр тұнып тұратыны туралы айтқанында. — Оған Спарис биін билеп жатқан сәтте мұнан да гөрі жабыға түс деңіз.

Керри қабағы түйіліп, бейкүні еріндері өкпесін айтып тұрғанын өз еркінен тыс аса шынайы жеткізеді.

— Мисс Маденда, тағы да түйе түс қабақты! — деп қойды режиссер оған тақау келіп.

Керри бұл ескертпе деп түсініп, кінәлі күлімсіреген.

— Жоқ, қабақ түйілсін, — деп қайталаған режиссер. — Жаңа ғана қалай жасадыңыз, тұп-тура солай түйіңіз!

Керри таңырқай көз тастаған.

— Мен рас айтып тұрмын, — деп иландырады режиссер. — Қабағыңызды қаттырақ түйіңіз! Спарис би билеп жатқанда аса ашулы кейіпте болыңыз. Мен бұның қандай әсері барын көруім керек.

Бұл енді қиын емес. Керри қабақты түйіп кеп жіберді. Сондай қызық болып шықты, режиссер мәз.

— Өте тамаша! Егер ұдайы өзін осы кейіпте ұстаса, көрерменге қызықты көрінеді.

Сөйтті де, Керридің қасына келіп, былай деген:

— Көріністе бастан-аяқ осылай тұрыңыз. Долданып тұрғаныңыз білінсін. Көрермен сізді әне-міне атылайын деп тұрған кейіпте көрсін. Сөйткенде, сіздің рөліңіз соншалықты күлкілі болып шықпақ.

Алғашқы қойылым күнгі кеште. Керри өз рөлін сондай сүреңсіз, сүйкімсіз деп ойлаған. Бірінші шымылдықта күлкіге көміліп, шек-сілесі қатқан көрермен мұны көзге де ілмегендей. Керри қабағын тарс түйіп тұра берді, тұра берді. Бірақ бұдан келіп-кеткен дәнеме жоқ. Елдің көзі басқа әртістерде болған.

Келесі шымылдық ішпыстырарлық әңгімемен жалғасты да, көрермен көзі сахнада тұрғандарды да шолып отырған. Керри де көзге ілінді. Үстіне бозғылтым көйлек киген ол қыбыр етпей тұр екен, соншалықты сүйкімді жүзі қату қабақ! Әуелде көпшілік бұл әртістің өз көңіл күйі, бірдемеге түйіліп тұр-ау деген бұл күлдіру екенін кім білсін. Бірақ Керри кейіпкерлерге алақ-жұлақ қарап, ашуын шашып тұрғанын көрді де, жүздеріне күлкі үйірілді.

Алдыңғы қатарларда отырған маңызды мырзалар іштей бір жайды түйіп те қойды, бұл қыз — тәп-тәтті, тәп-тәуір олжа. Бұлар осы бір түйілген қабақтарды аймалап жазудан қашпас еді. Ол мырзалардың Керриге көздері түсіп, көңілдері құлап қалды. Қыз өлердей сұлу.

Ақыр соңында көріністің орта тұсында он сала жөнелетін басты күлдіргі жұрттың күлкілі ештеңесі жоқ көріністе шиқ-шиқ күліп отырғанын сезіп қалып, қатты сасқан. Әне тағы күлкі, тағы да... Ол өлеңін айтып бітіп, жұрт қол соғар деп күткен, қайда, ду күлкі шықты.

Бұл немене өзі? Комик бұл жерде әйтеуір бірдеме барын ұқты.

Кенет сахнадан шыға бере көзі Керриге түссін. Қабағын қарс түйіп алып, бұрқ-бұрқ ашу тастап, жұрттың шек-сілесін қатырған осы болып шықты.

"Сайтан алсын! Бұлай басыма шығара алмаспын! — деп кіжінген күлдіргі. — Менің рөлімді сайқымазақ қылуға кімнің қақысы бар! Менің он салып тұрғанымда ол елді өзіне қаратсын деген кім екен? Бұлай жалғасатын болса, мұнда не ол қалар, не мен қалармын!"

— Соншама немене болып қалыпты? — деген режиссер мұның шәт-шәлекей, шалқасынан түскенін көріп. — Оның рөлінің бар мазмұны осында. Алаң болмаңыз.

— Ол менің рөлімді жауып тастап отыр ғой!

— Қойыңыз, ондай ештеңесі жоқ, ол сіздің рөліңізге зәредей де көлеңке түсірмейді! — деп режиссер тыныштандырып әлек болды. — Бұл жай ғана бір қосалқы күлкілі көрініс қой.

— Сіз солай деп ойлаймысыз? — деп дауыс көтере сөйлеген күлдіргі әртіс. — Ал мен сізге оның тұтас бір көріністі бүлдіргенін айтып тұрмын! Бұл енді басқа шыққандық!

— Жарайды, қойылым біткенше тоса тұрыңыз. Немесе ертең сөйлеселік. Бірдемесін ойластырып көрерміз.

Бірақ келесі актіде-ақ ненің не екені айқындалып қалды. Керри комедияның көзайымы болып шыға келсін. Көпшілік оның ойынынан кәдімгідей қанағат тапты. Керридің сахнадағы сол ғана көрінуінің өзі басқа рөлдердің бояуын кетірген.

Режиссер де, труппа да мұның табыс жолына тура тартқанын білді.

Газет сыншылары барын салып жазған бұл туралы. Барлығы да комедияға ықылас білдіріп, дуылдатып құлаш-құлаш мақтау мақалалар жазысқан. Керриді қайта-қайта атап көрсетеді. Барлығы да оның ойыны кісіні күлгізбей қоймайтынын тамсана баяндап жатты.

"Инвинг уорлдтың" театр сынын жазатын бір тілшісі былай деп жазған болатын:

"Мисс Маденда — "Казинода" бұрын-соңғыда ойнап жүрген ең мінезді әртістің бірі. Оның ойыны жеңіл шараптың буындай жан-жүйенді жайлап алатын табиғи, байыпты. Сыңайы, оның бұл рөлі басты рөл болатын рөлден емес, мисс Маденда сахнаға көп шықпайды. Алайда патша көңіл көрермен таңдауды өзі жасады. Бағынып бас шұлғи беру ғана жазылған Абдолланың байғұс әйелін бұлар таныды, тапты, осының барлығы кездейсоқ емес. Дуылдатып қол соғылады оған. Тағдырдың қолында талай нәрсе бар..."

Кешегі газеттердің бір сыншысы рецензиясын былай деп аяқтапты:

"Егер күлемін десеңіз, Керридің қабағын қалай түйетініне қараңыз!"

Мұның барлығы Керридің былайғы өсу, өрлеу баспалдақтарына бастау болған. Келесі күні таң атпай режиссерінен құттықтау хат алды.

"Сіз қала жұртшылығының ризашылығын алдыңыз! — деп жазыпты ол — Мен Сіз үшін де, өзім үшін де қуаныштымын".

Комедия авторы да хат жолдапты.

Кешкісін, Керри спектакльге келгенде, режиссер ықыласпен амандық-саулық сұрасып, былай деген:

— Мистер Стивене (автордың аты-жөні осылай болатын) сіздің рөлге бір он айтқызамын дейді, келесі аптада орындап қаласыз.

— Мен өлең айта алмаймын ғой, — деп қарсылық білдіре қалған Керри.

— Онда тұрған түк те жоқ! Стивене он күрделі емес деген, сіз бұны орындап бересіз.

— Қолымнан келгенінше тырысамын ғой, — деді Керри.

— Менің кабинетіме киім ауыстырмай тұрғаныңызда келіп кетіңізші, — дейді бұған театр директоры. — Сізбен бір әңгіме бар.

— Мақұл, — деді Керри елп етіп.

Керри келіп кіре салысымен, ол бір қағаз шығарып, сөздің тоқ етеріне көшті:

— Білемісіз, біздің сізді ренжіткіміз келмейді. Сіздің келісім-шарт бойынша тақау үш айдың ішіндегі еңбек ақыңыз аптасына отыз бес доллардан аспауы керек. Егер мен аптасына жүз елу доллар ұсынсам, шартты бір жылға созуға келісер ме едіңіз?

— О, мен келісемін! — деп қалды Керри, өз құлағына өзі сенбей.

— Ондай болғанда, қол қойыңыз.

Керридің алдында тұп-тура өткен жолғыдан аумаған келісім-шарт жатқан, айырма — еңбекақының мөлшерін көрсеткен сандар мен келісім-шарт мерзімінде. Толқудан қолы дірілдеп кетсін, өзінің аты-жөнін әрең жазып шыққан.

— Аптаға жүз елу доллар! — деп күбірлеген ол, оңаша қалғанда.

Ол бұл соманың құдіреті қаншалық дегенді білмейді, миллионердің өзі де ойланып қалар? Бұл дегенің шетсіз-шексіз мүмкіндіктер тығылып жатқан, көз арбаған бір құпия ғой.

Герствуд бұл уақытта Бликен көшесінің бойындағы үшінші сатылы қонақүйде Керридің сахнадағы сәттіліктері туралы оқып отырды. Бастапқыда ол әңгіме кім туралы дегенді ұқпай да қалған, кенет бәрін түсініп мақаланы бастан-аяқ қайта оқып шықты.

— Иә, бұл сол сияқты! — деп қалған даусын шығарып, өзіне-өзі сөйлеп. Мұнан кейін ол қонақүйдің ыбырсып жатқан кірержайын көзімен айнала бір шолып қарап қойған.

"Несі бар, бағы ашылыпты!" — деп ойлады ол, бір сәт баяғы бақуатты майда мақпал өмірінің қайсыбір шақтарын көз алдынан өткізіп: жарқыраған жарық оттар, алтын-күміс, асыл тас, күңгір қаққан күймелі арбалар, алау атқан ашық гүлдер. Иә, Керри қала өмірінің қату қабатына қарамай, қабырғалардан бұғып-жарып өтті!

Қабағы қатты қала тіршілігі өзінің әйдік қақпаларын айқара ашты бұған, қатыгез, қайырымсыз, күреңсіз өмірден құтқарды. Ол енді Герствудтен қол жетпес биікте, бұл білген атақтылар, айы оңынан туғандар қандай қашықтықта болса, сондай алыс.

— Несі бар, солай-ақ бола берсін! — деген ол. — Мен оны іздемеймін.

Бұл өзі әлі де аяққа тапталмаған сияқты көрінген, бірақ әбден жаншылып, дымы қалмаған баяғы бір өркеуделік болатын.





XLIV ТАРАУ

БҰЛ ҒАЖАЙЫПТАР ЕЛІНДЕ БОЛҒАН ІС ЕМЕС.

АЛТЫНҒА АЙЫРБАСТАП АЛУҒА БОЛМАЙДЫ

Директормен сөйлесіп шыққан Керри сахна сыртына келгенде, өзіне жаңа орын бөлінгенін көрген.

— Мисс Маденда міне сіздің бөлмеңіз! — деді оған қызметшілердің бірі.

Енді бұл жоғары қарай бірнеше айналып барып шығып жатпайтын болды. Оған берілген бөлмеде асықпай боянып, тарануға қолайлы жағдай жасалған, "шөпжелке" әртістердің өңі түгілі түсіне кірмейтін кең жай екен Керридің көңілі толып, "уһ" деген. Ол қазір болып өткен осы жайдың бар мәнін ойлаған жоқ, әйтеуір бөлек орын тигеніне қуанып тұрды. Расын айтқанда, ол қазір ештеңе ойланатындай күйде тұрған жоқ. Жаймашуақ бір саябыр сәт.

Қолпаштап сөйлеушілер көбейе берген, Керри осыдан өзінің труппадағы орны біршама жаңа қалыпқа түсе бастағанын сезінді. Енді оған әлдекімдер зекіп-нұқып сөйлемейтін болды, бір нәрсенің жайынан сыпайы ғана өтініп сұрайды. Труппаның көпшілік әртісі бұған іштей қызғанышпен қарайды, сахнаға шыққан сайын біртүрлі. Бұрынғы, бұған мұрын шүйіріп қарайтындар енді күлмең қағып: "Біз сізбен баяғыдан доспыз!" деп айтқысы келетін сияқты. Тек бір сайқымазақ рөльдегі әртіс Керри ойынын көлегейлеп бара жатқандықтан, өзін қатқыл ұстап, түсін бермей жүрді. Былайша айтқанда, өзін шапалақпен салып қалғандай болған қолдан сүйер жайы жоқ болатын. Қосалқы рөлін ойнап жүріп Керри біртіндеп көрерменнің өзіне көп шапалақ ұратынын ұғынды. Бұл енді аса қуанышты жағдай. Алайда өзін біртүрлі кінәлі сезінетін: осының барлығына лайық емеспін ғой мен деп ойлайды. Сахналас әртістер мұны әңгімеге тартса, біртүрлі тартыншақтап қысылады. Мардымсып, кеудесін көтеретін әдеті тіптен жоқ. Өзін елден ерекше көру деген ой миына кіріп-шықпайтын. Ол әрдайым табиғи қалпында қалды.

Қойылым аяқталғаннан кейін Лоламен екеуі театр әкімшілігі бұған бөлген күймелі арбаға отырып үйге қайтады.

Көп ұзамай-ақ ол өзінің табысының алғашқы нәтижесін сезіне бастаған. Мәселе бума-бума гонорарда ғана емес қой. Бұның бағасын ел беріп жатқан жоқ па. Оған көптеп хат келіп жатты. Белгілі адамдар өздерінің мұнымен танып-біліскісі келетіндерін хабарлай бастады. Бір күні мекенжайын қайдан алғанын құдайым білсін, әлдебір мистер Уизерс деген бір адам құрмет сезімін білдірейін деп бөлмеге келіпті.

— Кешірерсіз, менің сізге бұлайша баса-көктеп келгенімді. Менің сізден сұрайын дегенім, пәтеріңізді алмастыратын ойыңыз бар ма дегенді білу еді?

— Жоқ, бұл туралы ойлаған емеспін, — деген Керри жайымен жауап беріп.

— Мен Бродвейдегі жаңадан салынған "Веллингтон" қонақ үйінің өкілімін Қонақ үй туралы газеттерден оқыған да боларсыз.

Керри, бұл айтқандай, жаңа қонақ үйдің жайын, оның ғажап мейрамханасымен даңқы шыға бастағанын білетін.

— Ендеше былай болсын, — деді мистер Уизерс сөзін сабақтап, — біздің қазір бірнеше айрықша жабдықталған, аса қолайлы нөміріміз бар, солар жөнінен егер жазғы жайыңызды әзірге ойластырып қоймаған болсаңыз, сізге де хабарласақ деген едік.

Біздің қонақ үйімізде тұру деген ғанибет: ыстық су, әр бөлмедегі жеке ванна, лифт, тағы да басқа жанға қажет дүниелер, қызмет көрсету сапасы аса жоғары. Даңқы жер жарып бара жатқан мейрамханамыз туралы айтпағанның өзінде.

Керри мистер Уизерстің айтқанын тыңдап тұрып, оған жайымен қарап қойған болатын. Бұл адам мені миллионер әйел дей ме екен?

— Ал сіздердегі баға қалай? — деп сұраған ол ақырында.

— Міне, бұл жөнінде өзіңізбен оңаша сөйлесейін деп әдейі келген едім, — деп ұғындырды мистер Уизерс. — Біздің әдеттегі бағамыз — тәулігіне үш доллардан бастап елу долларға шейін болады.

— О, құдайым! — деп қалды Керри. — Менде мұндай ақша жоқ.

— Сізді әбден түсініп тұрмын, — деп, мистер Уизерс алдын орай сөйледі. — Бірақ, әуелі мені тыңдаңыз. Істің мән-жайы былай. Менің айтқаным, біздің қалыпты ақымыз туралы. Ал, басқа да қонақ үйлеріндегі сияқты, "Веллингтон" қонақ үйінің де айрықша төлемақылары бар. Сіз мына бір жайды ескермей тұрған боларсыз, біз өзіңізді айрықша құрмет тұтамыз.

— А! — деп қалған Керри, енді-енді бірдеңені түсіне бастап.

— Әрине! Кез келген қонақ үйі үшін онда қандай адамдардың тұратыны аса маңызды. Әйгілі актриса, — деді де ол сыпайы ғана басын иді, Керри біртүрлі ыңғайсызданып қалсын, — тұратын қонақ үйі қалталы адамдардың қызығушылығын туғызбай қоймайды.

— Иә, Иә! — деді абыржып қалған Керри, — іштей бұл адамның ұсынысын саралап тұрып.

— Міне, солай, — деп жалғады сөзін мистер Уизерс, қолындағы жұмсақ шляпасын шыр көбелек айналдырып, лакталған бәтеңкесінің тұмсығымен еденді тықылдата түсіп, — біздің қонақ үйге келіп орналасуыңызды күтеміз. Төлемақы туралы қысылмай-ақ қойсаңыз болар. Шынына келсек, бұл туралы сөз етуге тұрмайды, тіпті! Жазғы уақытқа қандай да бір баға бола бермек. Өзіңіз бір мөлшерін айтыңыз.

Керри бірдеме демекші болып оқталған, бірақ мистер Уизерс аузын ашуға мұрша бермей, бастырмалата сөйледі.

— Сіз біздің қонақ үйге бүгін десеңіз бүгін, немесе ертең келіп орнығыңыз, - әрине, неғұрлым тезірек жайғасып алсаңыз, онды болмақ. Терезелері көше жақтағы бөлмелерден өзіңіз таңдағанын аласыз.

— Сіздердің көңілдеріңіз үшін рақмет, — деген Керри. Қонақ үйлеріңізге қуана-қуана барар едім, алайда мен тиісінше төлемақысын жасап тұрғаным дұрыс болар деп ойлаймын. Мен қаламас едім...

— Енді, бұған бас ауыртпаңыз, — деді мистер Уизерс сөзін бөліп. — Бұл мәселені біз өзіңізге қолайлы етіп шешудің жолын табамыз деп ойлаймын. Күніне үш доллар төлеп тұруды жағдайыңыз көтеретін болар? Міне, бізге де сол жетеді. Сіз клеркке апта соңында, немесе тіпті айдың аяғында, өзіңізге қолайлы уақытта бөлме үшін қалыптағыдай төленгені жөнінде қолхат алып тұратын боласыз.

Мистер Уизерс бұған не айтасыз дегендей тым-тырыс бола қалған.

— Жүріп, бөлмелерді көріп шығасыз ба? — деген ол Керридің қобалжып тұрғанын байқаған соң ұсыныс білдіріп.

— Мен қуана-қуана барып көруші едім, бірақ бүгін таңертеңгі уақытта менің дайындығым бар, — деп жауап берді Керри.

— Сізге тура қазір жүріңіз деп тұрған жоқпын, қалаған уақытыңызда келіп кетіңіз. Бәлкім, бүгін түстен кейін қолыңыз босап қалар?

— Жақсы, — деді Керри келісіп.

Ол кенет Лоланың үйде жоқ екенін ойлаған.

— Айтуды ұмытып кетіппін, — деді Керри. — Менің жанымда тұрып жүрген құрбы қызым бар. Екеуіміз қайда болсын бірге тұрамыз дегенбіз.

— Тіптен дұрыс, — деп мистер Уизерс елпеңдей қалсын. — Сіз қалай, кіммен бірге тұрамын десеңіз де, өзіңіз шешесіз. Біздікі сізге қолайлы жағдай жасау.

Ол сыпайыгершілікпен бас иіп қоштасып, есікке қарай жүрген

— Сонымен, сізді сағат төрттер шамасында күтеміз ғой?

— Иә, — деді Керри жауап беріп.

— Мен қонақ үйде боламын, бөлмелерді өзім көрсетіп шығамын, — деді де Уизерс шығып кетті.

Дайындықтың соңында Керри бұл жайды Лолаға айтқан.

— Тұп-тура солай дейді ме, олар? — деді Лола қуанышы қойнына сыймай айғайлап жіберіп. Ол неге екені белгісіз, Уизерсті көпше түрде айтты. — Тамаша! Міне ғажап! Керемет бай қонақ үй! Біз бірде сонда тамақтанғанбыз, есіңде ме?

— Әрине, есімде, — деп жауап берді Керри.

— Мұнан артық қонақ үй жоқ десе де болады, әуелі!

— Онда, спектакль басталардың алдында барып шығамыз, — деді Керри.

Мистер Уизерс оларға екінші қабатқа орналасқан жеке ванналы үш бөлмелі нөмірді ұсынған. Бөлмелер қошқылтым қоңыр, қоңырқызыл түспен әрленіпті, кілемдер мен терезе перделері де қабырға түсімен үйлесімді алынған екен. Үш терезе адам сапырылысып өтіп жататын Бродвейге қараған, қалған үшеуі бүйірдегі көшеге шығады. Нөмірде екі жатын бөлме бар, мұндағы терезе шифоньер, орындықтар барлығы аппақ түстен таңдалыныпты.

Алтын жалатқан жабдықтар көздің жауын алатын сәнді.

Қонақ бөлмеде күйсандық қойылыпты. Әйдік үстел шам да малынып, сәнмен сәуле шашады. Жазу үстелі мен бірнеше тербетпе орындықтар, түрлі әшекейлермен толтырылған жарқыраған кішкене қобдиша, кітап сөрелері де бөлменің әріне әр қосатындай. Қабырғаларда үлкен картиналар ілініпті, дивандардың үстінде жұмсақ жастықшалар жатыр да, еденге аяқ дамылдататын қоңыр мақпалмен қапталған орындықтар қойылыпты. Бұл бөлме аптасына 100 доллар тұратын бөлме.

— О, не деген тамаша! — деген Лола екеуі бөлмелерді көріп шыққаннан соң, алақайлап қуанып.

— Бұл жер шынында жайлы екен, — деген Керри шілтерлі терезе пердені көтере түсіп, ығы-жығы Бродвейге көз тастап.

Жуынатын бөлме кең, жарық, қабырғаларға аппақ кафель салған, ваннасын мәрмәр тастан жасап, жиегін көк түспен әдіптепті, су тетіктері жарқырап тұр. Қабырғаның біріне тақап үлкен ашпалы айна қойылыпты, электер шамы да бірнешеу көрінеді.

— Қалай, сіздердің көңіліңізден шыға ма? деп сұрады Уизерс мырза.

— Әрине, — деп жауап берген Керри.

— Олай болғанда, бөлмелер сіздердікі. Қашан келіп орналасамыз десеңіздер де дайын тұр. Қазір кілттеріңізді ала кетіңіздер.

Керри қалы кілем төселген дәліз бен кіреберісті, қабылдау бөлмесін қарап шыққан. Мұндай сән-салтанат, жанға жайлы жабдықталған мекен өңі түгілі, түсіне де кірген жоқ қой.

— Қалай ойлайсың, бүгін-ақ көшіп келмейміз бе? — деген ол өздерінің Он жетінші көшедегі жұпыны пәтерлерін ойлап тұрып, күлімсірей сұрап.

— Әрине, солай істейміз! — деді ол келісе кетіп.

Келесі күні олардың сандыққа салынған заттары пәтерге көшті.

Бірде жұма күні, Керри таңертеңгі қойылымнан соң, киім ауыстырып киіп жатқан кезде, бұның сахнаға дайындық бөлмесінің сыртынан біреу есік қаққан болатын.

Ол қолбала бала әкеліп берген тілдей қағазды оқып, күтпеген жерден абыржып қалды.

— Мені қазір шығады деп айтыңызшы, — деген ол карточкаға тағы бір көз салып, сонан соң ақырын ғана күбір етті: — Миссис Вэнс!

— Әй, тентек қыз! — деп дауысын көтере сөйледі, ол Керриді көре сала, бос сахна арқылы оған қарай жүре беріп. — Бұл қалай болды, өзі?

— Керри қуанышпен күліп жіберген. Оның ескі танысы ештеңеден қысылып-қымтырылатын емес. Екеуі сол баяғы әмпей-жәмпей күндеріндегідей ұшырасқан.

— Өзім де білмедім — деп жауап берген Керри осы бір әдемі әрі кішіпейіл әйелге деген құрмет сезімі қайтадан бас көтеріп.

— Білсеңіз ғой, жексенбілік газеттен портретіңізді көргенде, бірден таныдым ғой. Бірақ лақап атыңыз мені тәп-тәуір шатастырды. Мен бұл не сіз өзіңізсіз, немесе саған қатты ұқсайтын бір әйел деп ойладым. "Барып, жөн біліп қайтайын" — дедім сонан соң. Ғұмырымда осыншалық қайран болмаппын! Сонымен, қал-жағдайыңыз қалай?

— Көп рақмет сізге, бәрі дұрыс, — деп жауап берген Керри. — Ал сіздер, өздеріңіз қалайсыздар? — деп сұрады ол.

— Тым жақсы... Ой, алла-ай, не деген жақсылық бұл, қымбаттым! Не деген! Газеттердің жазатыны — Сіз. Басыңыз айналып кеткен шығар тіптен! Шынымды айтсам, баса-көктеп жетіп келуге жүрексіндім де.

— Қойыңызшы, қайдағыны айтпай! — деп қалды Керри қысыла қызарып. — Сіз өзіңіз білесіз ғой, менің көңілімді.

— Не болса да, сізді іздеп келдім. Біздің үйге жүріп түстеніп қайтсаңыз қайтер еді? Қазір қай жерде тұрасыз?

— "Веллингтон" қонақ үйі, — деп жауап берген Керри, дауысында біртүрлі мақтан лебі байқалады.

— Солай деңіз! — деп айғайлап жіберді "Веллингтонның" беделін білетін миссис Вэнс.

Миссис Вэнс Герствуд туралы сөз қозғауды орынсыз деп білгендіктен, бұл жөнінде ләм-мим деген жоқ. Керридің қазір онан бөлек тұрып жатқанына күмән қалмаған.

— Сізге көп рақмет, бірақ бүгін менің қолым бос емес еді, — деген Керри ол әйелдің ұсынысын қабылдай алмайтынын білдіріп. — Қазір бос уақытым болмай тұр. Сағат жеті жарым,а қарай театр,а қайта келемін. Бәлкім, сіз маған барып тамақтанарсыз?

— Қуана келісер едім, реті келмей тұр, — деп жауап берді миссис Вэнс, Керриді бастан-аяқ ішіп-жеп қарағыштап тұрып. — Үйге сағат алтыда келемін деп кеткенмін.

Кеудесіне түйреген құйтымдай алтын сағатына қарай салып, ол өзінің уақыты болып қалғанын айтқан:

— Мен кетейін. Біздің үйге қашан келетін болдыңыз сонда, әлде, мүлдем келмейсіз бе?

— Қалаған уақытыңызда келемін, — деген Керри.

— Ондай болса, ертең келіңіз, жарай ма? Біз "Челси" қонақ үйіндеміз.

— Тағы да көшіп кеткенбісіздер? — деді Керри сықылықтап күліп жіберіп.

— Иә, қараңызшы! Бір үйде жарты жылдан асырып тұра алмайтын әдетім. — Солай, онда: сізді сағат бес жарымға күтемін!

— Жарайды, ұмытпаймын, — деп жауап берген Керри, танысын көзбен ұзатып қарап тұрып. Оның санасында енді әлеуметтік сатыда миссис Вэнстен тіпті де төмен тұрмағаны, керек десеңіз жоғары, тұрғаны туралы ой жылт ете түскен болатын. Әйелдің әлгіндегі өзін өзі ұстауы, сөйлеген сөзі Керридің басымдылығына меңзеп тұрған сияқты.

Бүгін де "Казиноның" швейцары Керриге толып жатқан хат берген болатын. Бұл өзі алғашқы қойылым күні-ақ басталған. Керри қазір ол хаттарда не туралы жазылғанын айтпай-ақ білетін болып алған еді. Әртіс ағайындарға күйіп-жанған ғашықтық хаттар таң деймісіз. Керри өзінің мұндай хатты алғашқы рет жаңа бой жетіп келе жатқанда Колумбия ситиде оқығанын есіне алды. Ал бұл кордебалетте өнер көрсете бастағалы бері оны кездесуге жалынып-жалпайып шақырған, мұндай хаттар өзіне де, Лолаға да күн құрғатпай келіп жатады.

Екеуі мұндайда күлкіден ауыз жаппайды.

Қазір хат дегенің қорап-қорап болып ағылып келіп жататын болған. Әбден қоңданып алған ауқатты мырзалар өздерінің бар-байлығын қосып баяндайтыны да бар. Сәнді күйме де сөз, арғымақ аттарын да айтады. Сондай хаттың бірінде былай деп жазылып еді:

"Менің таза ақшамен миллион доллар қаражатым бар. Сізді, қаласаңыз, үлде мен бүлдеге орап тастаймын. Екі дүниеде ештеңеге мұқтаж болмайсыз. Мен мұны әлдеқалай бір мақтаншақтықтан баяндап отырғаным жоқ, мен сізді сүйемін, сол үшін де қалағаныңызда қасыңыздан табылып, қажетіңізге жарауды өзім үшін теңдесіз бақыт санаймын. Менің қолыма қалам ұстатып, хат жолдатып отырған — махаббат күші. Маған егер бір жарты сағат уақытыңызды бөле алсаңыз, Сізге барлығын ауызба-ауыз баяндап берер едім!"

Лола Осборн екеуі Он жетінші көшеде тұрып жатқан күндерде келетін хаттарды ол қызыға оқығанымен, кейін "Веллингтон" қонақ үйіне жазылған хаттардай жүрегін қозғамайтын. Бұл хаттар оның көңіліндегі өзімшіл мақтанышты — өз-өзіне көңілі толып марқаюды өсіре түскен. Кез келген жағдайда қалыптан ауытқудың қажеті болмас, бірақ оған өзінің кешегі күні мен бүгінгі өмірінің арасындағы жер мен көктей айырманы сезіну біртүрлі жағымды болатын. Бұрын онда ақша да, атақ та жоқ болатын. Енді мұның екеуі де мұны іздеп тапты. Бұрын біреу-міреу бұған жалынышты болып, сүйемін деп, өлердегі сөзін айтып па еді. Қазір мұны өліп-өшіп сүйемін дегендер де жетіп артылады, жалынып-жалпайып жік-жаппар болатынын қайтерсің. Сонда бұған не жетпейді, енді? Ол ер адамдардың өзін сұлу әйел деп танитындарына іштей күледі. Осының барлығы оны бұрынғысынан да қатқыл, сүлесоқ күйге түсірді.

— Бері келші, — деген ол Лолаға. — Қарашы, мына бір байғұстың айтпаған жан азабы қалмады! — Дауысын әдейі дірілдете түсіп, хатты оқи бастаған: — "Маған Сіз бір жарты сағат уақыт бөле аламысыз..." Қарай гөр! О, еркектер қандай ақылсыз еді!

— Хатына қарағанда, шіріген бай біреу ғой, — деп қойды Лола Осборн.

— Олардың барлығы да баймыз деп бөседі! — деген Керри қарсы пікірін жеткізіп.

— Сенің мұнымен жолықсаң, бірдеңең кете ме, кездесе сал! — деді Лола сөзін жалғап. — Не айтпақ екен, көрелік?

— Керек еді сол маған! — деп кәдімгідей ренжіді Керри. — Не айтатынын мен білемін оның. Осындай кездесулерді қаламаймын!

Лола оған қадалып қарап отырды, көзінде қуақы жымиыс тұр.

— Немене, бір жеріңді тістеп алар деп қорқамысың? — Ол дауысын көтере сөйлеген. — Көңіл көтеру жаман ба екен, сонша!

Керри басын шайқайды.

— Өзің, шынымен де біртүрлі қызықсың осы! — деп бетіне баса сөйледі көгілдір көзді жауынгер биші.

Тағдыр Керриді жылы құшағына тартқан үстіне тарта түскен. Көтерілген айлық ақысы әлі қолына тимегеніне қарамастан, бар дүние бұған есепсіз байлықтың қалтасын ашып тастағандай көрінеді. Қалтасында көк тиын ақшасы болмағанына қарамастан, ол бай-қуатты адамдар ғана бастан кешер сән-салтанатқа көміліп қалған сияқты. "Веллингтондағы" мынадай атшаптырым кең жай оған аспаннан түсе қалды емес пе! "Челси" қонақ үйінде тұрып жатқан ерлі-зайыпты Вэнстердің сәулетті жайларының есігі енді бұл үшін қашан да ашық. Ер адам атаулы гүл шоқтарын жолдап, хат жазып, жан-жүрегін жайып салуда. Осыған қарамастан, баяғысынша арман баурайды мұны. Ол алғашқы айлығын қолына тигенше, дегбірі қашып күткен Жүз елу доллар! Жүз елу! Бұл сома оған әлемнің бар есігін айқара ашатын сиқырлы кілт болып көрінді. Ол ақшаны қайда, неге жұмсайтынын әлденеше қайтара іштей жобалап, бөліп қойған. Қиялдың құсы шарықтап кете барған. Ол жер бетінде болып көрмеген қызықтарды көзіне елестетті. Ақыры көптен күткен күнге де келіп жеткен Жүз елу доллар ақшаны оған үш жиырма долларлық, алты он долларлықпен, алты бес долларлықпен берген. Барлығын тұтас алып жатқанда біршама қомақты ақша екені білініп тұрды, кассир бұған қарап жымиып қояды.

— Мінекиіңіз, мисс Маденда, — деді ол. — Жүз елу доллар.

— Рақмет сізге, — деп, Керри ризашылық білдірді.

Оның соңынан кезекте тұрған көпшілік әртістің бірі жақындап еді, Керри кассирдің онымен:

— Қанша алушы едіңіз? — деп қатқыл сөйлесіп жатқанын байқады.

Күні кеше ғана бұл да өзінің мардымсыз айлығын алу үшін кезек күтіп тұратын. Керри ойша баяғы, өзінің етік фабрикасында істегендегі аптасына алатын төрт жарым доллар ақшасын есіне түсірген. Сонда мастер қолында құдайдың құдіреті тұрғандай бәлсініп тарататын ақша салынған конвертін. Керри қазірде де Чикагодағы сол бір фабрика залдарында жұпыны киінген бойжеткен қыздардың ұзыннан ұзақ қатар түзіп, жүрек жалғап алатын түскі үзілісті үзіліп күтіп машиналарын сарт-сұрт жүргізіп, жұмыс үстінде отырғанын біледі. Сенбіде олар өздерінің түкке татымайтын еңбек ақыларын алады, бұл ақша үшін олар күндер бойы төзімін төсеп, тер төгеді, Керридің жүз елу долларға жасаған еңбегінен мың есе азапты жұмысқа жегіліп отырып жетеді олар бұған. О, енді мұның айы оңынан туды, дүние қандай сәулелі, бейғам еді! Кеудесін қуаныш қысты, ол қонақ үйге шейін жаяу барғысы келіп тұрғанын ұққан. Барады, оңаша отырып жоспар құрады.

Егер қожайыны тым сезім жетегіне ергіш адам болса, ақша әп-сәтте өз құдіретінен айырылып, күшін жоятыны белгілі. Керри ақшасы қолына тигені сол екен, енді мұны қайткенде орнымен жұмсаймын деп басы қатты. Көзге көрініп тұрған, қолға ұстап көретін зат ретінде ақша оны бірнеше күн қуантып жүрді, бірақ бұл күй ұзаққа бармаған. Қонақ үйге бұл көп төлемейді, киім-кешегі де жетерлік, ал оның үстіне, бірнеше күн өтер-өтпестен бұл тағы да жүз елу доллар ақша алады.

Бір күні мұны театр сыншысы іздеп келсін. Сұхбат жүргізбек. Бұл көпшілік оқып жататын жеңіл-желпі фельетондарды жазып жүретін иісі болатын. Ол өзінің ұшқыр ойларын, әйгілі адамдардың осал тұстарын жұртшылыққа әжептәуір тұздықтап жеткізіп жаза білетін. Сыншы Керриді оң бағалаған. Ол бұл туралы жұрт назарын аударарлықтай етіп айта алған, Мисс Маденда әрине сұлу, көңілді, шуақты деп үйіп-төгіп мақтап отырып, не дегенде де жолы болып кеткен қыз дегенді де қыстырып қоюды ұмытқан жоқ. Бұл Керридің намысына тиген. "Гералд" газеті мұны күн көрісі төмен отбасыларға қайырымдылық көрсету үшін тегін спектакль қойып, соған бірнеше белгілі артистердің қатарында өнер көрсетуге шақырған. Бір жас драматург жазушы пьесасын алып келіп, өз ойынша Керри ойнауға жарамды рөл екенін айтқан кезде, бұл не айтарын білмей қалған болатын. Осы тұста да ол өзінің тапқан табысын жинап ұстау үшін банкке салуды ұйғарған. Осындай шаруалардың ағымында ол аяқ астынан бір күйді ұғынып еді, адам баласы өзін бақыттымын деп есептеуге алып баратын есікті бұл бәрібір аша алмапты.

Біртіндеп ол өзінің көп дүниеге көңілі толмай, сүлесоқ жүргенін жаздың күнгі ыстықтан болар деп ойлаған. Қала бір түрлі тым-тырыс болатын. Алып-жұлып, әкетіп бара жатқан дәнеме жоқ. Спектальдердің барлығы бірі-біріне соншалықты ұқсас. Бесінші авенюде тұратын алпауыт байлар ел аралап қыдырып кетті, олардың ат шаптырым сарайлары қазір бос қалған. Медисон авеню де қаңырап тұр. Бродвейдің бойында келесі маусымға жұмысқа тұрсам деп жүрген артист ағайындар қаптап кетті. Қалада біртүрлі тымырсық тыныштық орнады. Кешкісін Керри жұмысымен алданатын. Осының барлығы сүреңсіз, бір ішпыстырарлық сұрғылт өмір еді.

— Түкке түсінбедім, — деген ол бірде Лолаға, екеуі терезе алдында Бродвейге қарап отырғандарында, — мен өзімнен өзім жабығамын. Жалғыздық күй кешемін. Саған қалай, Лола?

— Жоқ, — деп жауап берді Лола. — Анда-санда болмаса. Сен үйден шықпайсың — мәселе, міне, қайда!

— Сонда аты-жөні жоқ қайда бармақпын? — деді Керри құптай қоймай.

— Қайда дейтін түгі де жоқ! — деп екпіндей сөйлеген Лола, ол іштей жас бозбалалардың арасында болатын не түрлі көңіл көтерулерді ойлаған еді. — Біреу-міреумен таныс-біліс болуды қаламайсың ғой.

— Мені әлгі хат жазғыш есалаңдармен қыдырмады демекпісің, — деп жауап берді Керри. — Олардың қандай жандар екені маған, енді, мәлім.

— Сені мен түсінбедім, Керри! — деді Лола, құрбысының тасы өрге домалап тұрғанын ойлап. — Ішің пысарлықтай ештеңе де жоқ. Сенің жеткеніңе, жұрт жылдар бойы жүгіріп жетпейді.

Керри көшемен ағылып өтіп жатқан қара тобыр халыққа қарап ұзақ уақыт үнсіз отырып қалған.

— Рас айтамын, біртүрлі түсінбеймін, — деп күбірледі ол.

Керри алқып-шалқыған өмірінен жалыға бастады.





XLY ТАРАУ



ҚАЙЫРШЫЛЫҚ ТІСІН КӨРСЕТТІ

Герствуд еңсесін көтере алмады. Ана-мына жиһаздарын саудалап, жетпіс доллар ақша түсірді де, осы арзанқол қонақ үйіне көшіп келіп орналасқан болатын. Сонда газетін оқып отырып қайнаған жазды өткізді, қоңыр салқын күз күндері де көзді көзді ашып-жұмғанша келіп қалған Оны ақшасының судай ағып азайып бара жатқаны қапаландырады. Қонақ үйіне күніне жарты доллар төлеп жүріп, онан да гөрі арзанырақ орынға ауысқан. Енді түнемеге отыз бес цент беретін болды. Ақшасын осылай үнемдеп жүрсе, бірталайға жетіп қалуға тиіс. Керридің өміріндегі оң өзгерістер жайлы ол газеттерден оқып-біліп отырды. Оның "Уорлд" газетінде бірер қайтара суреті басылған қонақ үйде көзіне кездейсоқ түскен "Гералдтың" ескі нөмірлемелерінің бірінен ол мисс Керри Маденданың әйгілі сахна шеберлері қойған бір қайырымдылық спектакліне қатысқанын оқыған болатын. Газеттер ол туралы жазған сайын Керри мұнан әлдеқайда алыстап бара жатқан сияқты болады. Герствуд енді оның қол жетпейтін игілігі көп өмірге қарай өтіп кететінін ұғынды. Ол көшедегі афишалардан Керридің бейнесін көрген сәтте үлбіреген нәзік, бейкүнә бейне көзін арбайды. Ондайда бұл көңілі жабығып, тапжылмай ұзақ қарайды сұлулыққа. Герствудтің үсті-басы мүлдем тозып кеткен болатын. Ол Керридің қазіргі жайнаған өмірінің жанында бұған орын енді жоқ екенін жақсы ұғынатын.

Керри "Казинода" жұмыс істеп жүрген уақытта, Герствуд, іштей өзін тыныштандырып қоятын — ол кезде қазіргісіндей жалғыз емес сияқты сезінетін өзін. Бірақ оны іздеп барған емес. Арада бір-екі ай уақыт өтіп кеткеннен соң да Керри сол баяғы театрда жүрген, — Герсвуд осылай ылғи да болады деп ойлаған онда. Қыркүйек айында труппа сапарға кетті. Герствуд мұны андамай қалған. Қалтасында жиырма доллары қалғаннан кейін ол Бауэридің бойындағы түнемелік үйге барып орналасқан. Бұл жерде он бес центке бірнеше тұрғынға ортақ бір бөлме беріледі. Бөлме кең, орындық, скамейкалар қойылған. Герствуд көзін жұмып алып, сағаттап отырып өткен өмірін ойлайды. Біртіндеп осыны дағдыға айналдырған. Әуелде осылай отырғанда, кәдімгідей, Чикагодағы өмірін тірілтіп, жанын жұбататын. Мұндағы күні қараң болған сайын ол өткен уақыттан сәуле мен жылу іздеп көңіл аулады.

Герствуд осылайша ояу отырып түс көруге түбімен түсіп кетті. Түс көргені сол, бір күні өзінің баяғы дос-жар кісісінің бірімен дауыстап сөйлесе бастаған. Өзі көздің жауын алған "Фицджеральд және Мой" ішімдікханасының ішінде, кабинетіне кіре беріс жерде тұр екен дейді. Мистер Моррисонмен Чикагоның оңтүстік бетіндегі жер телімдерінің бағасын сөз қылып тұр екен дейді. Мистер Моррисон сол жерлерге қомақты қаражат құймақшы.

"Менімен серіктес болуға ұсыныс жасасам, қалай қарар едіңіз?" — деген дауысын естиді Моррисонның.

Герствуд оған дауыстап сөйлеп, жауап қайтарды:

— Жоқ, олай ете алмаймын Бар ақшам айналымда қазір. — Ол кенет өзінің сөйлеп отырғанын біліп, есін жия қойған. Міне, керек болса! Бұл өзімен өзі сөйлесіп отыр ма? Ол келесі бірде өз дауысын өзі естігенде барып, мәселе түсінікті болды.

— Ақымақ сорлы-ау, төменге қарай қарғып кетсеңші! — деген болатын ол өзіне өзі. — Секір!

Бұл бір баяғыдағы қызық күндерде айтылатын анекдот болатын Әртіс ағайындармен болғанда өзі ұдайы айтып отыратын мұны. Өз дауысын өзі естіп қалғанда, ол әлі күлкі әсерінен айыға алмай, жымиып отыр екен Әлдеқандай бір қартаң кісі мазасыздана түсіп, бұған жақтырмай қараған. Герствуд күлкісін тыя қойған, масқара-ай десеңші! Өзін қолайсыз сезінген о л орнынан тұрып, сыртқа шығып кетті.

Кешкі газеттердің бірінен театр жарнамаларын қарап отырғанда Герствуд "Казинода" жаңа пьеса жүріп жатқанын көзі шалып қалды. Ол қатты да қалды. Керри кетіп қалыпты! Оның суретімен әшекейленген афишаны таяуда ғана көрген жоқ па. Яғни, ол бұрында ілініп тұрған ескі афиша болған ғой, жаңасын алмастырып үлгермеген! Не деуге болады, бұл жаңалық оны қатты шошытты. Ол іштей өзінің тірлігін Керридің Нью-Йоркте жүруімен байланыстырып жатқан бірдеңе барын мойындаған Міне, енді ол мұнда жоқ! Қалай ғана байқамады бұл? Енді қашан келеді, оны бір құдай біледі. Бойын үрейлі діріл басып, Герствуд былығып жатқан қаракөлеңке, лас дәлізге шықты да қалтасынан ақшасын алып көрді. Бар болғаны он доллар қалған екен.

Ол түнемелі үйдің басқа тұрғындары қалай күнелтіп жүр екен деп ойлайды. Істеп жүрген шаруалары көрінбейтін. Бәлкім, олар қайыр сұрайтын шығар: онан басқа түк те емес. Баяғыда өзі осындайларға уыс-уыс күміс ақша қайыр бермеуші ме еді! Ол мұндағылардың қайсыбірінің көшеде қайыр сұрап жүргендерін де көрді емес пе. Несі бар, бәлкім өзі де осындай жолмен бірдеңе іліктіріп қалар? Өз ойынан өзі селк ете түсті.

Ол түнемелі үйде соңғы елу цент ақшасы қалғанша тұрып жатты. Тиын санап, үнемдеймін деп тамақты мүлде аз ішіп жүргендіктен, Герствуд көрер көзге қу сүйек болып жүдеп кетті. Денсаулығы да сыр бере бастаған

Баяғы ет-жеңді күн өткен, көнетоз костюмі қап кигізгендей сөлбеңдейді.

"Бірдеңесін жасамай болмас!" — деп шешкен ол қала көшелерін кезіп жүре берді. Сөйтіп тағы бір күн өткен, ендігі қалған ақшасы бар болғаны жиырма цент болатын. Бұл ақша ертеңгілік ас мәзіріне де жетпейді. Ол бірдеңеге бел байлап, "Бродвей-Сентрал" қонақ үйіне беттеді. Бірақ қонақ үйге сол қалғанда, әрі-сәрі болып тоқтай қалған

Кіре берісте, көшеге қарап, әулетті швейцар тұрған. Грествуд соған барып жай айтуды ойлап, жеделдете басып келді де былай деді:

— Достым, — деп бастаған ол сөзді, баяғыда швейцарларға қалай сөйлесе, сондай кейіпте сол астам үнмен, — қонақ үйде әлдеқандай бір жұмыс жоқ па екен, маған лайық?

Швейцар оның сөзін бөлмей, мізбақпай қарап тұр.

— Қазір менің ақшам да жоқ, жұмыс та істемеймін, маған қандайбір әрекет жасау керек болып тұрғаны. Сізге өзімнің кезінде кім болғаным туралы айтпасам да болады. Құдай разы болсын, маған осы арадан қалай жұмыс табуға болатынын айтпас па екенсіз. Бірер күн істейтін жұмыс болса да мақұл.

Швейцар үндеген жоқ. Сенің қайғыңда менің нем бар дегендей безірейе түскен Бір сәт Геретвудтің жақ жаппай сөйлей беретінін байқаған ол былай деді:

— Мен ештеңені шешпеймін. Кеңсеге барып сұраңыз.

Бір тамашасы сол, бұл нұсқау Герствудке бәлендей әсер етпеген.

— Кешірім өтінемін, сізді бір нәрсе білетін болар деп ойлап едім, — деді ол Швейцар сәл ашулы түрде бас шайқаған.

Ішімдікхананың бұрынғы іс басқарушысы қонақ үйдің кеңсесіне бет алған. Мұнда іс басқарушылардың біреуі отыр екен. Герствуд оның көзінен көзін алмай қарап тұрып, шаруасын айтсын.

— Маған бірер күн істейтін жұмыс болса да, бірдеңе тауып бере алар ма екенсіз? Менің халім тіптен мүшкіл болып тұрғаны.

Сыздана қараған мырза бұған:

"Сенбейтін несі бар, түріңізден көрініп тұр емес пе!" — дегісі келетін сияқты.

— Бұл жерге келгенім, — деді Герствуд сөзін жұлқып-жұлқып айтып, — бір уақыттарда мен үлкен шаруалар басқарғанмын. Басымнан бағым тайды. Оны айтудың да қажеті болмас. Маған бір апта уақыт істейтін болса да бір жұмыс тауып беруіңізді өтінемін.

Іс басқарушы мұның көзінің өңменінен өтердей тесіп әкетіп бара жатқанын көрді.

— Қандай іс басқарған едіңіз? — деп сұрап ол.

— Чикагода "Фицджеральд және Мой" ішімдікханасын, — деп жауап берген Герствуд. — Ол жерде табаны күректей бес жыл қызмет қылдым.

— Солай деңіз? — деген іс басқарушы таңырқай қалып. — Ол жерден не жағдаймен кетіп қалдыңыз? — Герствудтің ұсқыны мен айтқан сөзінің арасы аспан мен жердей еді.

— Өзімнің ақымақтығымнан болды, — деп жауап берді ол. — Бұл туралы қазір айтатын ештеңесі жоқ енді. Егер қаласаңыз, менің сөзімнің рас-өтірігін анықтап алуыңызға да болады. Қазір менің қалтамда көк тиыным қалған жоқ, сенсеңіз, таң атқалы нәр татпадым да.

Қонақ үйдің іс басқарушысы бұл адамға сол жаны ашып тұрғанын сезді. Ол Герствудті қандай жұмысқа алуға болатынын біліп тұрған жоқ, көмектескісі келген, бірдемесін істеу керек деп ойлады.

— Олсенді шақыртыңызшы, — деп тапсырма берген іс басқарушы.

Клерк қоңырау соғып, қолбаланы үй қызметшілерінің іс басқарушысын шақырып келуге жіберді.

Іздеген адамы лезде келген.

— Олсен, — деген оған қонақ үйдің іс басқарушысы, — мына кісіге асханадан бір жұмыс табылмас па екен? Көмектесу керек болып тұр.

— Білмедім, сэр, — деп жауап берген Олсен. — Біздің қызметшілеріміз толық. Сіз айтқаннан кейін, бірдемесін ойластырып көрейін.

— Жарайды, Олсен. Бұл кісіні асханаға ертіп барыңыз, Уилсон ең әуелі тамақ берсін.

Айтқаныңыз болады, сэр! — деді Олсен.

Герствуд онымен бірге кетті. Кеңседен шыға сала Олсен өзгеріп сала берсін.

— Сайтаным біле ме, мұны қайтеміз енді! — деді ол күңкілдеп.

Герствуд ештеңе деген жоқ. Мұндай ұсақ-түйек қызметкерлерді бұрын кісіге санамайтын.

Асханаға келген соң Олсен аспазға бұған тамақ бер деген болатын.

Аспаз Герствудке бастан-аяқ көз салып қарап алған соң, түсі игі көрінеді дегендей:

— Мына жерге келіп отырыңыз, — деп сыпайы сөйлеген.

Осылайша Герствуд "Бродвей Сентрал" қонақ үйінен келіп шыққан. Бірақ бұл өзі ұзаққа бармаған шаруа еді. Бұл қара жұмысқа жараған жоқ. Әл-қуаты азайып, жүдеген күйі өз алдына, оның жан күйі де бұл өзгеріске үйлеспеді. Герствуд пеш жағушыға көмекші болуға тиіс-ті. Осыған қоса ол кез келген шаруаны тындыруы керек. Ағаш жарды, ауыр көтерді. Швейцар да, аспаз да, от жағушы мен клерк — барлығы бұған қожа.

Сырт келбеті де біртүрлі адамды тартпайтын суық, селқос. Көп сөйлемейді, түйіліп, тұнжырайды да жүреді. Жұрттың барлығы қайда айдаса, сонда жүруге тиіс байғұс көреді мұны.

Амалы қалмаған Герствуд бәріне шыдап бақты. Оның жатын орны қонақ үйдің шағырында, аузына іліккенді жейтін, ол әр аптаның аяғында алатын бірнеше доллар ақшасын жинауға тырысып жүрді. Бірақ бұл адамның денсаулығы кейінгі уақытта сыр беретін болды, ақыры көпке жеткен жоқ.

Бірде ақпан айының ішінде оны әлдеқандай тапсырмамен ірі көмір компаниясына жұмсап жіберген болатын. Көшелер еріген қар суымен шылқып жатты. Герствудтің барып-қайтқанша аяғынан су өтіп келді де, сүйек-сүйегі сынып, денесі ауырлап тұрды.

Келесі күні ол қозғалуға шамасы келмей, жатып қалған, әрине, бұл діңкілдеп, шаруаға салып жүргендерге ұнаған жоқ.

Түс ауа жаңа тауарға орын босату үшін бұрыннан тұрған жәшіктерді сыртқа шығарып тастау керек болып қалған. Герствуд бір әйдік жәшікті алай да, бұлай да қозғамақ болғанмен, орнынан жылжыта алмады.

— Немене болып жатыр? — деп айғайлаған швейцар. — Әліңіз жетпей қалды ма?

Герствуд бар күшімен ышқына тартса да, түк шығатын түрі болмады.

— Жоқ, көтере алмадым, — деді ол әрең дыбыстап.

Швейцар бұған жеп жіберердей кіжіне қарап тұрып, Герствудтің өңі боп-боз болып кеткенін көрген.

— Ауырып тұрмысыз, немене? — деп сұраған ол.

— Солай сияқты, — деп жауап берген Герствуд.

— Олай болса, отыра тұрыңыз.

Герствуд отырғанымен, жағдайы нашарлап бара жатты. Ол шатырға сүйретіліп әзер жетті де, күні бойы төсек тартып жатып қалды.

— Әнебір Уилер ауырып жатыр, — деп мәлімдеген болатын официанттардың біреуі түнгі кезекші клеркке.

— Оған не болып қалды?

— Білмедім. Ыстығы көтеріліп кеткен, — деді официант ұғындыра түсіп.

Қонақ үйдің дәрігері Герствудті қарап болған соң, бірден былай деп мәлімдеді:

— Ауруханаға жіберіңіздер. Өкпесі қабынған.

Үш апта өткенде ауру бәсеңдеп, беті бері қарағанымен, майдың басында ғана Герствуд біршама айығып, ауруханадан шыққан болатын.

Көктемгі күн шуағына бұл әбден титықтап жетті. Ішімдікхана іс басқарушысының баяғы ылдым-жылдым сергектігі қайда десеңші! Оның бұрынғы көрнекті тұлғасы біртүрлі шөгіп, шөжіп кеткен жүдеу, аруақтай болып арыған, иығы қушиып, өңі әбден жер түстеніп тұрды.

Оған жолына деп ептеген ақша берді де, қайырымдылық мекемелерінің біріне баруға кеңес айтты.

Мұнан әрі қалай күнелтпекпін деген ой құшағында, сенделіп қонаға. Бауэриге қайта қайтып барған. Қайыршы болды деген осы емес пе!

"Ал не істейін сонда? — деп ойлады ол ішінен . — Аштан өлетін жайым жоқ!"

Ол Стайвесант саябағынан әлгінде ғана бері шығып Екінші авенюге түсіп күн шуағымен жайлап жүріп келе жатқан оңды киінген бір мырзадан өзіне бірдеңемен көмектесуін өтінген. Герствуд қайыр сұрауға бетінен басып тұрса да, өзін күштеп әлгі адамға жақындап барды.

— Маған он цент бере алмас па екенсіз? — деген ол бірден шаруаға көшіп. — Менің жағдайым мүшкіл, басқа амалым қалмады.

Жүргінші адам Герствудқа көңіл бөліп, көз тоқтатып тұрмады, жилетінің қалтасына қолын салып, тиын ақша алып шықты.

— Мінеки, алыңыз! — деді ол

— Сізге көп рақмет, — деген Герствуд міңгір етіп, әлгі кісі жөнімен жүріп кете берген.

Жолы болғанына көңілі көншіп қалып еді, ұялғаны да рас, Герствуд тағы да жиырма бес цент ақша жинап алуды көздеді. Сол жетеді бұған бүгінге.

Ол күншуақта айналсоқтап ұзақ жүрді. Жүргіншілерге қарағыштап қояды. Мына бір адамнан бірдеңе түсіп қалар деген дәмемен әлден уақыттан соң барып алақан жайған кісісі дәнеме бермеді.

Бұдан соң Герствуд беті қайтып қалды да, бір сағат бойы бағын қайта сынап көруге дәрмені жетпеген Міне, тағы біреу бес цент ақша берді. Көздеген жиырма центін жиып алуға көп әуремен қол жетті.

Ертеңінде осы кәсібін істеген . Ара-тұра жолы бола кетеді, біреу-міреу бірдеңе тастайды, бірақ көбіне ауыр сөздер айтып, ұрсып береді. Көре-көре көсем болар дегендей, ол енді көшедегі кісілердің бет әлпетіне қарап, кім мырза, кім сараң дегенді ажыратпақ болған.

Айтары жоқ, көшеде жайымен жүрген адамдардың алдын тосып, ақша сұрай қою соншалықты жағымды шаруа болмайтын Мұның үстіне, Герствуд көз алдында бір қайыршыны ұстап әкеткендерін де көрген. Енді ол соның кебін киемін бе деп қорқақтайды да. Сонда да сенделіп жүре беретін, іштей бір үміт жетектейді.

Ол бірде таңертеңгісін "Казинода" ойнаған труппаның қалаға қайтып келгені туралы, онда "Мисс Керри Маденда ойнайтын" спектакль туралы хабарлаған афишаны көріп, қарадан қарап қатты қуанды.

Герствуд соңғы уақытта Керриді қайта-қайта ойлайтын. Жолы болып-ақ кетті! Ақшасы да аз емес-ау! Ол бүгін, қолына ештеңе түспей қойған күні ғана Керриден көмек сұрауға бекінді.

Ол шынымен-ақ аш болатын, ақыр соңында өзін-өзі қайрай түсіп, былай деген болатын:

"Барып сұраймын. Ол маған бірнеше доллар ақша бермеуі мүмкін емес!".

Ол "Казино" театрына қарай жүрген, театрды айналып өтіп, әріптестер кіретін есігі қайсысы екен деп қарады. Сонан соң театрдан бір айналым жердегі Брайант саябағына барып орындыққа жайғасып отырып күтті.

"Маған ептеп көмектеспеуі мүмкін емес оның", — дегенді ол өз-өзіне қайта-қайта айтқан.

Сағат алты жарым болғаннан бастап-ақ Герствуд сүйретіліп, "Казиноның" жаяу жүргіншілердің арасында кетіп бара жатқан елеусіз кісі болып кірер есігін қарауылдап жүр. Керриді өтіп кетер деп қорқады. Ол біршама ыңғайсыздана түскен, не дерің бар ма, шешуші сәт тақау, алайда аш қарын ақыл азабын тыңдар ма.

Міне әртістер де келіп жатыр. Қатты дегбірі қашқан болатын. Әне бір адамды Керри деп ұмтыла беріп еді, ол емес екен. "Қой, әне-міне келіп қалады, көп күтпеспін", — деп басу айтқан өзіне. Герствуд үшін осы сәтте Керридің көзіне көріну сұмдық сияқты болып тұрды, бір жағынан ол басқа есіктен ішке кіріп кетіп, көрмей қалмайын деп абыржыды. Дым сызбаған асқазан ауыр тартып, есін шығара түскен болатын.

Ондаған жүргінші жанынан әрлі-берлі өтеді, барлығы да бақуатты кісілер, барлығы да бейғам. Болып-толған әйелдер өз серіктерімен жайбарақат жайғасқан күймелі аттар қоңыраулата желіп кетіп барады. Кешкі қызық-думан әні-міне басталмақ.

Міне, театр алдына бір экипаж келіп тоқтай қалды да, әне-міне дегенше көшір алдыңғы жақтағы арқалы орындығынан секіріп түсіп, күйменің есігін ашып жіберген. Іштен екі әйел шықты да, жеделдете басып театр үйіне кіріп кетті. Герствуд Керриді көзі шалып қалғандай болып елең ете түссін.

Мұнан соң да ол бірталай уақыт тосты. Әртістер кіретін есіктің алды енді бір сәт мүлде босап қалған болатын. Келіп жатқан көрермен көпшіліктің де жүрісі тыйылған екен.

Ол бұл жерден кетейін енді деген. "Құдай-ау, — деп күбірледі ол, қағанағы қарқ, сағанағы сарқ кісіге толы көше қиылысынан асығыс өтіп бара жатқанда. — Бірдеңе тауып ішуім керек қой менің!".

Күн сайын кешкілік, Бродвей сиқырлы сұлулығына ене бастаған шақта алабөтен бір адамның сұлбасы Жиырма алтыншы көшемен Бродвей қиылысқан, бұл жермен Бесінші авенюде түйісетін тұста әлде бірдеңені қарайлап күтіп, тапжылмай тұрады. Бұл уақытта театрға көрермен көпшілік ағылып келе бастайды. Жарнама шамдары жарқырап жанып, қызықты афишалар сиқыры көз арбайды. Күйме, кареталар кешкі көше шамының сәулесімен шағылысып ызғып өтіп жатар еді. Екеу-екеу болып, топтасып келе жатқан күлкіге шомылған, көңілді адамдар шоғыры толас таппайтын.

Бесінші авенюдің бойымен сәнмен киінген мырзалар келе жатыр еді. — Әлдеқандай бір фрак киіп бикесімен қолтықтасқан ерекексымақ, аннан мында орын ауыстырып жататын клуб қызметшілері. Көшенің келесі бетінде — сәулетті мейрамханалардың көз қарықтырған жарық шамдары нұр төгеді, ондағы кафелер, бильярд бөлмелері өзіне өзі дән разы, молынан киінген, көңіл-көтеруге құмар келушілерге толы. Елігіп құмар, қызық іздеген алып қаланың түнгі жүрегі аласұра соғатын.

Өзіміз көңіл бөлгелі отырған бұл алабөтен адам — демалысқа шыққан әскери кісі, ол қазіргі әлеуметтік құрылымның әділетсіздігіне көп күйінуші еді, ақыры дінге бұрылып, жоқ-жітікке көмектесуге бел байлаған болатын. Бұл көмек мейлінше нақтылы мәнде көрініс тауып еді: ол өзіне көмек іздеп келген әрбір қаңғыбасқа, өзінің де қор-қаражаты тым мардымсыз екендігіне қарамастан, қонатын жер тауып беруді міндет етіп алды.

Міне, ол тағы да у-шу адам ағылған көше бұрылысында тұр, бойы сырықтай ұзын, қу сүйек арық кісі, бүркеме жағалы плащ киіпті, басында жалпақ жиек шляпасы бар, ол өзінің күн сайын түнеме жай іздеп келуге дағдыланып алған жоқ-жітіктерін күтті. Бірталай уақыт ол бір өзі жалғыз тұрады, айнала құбылып, құлпыра түскен кешкі тіршіліке мұның шаруасы жоқ. Өтіп бара жатқан полисмен амандық-саулық сұрады. "Капитан" деп, көтермелей сөйлеген. Күн сайын бір орнында тапжылмай тұратын кісіге әлдебір бала әуестікпен қарайды. Жүргінші адамдардың көпшілігі бұл адамды қалаға жолаушылап келген біреу шығар, қолы бос болған соң, ерігіп тұрғаны да деп есептейді.

Арада жарты сағаттай уақыт өткен, енді ана тұс, мына тұстан әлдеқандай жұмбақ сұлбалар сүйретіліп келіп, шоғырлана бастады. Ағылып жатқан адам арасынан жазбай тануға болатын бетімен лағып жүрген қайсыбіреулер жақындай түссін. Көшені қиып өткен үсті-басы жұлым-жұлым біреуі плащ киген адамның қасына байқамай келгендей сыңай байқатады. Ана бір адам Жиырма алтыншы көшенің бұрылысына Бесінші авенью арқылы беттеп келіп, жан-жағына шола қарады да, қайтадан түн құшағына сіңіп кетті. Бауэридің тұрғындары екені айтпай-ақ көрініп тұрған екі-үш кісі Бесінші авенюға Медисон-сквер жағынан келді де, әрі қарай жүруге жүректері дауламай, тоқтап тұрып қалған. Ал бүркеме жағалы плащ киген әскери адам ілгерінді-кейінді ысқырыстап жүрді, құдды дымда шаруам жоқ кісі.

Сағат тоғыздарға таман кешкі қаланың у-шуы саябырлай бастаған. Қонақ үйлердің де шамдары сөніп, көңілді дауыстар тиылды. Ауа салқындады. Жан-жақтан құбыжық көлеңкелер сырғып келеді. Олар айналаға құлақ түріп, тың-тыңдайды, шамасы, үлде мен бүлде киген, артық туған асылдар жүрген маңайға жұғысудан тайсақтайды, сірә. Өздері он шақты қаралы кісі еді. Міне, қатты тоңып кеткен бір адам алдыға түсті. Жиырма алтыншы көшенің қараңғы қалтарыстарынан шыққан ол. Бродвейден бір тоқтап, бір жүріп, орағыта өтіп келіп, плащ киген кісіге тақаған Өзі бір нәрсеге ыңғайсызданатын сыңайлы, әлде қорқақтай ма. Өз бетімен өтіп бара жатқан біреу сияқты сыр бермеуге тырысады, әйтеуір. Міне, әскери адамның жанына тақай түсіп, қалшиып тұрып қалды.

Капитан көзінің қиығымен оны көріп тұрғанын байқатты, — бұл адам бос сөзге жоқ. Жаңа келген кісі сәлемдескендей елеусіз ғана ишарат жасады. Міңгір етіп өз жайын айтқан болды. Капитан бұған тротуарды нұсқап:

— Мына жерге келіп тұр, — деп жөн айтқан.

Мұнан соң сең бұзылды. Әне-міне, тас көшені топылдата таптап басқа сұлбалар да қозғалысқа түскен. Олар әскери адамға тіл қатпастан, сүрініп-қабына жүріп, сүйретіліп, алдымен келіп тұрған кісінің жанына тақаған.

— Суытып кетті, сайған алғыр!

— Әйтеуір қыстан да шықтық.

Алба-жұлба шоғырдығылар он шақты кісі болды.

Бұлардың қайсыбіреулері бұрыннан таныс-біліс болатын. Дабыр-дұбыр сөйлеседі. Қалған кісілер шеттеп тұрды. Іштей бізді қалдырып кетсе қайтпекпіз деген қобалжу бар. Бұл адамдар тіс жарып тіл қатыспаған күйі, қабақтарынан қар жауғандай түнеріп тұрды.

Енді біраздан соң, едәуір болып қалыпты деп, бұларға жақындап келген капитан былай деп сауал тастаған:

— Барлығыңызға да түнеме жай қажет болар, ә?

Олардың барлығы да, "иә" деген. — Олай болса, жарар, қатарға тұрыңыздар! Бірдеңесін ойластырып көремін. Өз қалтамда да көк тиыным жоқ.

Қаңғыбастар қиқы-жиқы қатар түзіп тұрысты. Енді әрқайсысына көз тоқтатып қарауға да болатын Бір кісінің аяғы кемтар еді, ағаш протезбен жүреді. Барлығының шляпасы мыж-мыж, жиегі салбырап кеткен. Шалбарлары жыртық-жамау, оңып кеткен пенжек атаулының әбден тозығы жетіпті. Әйнектелген жайлардың жарығы бұлардың бет-жүзін анық көрсетіп тұрды. Қатып-семіп қалған әлі аруақ сынды мына бір адамның өңі боп-боз, енді біреулерінің шықшыты қанталап тұр. Көпшілігінің көзінің асты қалталанып, жағы суалған, терілері салбырап бос калған.

Көшеден өтіп жатқандардың көпшілігі бұларға қызықтап қарай қалған болатын. Қаңгыбастың біреуі бірдеңе деп бұрқ ете түсті.

— Тыныш тұрындар! — деп манадан үндемеген капитан бұйырып. Сонан кейін ол әуестене қалған көпшілікке бұрылып: — Мырзалар, көріп тұрсыздар ғой, бұл адамдар үйсіз-күйсіз қалған жандар. Сіздер білесіз бе, түнейтін жері жоқ, далада жата алмайды ғой! Маған бұл адамның біреуіне түнгі жай тауып беру үшін он екі цент ақша қажет. Кім маған он екі цент бер ер екен?

Тым-тырыс.

— Онда, жігіттер, біреу-міреу көмек қолын созбайынша, осылай тұрып күтеміз! Он екі цент дегенің соншалықты көп ақша емес, берейін деп бел байлаған кісіге.

Бір жас адам әскери қызметінен босаған капитанға ауыр жұмыстан қанталап тұрған көздерін қадап: — Мінеки, алыңыз, он бес цент! — деген. — Менде бары осы.

Дұрыс болды! Сіз, бері шығып тұрыңыз, — деп, капитан шаруаны реттей бастаған.

Қаңғырып қалған адамдар қатарының басында тұрған кісіні жетелеп әкеліп, жеке тұрғызды. Мұнан кейін манағы өз орнына барып, былай деген:

— Менде үш цент қалды, мырзалар! Бұл адамдарға түнеме жай тауып беруіміз керек. Осында тұрғаны, — ол санай бастады, — бір, екі, үш, төрт, бес, алты, жеті, сегіз, тоғыз, он, он бір, он екі адам, мырзалар! Келесі тұрған кісіге түнеме жай үшін енді тоғыз цент ақша қажет. Тоғыз цент тапсақ, бұл адам жылы төсекте түнеп шығады. Мен өзім барып жайғастырамын барлығын. Кім береді тоғыз цент ақшаны? "Көрермендердің" бірі, бұл жолғы орта жастар шамасындағы кісі еді, оған бес цент берген.

— Менің қазір қолымда сегіз цент тұр, — деді капитан тағы да. — Енді төрт цент берсеңіздер, кезекте келесі тұрған кісінің жататын жері бар. Мырзалар, бүгін өздеріңіз самарқаусыздар ғой! Сіздер қазір барып төсектеріңізге жатарсыздар, ал мына адамдарды қайтеміз сонда?

— Алыңыз! — деді бұрынғы әскери адамға тақау тұрғандардың бірі оған тиын ақшаны ұсына түсіп.

— Міне, менің қолымда енді екі адамның түнеп шығуына жұмсалатын ақша тұр, төрт цент артығымен. Кім сегіз цент қосар екен?

— Мен қосайын! — деген әлдекімнің, дауысы шықты.

Осы күні кешқұрым Алтыншы авенюмен өтіп бара жатқан Герствуд Жиырма алтыншы көшеге кездейсоқ түскен. Бұл аш болатын, міне-міне әлі құрып, құлауға шақ еді. Оның көңіл күйі тіптен пәс еді. Керриді қайдан табады? Сағат он бірсіз спектакль бітпейді. Керри күймелі көлікпен келген болса, сол көлікпен қайтады. Оны театрдан шыға берісте, ең бір қолайсыз жерден тоқтатуға мәжбүр. Ең сұмдығы бұл аш, егер бүгін бірдеңе болмаса, әлі аттай бір тәулік уақыт күтуі тиіс. Ал өзінде жатын жер де, қорек етерлік азық та жоқ.

Бродвейге іліккен ол анадайда топтанып тұрғандарды үйіріп сөйлеп жатқан капитанға қарады да, әлдеқандай бір алаяқ біреу үй тауып беремін деп алдарқатып тұрған, немесе дін уағыздаушы болар деп ойлар әрі өтіп кетейін деді: Медисон-сквердегі саябаққа қарай бет алған ол басқалардан бөлініп шығып жатқан, бір топты байқап еді, бұлар түнеме орын табылғандар болатын. Электр шамынан түскен жарықта ол тұрған адамдардың "өз кісілері" екенін көрді. Бұлар түнеме жайларда көріп қалатын, көше бойында өзі сияқты сенделіп жүретін, құрдымға кетіп бара жатқандар екен. Ол енді бұл немене екен деп елеңдей қалды. Не болуы мүмкін?

Герствуд тақау келген.

Капитан өз өтінішін қайта-қайта қақсап айтқыштап тұр. Герствуд: — Бұл адамдардың да бір жерде түнеп шығуы керек қой!.. — деген сөзді естіп қайран болған, әрі үстінен бір ауыр жүк түскендей де сезім болды.

Ілгеріде әлі де бақ-талайы беймағлұм, төсек-жай тиер-тимесі белгісіз адамдар тізіліп ұзыннан-ұзақ тұрды. Әлдеқандай бір қаңғыбастың кезек соңына барып тұра қалғанын көрген Герствуд те солай беттеді. Тайқы маңдай тағдыр-ай десеңші! Шарасы таусылып бітіп еді. Бұл жерде тығырықтан шығар бірдеңе қылаң береді. Ертең, мұнан да гөрі жөні түзу бірдеме жолығып та қалар.

Бір орныңда тапжылмай тұрғаннан асқан азап болмас! Герствуд біраз уақыт өткенше аяғын алма-кезек ауыстырып, дем алдырып тұрғанымен, бұл далбаса екен. Ол енді әбден болдырып шаршап біткен, әне-міне серейіп құлап түсердей әрең тұр. Ақырында бұған да кезек келіп жетті-ау. Әлдебіреу мұның жанындағы кісі үшін түнеме жайдың ақысын төлеген болатын, ол бағы жанып, аты шауып тұрған топтан бір-ақ шықсын.

Ендігі кезек Герствудтікі еді, капитан бұл жайында айтып жатты.

— Он екі цент, мырзалар! Он екі цент ақша бұл адамға жайлы да жылы төсек болар еді. Барар жер, басар тауы қалмаған соң келіп тұр ол мұнда. Әйтпесе бүрсеңдеп тоңып жүрер ме!

Герствуд өзінің көмейіне жас кептеліп келіп қалғанын сезген. Аш-арық жүрген әлсіз адам еді енді бұл Баяғы кеудесі көтеріңкі күндер, келмеске кеткен.

— Мынаны алыңыз, — деді бейтаныс бір адам капитанға тиын-тебен ұсынып жатып.

Капитан ішімдікхана жайының бұрынғы іс басшысының иығына қолын салып:

— Енді былай қарай өтесіз! — деген. Герствуд кеудесін кере дем алған. Қайырымды адамдар жүргеніне қарағанда, дүние соншалықты қараң қалмаған сияқты! Басқа байғұстар да осылай ойлаған болар.

— Капитанды бізге құдай жіберді-ау! — деп қойды Герствудтің алдында тұрған қайғы қажытқан аласа бойлы адам. Бет-әлпетінен тағдыр әбден-ақ тәлкек қылған кісі екендігі көрініп тұрған.

— Солай ғой, — деп қоштаған Герствуд сүлесоқ сөйлеп.

— Уһ! — деп көкірек кере дем алған бір қаңғыбас, қатардан бөлініп бара жатып, кезекте тұрғандарға көз салып. — Әлі қанша адам тұр!

— Солай, — деді келесі біреу іліп әкетіп. — Бүгін мұнда біздің жүзден астам кісіміз келген сияқты.

— Қараңыздар, ана күймедегі адамға! — деп айғайлай сөйлеген үшіншісі. Тротуарға таяп келіп күйме тоқтаған, іште отырған франк киген джентельмен капитанға қағаз ақша ұсынып жатқан.

Рақмет айтып, капитан жүріп кеткен күйменің соңынан дүрліге қарап қалған қаңғыбастардың қасына қайтып келді. Бұларды тамашалап тұрған топтағылар да кеудесіне бриллиант түйреуіш қадаған джентельменді көздерімен ұзатып, демін шығармай тына қалып еді.

— Бұл тоғыз адамға түнейтін орын алуымызға жетеді, — деді капитан, бірнеше кезбені көзімен санап. — Кәне былай тұрыңыздар! Енді бар болғаны жеті кісі қалды. Мырзалар, маған он екі цент ақша керек!

Ақша тым созылып жиналды. Тұрған кісілер тарай бастаған. Капитанның қасында бірен-саран ғана еріккендер қалды. Бесінші авеню қаңырап бос жатыр. Ілуде бір күйме жүріп өтеді, асығыс бір жаяу жүргінші көрінеді. Бродвейде де адам аяғы сиреген. Ара-тұра біреу-міреу кідірістеп, капитанға тиын ақша тастайды да, жеделдетіп кете береді.

Капитан әлі де ширақ тұрған. Ол бұрынғыдан сәл бәсеңдеу болғанымен, түбі қайырлы іс болуға тиіс деген сенімді үнмен жар салады.

— Жылдамырақ, мырзалар! Бұл жерде таң атқанша тұра алмаймын! Мына адамдар да шаршап, тоңып тұр. Маған енді төрт цент беріңіздер!

Біршамадан соң ол айғайлауын қойған. Оған ақша беруде, әрбір он екі центтен соң ол күтіп тұрған кісілердің біреуін келесі топқа апарып қосады. Сонан кейін әрлі-берлі адымдап, көзін аяғының басынан алмай, жүре бастайды.

Театрлардан шыққан көпшілік те тарады, электрлі жарнамалардың жарығы сөнген. Сағат түнгі он бірді соқты. Мұнан кейін де жарты сағат уақыт өтті, енді екі ғана адам қалған.

— Мырзалар, тездетіңіздер! — деп дауыстаған капитан ендігі сиреп қалған қызықтаушыларға. — Он сегіз цент ақша шықса, мына екеуіне де орын табылады.

Он сегіз цент! Алты цент өзімде тұр.

Біреу-міреу маған он сегіз цент берсін!

Естеріңізде болсын, осыдан соң Бруклинге шейін менің жаяу жетуім. керек. Онан бұрын мына кісілерді ертіп апарып, орналастырмақпын. Он сегіз цент!

Тым-тырыс. Капитан көзін төмен салып әрлі-берлі жүре берді, ара-тұра былай деп қайталауды да ұмытпайды: — Мырзалар-ау, он сегіз цент!

Осы бір түкке тұрмайтын сома бәрінің түбіне су құятындай көрініп кеткен. Герствуд аяғы тәлтіреңдеп әрең тұр. Әне-міне ышқынып айғай салатындай.

Ақырында Бесінші авенюдің бойымен сәнді көйлегі сусылдап, театрдан қайтып келе жатқан бір ханым көрінген. Жанында ер адам келеді. Герствуд бұларға көңілі жабығып көз тастаған, әйел Керриді, оның жаңа өмірін еске салды, әйелі мен екеуі мейрамханадан немесе театрдан дәл осылай қайтып келе жататын күндерді ойлады.

Осы екі арада әйел тұрған кедей-кепшікті көріп қалып, серігін соларға жіберген.

Жып-жинақы, көрнекі ер кісі қалтасынан ақша шығарып, капитанға берді.

— Алыңыз, мінеки! — деген ол.

— Рақым етсін, — деп жауап берді капитан, мұнан соң өз әскеріне бұрылып, былай деп хабарлаған: — Енді сіздердің ақшаларыңыздан келесі түнге де бірдеңе-сірдеңе қалды!

Осыны айтқан ол соңғы кезбелерді қатарға кіргізді де саптың басына қарай жүріп, тұрғандарды санады.

— Жүз отыз жеті адам! — деп хабарлаған ол. — Ал, жігіттер, сап түзеп тұра қалыңдар! Қатардың мына бір тұсы, түзел! Енді сәл шыдай тұрыңдар. Көп қалған жоқ!

Ол отрядтың алдына түсіп алды да, бұйрық бере бастады:

— Алға, кеттік!

Грествуд орнынан жұрт қозғалғанда жылжи бастаған. Шұбатылып барып бұлар Бесінші авенюге беттеген болатын, Медисон-скверді қиып өтіп, Жиырма үшінші көшеге бұрылды, сонан әрі Үшінші авенюдің бойымен төмен қарай жүрді. Түнделетін жүрген бірен-саран кісілер бұлардың соңынан таңырқай қарайды.

Көше бұрышында тұрған полисмендер күнде көріп жүрген жетекшіге жайбарақат бас изеседі.

Тобыр Сегізінші көшеге шейін жүріп келді, осында қоналқы жай бар. Түнге қарай жауып тастағанымен, бұларды күтетін.

Кезбелер қараңғы көшеге аялдай тұрды да, капитан ішке келісіп шығуға кіріп кетті. Көп ұзамай сыртқы есік ашылған, барлығын ішке кіруге шақырды. Бір адам бос бөлмелерді ашып беріп жатыр. Сықырлаған ескі басқышпен ілбіп әрең көтеріліп келе жатқан Герствуд бұрылып капитанға қарады. Ол әлі бақылап қарап тұрған, соңғы кезбені кіргізіп барып кетпек. Осыдан соң ғана ол плащын қаусыра қымтап, тысқа шыққан болатын. Қою қараңғылыққа әп-сәтте сіңіп кетті.

— Қашанға шейін шыдармын, — деген Герствуд дауысын шығарып, қараңғы бөлмедегі кереуетке жантая беріп өзіне өзі сөйлеп. Аяқтары сырқырап әкетіп барады. — Менің бірдеңе жеуім керек, әйтпесе аштан қатамын.





XLVI ТАРАУ

ЛАЙЛАНҒАН СУЛАР

Бірде кешкілік, Нью-Йоркке оралғанына көп бола қоймаған, Керри спектакльден кейін киім ауыстырып жатты, келесі есік сыртында дабырласқан дауыстар естілген:

— Сіз абыржымаңыз! Мисс Мадендамен жолығуым керек.

— Сізге ол үшін алдымен өз карточкаңызды беріп жіберу керек.

— Әрине! Мынаны алыңыз!

Жарты доллар ақша бір қолдан екінші қолға өтті, сөйтіп біреу есік қақты.

Керри барып есік ашқан.

— Ойпой, ойпой! — деп даңғырлай сөйлеген Друэ. — Солай де! Жағдайың қалай болып жатыр, Керри? Сахнадан көргенде, бірден таныдым сені. — Керри сасып қалып еді, ол қазір жағымсыз бірдеңелер айтылады деп күтті.

— Менімен амандасқың да келмей ме, сенің? Қандай құлпырып кеткенсің өзің. Кел, әуелі көрісіп алалық, Керри Друэге қолын ұсынып, жымиып қойды — бұл адамның ақжүректігін бағалау керек. Друэ біршама толысыпты, жалпы көп өзгермеген. Баяғысынша үстінде қымбат костюм, иықты, тұлғалы, қызыл шырайлы жүз.

— Есік алдында тұрған адам мені кіргізгісі келмей, "қолын майлауға" тура келді. Сен екеніңді бірден білдім. Қандай әсерлі қойылым! Сен ғажап ойнайсың! Тегінде, солай боларын мен біліп едім! Бүгін сіздердің театрдың тұсынан кездейсоқ өтіп бара жатып, кіріп шығайын деп ойлағам. Шынында, сенің атыңды бағдарламадан көрдім, бірақ қайдан естігенім сені сахнадан көргенде ғана барып есіме түсті. Сонда ғана миыма сарт ете түссін. Сайтан алғыр! Сенің Чикагода осы есіммен сахнаға шыққаныңды ойлап, жүрегім біраз қобалжыды. Чикагодағы атың емес пе?

— Солай, — деген Керри күлімсіреп, қонақтың өзімсіне сөйлегеніне ыңғайсызданып.

— Сені бірден таныдым, — деді Друэ тағы қайталап. — Ал, айт енді! Басыңнан не кештің?

— Бәрі ойдағыдай, — деп жауап берді Керри.

Аяқ астынан Друэні көремін деп кім ойлаған. Ол әлі де өз-өзіне келе алмай тұрды.

— Ал, сен өзің қалайсың? — деп сұрады ол

— Мен бе? Бәрі тамаша! Мен қазір Нью-Йоркте біржола тұрақтағанмын.

— Ah, солай ма? — деді Керри.

— Иә, жарты жыл болып қалды осындамын мен. Өзіміздің фирманың осындағы бөлімін басқарамын.

— Жақсы ғой!

— Ал енді, айтшы маған, сахнада қашаннан бері жүрсің? — деп әуестенді Друэ.

— Үш жылдай болып қалды.

— Солай де? Ал мен енді біліп тұрмын. Ерте ме, кеш пе, осылай боларын мен білдім ғой. Есіңде ме, саған тым тамаша өнерің бар демеп пе едім?

Керри жымиды.

— Менің есімде, — деді растап.

— Сен құлпырып кетіпсің! — деді Друэ сөзін сабақтап. — Ғұмырымда әлде біреудің дәл осылай адам танымастай болып жайнап кеткенін көрген жоқпын. Сенің бойың да сұңғақтана түсіпті, әуелі!

— Рас па? Бәлкім солай да болуы, бойым өскен шығар.

Друэ оның көйлегіне, сонан соң шашына көз салды. Басындағы оймақтай шляпасы соншалықты қонымды. Сонан соң Керри көзін алып қашса да тура қадалып қараған. Бұл адамның баяғы дос-жар қарым-қатынаста болғысы келіп тұрғаны анық еді.

— Ал, — деген Друэ, Керридің сөмкесін алып шығуға ыңғайланғанын көріп. — Мен бүгін сенің менімен кешкі асқа баруыңды қалаймын, жарай ма? Осында мені бір таныс кісі күтіп тұр, үшеуіміз барамыз.

— Жоқ, мен бара алмаймын, — деді Керри. — Бүгін қолым бос емес. Таңертең дайындығым ерте басталатын.

— О, дайындығы бар болсын! Жүр, тамақтанып шығамыз! Әйтпесе, ана кісіні бір сылтау тауып қайтарып жіберейін. Екеуіміз оңаша отырып сөйлеселік.

— Жоқ, жоқ, мен бара алмаймын! — деген Керри өз айтқанынан қайтпай. - Сен босқа әуре болма, мен мұндай тым кеш уақытта тамақтанбаймын.

— Ондай болғанда, әңгімелесіп қайтамыз, — деп Друэ де қояр емес.

— Бүгін болмайды, — деген Керри басын шайқап, тағы да. — Біз басқа бір күні сөйлесерміз. — Ол Друэнің өңі бұзылып кеткенін көрді. Друэ енді түсіне бастады, жағдайдың өзгергенін. Сол сәт Керри өзін бір кездері сүйген адаммен тым қатты кеткенін ұққан.

— Ертең маған қонақ үйге кел, — деген енді ол, өзінің келіспей қойғанын жұмсартқысы келіп. — Біздің үйден тамақтанасың.

Друэ дүр сілкінді.

— Жақсы, — деген ол. — Қазір сен қайда тұрып жатырсың?

— "Уолдорф" қонақ үйі, — деп жауап берген Керри, жақында ғана салынып біткен керемет қонақ үйді атап.

— Қай уақытта барайын?

— Сағат үштерде келсең болады.

Келесі күні Друэ келді, Керри оны жабырқау күткен. Жарқылдап, ақ пейілімен келген қонағын көрген соң барып көңілі біршама орнына түскен, әйтпесе, қай-қайдағыны қоқсыта ма деп қорақтап та еді. Друэ баяғысынша ауыз жаппай сөйлеп отыр.

— Қатырып-ақ жасаған екен, ә? — деді қонақ үйін сүйсіне шолып.

— Иә, тым жақсы, — деп жауап берді Керри.

Бөспелігі қалсын ба, ол өзінің қызметі, өскені, өрлегені туралы әңгіме қопсытты.

— Таяу күндері өзім жеке бір іс бастамақпын, — деп мәлімдеді Друэ. — Екі жүз мың долларға шейін несие алуыма болады.

Керри оның әңгімесін барынша ынтамен тыңдап отырғандай сыпайыгершілік танытты.

— Маған мынаны айтшы, — деген Друэ кенеттен, — Герствуд қайда кетті осы?

Керри сол қызарып кетті.

— Менің білуімше, ол осында, Нью-Йорикте, — деп жауап берген ол. — Оны көрмегеніме көп уақыт өтті.

Друэ бірталай уақыт үн-түнсіз ойлана түсіп отырып қалды. Ол Керридің ендігі өміріне бұрынғы ішімдікхана іс басқарушысының бір қатысы бар ма, жоқ па дегенді біле алмаған. Керридің сөзінен кейін көңілі жайланды. Керри, мұның ойынша, Герствудтен қол үзген, солай болуы керек те ғой.

— Иә, — деген ол ақырында, — оның істеп кеткені түзетуге келмейтін қателік болды ғой.

— Ол не істепті сонда? — деп сұраған Керри, бұл сөздің астарында бірдеме жатыр деп ойламаған қалпы.

— О, сен өзің білесің оны! — деген Друэ қолымен әрі-бері күдік-күмәнді қуғындай қимыл жасап.

— Жоқ, мен ештеңе де білмеймін, — деді Керри тіксіне сөйлеп. Не айтайын деп отырсың, жұмбақтамай айтшы?

— Баяғы Чикагода болған оқиға ше... Есіңде ме, ол қашып кеткенде? — деп шұбалаңдатты Друэ.

— Мен, расында да, білмейді екенмін, ненің жайын айтып отырсың, — деп сұрады Керри түкке түсінбеген қалпында.

Бұл адам өзінің Герствудпен қашып кеткенін соншалықты сұмдық қылып айтып отыр ма, сонда?

— Солай де?.. — деген Друэ әлі де сеніңкіремей. — Сен оның Чикагодан он мың доллар ақшаны ұрлап алып, қашып кеткені туралы білмедің бе?

— Не?! — деп баж ете қалған Керри. — Сен оны он мың доллар ақша ұрлап алды дегелі отырмысың?

Друэ енді шынымен-ақ абыржып қалған.

— Сен бұл жайлы білмеуші ме едің?

— Әрине, білмедім! — деп жауап берген Керри. — Менің бұл өңім түгілі, түсіме кірген жоқ.

— Ім, қызық екен! — деген Друэ. — Солайы солай, күмәнің болмасын. Бар газет шулап жазған мұны.

— Қанша ақша алды дедің? — деп сұраған Керри.

— Он мың доллар. Естуімше, ақшаның көбін ол қайтара салып жіберген.

Керри көздің жауын алған түкті кілемге түкке түсінбеген күйде қарап отырып қалды. Өзінің Чикагодан еркінен тыс қашып шыққаннан кейінгі жылдар енді басқа қырымен көз алдына келген, Ол барлығына енді басқаша көзбен қарады. Бұл шын болған жай дегенге дәлел көп еді. Герствудтің ақшаны бұл үшін ұрлағанын ұқты. Оған деген жеккөрінішін аяушылық басты. Байғұс-ай! Қандай күйде жүрді екен ол сонан соң. Қолымен істегенді, басымен көтеру оңай ма.

Дәмді ас пен шарап бойын қыздырған Друэ тым көңілді отыр, Керриді қайтадан қолына қондырмақ. Рас, қазір оның тасы өрге домалап тұр екен, сонда да бұл өзін оның қасынан көретін сияқты. "Ғажап әйел! — деген ол іштей. — Не деген көрік! Не деген сымбат! Әйгілі әртіс!" Қазіргі даңқымен Керри оған бұрынғы қай кездегісінен де көңіл құштары құлаған ару болып көрінді.

— Керри, есінде ме, әуесқой спектакльге қатысқанында қатты толқығансың? — деп қойды ол.

Керри күлімсіреген.

— Сен сол жолы-ақ ғажап ойнағансың — басқалар әйтеуір жүрді, — деп елжірей қалған Друэ оған қарай еңкейе түсті. — Ол кездері мен сен екеуміз тамаша тұрып кетерміз деп ойлағанмын.

— Ол жайды қозғап керегі жоқ, — деген Керри жаратпай тоқтата сөйлеп.

— Маған ештеңе айтпа демекпісің, сонда?

— Жоқ, — деп қайырды да, Керри орнынан тұрып кетті. — Қазір менің театрға жиналуым керек. Сенімен қоштасуға тура келіп түр. Кеттік.

— О, бір сәт тұра тұршы! — деп өтінген Друэ.

— Болмайды, менде уақыт жоқ, Чарли! — деді Керри жұмсара сөйлеп.

Друэ дастарқан басынан ықылассыз көтеріліп, оны лифтіге шейін шығарып салған. Қоштасарда ол былай деп сұрап еді.

— Сені енді қашан көруіме болады?

— О, қалай да бір жолығармыз! — деген Керри немқұрайлы жауап беріп. — Мен жаз бойы осындамын. Сау бол!

Міне, лифтер да есігін ашты.

— Көріскенше! — деп қалды Друэ де оны көзімен ұзатып тұрып ол көйлегі сусылдап, кабинаға кіріп бара жатқанда.

Кірержайға көңілсіз оралған болатын: Керридің бойын аулақ ұстағаны оның құмарлығын қоздыра түскен. Мына қонақ үйдегі бар сән-салтанат тек қана сол туралы сөйлейді. Друэ ол өзін тым салқын қабылдады деп шешті.

Керри болса әлдеқайда басқа бірдемелермен бас қатырған.

Сол күні кешкісін ол "Казиноның" жанында табанынан таусылып өзін күтіп тұрған Герствудтің жанынан өткен. Оны байқаған жоқ.

Ертеңінде, театрға тақай бергенінде, онымен бетпе бет келіп қалып еді. Ол мұны әбден қалжыраған күйде күтіп тұрған болатын. Бүгін қайткенде жолықпай кетпеймін деп шешкен еді. Бұл жолы да Керри үсті-басы жалба-жұлба тозып кеткен адамды таныған жоқ. Ол тіпті, қарсы алдынан қу сүйек қайыршы біреу шыға келгенде, шошып кеткен.

— Керри, — деген Герствуд дауысы әрең шығып, сыбырлай сөйлеп, — саған айтар бір-екі ауыз сөзім бар...

Керри жалт бұрылғанда, кім тұрғанын бірден таныған еді. Осыған шейін іште жататын бір жылы сезімнің мына адамның қазіргі түрін көрген сәтте күллі көкке ұшқан.

Бірақ Друэнің ұрланған ақша туралы айтқаны еске түсті.

— Құдай-ай! Бұл сен бе едің, Джордж! — деп айғайлап жіберген ол. — Саған не болған!

— Мен науқастанып қалдым, — деп жауап берген ол, — ауруханадан енді ғана шығып тұрмын. Құдай үшін, маған бір кішкене ақша бер!

— Әрине, — деп қалды Керри, оның еріндері дірілдеп кетіп еді. Жан толқынын білдірмеуге тырысқан. — Саған не болған өзі? — деп қайтадан сұрады ол.

Керри сөмкесін ашып, ішіндегі бар ақшаны алып шықты: бір бес долларлық, екі екі долларлық екен.

— Саған айттым емес пе, мен ауырып жаттым, — деп қайталаған Герствуд күңкілдей түсіп, мұның өзін көпе-кернеу мүсіркей қарағанына жыны келіп. Мұндай қайырымы бар болсын.

— Міне, менің өзімде жүрген ақшам осы ғана екен. Ал, — деген Керри.

— Жарайды, — деді баяу сөйлеп Герствуд. — Бір реті келгенде қайтарамын.

Керри оның қарсы алдында тұрған, әрлі-берлі өтіп жатқан кісілер бұған бұрылып тұрып қарайды. Бұл да, Герствуд те өздеріне жұрттың әуестікпен қарай бастағанын байқаған.

— Сонда да болса, айтшы, саған не болды? — деп қайтадан сұраған ол қайтерін білмей. — Қайда тұрып жүрсің қазір?

— Түнемелік үйде бөлмем бар, — деп жауап берген ол. — Оның барлығын саған несіне айтамын. Бәрі дұрыс.

Мұның жылы-жұмсақ сөйлегені оны ерегістіре түсетін сияқты. Ол Керридің ісінің осыншалықты оңалып кеткенін кешіре алмай тұр.

— Бар, театрыңнан қалма, — деген ол. — Саған керемет ризамын, осыдан кейін енді келмеймін.

Керри бірдеңе айтпақ болған, бірақ кері бұрылып кеткен Герствуд сүйретіліп әрі жүре берген.

Бірнеше күн бойы ол осы көріністі ойлап жабығып жүрді де, бірте-бірте барлығы ұмыт болды.

Друэ тағы да келді, бірақ Керри оны енді қабылдаған жоқ. Оның бұған ендігі жалпаңдауы тым жөнсіз көрініп еді.

— Мені үйде жоқ деңіз, — деген ол дәліз кезекшісіне.

Бірер күннен соң театр Лондонға гастрөлге кетеді. Жаз бойы Нью-Йоркте қалып, екінші маусымды да мұнда өткізудің берері шамалы.

— Лондонды жаулап қайтуға қалайсыз? — деп сұрады бірде директоры.

— Кімді кім жаулар екен! — деп жауап берген Керри.

— Біз маусым айында жолға шығамыз! — деді директор.

Жол жабдығымен әбігерленіп жүріп Герствудті Керри ұмытып та кеткен. Ол да, Друэ де Нью-Йоркте қалды, екеуі де мұның сапарлап кеткені туралы соңынан бір-ақ білген болатын. Друэ бірде мұны іздеп келген, жолаушы кетіп қалғанын естігенде, әжептәуір өкініш білдірді. Ол кірер жайда мұртын тістелеп сілейіп тұрып-тұрып, ақыры былай деп ойлаған: өткен күн өтті де кетті.

"Соншама күйзеліп, таусылатындай кімім еді", — деп шешті ол, бірақ ар жағында басқа бір сезім жатқан.

Герствуд ұзақ жазға, сонан соң күз бойы өйтіп-бүйтіп амалдап күнін көрген. Бірде ол әлдеқалай бір дансингтен швейцардың орнын алып, сол жерде бір ай бойы жұмыс істеген. Мұнан соң қайтадан қайыршылық күй басталды, күндер бойы ашығып жүрді, саябақтарға орындыққа түнеді. Бірнеше қайтара ол әбден мүшкіл халге түскен соң қайырымдылық мекемелерінің есігін қаққан, ол жерлерден бір нәпақа ілігіп жүрді. Қысқа қарай Керри Нью-Йоркке қайтып оралып, жаңа пьесада ойнап жүрген, бұл туралы Герствуд білген жоқ болатын Ол бірнеше апта бойы үзбей қаланы кезіп, қайыр сұраған. Афишалар айғайлап Керри Маденданың қалаға оралғанын хабарлайды. Друэ, Керридің келгенін білді, бірақ енді оны қайтып мазалаған жоқ.

Осы күндері Нью-Йоркке Эмс келген. Ол өзінің Батысында біршама нәтижелі шаруалар жасаған болатын, ендігі ойы Нью-Йоркте зертхана ашу. Керриді ол миссис Вэнстердің үйінен кездестірді, екеуара бір қуаныш байқалған жоқ. Эмс Керриді Герствудтің некелі зайыбы деп қарады, бұлардың арасындағы жайды ол кейіннен естіп білген. Жағдайды соншалық ұғына қоймағандықтан, ол бұл туралы мұнан кейін де білмегенсіп жүрді.

Миссис Вэнс екеуі Керри ойнаған опереттаға барған, спектакльден кейін Эмс былай деді.

— Комедияға бекер барған. Меніңше, ол әлдеқайда дарынды.

Бір күні ол Керримен Миссис Вэнстің үйінде тағы да кездейсоқ ұшырасып қалып, екеуі әжептәуір ұзақ сөйлескен.

Керри, бұнысына өзі де таң еді, осы бір адамға енді бұрынғысындай аузын ашып, көзін жұмып отырған жоқ. Сөз жоқ, мәселе мынада еді, бір кездері бұл қол жетпейтін биіктерін осы адамнан көрген, ал оның немене екенін, ұғына алмаған. Қолы бірдеңеге жеткен ол енді өзіне өзі сенімді, Мистер Эмс мұның таңдауы мен табысын жөн көретіні даусыз. Бірақ оның газеттер даурыға жазған дақпырттан тұратын даңқын мистер Эмсті тіпті де қанағат тұтқан жоқ. Ол бұған әлдеқайда көп үміт артты.

— Ақыр соңында бәрібір драмаға бармадыңыз ғой? — деп сұраған Эмс, бір кездері Керридің өнердің осы саласына қызығушылығы болғанын есіне түсіріп.

— Бармадым, — деп жауап берген Керри. — Әзірге болмай тұр, — деп тағы да айтқанын анықтай түсіп.

Керри Эмстің көзқарасынан-ақ оның құптай қоймағанын байқаған, содан кейін шынын айтқан:

— Мен бірақ, әлі де сол туралы ойлап жүрмін.

— Оңды болар еді, — деген ол.

— Өмірдің мәнді жайларын ойнауға бейім өнерпаздар болады, сіз солардың бірісіз.

Керри қайран қалды, бұл адам мұның жанын жеген жайды қайдан біледі. Шынымен-ақ ұға ма өзін?

— Олай деп не себепті ойладыңыз? — деп сұраған ол

— Себебі сол, сіздің жаныңыз соншалықты сезімтал, — деп жауап берген Эмс.

Керри қысыла күлімсіреді.

Бұл адам өзімен емен-жарқын ашық әңгімелесетін, онымен дос-жар болғанның өзі неге тұрады. Баяғы биік мұраттар көз ұшынан қайта қылаң берген.

— Мұны, білмеппін, — деп ойлана тіл қатқан ол, әлгі сөздер жанына майдай жағып.

— Сізді сахнада көрдім ғой, — деп қойды Эмс. — Соншалықты табысты ойнайсыз.

— Мен өте қуаныштымын, сізге ұнағанына.

— Өте оңды, — деп қайталаған Эмс. — Әрине, опретта үшін, — деп нақтылай түсті.

Мұнан кейін бұлар ол жайында сөйлескен жоқ, біреулер кіріп әңгіме үзіліп қалды. Бірер күннен кейін екеуі тағы ұшырасып қалған. Керри жанына бір қонақ құрбысын ертіп кірген кезде, Эмс түнгі астан кейін бөлме түкпірінде басын төмен салып отырған болатын. Жылдар бойғы ауыр ой жұмысы оны біршама қажытып кетіп еді. Өңі шаршаңқы. Керри осы адамның қай жерін ұнатып жүргенін өзі де білмейтін.

— Неге жалғыз отырсыз? — деп сұрады ол.

— Музыка тыңдап отырмын.

— Сіздер отыра тұрыңыздар мен қазір қайтып келемін, — деген Керриге құрбысы, жас өнертапқыштың көз тартарлық ештемесін байқамай.

Эмс қарсы алдында тұрған Керриге басын көтерген.

— Керемет әуен емес пе? — деп сұрады ол құлағын күйден үзбей.

— Иә, бөлекше екен, — деп жауап берген Керри орындалып жатқан әуенге құлағын түріп.

— Отырсаңызшы, — деп ұсыныс жасаған Эмс оған жанында тұрған креслоны жылжыта беріп.

Бұлар бірталай уақыт үнсіз отырысып күй тыңдады, екеуінің де бойын ғажап бір сезім қуалаған. Керри баяғы бір күндеріндей күй әуеніне жан-тәнімен елжіреп отырды.

— Ұғындырып айта алмаймын, — деген Керри, өзінің естен танғандай тұншыққан күйін жеткізуге тырысып, — әйтеуір музыка менің жанымды бөгде бір әлемге алып кетеді, құдды бір менің... мен...

— Солай, мен сізді түсінемін, — деді Эмс сөзін бөліп.

Ол осы бір жан ашық жүректі, алаңсыз ақ пейіл, артық туған адам деп ойлады.

— Соншама мұңға батып керегі жоқ, бірақ, — деп қойды ол тағы да.

Біршама үндемей отырды да, басқа бір жайды сөз еткен болды, бірақ оның айтқанының барлығы екеуіне ортақ күйді қозғаған.

— Дүниеде біз қол жеткізуді көздейтін қызық көп. Бірақ барлығын бірден бас салам деудің қажеті болмас. Кез-келген ойға алған шаруамыз орындалмай қалды екен деп, басты тауға да, тасқа да сөгу, тіптен, дұрыс емес.

Музыка тынды: Эмс орнынан көтеріліп, Керридің алдына келіп тұрған. Бір нәрсеге тас түйін жинақталған сыңайда.

— Сіз неге бір салиқалы драма театрына ауыспайсыз? — деп сұрады ол.

Эмс Керриге өңменінен өтердей, тесіле қарап тұр. Оның жарқыраған бота көздеріндегі мұң мен жүзіндегі ауыр көлеңке мұның шешімінің дұрыстығын айғақтайтындай.

— Солай ететін шығармын, — деп жауап берген Керри.

— Сіздің орныңыз сол жақта! — деді Эмс тағы да.

— Сіз солай деп ойлаймысыз?

— Солай, бұған менің күмәнім жоқ. Сіз өзіңіз де мұны білмейсіз, бәлкім, бет-жүзіңіз, әсіресе көз жанарларыңыз осыны айтады.

Керридің жүрегі аузына тығылатындай: Мұны да адам деп, қамын ойлайтын кісі бар екен Бір сәт ол өзінің бар мұңын, жападан жалғыз екендігін мүлде ұмытты. Бұл адамның айтқаны тек мақтау сөз емес. Ол барлығына барлау жасап, ойдың тоқтамын айтып тұр ғой.

— Солай, — деп сөзін жалғаған Эмс ойдан арыла алмай, — сіздің көз жанарларыңыз бен бет-бейнеңізде. Менің әлі есімде, сізді алғаш көргенде назарым түскен. Маған сонда сіз міне-міне жылап жіберетіндей көрініп едіңіз.

— Қандай қызық! — деп қалды Керри қуана дауыстап.

Тұп-тура осындай жүрек сөзін іздейтін оның жаны.

— Сонан соң біртіндеп, бұл сіздің табиғи сипатыңыз екенін байқадым, бүгін де сол бет-әлпетіңізге тағы көз салдым. Сіздің жанарыңызда бір тұңғиық нұр бар, мұның өзі сіздің бет-жүзіңіздің ерекшелігін айқындай түсетіндей.

Керридің кеудесі алып-ұшқандай, оған көз алмай қарайды.

— Бірақ сіз, бұған мән бермейсіз-ау, — деп қойған Эмс.

Керри жанарын бұрып әкетті. Бұған осы бір адамның өзі туралы айтқандары соншалықты жағып барады. Ол шынымен де әлгі айтылғандарға лайық болғысы келді. Бұл сөздер жаңа бір ұлы құпия әлемдерге есік ашып жатты.

Керри осы туралы көп ойланып жүрді, екеуі бірер апта өткен соң тағы да ұшырасты. Бұл әңгіме өзінің Чикагодағы спектакль басталар алдында, онан көп уақыт өткеннен кейін де ойлаған армандарынан қаншалықты алыс тұрғанын ұғындырды. Бұл қалай сонда, армандар арзандап кетті ме?

— Мен сіздің драмалық рөл алсаңыз қаншама табысты болатыныңызды білемін, — деген Эмс. — Мен сізді көп бақыладым, және...

— Және?.. — деп сұраған Керри.

— Байқайсыз ба, — деген ол, қиын жұмбақтың шешімін тапқанына қуанғандай болып, барлық күш сіздің бет-жүзіңіздің айрықша пішімінде. Бізге жан жүйені қозғайтын он өлең немесе ғажап сызылған сурет тұп-тура осы әсерді береді. Бұл өзі — адамзат баласы құштар болып, мәңгі іңкәр болып келе жатқан сұлулық сиқыры.

Керри оған жанарын кең ашып аңыра қараған, не айтып отырғанын ұға қойған жоқ.

— Адамдар қайткенде де өздерін танытуды көздейді, — деп сөзін жалғаған Эмс. — Бірақ екінің бірі өзінің сезінген күйін жеткізіп айтып бере алмайды. Олар басқаларға арқа сүйейді. Міне, таланттың керек болатыны — осы тұс. Біреу адам баласының саз әуеніндегі сезім күйін жеткізеді, келесі біреу — өлең сөздің патшасы, үшіншісі — сахна сөзімен сөйлеуші. Ал кей-кейде жаратылыс сезімнің барлығын бет-бейнеге таңбалайды. Ол адамның бет жүзіне көңіл күйдің бар иірімін толқытып шығарады. Сіз осындай жансыз.

Эмс Керриге осы сөздердің мәнін көзқарасымен жеткізгісі келгендей қарап қалған, ол да көзбен ұқты. Не дегенде де, ол жаратылыстың өзіне адамның жан күйігі мен сезім сәулесін айтқызбай жеткізетіндей пішін бергенін түсінген. Бұл бір жүрек толқытарлық сәт еді.

— Бұл сізге көп жауапкершілік жүктейді, — деді Эмс әңгімесін сабақтап. — Сіз тағдырдың сыйын алдыңыз. Мұнда сіздің зәредей де қатысыңыз жоқ: айтайын дегенім, сізде бұл қасиеттің болмауы да мүмкін еді. Сіз бұл үшін ештемеңізді шығарған емессіз. Ал енді, құдай берген екен, соны қалай да кәдеге жарату керек қой.

— Қалай? — деп сұраған Керри.

— Мен оны сізге айтқанмын: драмаға ауысыңыз. Сіздің мінез-құлқыңызда көп жылу бар, сіздің дауысыңыз да жағымды, кең. Осыдан өзгелерге қымбат бір дүние жасаңыз. Солай еткенде ғана сіз өз қабілетіңізді қайда болса, сонда жұмсамайсыз.

— Соңғы сөзде не айтылғанына Керри түсінбеді, білгені, операттадағы табыс деп жүргені мардымсыз дүние.

— Мен сіздің ойыңызды оншалық ұқпай тұрмын, — деген ол.

— Менің айтпағым мынау. Сіздің жан-дүниеңіздегі өзгешелік көз жанарыңызда, бет пішініңіздің бөлекше сипаттарында, сонымен бірге, әрине, жан жаратылысытарыңыздағы жақсы қасиеттерде. Сіздің осылардың барлығынан айрылып қалуыңыз әбден мүмкін, егер өз-өзіңізді алдап, тек көңіл қалауыңыз үшін өмір сүретін болсаңыз. Көздің оты өшеді, оймақтай ауызға да өзгеріс жетеді, сіз сахнада ойнамайтын боласыз. Сіз бұған сенбей тұрған да боларсыз, бірақ бұл осылай. Табиғаттың заңы қатал!

Керриге өз айтқанының дұрыс екендігін көз жеткізбек болып, Эмс жанын салып сөйледі, кейде ол соншалықты аспандап кетеді. Оған Керридің бойынан бір ірілік көрінетін. Әйтеуір Керри бұған ұнайды. Оның бұны қозғау салып, ілгері жетелегісі келеді.

— Мұны білемін Сіз дұрыс айтасыз — деді Керри өзін сол кінәлі сезініп абыржи сөйлеп.

— Сіздің орныңызда болсам, мен жанрды ауыстырар едім — деп жалғады Эмс.

Оның сөзі тұнық суға тас лақтырғандай әсерлі еді.

Керри, тербетпелі орындығында шайқалып отырып, бұл туралы бірнеше күн бойы ойланған.

— Опереттада мен көп жүре алмайтын шығармын, — деген ол бірде Лолаға.

— Неге? — деп таңырқады oл.

— Менің ойымша, байсалды драмалық спектакльде ойнағаным әлдеқайда оң көрінеді.

— Бұны қайдан тауып жүрсің?

— Өзім де білмеймін. Осыны мен баяғыдан ойлаймын.

Ол ештеңені бел шешіп істейін дей қоймады бірақ, бұрынғысынша сарыуайымға салынып жүре берді. Осы бір жайлы өмірге егер бұл, расында да, жайлы тірлік деп есептелінсе, — ол онсыз да ұзақ та қиын жолдан өтіп барып жеткен. Іш пыстырарлықтай көңілсіздіктен бәрібір арыла алмас еді.





XLVII ТАРАУ

ҚОР БОЛҒАНДАР ШЕРУІ.

ҚОБЫЗ ШАНАҒЫ

Қалада ол уақыттарда бірнеше қайырымдылық орны бар еді. Герствуд ақыр аяғында солардың болар-болмас көмегіне қарап қалған. Ізгі бикелер қауымының есігінде — Он бесінші көшедегі тұрған кірпіш үйдің алдында қайырымдылық тақтасы ілулі тұратын. Тақтада қауымға жәрдем сұрап келгендер түскі тамақты тегін ішулеріне болады деген хабарландыру ілінген Осы бір сараң ғана хабарландыру, шын мәнінде, кең қайырымдылық, шараларының жаршысы еді. Нью-Иорктей үлкен қаланың тұрмысы түзу тұрғындары, әдетте, мұндай хабарларға мән бермейді. Таңертеңгісін Алтыншы айналым мен Он бесінші көшенің қиылысында тұрып та қауымдастықтың іс-шараларынан хабарың жоқ болса, осы бір адам қарасы шоғырланып тұрған көше бұрылысындағы топтың ор секунд сайын жұпыны киінген, маскүнемдіктен бет-аузы ісінген бір өкілі аяғын сүйрете басып, біреуінің беті ауған жаққа сытылып шығып бара жатқанын да байқамайсың. Күн суықта бұл жыбырлаған тірлік тіпті ертерек басталады. Қауым үйінің көлеміне қарай орын аз. Бір мезетте жиырма бес, отыздай ғана адамды тамақтандыруға болады. Қалғандары сыртта сүйретілген ұзын қатар түзіп тұрып барып, кезегі жеткенде кіреді ішке. Бұл көрініс Нью-Йорк тұрғындары үшін күн сайын, жыл сайынғы үйреншікті, ешкімнің назарын аудармайтын қалыпты жағдайға айналып кеткен болатын. Жоқ-жітік адамдар күн суықта да асықпай, шыдамдылықпен күтеді — бірнеше сағат тосып тұрып барып кіреді ішке. Бұл жерде ешкім ешкімге бір нәрсе жайынан сұрақ та қоймайды, басқа бір қолдау да жасамайды. Келімсектер тамақтанып алады да жөнімен жүре береді. Бұл адамдардың басым көпшілігі бұл жерге қыс бойы күн сайын келіп тұрды.

Есік көзінде зіңгіттей бір әйел тұрып кезекті бақылайды, ішке кіргізетін кісінің санын реттейді. Адамдар ілгері өтудің бұлжымайтын тәртібін сақтайды. Ешкім де бұзып-жарып кимелеп алға өтіп кетемін деп аптықпайды. Ауыздарына құм құйылғандай, ешкім жақ ашып бірдеңе айтпайды. Бірдеме ішіп-жеу үшін қатып-семіп тұрған адамдарды бұл жерден ең бір боранды-шашынды күндерде де кездестіресің. Ызғырық желдің өңменіңнен өтердей өтінде бұл бақытсыз жандар алақандарын ысқылап, тұрған орында секеңдеп, жылынудың әуресіне түседі. Аяз қарып өңдері қуарып кеткен, аямай ысқылап жатады. Күндіз бұл адамдардың бет жүзіне көз тоқтатып қараған жан олардың бір-біріне соншалықты ұқсас екендігін көрер еді. Бұлар саябақтардағы орындықтарды айналсоқтап жүретін, ал жаздың күндері тіпті сол орындықта ұйықтап шығатын үйсіз-күйсіз кісілер болатын. Олар Бауэридегі жатын орын жалға берілетін маңайда, қаланың шығыс жақ бөлігіндегі қиқы-жиқы көшелерде, жалба-жұлба киім, сиқынан айрылған сорлылық ешкімді де таңырқатпайтын жерде жүретін. Мезгілсіз, алды-артына қарамай асығыс ішкен жүрек айнытарлық тамақтан бұл адамдардың денелері болбырап, сүйектері салдырап қалғалы қашан. Бұлардың барлығы өң жоқ, түс жоқ, боп-боз болатын. Қуарған. Көздері шүңірейіп ішіне кіріп кеткен, ауру, еңкіш тартқан, еріндері шектен тыс қызыл науқас жандар. Шаштары ұйпа-тұйпа, селдір, құлақтары құп-қу, әбден тозығы жеткен аяқ киімдері сөгіліп біткен.

Бұлар өмір ағысында шарасыз қалған адамдар, адамзат тірлігінің әрбір арпалыс толқыны екпінімен жағалауға шығарып тастаған шөп-шаламдай.

Наубайшы Флейшман Бродвейдегі Оныншы көшемен қиылыста тұрған дүкеннің артқы есігінен күн сайын түн ортасы кезінде келімсектерге нан таратып келе жатқанына да ширек ғасырдай уақыт болып еді. Күн сайын түнге қарай жиырма жыл бойы үш жүздей адам қарасы кезекке тұрады: белгілі мерзімде есік ашылады да аш-арық жандар үлкен себеттен бір бөлке нанын алған соң түн қараңғылығына сіңіп, көзден ғайып болады. Бұл адамдардың саны да, құрамы да өзгермейтін еді. Егер біреу осы шеруді сыртынан бақылап тұрған болса, көп адам түртаныс болып шығар еді. Мұнда осындай екі адам болатын, олардың он бес жыл бойы бір де бір рет келіп нан алмаған күні болған жоқ. Ал қырық шақты кісі де тұрақты келушілер еді. Қаржы күйзелістері немесе басқа да бір қиыншылық кезеңдерде кезекке де үш жүз адамның өзі ара-тұра жиналатын. Жұмыссыздар туралы сөз болмайтын, халықтың тұрмысы дүрілдеп кеткен уақыттарда да нан дүкенінің жанынан адам қарасы азайып көрген жоқ. Қысы-жазы, күн жылыда да, суықта да сол бір үш жүз қаралы адам Флейшманның нан тарататын себетінің қасында бір-бірімен ұшырасудан танбаушы еді.

Герствуд осындай кезек қатарлардың арасында енді жиі тұратын болған. Бірде күн сондай суық болды, көше кезіп көп жүргенмен, қолға іліккен ештеңе болмады да, ол ақыры ізгі бикелер панаханасына бет алды. Сағат он бірлер шамасының өзінде мұнда адам қарасы жиналып қалған екен. Жұқа киімді жел суырып соғады. Асханаға алдымен кіру үшін ертерек келген бұл адамдар Он бесінші көшеге қарай шығатын Тоғызыншы жасақ үйінің темір қоршауына сүйеніп күтіп тұрды. Асхананың ашылауына әлі бақандай бір сағат уақыт бар еді, аш-арық адамдар кіреберістен сол алысырақ тұрды. Кісі үсті-үстіне келіп көбейе бастады да, бұрынырақ келгендер ілгері есікке қарай жақындай жылжыды.

Бұл тобырға Герствуд Жетінші авенью жақтан келіп қосылды да, кірер есіктің жанына жақын тұрды. Бірақ бұрын келгендері бұған жақындай тұрып, ләм-мим демей-ақ өздерінің алда екендерін білдірді.

Герствуд бұлай өтіп кетпесін көріп, кезектің соңына барып орын сайлады. Тәртіп сақталды ма, ұрыс-талас жөніне кетеді.

— Сағат өзі он екі де болып қалған шығар? — деп сұрады біреу.

— Бәлкім, — деді бірі жауап беріп. — Мен осында тұрғалы бір сағаттан асып кетті.

— Сайтан алғыр, не деген суық!

Олар барлығы сәлден кейін кіреміз-ау деген есікке жұтына қарап тұрды. Әне бақалшы да келіп, ішке лық толы тағам салынған себетін көтеріп кірді. Осы тұста тұрғандар азық-түлік бағасының қымбатшылығы туралы күңкілдесіп қалды.

— Ет қымбаттап кетті! - деп қалды біреу.

— Соғыс басталып кетсе, не болады екен?

Кезекте тұрғандар біртіндеп молая түсті. Елу шақты адам жиналып қалған еді, алдыңғы жақта тұрғандар басқалардың әлі ұзақ күтетінін, өздері әні-міне кіретінін ойлап мардымси түсті. Олар кезектің соңын болжап, кейін бұрылып қарайды.

— Мәселе нешінші болып кезекте тұрғаныңда емес, — деген Герствудке мән-жайды ұғындыра түсіп, алдымен кіретін бағы жанған біреуі. — Жиырма бестің ішінде болсаң болғаны. Барлығымыз бір кіреміз.

— Ім! — деп қалды кезектің соңына ығысып кеткен Герствуд күмілжи түсіп.

— Баршаға бірдей жер салығын енгізбей болмайды, — деді әлдебір кісі. — Онсыз тәртіп орнату мүмкін емес.

Кедей міскіндердің көпшілігі үнсіз тұр. Әбден жүдеп-жадаған, үсті-басы жалба-жұлба осы бір аш-арық адамдар аяқтарын аяқтарымен қағып, есікке ауық-ауық қарайды, алақандарын ысқылап жылынбақ болады.

Ақыры есік те ашылды. Толық денелі, ұзын бойлы бике көрінді. Ол ішке ретпен кіргізе бастады. Кезек ілгері қарай жылжып, ішке біртіндеп жиырма бес адам кірді. Бике қалғандарын қолымен жасқап тоқтатты. Алты адам баспалдақ үстінде тұрған, олардың арасындағы біреуі — бұрынғы ішімдікхана басқарушысы болатын. Түстік асты күтушілердің қайсыбірі өзара сөйлесіп, енді біреулері нәлет тағдырын жазғырып бұрқылдап бірдемелер айтып, енді бірі Герствуд сияқты жұмған аузын ашпай, үнсіз тұрды. Ақыры бұл да ішке кірді. Тамақ ішкенімен, жегенін желкесінен шығарғандай кикілжің тірлікке ызасы тарқамады.

Екі аптадай уақыт өткенде ол Флейшманның нан дүкені жанындағы түнгі кезекте тапжылмай тұрып, нан тарататын уақытты күтті. Бұл өзі бір сәтсіз күн болған. Бірақ Герствуд енді өзінің осы мүсәпір қалпына түсіністікпен көндіге бастаған болатын Егер кешкі ас мәзірінің еш ыңғайы келмей, аш қалса, ол осы жерге келетін болған.

Сағат он екіге бірнеше минут уақыт қалғанда дүкен ішінен нан толтырып салынған үлкен себет алынып шықты да сағат тура он екіде етжеңді доп-домалақ нан сатушы есік алдына шығып: — Келіңдер! — деп шақырды. Кезек дереу алға қарай лап қойған. Әркім бір бөлке нан алып тарап жатыр. Бүгін Герствуд өзінің бір бөлке нанын жол-жөнекей, ұйықтап шығатын орнына қарай қараңғы көшемен қалтақтап жүріп келе жатып-ақ жеп тауысқан.

Қаңтар айының басында Герствуд өзінің күні бітті деп шешкен. Әуелде өмір біртүрлі қымбат еді, енді міне кіріптар тірлік, күші қайтқан күндер оған жер бетіндегі қызықты біртүрлі мағынасыз, сұрқай көрсетті. Тауы шағылып, беті қайтқан, тағдыр аямай соққылаған ауыр бір шақтарда ол осының бәрін бітіру керек деп сан мәрте ойлады. Бірақ күн шығып, жылу жайлап, әлдеқандай бір он-он бес цент ақша ілінсе, Герствудтің көңіл күйі өзгеріп қалады. Ондайда өзіне-өзі әлі өмір сүре тұруым керек дейтін.

Герствуд әлдебіреудің қалдырып кеткен газетін алып, Керриден бір хабар білермін деген үмітпен, күнде қарайды. Жаз жайланып, күз де келді, бірақ Керриден сыбыс болған жоқ. Бір күндері ол өзінің көзі ауыратынын байқады. Көзінің науқасы күн өткен сайын асқынды. Жатып жүрген жеріндегі қаракөлеңке жарықта ол енді ештеңе оқымайтын болды. Дұрыс тамақтанбағандықтан, оның ағзасы сыр берді: ол енді уақытының көбін ұйқымен өткізетін, онда да жатын орын дұрыстау болып шықса.

Алба-жұлба киім-кешегі мен қылқиып жүдеген қу сүйек түріне қарап кәнігі қаңғыбас қайыршы дейтін болды жұрт Герствудті. Полиция көзден таса қылмайды, ішімдікхана иелері, түнгі жатақтардың қожайындары аулаққа қуалап әлек болады, ал қала көшесінде жүрген адамдар мұны көрсе анадайдан айналып өтетін Біреуден бірдеңе сұрап алу күн өткен сайын қиындай түсті.

Ақыры Герствуд бір күні ойынды аяқтау керек деген шешімге келді. Бұл күні оның ит құрлы қадірі қалмағаны әбден анық сезілді. Бір адам қайыр берген жоқ. Суық қабақтар түйілген, түксиген күйі қалды.

— Маған бір жәрдеміңізді тигізе алмас па екенсіз, сэр? — деді ол әбден шарасы таусылып. — Мен ашпын.

— Қарай гөр өзін! Аулақ әрі! — деді өтіп бара жатқан кісі. — Қай-қайдағы сүмелекті жарылқайтын жайым жоқ!

Герствуд суықтан қызарып ісініп кеткен қолдарын қалтасына салды. Көзі дымданып, көмейіне жас кептелді.

"Бұл шындық, — деді ол өзіне-өзі. — Менің сүмелек біреу екенім рас! Бір замандарда мен де кісі едім. Менің ақшам бар болатын онда. Жарар, осының барлығын бітіру керек!"

Осы өлім әлдилеген оймен ол Бауэриге беттеді.

"Қаншама адам өмірден өз еркімен кетіп жатқан жоқ па, — деп ойлады ол. — Газдың бұрандасын ашып қойсаң болды — бәрі де тәмам. Маған осыны жасауға не кедергі бар?"

Ол он бес центке бір түнге өткізілетін бөлмелері ұядай жайдың ішіндегі газ жарықтандырғыш туралы ойлады. Мұның алға қойған мақсатын жүзеге асыру үшін тағдырдың ұйғарымымен қойылған ғой олар. Кенет оның есіне он бес цент ақшасы жоқ екені түскен.

Жол-жөнекей ол шаштараздан енді шыққан тоқ көңіл бір мырзаны жолықтырды.

— Сэр, қайырым етіңіз, маған бірдеңе беріңіз, — деді оған Герствуд.

Әлгі кісі бұған бастан-аяқ бір сүзіп қарап шықты да қалтасынан он центтік тиын ақша қарай бастады. Ұсақ ақшасының барлығы он бес центтіктер екен.

— Mә, — деді ол қайыршыдан тезірек құтылуға асығып, — ал да жөнел!

Герствуд ойға шомған күйде жүріп келе жатты. Жарқыраған үп-үлкен тиын ақша бір рақат сезімге бөлеген. Ол өзінің ақ таңертеңнен нәр сызбағаны туралы ойлады, жатын орынды он центке де тауып алуға болады. Өлім туралы ой енді ығыса тұрды. Өлім тегінде, тығырыққа тіреліп, түк таппаған күндері өзіне тарта түсетін.

Қыс ортасына таман аяз күшейіп, суық күндер тұрып алған. Әуелгі күні сұп-сұр суық басып, келесі күні қар түсті. Герствудтің тағы да жолы болған жоқ: бір он цент түсіп еді, онысына тамақ алып ішкен. Кешкісін ол Алпыс жетінші көше жақтағы бульварда болды да сол жерден Бауэриге қарай бұрылды. Күні бойы әлдеқандай бір қаңғыбастықпен көше кезумен болған, енді сондай шаршапты, малмандай су болған аяғын ілбіп басып, сүйретіліп келе жатты. Ескі пенжегінің жағасын тік көтеріп алыпты да басына қайдағы бір қып-қызыл боп домбығып тоңған құлақтарын шығарып, шытынап-шытынап кеткен дүңгіршек бірдемені бастыра киген, қос қолын қалтасына салып алыпты.

"Бродвейге барып қайту керек!", — деп шешті ол неге екені белгісіз.

Қырық екінші көшеге іліккен тұста-ақ жарқ-жұрқ электр жарнамалар көрінді. Топ-топ адам мейрамханаларға асығады. Сән мен салтанатқа бөккен бай кафелердің биік шыны терезелерінің ар жағындағы көңілді, шулы тобыр көрінді. Айнала ағызып өтіп жатқан лық толы адам тиеген экипаждар мен трамвай вагондары. Діңкесі құрып шаршап, қарны ашып келе жатып осында бұрылғаны жөн бе еді. Бұл жер бұның не теңі. Ол басы айналып, тұрса да, өткен жақсы күндерін еске алды.

"Болды, күтетін дым да жоқ! деген ой жылт етті санасында. — Мен енді біткен кісімін. Бітті!"

Осы бір үсті-басы тозған, лас, сүйретілген байғұс адамға айнала өтіп жатқандар жиіркене, жақтырмай қарайды. Полисмендер әлдеқалай бір жүргіншіге жабыса кетпесін деп, мұны сырттан ториды.

Кенет қалай тоқтай қалғанын өзі де байқамай қалды, кісі бойы жарнамасы жарқыраған бір мейрамхананың алдында тұрды.

Айналы шыны терезенің арғы жағынан сәнге өсірілген пальма ағаштары, аппақ шаңқандай дастарқандар, жарқ-жұрқ еткен күміс ыдыс, хрусталь шынылар көзге ұрады. Үстел басында шат-шадыман көңілді жандар. Миы зеңіп тұрғанына қарамастан, Герствуд қарнының қатты ашып тұрғанын сезінді. Байғұс тұрған орнында қатты да қалды; жұлым-жұлым шалбарының жалбыраған балағы салақтап жердің шаңын сүзіп сүйретіліп жатыр.

— Ішіп-жеңдер! — деді ол аузын жыбырлатып. — Дұп-дұрыс: ішіп-жеңдер! Басқалар өлмесе, ома қапсын!

Мұнан әрі оның дауысы сыбырлап қана шыққан, ол енді не жайлы айтып тұрғанынан шатасып, басқа бірдеме деп күбірлей бастады:

— Керемет суық қой өзі! Сұмдық суық!

Бродвейдің Отыз тоғызыншы көшемен түйіскен тұсында электр шамдарын түзіп жазған "Керри Маденда" деген сөздер жарқырап, жымың қағады. Жарнаманың жарығы қары тапталған тротуарды да жарқыратып тұр. Мен мұндалаған жап-жарық тұсқа Герствудтің көзі түскен. Ол алтындалған рамадағы афишаға қарады. Керридің тұла бойын тұтас алып салынған суреті екен. Герствуд афишаға бір сәт қарап қалды, сонан соң мұрнын тыжырыңқырап, біртүрлі иықтары дірілдеп кеткен Оның бірдемелерді ұғына алмай қалып, есі шықты.

— Бұл сенбісің! — деді ол ақырында, суретке қарап тұрып. — Мені менсінбейсің ғой, ә?

Ол бірдеңелерді ретімен еске түсіріп көрмек болып әбігерленген, бірақ оның бәрі бос әуре еді.

— Оның ақшасы жетеді, — деді ол сөзін жалғап. — Маған да аздап беруге тиіс!

Ол бүйірдегі есікке қарай жүрді де, не істемек болғанын әп-сәтте ұмытып, қайтадан екі қолын қалтасына салып сілейіп тұрып қалды. Міне, есіне де түсті. Әртістер кіретін есік! Міне, бұған керегі! Ол есікке қарай таяп барып аша берген.

— Саған не керек еді? — деп тоқтатты оны швейцар. Герствуд қалшиып тұрып қалды; швейцар оны дереу итеріп қуа бастаған. — Аулақ жүр әрі!

— Мен мисс Маденданы көрмекші едім, — деді Герствуд.

— Солай ма? — деді швейцар мазақтай сөйлеп, оны келемеж ете. — Жоғалт көзіңді бұл арадан.

Ол Герствудті қайтадан итеріп шығара бастады, оның қарсыласарлықтай дәрмені жоқ еді.

— Менің мисс Маденданы көргім келді, — деп бірдеңені ұғындырғысы келген өзін итермелеп қуып жатқан кезде. — Мен... Мен жай ғана...

Швейцар оны жұлқи итеріп шығарып жіберді де, есік тарс жабылды. Герствуд тайғанақтап барып, қарға шатқаяқтай құлады. Ол тым қатты жығылды, құлап жатып біртүрлі намыс буды. Ол жылап жіберді.

— Ит неме? — деді ол әлсіз кіжініп, жыртылып кеткен жеңіндегі қарын сілки беріп. — Дөрекі сорды!.. Мен... Сендейлер менің қол астымда жұмыс істеген...

Кенет Керриге деген керемет бір өшпенділік бас көтерген — қаумалаған қалың ойдың тұңғиығына қайта түсті де — бәрін әп-сәтте ұмытты.

— Ол маған ақша берсін, мен ашпын! — деді ол. — Ол мұны істеуге міндетті.

Ол сүйретіліп Бродвейде көп жүрді, кездескеннен бірдеңе сұрайды, жаңа ғана ойында тұрған нәрсе, қазір ұмытылып қала берген.

Осыдан бірнеше күн өткеннен кейін, қыстың бір ызғарлы кешінде, Герствудтің қаңғырған басы бір шешімге тоқтады. Сағат төрттерден бастап қалаға түн түнегі төне түскен болатын. Қалың қар жауып тұрды. Боранды, бетке үрген қатты қар болатын. Көшелерді қалың түкті кілемдей суық ақ кар басты да, ол адам аяғы, көлік аттардың тоқтаусыз жүрісі әп-сәтте сұрғылт қопсыққа айналдырған. Бродвейдің бойы ағылған жылы ішікті, қолшатыр ұстаған адам тасқыны. Бауэридегілер жағаларын көтеріп, бас киімдерін бастыра киген. Мұның біріншісіндегі ағыс — іскер адамдар мен қала қонақтары. Олар жылы да жайлы қонақүйлерге асығуда. Екіншісіндегілер — суық ұрған тобырлар, кір басқан шамдары әрең жылтыраған дүкеншелердің арасымен әрлі-берлі өтіп жатыр. Трамвай вагондарында шам ерте жанды, әншейіндегі тарсыл-гүрсіл етіп жататын доңғалақ дыбысы қар үстінде бәсеңдей түскен. Қала тұтастай аппақ ақ ішікке оранған.

Бұл сәтте Керри "Уолдорф" қонақүйіндегі өзінің жайлы бөлмелерінде "Горио атайды" оқып отырған болатын. Бальзактың бұл шығармасын оқып шығуды оған Эмс ұсынған еді. Роман соншалықты керемет жазылған екен әрі Эмстің пікірі бұл үшін соншалықты маңызды, Керри сөйтіп аса бір қызығушылықпен құнығып оқып отырды. Ол алғаш рет өзінің осы уақытқа шейін оқыған кітаптарының түкке тұрмайтын бірдеңелер болғанын сезінді, кітап қараудан көзі тала бастағанда, ол орнынан есіней тұрып терезе алдына келді де Бесінші авенюдегі ағылып жатқан ат-көліктерге қарап тұрды.

— Бүгін ауа райы тым бұзылып тұр екен! — деді ол Лолаға.

— Айтпа! — деп жауап қатты талдырмаш қыз Лола. — Қар көп жауатын сыңайы бар ғой, шана тебуге барар едік.

— Ох, Лола! — деді Керри даусын қаттырақ көтере сөйлеп, ол Горио ағайдың жан азабы туралы ауыр ойларынан айыға алмай тұрған. — Сенің көкейіңді тескен қай-қайдағы түкке тұрғысыз бірдеңелер, әйтеуір! Ал сен осы бүгінгідей күнде барар жер, басар тау таппай жүрген байғұстар туралы ойлайсың ба?

— Әрине, обал-ақ — деді Лола жауаптасып. — Бірақ менің қолымнан келетін не бар? Менің өзімнің ештеңем жоқ қой.

Керри күлімсіреді.

— Сен бай болған күнде де, біреудің мұңын ұғына қоймас едің.

— Қателесесің, — деді Лола. — Бірақ мен мұқтаж болғанда, маған да тірі жан қол ұшын бермеген болатын.

— Мынау сұмдық қой! — деді Керри тағы да, сыртта ұйтқи соғып, құйындата түскен боранды бұрқасынға қарап тұрып.

— Ана байғұсты қара! — деді Лола саңқ етіп күле сөйлеп, көшеде өтіп бара жатып тайып жығылған ер адамды нұсқап. — Еркектердің сүрініп жығылғанынан өткен күлкілі нәрсе жоқ шығар!

— Бүгін театрға каретамен барған жөн, — деді Керри бір нәрсені ойлана қалып.

"Импириэл" қонақүйінің вестибюлінде сырттан жаңа ғана келіп кірген Чарльз Друэ өзінің сәнді жылы ішігінің қарын қағып тұрды. Бүгінгі қолайсыз ауа райы оны үйге ертерек қайтуға мәжбүр етті, оның үстіне мұндайда суықты да, сұрқай тірлікті де ұмыту үшін ептеп көңіл көтеру де керек.

Дәмді дастарқан мәзірі, әдемі жас әйелдің жанында болу, театрдағы жайлы да жұмсақ орын — міне, оған бүгінгі керегі осы еді.

— Сәлем, Гарри! — деп дауыстады ол жұмсақ креслоның біріне жайғасқан жас жігітке, — Жағдайыңыз қалай?

— Жаман емес, құдайға шүкір, — деп жауап берді әлгі жігіт.

— Ауа райы не болып кетті өзі!

— Айтпаңыз! Екі қолым алдыма сыймай, есім шығып отырмын.

— Жүріңіз, бір жерге баралық, — деді Друэ ұсыныс білдіріп. — Мен сізге бір адамды таныстырайын. Рақмет дерсіз!

— Ол кім еді?

— Қос бойжеткен, осы жерге таяу маңда, Қырқыншы көшеде. Көңілді отырып қайтамыз. Сізді жолықтырғанымды қараңызшы!

— Несі бар, қыздарды алып барып, тамақтанып қайтамыз! — деді Друэнің танысы мақұлдай түсіп.

— Міне, тамаша! — деді қуана келісіп Друэ. — Тоса тұрыңыз. Мен қазір, жоғарыға киім ауыстырып келе қоямын.

— Жарайды, мен шаштаразға кіріп қырынып шығайын онда, — деген Гарри.

— Жақсы, — деді де Друэ жұтынып тұрған бәтеңкесін сәнмен сықырлата басып лифтіге беттеді.

Қамсыз, мұңсыз көбелек сол баяғы қалпынша қанатын қағып-қағып қойып, жалпылдап ұшып бара жатты.

Нью-Йоркке қарай боранды түнді бетке алып ағызып келе жатқан жүрдек пойыз вагонының жайлы купесінде үш адам отыр.

— Тамақтанатын уақыттарыңыз болды! — деп хабарлады ақ шаңқан кигель киіп вагонды аралап жүріп өткен вагон-мейрамхананың даяшысы.

— Мен енді ойнамаймын, — деді байлық астамдық буған қара шашты сұлу картаны кесірлене кері сырып тастап.

— Бәлкім, барып тамақ ішерміз? — деп ұсыныс жасады оның соңғы сәнмен киінген жас жұбайы.

— Жоқ, менің тамаққа зауқым жоқ, — деп жауап берді әйел. — Ойнаудан жалығып кеттім.

— Джессика, — деді жасына сай малынып киінген шешесі, — мойыныңдағы түйреуішіңді түзеші! Қайта-қайта қозғалақтап тұр.

Джессика түйреуішін жөндеп, шашын сәл түзеді де, гауһар тастармен әшекейленген қол сағатына қарап қойды. Күйеуі әйеліне көңілі тола қарап еді, сұлулық деген тіпті суық болса да сиқырлы.

— Сәл шыдасаң, күні суық қыстан да сытылып кетеміз! — деді ол. — Екі аптадан соң Римде боламыз.

Герствуд ханым купенің түпкір жағындағы орында жадыраңқы көңілде отырды. Ауқатты жас адамға ене болу дегенің жаман нәрсе ме екен, күйеу баланың қаржылық жағдайын өзі әбден тексерген болатын.

— Ал, сен, параход уақытылы жүреді деп ойлайсың ба? — деп сұраған Джессика. — Мынадай суық қыс қырсығын тигізбей ме?

— О, жоқ! — деп тыныштандыра сөйледі күйеуі. — Параход үшін оның ешбір мәселесі болмайды. Купенің жанынан сары шашты бір жас жігіт өтті. Бұл Чикагодағы әлдеқандай бір банк қожайынының ұлы болатын. Ол асқақтап отырған сұлуға бірталайдан бері көз тастап келе жатыр еді. Қазір де ол жас әйелге көз алмай қараудан еш қымсынбаған Джессика осының барлығын да баяғыдан біліп отырды. Білмегенсіп, ол терезеге қарай әдемі бет жүзін бұра қойған Бұл жас келіншектің қымсынып, қысылғаны емес. Ол жай ғана өзіне-өзі көңілі толып отырды.

Тұп-тура осы уақытта, Бауэриге шығатын бір айналымдағы төрт қабатты бір кездердегі қою сары түсін күйе мен жаңбыр суы шайып біткен сүреңсіз үйдің алдында ішінде Герствуд те бар бір топ қаңғыбас тұрған болатын.

Тобыр біртіндеп ұлғая түсті. Алдымен тарс жабулы ағаш есіктің алдында шляпасы мыж-мыж екі-үш адам тұрды; жағаларын көтеріп алған, қолпылдаған кең пенжектері сулы қардан ауырлай түскен. Шалбарлары жалба-жұлба, қолпылдаған қап дерсің, шұрық-тесік аяқ киімдерінің сыртында салақтап жатыр. Бұлар ішке кіруге ұмтылған жоқ, аяқтарын аяғына соғып, қолдарын қалтаға салып айнала өтіп жатқандарға қараңқырап қойып үнсіз тұр. Сот сайын кезек ұлғайып барады. Бұл жерде көздері шүңірейіп ішіне түсіп кеткен, сақал-шашы аппақ қарт кісілер де, әлдеқайда жас адамдар да тұрды, бірақ бұлардың өзі ауру-сырқаулы дімкәс болатын Орта жастардағы кісілер де бар. Етжеңді ешкім көрінбейді. Біреуінің бетінде қан-сөл жоқ, боп-боз, енді бірінің бет-аузы кірпіш түстес қып-қызыл. Ана бірінің иығы сорайып кеткен арық, мына біреуі ағаш аяғын сықырлата түседі, үшінші біреуі тірі аруақ дерсің, тыриған құр сүйек, киімі қолп-қолп етеді. Барлығының құлағы шамадан тыс қалқайып кеткендей, үлкен көрінеді. Мұрындары қолағаштай болып, көздері қызарған, еріндері кезерген. Осы тұрған топтың арасында — бір өңі түзу, дені сау адам жоқ болатын. Барлығының жанары біртүрлі айна көзденіп кеткен, лағып қарайды. Жел өтінде, суланып жауған қарға қарамай күтіп тұрған әлгі адамдар біріне-бірі тығыла түседі. Үсік шалған, қып-қызыл жұдырықтарын сілтеп қойып, бірдеңе деп тұрғаны да бар. Қайсыбірінің бас киім деуге болмайтын қалқандары құлағын жаппай, үсік шалған. Аяқ талып, әбден тоңған осы бір адамдар толқыны әлдеқандай жағымсыз әсер қалдырар еді.

Оның үстіне есік алдындағы тобырдың қарасы көбейген сайын, кімге де болсын кіжініп айтылған ауыр, боқтық сөздер көп естіле бастады:

— Құрып қалсын олар! Неменесіне кергіп ашпай жатыр!

— Фараонды қараңдар! Бізден көз алмайды!

— Бұл соққандар жаздың күні дей ме екен?

— Мұнан да Синг-Сингте 1 отырған артық еді!

1 Нью-Йорк штатындағы абақты.

Аяқ астынан үскірік жел құйындата үйірілді де қаңғыбастар бір-біріне ұйлыға тығыла түсті. Тобыр тербеле қозғалақтап, бірін-бірі қағып-соғып ілгері ұмтылды. ЬІза да, шағым да, кіжіну де тынған. Кейбіреу қалжыңдамақ болады, енді бірі тілекші патша көңіл көрсеткісі келеді — бірақ түнерген қабақтар түйіле түседі, тапжылмай, іштен тынып, есіктің ашылуын тосады. Міне, ішінде жайлы жылы орында жайғасып отырған бір мырза бар күйме дәл жандарынан өтті. Жоқ-жітіктің есікке таяу тұрған біреуі әлгі күймені нұсқап:

— Ана серіні қараңдаршы! — деген.

— Оның көрген күні жұмақ қой! — деді енді біреу үн қосып.

Үшінші бір адам күйме әлдеқашан өтіп кетсе де соңынан:

— Ей! Ей! Ей! - деп тиісе айғайлаған.

Бірте-бірте қараңғылық қоюланып, кеш түсті. Жүргіншілер үйлеріне асығулы. Клерктер мен сатушылар да жеделдетіп қайта бастады. Ағылып өтіп жатқан трамвайлардың іші лық толы адам.

Жарқырап газ шамдар жанды.

Біркелкі қызғылтым түсті үйлердің терезелерінде жарық жанды. Бақытсыз аш-арық адамдар әлі де есік алдында тұр.

— Бұлар енді есік ашпайын деген бе, немене? — деді біреу дауысы қарлыға шығып.

Бұл сөзден соң тарс жабық тұрған есікке төне түсті. Құдды бір есіктің ағаш тұтқасын тырналап, соққылап қыңсылаған ашкөз иттерше тарпа бас салардай. Олар суықтан бүрісіп, ара-тұра біреуі дауыс көтеріп, бірі аузына келгенді айтып, қалғып-мүлгіп күтіп тұра берді. Қар бетке ұрып, ескі шляпалары мен арса-арса болған иықтарына қонақтап жатыр. Тығыз тұрған тобырдың арасында адам демінен жылынған қар суланып, шляпадан сорғалап бозарып тоңған мұрындарына тамады; Герствуд ортаға қарай өте алмаған, ол басын ішіне тығып бүрісіп, шетке таман тұр. Есіктің жоғары жағындағы орнатылған шам жанды. Тобыр қозғалақтап, біршама абыржып күте түсті. Өлдім-талдым дегенде барып ішкі кілттің сықырлағаны естілді, тұрғандардың барлығы тым-тырыс тына қалды демін ішінен алып.

Аяқ дыбысы естілді, біреу былай деп айғайлады:

— Ей, есікті итермей, әрі тұрыңдар!

Есік ашылған. Әп-сәтте үн жоқ, түн жоқ жылжыған адам сұлбалары ішке кіре бастады. Малшынып су болған шляпалар, қушиған қу сүйек иықтар, тоңған, тозған, ысылдап ауыр тыныстаған адам тобыры қаңқиған суық қабырғалардың арасымен ығыса жылжиды. Әп-сәтте бұл тобыр құмға сіңген судай көзден де ғайып болды. Сағат тура кешкі алты болатын. Көшеде үйлеріне қайтып бара жатқандардың барлығы да кешкі тамақтарын ішуге асығулы. Ал бұл арада ішіп-жем туралы әңгіме болуы мүмкін емес — түнеп шығатын төсектен басқа түк те жоқ.

Герствуд он бес цент ақшаны төлеген соң, аяғын сүйретіп өзіне бөлінген ұядай қуысына әрең жетті. Бүл өзі лас, қабырға тақтайлы, шаң басқан үйшік болатын. Титімдей газ шам сұрықсыз жайдың ішіне жарық төгеді.

— Іһім! — деп жөтелгендей болды да Герствуд есікті кілттеп жапты. Ол жайлап, асықпай шешінді. Жыртық пенжегін шешкен соң, апарып есіктің астыңғы жағындағы ашық қалған қуысты бітеді.

Желеткесін де сол тесікке тығындап тықты. Ескі, малмандай су, жырым-жырым бас киімін үстелдің үстіне тастады. Мұнан соң аяқ киімін шешіп, төсекке жатты.

Біршама уақыттан соң, бір нәрсе есіне түскендей, Герствуд орнынан тұрып барып газ тығынын бұрап, шамды өшіргеннен соң қараңғы түнекте біраз тым-тырыс тұрып қалды. Ол бір минуттай уақыттан кейін, бірдеме ойлап та жатпастан, әрі-сәрі болып тұрды да кранды ашты, бірақ сіріңке жақпады. Ол осылайша тыншу қою қараңғылықтың құшағында тұра берді, бөлме ішіне газ әп-сәтте толып кетті. Газдың жағымсыз иісі әбден жайылған соң, ол сипалап барып тауып, төсегіне сылқ құлады.

— Неден дәмеленемін енді? — деді ол тілі күрмеле күбірлеп. Сөйтті де бойын жазып, аяғын созды.

Керри ақыр аяғы, өзі әуелде өмірлік мақсат көрген, тіпті болмағанда адамның көңіл құштары деп тапқан дүниесіне жетті. Оның енді малынып-салынып киінуге, өзінің меншікті күймесімен жүруге құзіреті жетеді. Тұрмыс күйі ойдағыдай, банктің есебінде қомақты қаржысы жатыр. Оның достары бар, иә, дос деп санауға болатын, турасын айтқанда — оның табысын қолпаштай бөлісіп, яғни бұған қуана қарауға, құрметтеп, қошаметтеуге дайын адамдары бар. Осының барлығы оған бір кезде қол жетпес арман болғаны рас. Қазір көрермен бұған дуылдатып қол соғады, оның өнері жайлы газеттер мақтап жазылған мақалалар басады. Адамның даңқын көтеретін осы қол жетпес, алыс арманды құбылыстар туралы ол бұрында соншалықты маңызды, әрі қажет дүние деп ойлайтын, енді ол күнделікті қалыпты жайға айналған, қызуы қайтқан қызықтар еді. Көз тартарлық көркі, өзіндік әдемілік, тартымдылығы бола тұра, өзін соншалықты жападан-жалғыз қалғандай сезінеді. Қолы бос уақыттарда ол тербетпелі орындығында ақырын ыңылдап әндете отырып, арманға шомылады.

Өмірде парасатты да қызба жанды адамдар болады — олар ақылмен ойлайтындар мен сезімтал жандар. Оның алғашқыларының қатарына іс-әрекеттің адамдары жатады — Олар әскербасылар мен мемлекет қайраткерлері, келесі санаттағылар — ақындар мен арманшыл кісілер, өнер адамдары...

Құдды бір, қобыз шанағындай, олар дір еткен қиялды қармап қалады, саналы тірліктің барша қозғалыс, дыбысын күйге қосады.

Адамзат баласы әзірге қиялы шарықтаған арманшыл құбылысты ұғынып болған жоқ, сонымен бірге оған мінсіз болмыс дегеннің де қандай екені беймәлім. Арман қуған адамға күнделікті күйбең өмірдің қағидалары соншалықты қатыгез көрінбек. Әдемілік пен әсемдікке мәңгі ынтық адам оның қыр соңынан қалмай, алыс та ауыр жолда темір етігі тебеңгідей, темір таяғы тебендей болғанша таусылып қуа беруге дайын. Керриді сұлулық пен әдемілікке ойша іңкәрлік осылай арманға бөлеп, онмен әлдилеп алға сүйреледі.

Бұл арада ақылдың алып бара жатқан әрекеті болмағанын ұмытпағанымыз жөн. Анау бір жылдары Чикагоны алғаш көргенде кеудесін түрткілеген, қала өзіне ғажап өмірдің есігін ашпақ деген балаң арман оны сол бойда өзінің соңына түсіріп еді. Сән-салтанатқа бөгіп, бақуатты өмір сүріп жатқан кісілер оған дүниедегі ең бақытты жандар көрініп ынтық болды: Чикаго мен Нью-Йорк: Друэ және Герствуд; үлде мен бүлде, сахна өмірі — мұның барлығы да жай ғана, өмірдің қас-қағым сәттері болатын. Керри Друэні де, Герствудті де пip тұтпағаны белгілі: олар құштарлықпен ұмтылған, ауыздарының суы құрып әңгімелейтін шалқыған өмірді аңсаған. Аяусыз өмір барлығын өз орнына қойды. Қыздың арман деп ұмтылғанының көбі алдамшы болды.

О, жалған дүние, десеңші! Біз әлі қанша дүниені ұғына алмаймыз! Керриді алыңыз, әуелде тақыр кедей болды, бейкүнә еді, әсершіл еді. Ол өмірдің жарық нұрына армансыз шомылуды аңсады, бірақ "баяғы жартас, бір жартасқа" басы қатты соғылған. Қатал заң былай дер еді: "Дүние-мүлікке шомыл, қанша қаласаң — сонша, бірақ өзіңнің ақ-адал малың болсын!" Жөн-жосық айтады: "Тіршілікте өз еңбегіңмен тап дүниенің барлығын!" ал адал еңбекке ақы аз төленетін болса, өзі ауыр еңбек болса: егер бұл әділдіктің жолы түбінің қайыр болары да бимағлұм ұзақ, сондай ұзақ, ауыр, азапты болса; егер көңіл әдемі атаулыға арпалыс құштарлық, алапат ынтықтықпен ұмтылса, адам тура жолдан таюы қиын емес. Ол арман аңсарына алып-ұшып жетуіне ықпал ете алатын барлық төте жолдан қашпас еді. Тек сол күш қайдан, қай жақтан тап болады, қашан? Жолдан тайған адамда жаман пиғыл болмайды, тек қана жақсыға қарай талпыну итермелейді жолдан шығуға. Ақылға салып ойлаудан гөрі сезімшіл жандарды арбайтын да жаманшылық атаулы емес, ізгі әрекеттер.

Керри өзінің үлде мен бүлдеге малынғандай өмірінде бақытты бола алған жоқ сияқты. Баяғыда Друэнің ықыласы түскенде: "Құдай жолымды аңғарды. Мен енді арманның етегінен ұстадым" деп ойлады. Герствуд өзін оң сапарға бастағандай болып: "Мен енді бақытымды таптым!" деген. Тіршілік өз қазанында қайнаудан қашқан, оның бей-берекет ақымақшылығын сырттай ғана бақыламақ болған адамды түптің түбінде аяусыз айналып өтеді екен, сөйтіп Керри жападан жалғыз қалды. Ол мұқтаж жандарға қолұшын беруден бас тартқан емес. Бродвейді бойлап қыдырыстап жүріп, Керри өзіне қарсы ұшырасқандардың көз тартарлықтай сәніне енді мән беріп жатпайды. Олардың жарқылдаған өмірін сұлулық пен үйлесімнің маңызды мәні болса ғана қызығушылық танытып, қызғана түсуге болар еді.

Друэ тым-тырыс, баяғыда жайына кетті. Герствудтің дүниеден озғанын білмейтін Жиырма жетінші көшенің аяғындағы айлақтан апта аралатып рейске шығатын ауыр жүрісті пароход Герствудтің денесін Поттерс-Филдтегі іздеушісі жоқ өлген адамдар жерленетін зиратқа алып кетті.

Сөйтіп бұл екі адаммен Керридің ара-қатысы мүлде үзілді. Осы бір жандардың себеп болуымен, Керри өмірден өз орнын табуға ұмтылып еді. Бір кездерде бұл екеуінде бақыттың кілті тұрғандай болатын. Тіршілік теңізінің ең бір жайлы жағалауына қарай бастап жүзген, рақат пен қызықтың көктен түскен періштелері дерсің. Ал енді қыз танымында қызық-думанның қызуы бәсең тартқан шақта бұл екеуін де өмір толқыны жағалауға аяусыз лақтырды. Герствуд баяғысынша, мың жерден жарқ-жұрқ етіп, көз арбап қайта келсе де, енді Керридің көңілін жаулай алмайды. Қазір ол адамның өмір ортасы да, өзінің қазіргі қол жеткізген қалпы да бақыттан алыс жатқанын біледі.

Мінеки, Керри жападан жалғыз бір өзі отыр. Әйелдің осы бір отырған отырысына қарап, бай, сәнді өмір құру жолында ақылын сезімге жетектетіп жібергенде қаншалықты тар жол, тайғақ кешуден өтері жайлы көп нәрсе айтуға да болар еді. Өмірден беті қайтып, тауы сан мәрте шағылғанымен, ол әлі де өзінің жүрек түкпірін жаулаған аңсар-армандарының түптің түбінде орындалатынына сенеді. Эмс оны сол сапарға бастап жол меңзеген, онан кейін де алға қарай тоқтамай жүре беру керек. Ол сөйтіп тіршілікте таусылмас арманның алыс-алыс шындарынан жайылған шаттық нұрына шомылады.

О, Керри! Керри! О, адам баласының көзсіз құштарлық сезімі! "Жүр, жүр!" — дейді ол қол бұлғаған сағым сұлулыққа қарай асықтыра жетелеп.

Көк шалғынды жайылымдағы қошақанның мойын қоңырауы сыңғыр ете ме, алыс бір аймақтың жарқ еткен сұлулығы ынтықтыра ма, жалт етіп қараған бір құштар көңіл бола ма — осының барлығын жүрек қабылдайды, лүп ете түседі, қанатыңды жайып тоқтамай қарсы ұшасың. Аяғың талып, арманың алдап соққанын ұққанда барып жүрек байғұс шым етіп, мұңға батады, өзіңе де обал жоқ, қызық қайда, қызу тірлік қайда, сен қайда. Терезе алдындағы тербетпе орындығында жападан-жалғыз өзің, тағы да арманға тізгін ұстатып, тағы да қапалы қайғылы күйге түсіп отырасың! Терезе алдындағы өзіңнің тербетпе орындығыңда отырып сен ғұмыр жалғанда етегінен де ұстай алмайтын бақыт туралы армандайсың!





