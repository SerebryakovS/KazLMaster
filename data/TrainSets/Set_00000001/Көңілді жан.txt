	Патрик Уайт

	Көңілді жан





	Орыс тілінен аударгандар: Серікқали Бәйменше, Айнаш Садыкова





1




	Сол күні кешкілік миссис Кастенс күйеуіне мисс Докер жайында сөз қозғап еді.

	Тедтің бірден-ақ:

	– Кәрі мылжың! – дегісі келген. Бірақ айтып аузын жиғанша миссис Кастенс:

	– Ол сондай ақжарқын адам, жұрттың бәріне қолғабыс жасап жүреді. Онысына ештеңе дәметпейді де, – деп күйеуінің сөзін бөліп жіберді.

	Тед Кастенс түнеріп отырып қалды. Ол отыз жылдан бері банк қызметшісі болып істейтін.

	Әрине, Мисс Докердің басына түскен жағдай бүкіл Сарсапариллаға аян-ды; мисс Баскервиль әбден қартайып барып дүниеден өткен соң, оның жиен қызы Лайм Режиді сатып жібермек болып жатқан. Сататын болса, әлбетте, мисс Докер баспанасыз, далада қалады. Ал бұл осы қалашықтың мисс Докерді білетін кез келген тұрғынын алаңдатпай қоймақшы емес, бәрі де оған қамқорлық жасасам деген сезім құшағында жүрген. Өйткені, мисс Докер дегеніңіз аса қайырымды адам. Әлдебір қолы қысқалау әйелдің Рождествоға орай ықыласы түскен сыйлығы туралы естісе болды, сыйлықтар дүкенінің алдынан мисс Докерді көретінсіз. Ол мысқалдай болса да кез келген ұсақ-түйекті, әшекейлі, шілтерлі уақ бұйымдарды талғамай сатып алып тұратын. Бұл ісін жұрттың бәрі білетін, білетін де көп ұзамай ұмытып кететін. Жұртшылық үшін мисс Докердің зейнетақысын алып, сау-саламат осылай шауып жүргенін көру қуаныш еді.

	Осының бәрін лезде ой елегінен өткізіп үлгерген мистер Кастенс әйеліне бұрылды:

	– Ал сен сонда не айтпақсың?

	Миссис Кастенс бөлке нан турап жатқан қолындағы ас үй пышағына көз сала тұрып, төмен қараған күйі, әр сөзін мұқият термелеп:

	– Білесің бе, мен мисс Докерге біздің үйге, мынау кішкентай верандаға көшіп келсеңіз қайтеді демекпін. Ол бізге үй шаруасына көмектесер еді деп ойлаймын, – деді. Іле-шала: – Әрине, бұл міндетті бола қоймас, мен біреуді құлдыққа салайын деген ойдан аулақпын, – деді сөзін жалғап. – Өзі қаламаса, ол ештеңе істемей– ақ қояр. Онсыз да мисс Докерді қалаушы көп. ЬІлғи да бір нәрсені тігіп, әлдебір киімдерді жамап, балаларды ойнатып, науқас адамдардың көңілін аулап жүргені... Біз тіпті оны күнде көре де бермеспіз...

	Тед Кастенс жөткірініп қойды. Өзінің мисс Докермен аса жақын таныс еместігін мойындауға тиіс еді. Көп үндей бермейтін, шашына ақ кіре бастаған Тед Кастенс әрқашан адамдарға ниеті бұзық деп күдіктене қарайтын.

	– Кісіге қайырымдылық жасау жағынан Сарсапариллада ешкім де мисс Докерге тең келе алмайды, – деді миссис Кастенс сөзін жалғап.

	Мистер Кастенс мұртын тікірейте терең тыныстады:

	– Осы сен-ақ қайырымды екенсің, мисс Докер үшін күйіп-пісіп тұрғаның...

	Мисс Кастенстің екі беті ду ете қалды. Осы қайырымдылығы үшін Тәңір алдында дұрыс көрініп қалудың сәті түскендей-ақ болып еді...

	– Ой, Тед, – деді де қоя салды.

	Бетінің қызыл шырайы шынында да оны жас көрсететін. Әлі тұғырдан түсіп тұрмаған, орта жастағы әйел. Сол сәт ол ойымен шарлап, өзін күйеуінің тізесінде отырғандай, Тедтің сақал өскен бет-аузын аймалап отырғандай сезінді. Анығында ол мұндай нәрсеге бірінші болып бара бермейтін, қай кезде де бірінші болып күйеуінің бастауын күтетін, соның дегеніне еріксіз берілетін.

	Ерлі-зайыптылар іштей ойланып қалды.

	– Тегінде біздің өміріміздегі бір нәрсені өзгертуге тиіспіз, – деді ақырында миссис Кастенс батылы жетіп.

	Тед Кастенс мырс етті.

	“Біздің өміріміздегі...” дейді.Осы уақытқа дейін екеуінің өмірі өзгеріссіз-ақ қалыпты өтіп келген. Баяғыда әлдебір хирургтің қатесінен бұларға перзент көру бұйырмады. Сол кезде ол дәрігерлерді сотқа берсем бе деп ойлаған Тед. Бірақ шағым бере алмады. Бұлай етуге жаратылысы жібермеді. Екеуі аузы желімделмеген конвертке салынған екі ашық хат сияқты өмір ағысымен аға берді, сол конверттің ішінде не бар екендігі екеуін де қызықтырған емес.

	– Мазасызданып-ақ тұрғаным! – деді миссис Кастенс. – Қалай болғанда да, маңызды іс қой.

	Тед үндеген жоқ. Қалайша оның күйеуі өзін ғана ойлайтын адам? Әйелі күйеуінің саусақтарындағы дөрекілеу болып біткен қара тырнақтарға үңіле қарады. Тед Уэллстер банкісіндегі ақша санайтын жұмысын бастау үшін ылғи да дүйсенбіге қарай өз тырнақтарын тәртіпке келтіруге үлгермей жүретін.

	Сол жексенбі күні кешкілік, үйіріле түскен ымыртпен қарайлас ол кенет күйеуінен:

	– Тед! Не істеп жатырсың? – деп мазасыздана сұрады.

	Өйткені Тед үндемей қалып еді, бірер минуттан кейін барып даусы шықты:

	– Мына бір сайтан алғыр сөрені ана кемпірдің кітаптары үшін жасап қоя салайын деп едім!

	Демек, Тед өзімшіл емес екен. Әйелдің көңілін ерекше бір сезім тербеді.

	Күйеуінің адал ниетін енді түсінген адамша осы сәт:

	– Қандай тамаша! – деп қатты дауыстап та жіберді.

	Ол сол қолының алақанын балғамен ұрғылап, әдетте қызарақтап қалғанда істейтін әдетін жасап тұрды.

	– Ал егер ол кітап оқымайтын болып шықса қайтеміз? – деп сұрады әйелі. – Мәселен, мен оның қолына кітап ұстап жүргенін өмірі көрген емеспін. Оның үстіне ол кемпір өзіне мұраға қалған бір-екі сүйікті кітапшаларынан басқа нәрсені оқымайтын сияқты болып көрінеді.

	Өзінің ыңғайсыз қалпын жасыру үшін Тед Кастенс әйелінің жанынан қысыла-қымтырыла өтті, сол сәтте әйеліне күйеуінің денесі соншалықты қатты сияқты сезілді. Аса бай емес ерлі– зайыптық ғұмыр анда-санда азғантай қызығын сыйлап тұратын. Сондай кезде Тедтің қолы түнгі шамды өшіруге де жетіп-жетпей жататын... “Сүйіктім, Тед...Жетер” деп әлсіз қарсылық білдірген әйелінің сөзіне күйеуі мұндай сәтте назар аудара қоймайтын. Осының бәрін көріп тұрмас үшін әйелі көзін жұматын, ал содан соң өзін соншалықты жас адамдай сезініп жүретін.

	Бейсенбі күні ол алдымен үйге жақындап келе жатқан машинаның даусын естіді. Сөз жоқ, мисс Докер мінген машина болар. Оның шағын фургон жалдаймын, барлық затым: әткеншек– креслом, сандығым, өзге де көр-жерім соған сыйып кетеді деп айтқаны әлі есінде. Егер заттары верандаға сыймай жатса, гаражға қоюға да болады; бірақ онда ол заттарды құрт-құмырсқа жайлап кетпеуі үшін ұдайы қарап тұру керек болады.

	Толқыған миссис Кастенс жолындағыны астан-кестен ететін орасан зор дауылдай терезеге жүгіріп барды.

	Бұл шынында да сол шағын фургон еді, әне мисс Докер келіп түсіп жатыр.

	Миссис Кастенс оның алдынан шықпақшы болды.

	– Міне, мен де жеттім, – деді мисс Докер, – достарыңның ортасында болған қандай жақсы. Достарсыз бұл өмірде мен не істей алар едім?! Жападан-жалғыз қалар едім ғой...

	– Үйлері тап-таза екен, – деді енді ол шоферға бұрылып. – Мен бұл үйді сарғыш не жасыл бояумен сырлаған болар едім.

	Шофер жымиып қана қойды.

	– Мархабат, алыңыз, – деп мисс Докер енді оған конфет қорабын ұсынды. – Бірақ еркектер тәттіні жақсы көрмейді деп айта көрмеңіз.

	Конфеттің біреуін мисс Докердің өзі де алды. Конфеттің қорғасын қағазы қалықтап барып жерге түсті. Миссис Кастенс осының бәріне байыппен көз салып тұрды.

	– Тәуір-ақ жер екен, – деп ақыры қонақ әйел миссис Кастенске бұрылды, бірақ бұл сөзі неге қатысты айтылғаны белгісіз болып қалды. Өзінің түсініксіз ұялшақтығы жеңіп, миссис Кастенс те басқа сұрақ қоя алмады. ЬІбылжып сөйлейтін, бет сүйегінің түктері аракідік тікірейген, ақшыл-сарғыш опаға ағыл-тегіл оранып, ерніндегі алқызыл далап әредік сүртіліп кеткен мисс Докерді көргенде, миссис Кастенс анығында абыржып қалып еді.

	Нағыз мисс Докер оған бағалай, сынай қарап тұрды.

	– Түріңіз бір түрлі ғой, сізге не болған?

	– Маған ба? – Миссис Кастенс таңдана сұрады.

	– Әрине, сізге, сізге болмай, Шекспирге деп пе едіңіз! – Мисс Докер есікке жете бере екпіндей сөйлеп, миссис Кастенстің қолынан ықыластана ұстай алды.

	– Әзілдескенді жақсы көремін, – деді кенет кешірім өтінгендей. – Екеуміз әлі талай бірге күлеміз. Күліп қана қоймаймыз. Егер мен жеңімді түріп кіріссем... Ьқыласқа ықыласпен жауап қайтара аламын... Бұл ісіңізге тіпті де өкінбейсіз.

	Миссис Кастенс шофер екеуі кемпірдің заттарын үйге таси бастады. Кейбір қораптардың түбі қайсы, беті қайсы біліп болар емес, бұлар сол күйінше қойып жатыр. Шағын фургон көп ұзамай кемпірдің қалған дүниелерін жеткізді. Әткеншек-кресло, сандық, буфет және толып жатқан тоқылған орындықтар.

	– Мен әлі күнге дейін ешкімге масыл болған емеспін, – деді мисс Докер. – Маған гараж да, қораның ішіндегі үй де жарай береді.

	– Біз сізді верандаға орналасар деп ұйғарып қойып едік.

	– Миссис Кастенс ыңғайсызданып қалды.

	– Егер солай деп уағдалассақ, онда сөз бар ма?! – деп мисс Докер верандаға көз жүгірте тұрып, сөзін жалғады. – Тіпті тамаша! Менің заттарымды басқа жерге қоя тұруға да болады. Мысалы, әткеншекті үлкен верандаға қойсақ, бәріміз отырып алып, әрлі– берлі әңгіменің түбін түсірер едік. Менің жиһаздарым онша көп емес. Тіпті жоқ десе де болады. Кәне, жігіттер, буфетті кіргізуге көмектесіп жіберіңдер!

	Буфет аса қиындықпен есіктен кіргізілгенде, миссис Кастенс қарсылық білдірмей тұра алмады:

	– Мисс Докер, буфетіңіз жалюзді жауып тастады ғой!

	– Отыз үш ләззатты бір сәтте бірден алуға болмайды, – деп мисс Докер де бұрқ ете қалды. Буфет үстіне ап-ауыр бір нәрсені қоя салып еді, оған ілесе әлдене гүрс етіп құлады.

	– Не болды? – деді мисс Докер.

	– Ештеңе емес, кітап сөресі ғой құлап түскен, – деді миссис Кастенс.

	Сөйтіп, мисс Докер жаңа мекеніне көшіп келді.

	Көп ұзамай үйдің ішін ерсілі-қарсылы кезіп, емін-еркін аралап та кетті. Миссис Кастенске біреу тарақтың жүзін қайырып шиқылдатқандай сезіліп еді, сөйтсе міңгірлеп ән айтып жүрген мисс Докер екен. ЬІмырт құшағындағы кеңістік соның жабысқақ әуеніне ғана тұнып тұр.

	– Сіз кешіріңіз! Қазір шай ішеміз, – деп дауыстады миссис Кастенс.

	– Мен үйлеріңізді қарап жүрмін. Мұны әркім әрқалай істейді ғой. Бірақ, алаң болмаңыз, бәрі жақсы екен. Бәрі де менің ойлағанымдай болып тұр. Білесіз бе, кейде адам өзін өзгенің ыдысына түсіп кеткендей сезінеді. Менде де қазір сондай әсер бар. Осы айтқаныма келісесіз бе?

	– Әрине, – деді миссис Кастенс ірімшік қосқан макарон толы тәрелкеге үңіле түсіп.

	– О... ірімшік қосылған макарон... – деп мисс Докер ас үстеліне жақындады. – Айтпақшы, ұмыттырмаңызшы, мен кейін сізге макаронға қатысты бір қызық әңгіме айтып беремін.

	Миссис Кастенс есіне салуға уәде берді.

	– Маған сүрленген сан еттен бір тілім ғана, – деді мисс Докер. – Оның сүйексіз, жұп-жұмсақ екеніне бәс тігуге бармын.

	– Бұл күйеуіме арналған тамақ еді... Білесіз ғой, күні бойғы ауыр жұмыстан кейін...

	– Түсінемін, түсінемін! – Мисс Докер күліп жіберді.

	Миссис Кастенс бұл күлкінің сырын ұға алмады.

	– Әй, осы еркектер-ай! – деп мисс Докер кенет күрсініп қойды.

	– Өз өмірімдегі қателіктер туралы мен сізге кейін бір айтып беремін. Маған кез келген адам сене бермейді, бірақ мен ешкімді де зорлап тыңдатпаймын. Бұл да адамның Құдайға сенгені сияқты: қаласаң

	– сен, қаламасаң – өзің біл. Иә... Еркектер... Әнебіреу немене? Гортензия ма? Кір жаятын жіптегі қураған шыбықтарды айтамын?

	Миссис Кастенс бұл жалбырап тұрған өсімдіктің гортензия екенін мойындауға мәжбүр болды.

	– Шілде айында бірер көзін ғана қалдырып қырқып тастамағансыздар ғой?

	– Мен ешқашан гортензияны қырыққан емеспін, – деп миссис Кастенс шынын айтты.

	– Не дейд! Мен сіздерді гортензияны қырқудан қорқатын адамдар деп санамаймын.

	Шын себебі басқада болғанымен, миссис Кастенс кемпірдің өктем сөзіне бұл жолы да жығылуға әзір еді.

	– Оған кір жайған маған ыңғайлы, – деді ақталған сыңаймен.

	– Гортензияны сол үшін ғана өсіре ме? – деп мисс Докер бұл жолы шынымен-ақ ренжіп қалды. Бірақ, іле-шала:



	Гор-тен-зия

	Гор-тен-зия

	Гор-тен-зия,



	– деп бырылдап, міңгірлеп кетті.

	– Қымбаттым менің, – деді кенет мисс Докер қатты дауыстап.

	– Осы мен туралы сіз не ойлайсыз? Жұрттың бәрі мені қуыс кеуде біреу, жалғыз ғана қолынан келетіні – адамдардың рухын көтеру, мұқтаж жандарға жәрдемдесу деп ұғады... Маған сүлгі беріңізші.

	Ол жуылған тәрелкелерді бірінің үстіне бірін қоя бастады.

	– Сіздің әлгі мақтаған шайыңыз қайда?

	– Бірінші шайға өте кеш, екінші шайға әлі ерте, – деп миссис Кастенс өз үйінде қалыптасқан дәстүрді қатаң ұстанатынын білдірді.

	– Бір пиала шай ішуге ешуақытта ерте болмайды! – деп мисс Докер де қарап қалмады.

	“О, Құдайым-ай! – деп ойлады миссис Кастенс, – мен ешуақытта оған өрескел сөз айтпауға тырысуым керек!”.

	– Жаңа мекенге көшіп келуді әрқашан шай ішумен атап өту керек, – деп оның бұл ойын мисс Докердің өзі қорытқандай болды.

	Жұмыстан оралған Тед Кастенс жайылған дастарқанның үстінен түсті, мән-жайға сонда барып қанықты. Осы әсерді күшейте түсейін дегендей, мисс Докер:

	– Міне, мен де келіп қалдым, – деді.

	Миссис Кастенс кемпірге сездірмей оған көзін аларта қарады.

	– Әрине, үйде ер адам бар кезде мен жан жүрегіммен сендердікімін деп айтуға құқығым жоқ, – деді кемпір.

	Тед Кастенс аяғын ауырлай басып, өз бөлмесіне өтіп кетті.

	Мисс Докер өзінен-өзі:



	Аясында көк аспанның,

	Шынайы сүйе алмақшы...



	– деп ыңылдай ән салды.

	– Шайды, әрине, ас үйде ішетін шығармыз? – деді мисс Докер әнін үзіп, тәрелке-қасықтарды үстел үстіне жайғастырып жатып.

	– Енді біз “ong Ғаmееl”1 емеспіз бе?

	– Ән салатын даусым бар ғой деп ойламаушы едім, – деді әңгімені басқа бүйірден шығарып. – Әрине, кәсіби деңгейге жете қоймас, бірақ хорда ән салуға жетіп жатыр. Хор деген де керек нәрсе емес пе?

	Миссис Кастенс үн-түнсіз шай құя бастады.

	– Сіздер ұдайы терезе пердесіз отырасыздар ма? – деп кемпір тағы сөйледі.

	– Біздің жасыратын еш нәрсеміз жоқ, – деді миссис Кастенс.

	– Қайдам, қайдам... – деді мисс Докер. – Сумаңдаған тіл қайда да бар.

	Миссис Кастенс ошарылып қарап қалды. Біраздан соң:

	– Шай әзір болды, Тед, – деп күйеуін асқа шақырды.

	Тед Кастенс ас үйдің мисс Докер отырған бұрышына ешқашан қарамаймын деген тастүйін оймен келген.

	Ал мисс Докер шайға отырмас бұрын, үстел үстіне алмалы– салмалы жасанды тістерін шығарып қойды. Бұдан кейін қырылдай түсіп, алақанымен аузын жауып, қақалып, тұншығып қалды. Бірер тілім нан ғана жеуді қанағат тұтқаны сезіліп тұрды. Ірімшік қосылған макаронды көргенде барып:

	– Маған аз ғана, аз ғана салыңыз, – деп тілге келді. Іле-шала қайта сөйледі.

	– Мүлде аз, болмашы ғана салыңызшы. Мен тамақты артық жеуге қарсы күресіп жүрмін. Сенсеңіздер, сондай қомағаймын, әсіресе етті көргенде өзімді-өзім ұстап тұра алмай қаламын.

	Кемпір нанды асай түсті.

	– Ет жұмсақ па екен мистер Кастенс?

	Мистер Кастенс ләм-мим демеді.

	– Сіздің күйеуіңіз сөзге жоқ-ау деймін?

	– Адамдардың бәрі бірдей сөзуар емес қой, – деді миссис Кастенс.

	Ол күйеуін қорғай сөйлегісі-ақ келген. Бірақ әдеттегісіндей айтар ойын бұл жолы да жеріне жеткізе алмады.

	– Иә, адамдар әр түрлі ғой... – деп мисс Докер де қостай қалды. – Менің өз басым метафизикалық тақырыптарға арналған достық рәуіштегі әңгімелерді жақсы көремін.

	Кастенстер шоколадты пудинг жеуге кірісті.

	– Біз күйеуіміз екеуіміз кітапқұмармыз, – деді миссис Кастенс баяу тіл қатып.

	– Кезінде мен де кітап оқығанды жақсы көретінмін, – деп мисс Докер іліп әкетті. – Бір жолы танысым “Макон Лесконы” оқуға берді. Оған қоса “Тәуратты” басынан аяғына дейін оқып шықтым. Ол кез менің сарыуайымға түсіп жүрген шағым еді ғой... Төсекте жаттым да, оқи бердім, оқи бердім... екі апта бойы оқыдым. Ал далада жаңбыр құйып тұрды, маған сол жаңбыр өмірі тоқтамайтындай көрініп еді. Бірақ кенет менің көзім ашылды.

	– Көзі ашылғаны қалай? – Тед Кастенс бірінші рет оған қызыға қарады.

	– Мені түсінбей отырған адамша тәлімсімей-ақ қойыңыз. Мысалы, нені көріп отырғаныңды өзің де білмейтін, бірақ бәрін көріп тұрғандай болатын сәт өз басыңызда кездеспеді ме?

	Тед кемпірге үнсіз қарап қалды. Мисс Докерге Тедтің шоқ– шоқ бұтадай болып тұрған қалың қасы мен мұрты аса таныс тұлғаны көз алдына елестеткендей еді, бірақ ол үй иесінің нақты кімге ұқсайтынын есіне мүлде түсіре алмай қойды.

	– Сізге не болғанын білесіз бе, қымбаттым менің, – деді мисс Докер көзін ашып-жұма отырып. Сол сәтте сорпадан шыққан қоңыр бұршақтың түсіндей опа ұнтағы шашырай төгілді. – Сіз дұрыс позиция ұстамайсыз. Ал дұрыс таңдалған позиция – табыстың тоқсан пайызы деген сөз. Мен бұл ойды үнді философиясынан алдым. Онда біз үшін керегі жоқ деп санауға болатын ұсақ-түйектер толып жатыр, бірақ кейде жосықты кеңеске жолығуға болады. Ал позицияға келсек... Бұл туралы кейінірек есіме саларсыз, келесі жолы айтармын.

	Кемпір аз-кем үнсіз қалды.

	– О, құдайым! – деді кенет. – Мен төстартқышымды кимеппін ғой!

	Жылан шағып алғандай орнынан атып тұрды.

	Тед Кастенс кемпірдің қайта келуін күткен жоқ. Орнынан тұрды да, арқасын күжірейте түсіп, ас үйден шығып кетті. Мисс Докер ол шыға сала:

	– Мінезі ауырлау екен, – деп қойды.

	– Жоқ, Тед мен білетін адамдардың ішіндегі ең бір көңіл жықпайтын жақсы адам, – деп миссис Кастенс күйеуін қорғаштай сөйледі.

	– Ал енді осыдан кейін жұртқа көмектесіп көр! – деді кемпір. – Көмектескеніңді бәрі жақсы көреді. Ондай көмекті қабылдауға әзір емес адамдар үшін христиандық сүйіспеншілігімізді қаншалықты ысырап етіп жатқанымызды ойлап көріңізші. Асылында, дүние деген қызық қой!

	Мисс Докер барынша кеуілді еді. Оның тал бойындағы нақ осы қасиетін ешкімнің тартып алуы мүмкін емес-ті.



	– Сіздер миссис Флоренстi танисыздар ма? – деп сұрады мисс Докер келесі күні азанда. – Әлгі қатерлі анемиямен ауырып жатқан әйел ше? Ал егер сіздер менің пікірімді білгілеріңіз келсе, ол әйел анығында махаббаттың жоқтығынан өледі. Қазір ет дүкеніне барып, қойдың бір-екі сирағын сатып алып, сол әйел үшін сорпа пісіргелі отырмын. Нағыз христиандар жақын адамдарына деген өз махаббатын қайырымды істерімен дәлелдейді. Байғұс адамдар-ай, ештеңені ойларына алмайды. Көздері ашылса ғой, шіркін!

	Мисс Докер сыртқа шығып кетті.

	Көп ұзамай бөлмеге қайта кірді. Ара-арасында:



	Парарам, парарам,

	Пам, пам,



	– деп әндетіп қойды.

	Бұдан соң үлкен верандадағы әткеншек-креслоға жайғасып, жанынан өтіп жатқан таныстарына бас изей амандасып отырды. Кейбіреулер кемпірге таңырқай қарап өтіп жатты.

	Ал ымырт үйірілген мезгілде төсегінде ұзақ дөңбекшумен болды. Кастенстер оның бұл күйін қабырға сыртынан сезіп жатты. Бірсыпыра уақыт өз-өзімен әуреленген кемпір кенет транзисторды іске қосты.

	Қабырғаның аржағынан:

	– Сіздер неге транзистор сатып алмайсыздар? – деген дауыс шықты.

	– Оның бізге керегі жоқ! – деп айқайлады Тед. Бірақ кемпір оның сөзін құлағына да ілген жоқ.

	– Музыка деген ғаламат нәрсе ғой! – деп өз-өзімен сөйлесіп кетті. – Музыка адамға пайда әкеледі. Радионың хабарлары қандай жақсы! Жүргізушілерінің жағымды даусын айтсаңшы!

	Кастенстер қатып қалғандай қозғалыссыз жатты. Тед саусақтарының ұшымен әйелін қолынан сипалады, бірақ әйеліне оның саусақтары бір түрлі жағымсыз, қатты сезілді.

	Радионың хабары аяқталғанша (миссис Кастенс жүргізушілердің ағылшындық акценті мен дірілдеген дауыстарын онша ұната қоймайтын), мисс Докер ұйықтап та кетті. Ерлі-зайыпты екеуі кемпірдің ұйқысының жағаны шарпыған теңіз толқынындай бірқалыпты тербелген ырғағын естіп жатты.

	Радиодан дәл уақыт белгісі берілгенде Тед әйелінің қолын ауырта шымшыды.

	Миссис Кастенс жалма-жан қолын тартып алды. Үй іші тұрмысына бөгде кемпірдің араласқаны үшін іштей өзін кінәлі сезініп жатты.

	Жексенбі күні мисс Докер хор дайындығына қатысу үшін шіркеуге барып келді. Баптистік наным-сенімдері толық орныға қоймаған Кастенстер кемпірді шіркеуге қарай өздері шығарып салған болатын.

	– Анау мисс Скучалл, – деп сөйлей кірді мисс Докер, – маған қырын қарап жүр. Менің оған қарағанда әнді жақсы айтатынымды мойындағысы келмейді. Оның дауысы жай, қатардағы сопрано ғана, сонда да әртістігі басым тұрған басқаны көргісі келмейді. Әрине, оны әншілігі сіңлісі де шамалы қолдай қалыпты...

	Кастенстер кемпірдің өзінен де, сөзінен де жалыққан еді, бірақ жүректерінде кек жоқ. Қазір де бейтарап күйде, екеуі үстел үстіндегі алманы қақпақылдап, үнсіз отыр. Бейне бір өз-өздеріне келуге үйреніп отырған тәрізді.

	Мисс Докер салы суға кеткендей, әлдене деп міңгірлеп жүріп алды. Кенет:

	– Мені бір ғана нәрсе қапаландырады, – деп қатуланып кетті. Ақшыл-сарғыш опа себілген қоңырқай жүзі жарқ ете қалды.

	Кастенстер селк етті. Ерлі-зайыпты екеуі әлдебір арандатудың аузы ашылғанын сезді.

	– Жақын адамдар неліктен бірін-бірі өз аттарымен атамайды? Мен осыған таң қаламын...

	Тед Кастенс қарсы жауап беруге әзір-ақ тұрған. Бірақ ол ауыз ашам дегенше, кемпір сөзін жалғай жөнелді:

	– Мәселен, мені шоқындырған кезде Гертруда деп атаған. Бірақ мені бәрі де жай ғана Джи деп атайтын. Егер қазір мені “Джи” деп атасаңыздар, сол сәтте-ақ сіздерді өзімнің сырлас құрбыларымдай сезінер едім.

	Мисс Кастенстің басы салбырап кетті.

	– Шамасы, біз сізді “Джи” деп атауы мүмкін адамдардың қатарына жата алмаспыз, – деді ол. – Бұған қарап кекірейген өркөкірек не тасжүректер деп ойлап қалмаңыз. Біз... қалай айтсам екен, мұндай әдепсіздік үшін жаратылмаған адамдармыз.

	– Адамның аты – достық қатынастарымыздың айнасы, – деді оған мисс Докер.

	Мистер Кастенстің маңдайы жіпсіді.

	– Егер сізді “Джи” деп атасам, тәңір атсын мені, – деп жай ғана айтты да, шығып жүре берді.

	– Жарайды, жақсы, – деді мисс Докер көне қалды. – Менікі ұсыныс айту. Бәрі де “ешкім емес” деген мағынаны білдіретін Немо Немо күйінде қала берсін.

	Күйеуін іздей шыққан миссис оны қызанақ көшеттерінің бұтағын қиып тұрған жерінен ұшыратты. Әдетте жексенбі күні бұл уақытта ол ұйықтап алушы еді. Жапырақтарды жарып өткен күн сәулесі оны жасыл көрпе жамылып тұрғандай көрсетеді. Енді жасыл нұрға екеуі бірдей бөленгендей, екеуі де сырбаз, салқынқанды, артық-ауыс сөз жоқ. Бірлесе өмір сүру үшін өздерінен аумайтын нақ осындай жасыл түсті сыңар қажет сияқты. Сонда ғана олар өз ара үнсіздікпен қалыпты өмірді жалғастыра алатындай.

	Миссис Кастенс шегінерге жер қалмағанын жақсы түсінді. Құрбысының бір танысы епископпен етене жүретіні есіне түсті. Ақыры ойындағы ісін орындап шықты.

	– Мисс Докер, – деді әрі-бері созудың енді реті келмейтінін әбден түсінген соң, – біз, мистер Кастенс екеуіміз былай деп шештік... – Бұл сөздері, әрине қатыгездік сияқты да сезілді. Сонда да айтпай тұра алмады, – дәл қазіргі сәтте бір үйде басқа біреумен бірге тұру өте қиын екен. Өз дағдымыз бар, мүмкін өзімшіл де шығармыз... Бірақ, қалай болғанда да, мұның қиын екенін білемін...

	Миссис Кастенс не болса да айтарын айтып тынды.

	Мисс Докер сөздің не туралы болатынын алдын ала білген адам құсап жымиып қойды.

	– Адамдар өз дағдысына тым тәуелді... – деді де, кенет үздіге жылап жіберді.

	Не істерге білмеген мисс Кастенске жылаған кемпірді жұбатқаннан басқа амал жоқ еді:

	– Сіз Сандаундағы қарттар үйіне орналасудың қандай қиын екенін білсеңіз ғой. Онда ылғи құрметті адамдар тұрады, арасында ерлі-зайыптылар, жалғыз басты әйелдер бар...

	Өз рөлін жатқа білетін мисс Докер тез жұбана қоймады.

	– Менің бір танысым Агню епископпен сөйлескен екен, ол сізді кезексіз қабылдауға рұқсат етіпті.

	Мисс Докер үнсіз қалды. Көз жасы да сап тыйылды.

	– Менің онда бейсенбі күні көшіп баруыма бола ма?

	Бейсенбі күні кемпірдің заттарын алып кетуге баяғы таныс фургон келді. Мисс Докердің бұл үйге көшіп келгеніне мисс Кастенс те, кемпірдің өзі де мән бере қойған жоқ.

	– Менің сөз сөйлегім келмейді, – деді мисс Докер қоштасар сәтте. – Әсіресе христиандық қайырымдылық адамдар арасында өте-мөте сирек кездесетін қасиет екені туралы айтпай-ақ қояйын. Бұл қасиетті деген адамдардың өз басында сирек ұшырасады. Маған аз да болса көрсеткен қызметтеріңіз үшін алғысымды айтамын.

	– Кәне, Фред, кеттік! – деді кенет жарқылдай сөйлеп. – Сен өзің мынау тамаша мапіиііанды тіпті таңқаларлықтай жарқыратып қойған екенсің! Мұның бәрін мен үшін жасадың-ау! Кейбір джентельмендерге мен бетіме жаққан қарапайым опа ұнамай қалыпты. Ойлап көрші өзің...

	Сөйтіп, мисс Докер Сандаунге жол тартты.

	– Сандаун мына тұрған жер ғой, енді көрші боламыз! – деп айқайлады мисс Кастенс...

	– Ал, хал қалай? – деді Тед Кастенс жұмыстан оралған соң.

	– Кетті... – деді миссис Кастенс өзін сатқындық жасаған адамдай сезініп.

	Тед жеңіл тыныстап қойды. Кеудесі кеңіп сала бергендей. Ол әйелін осы қалпында сүйетін. Өзінің осы бір арықша келген, ылғи да тамақтың тұзын татырмайтын әйелін...

	Ол кенет мүлде бойына сыйымсыз әрекетке көшті. Әйелінің желкесіне түйген күйрек шаштарын сұрғылт-қоңыр ұшынан ұстап қопсыта бастады. Қалың шаш желпуіштей жайылып түскенше, жұмсақ алақанымен сипай берді...

	– Тед! – деді әйелі күле сөйлеп. – Жұрт не ойлайды?

	Тед ас үйдегі ескі креслоның пружинасын шиқылдатып жалп етіп отыра кетті де, әйелін өзіне қарай икемдеп, оны екі тізесімен қыса, қапсыра құшақтады. Бұл табиғи үнсіздік екеуіне де ұнаған тәрізді, шалбар матасының қалыңдығына қарамастан, ол әйел денесінің өзіне таныс жылылығын сезіп отырды. Ауладағы қызанақтың тіреу ағашқа байланған қураған бұтақтарына қарап отырған екеуі әлдене үшін өздерін кінәлідей сезінді...

	Мисс Кастенс қайырымдылық жасасам деген ниетінің сынға төтеп бере алмағанына өкінгендей еді.

	Оның ойын оқып отырғандай, Тед осы сәт:

	– Ол баратын жеріне жетіп алған болуға тиіс, – деді. Іле-шала:

	– Дәстүрлі спектакльді жаңаша бастап жатқан шығар. Ондағы адамдарды аяймын, байғұстардың басын қатырып, барар жер, басар тау қалдырмайды ғой, – деп қосып қойды.





2


	Егде тартқан леди-джентельмендер кешкі тамақтан соң қонақ бөлмеге жиналды. Бұл бір кезде цемент магнаты атанған қытайлық миллионер салған, өз алдына дербес тұрған үлкен ғимарат еді. Сыры кетсе де, сыны кетпеген, әлі еңсесін түсіре қоймаған іргелі үй болатын. Миллионердің кейінгі мұрагерлері тасып әкете алмаған ауқымды вазалар, қытайлық түкті кілемдер, бәрі-бәрі ғаламат ғимараттың біртұтас безендірілгенін білдіретін. Кейбір түгі қырқыла бастаған кілемдер бұл үйдің бір кездегі болған-толған дәуренін еске сала өтетін. Таяуда ғана қарттар үйінің тұрғындарына әлдекім мұндай кілемдердің рельефті деп аталатынын, ол үй иесінің сән-салтанат пен ауқатты тұрмысқа бейімділігін көрсететіндігін түсіндіріп берген. Сірә, сол мисс Докер болар.

	Мисс Докер көп ұзамай Сандаунның күн тәртібіне үйреніп кетті. Жайбасарлығы салдарынан өзін Сандаунға салтанатты қабылдау рәсімін өткізіп алғаны болмаса, өзгешелікті ештеңе бола қойған жоқ. Қарттар үйіне келген күннің ертеңіне жұрт жиналатын қонақ бөлмеге фотосуреттер салынған аяқ киім қорабын көтере келді. Келді де, төңірегіне жұртты жинай бастады.

	– Еркектер қайда? – деді бірден. – Мұнда еркектердің болмауы мүмкін емес! Бәрі қайда қашып кеткен?

	– Өз бөлмелеріне, өлуге кетті, – деп бұрышта отырған миссис Хиббл тіл қатты.

	– Неге қаралы сөз айтасыз? – деп мисс Докер онымен ұстаса кетті. – Құдай үйінде бұлай деуге бола ма? Бұл жерде біздің бәріміз бір Құдайдың рахымымен жүрміз!

	Миссис Хиббл өз өмірінде бірінші рет өзін бұл дүниені тани алмай келген адамдай сезінді.

	– Менің жалғыз ғана мақсатым, – деді мисс Докер сөзін жалғап, – адамдарға пайдамды тигізу. Кәне, бәріміз бір нәрсе ойнайық! Сіздерден нағыз ойыншы шыға қоймасы анық. Әлбетте, сіздер боямасыз шындықтан қорықпайтын болсаңыздар, онда “ыстық– суық” немесе “тек жылдамдық қана” сияқты ойындарды ойнармыз?

	Әйелдердің татымсыз күбір-сыбыры бұған келіскендей сыңай байқатты.

	– Сіздер қызықты кеш өткізуге аса ықыласты емес екенсіздер... Олай болса, мен өзімнің суреттерімді ала келіп едім, егер қаласаңыздар, соны көрейік.

	Сурет салынған қорапты ақтарып тұрып, мисс Докер миссис Хибблдің өзінің оң жағында үнсіз отырған, “екінші леди” тәрізді әйелге жалбақтай көз тастап отырғанын байқап қалды. Миссис Хиббл әлгі әйелге деген өзінің үнсіз бағыныштылығын көрсеткісі келмесе де, мұны мисс Докер бірден сезді және оған жаратпай бір қарап қойды.

	– Мен сіздерге бөгеуіл болмаспын, – деп жатқанда мисс Докер қораптың бір шетін жыртып алды (бұрын-соңды мұндайы жоқ еді).

	– Өз өмірімнің әр кезеңінде менің қандай болғаным қызықтырмайтын адамдарға суретімді көр деп жабыса қалу ниетім жоқ, әрине.

	Еденге сарғайған бірнеше сурет сусып түсті. Оларды қайта көтеріп алып жатқан мисс Докердің алабұртқан жүзіне күлкі үйірілді.

	– Қараңыздаршы! Өз көздеріңізге сенбессіздер! Кәне, мынау қалай?

	Таяу отырған екі-үш кемпір әжімді мойындарын созып қарағанмен, ештеңе дей қойған жоқ (Жалпы Сандаунда жеке пікір қолдау таба қоймайтын). Суреттегі биязы өңді, сәнді таралған шашына үлкен бант байлаған, шілтерлі жағасы жарасып, көкіректің биігі білініп-ақ тұрған бейтаныс бойжеткеннің бейнесі оларды қызықтырмай тұра алмасы белгілі еді. Крахмалданып, кестеленген көйлек бүрмелері көзге түсердей боп тікірейіп тұр.

	Үңіле қараған адам суреттегі бойжеткеннен бүгінгі мисс Докердің бейнесін еміс-еміс елестете алатын.

	– Иә, ол кезде біз көп нәрсені түсінген жоқ едік, – деді мисс Докер фотосурет бетіне жұғып қалған кездейсоқ дақты тырнағымен алып тастай тұрып. – Ой, қыздар-ай! Біз сондай ақымақ болдық-ау! Миы жоқ ақымақпыз ғой! Бәрін де жасың өте келе түсінеді екенсің.

	Сандаун тұрғындары арасында ауыр үнсіздік орнады.

	– Бәріңізге көрініп тұр ма? – Мисс Докер тыжырынып қойды. – Мына жер қараңғылау екен.

	– Жо-жоқ, көрініп тұр, – деп миссис Хиббл бәрі үшін жауап берді.

	Мисс Докер оны да, оның өзінше тәкаппар құрбысын да жаратпай қалып еді. Көпшіліктің көлеңкесіне көз жүгірте тұрып, ол кенет барынша батыл қимылға көшті.

	– Мәссаған! Кімнің ойына келген! Мына отырған миссис Лилли ме? Миллисент Лилли?

	Бүрсиген бір көлеңке көпшілік арасынан:

	– Иә, мен миссис Лилли, – деп тіл қатты.

	– Сіз өз танысыңызбен неге амандаспайпыз?

	– Үлгере алмай жатырмын, – деді миссис Лилли. – Кейінірек дұрыстап амандасармын деп отырғам...

	– Мұндай жерде ештеңені ертеңге қалдыруға болмайды. Менімен келісесіздер ғой? – деп мисс Докер жиналғандарды көзімен бір шолып өтті. – Біз үшін уақыттың мейірімсіз әзілі аяқ астында.

	Миссис Лиллидің еңсесі түсіп кетті.

	– Сенгің-ақ келмейді, – деп сөзін жалғады мисс Докер. – Сіздің күйеуіңіздің өмірден өткеніне екі-үш-ақ жыл болған жоқ па?

	Миссис Лилли қолайлы сәт түссе, осы жерден кетіп-ақ қалуды ойлады. Өзін мына қыспақтан құтқаратын ұмытылған уақыт екенін біліп отыр. Тіпті миссис Хиббл де дәл қазір құрбысы үшін бір нәрсе істеуге дәрменсіз еді.

	– Бір минутқа... Меніңше... – деп мисс Докер фотосуреттерді араластыра бастады. – Сәтін салуын қараңызшы! Міне, сол сурет!

	Миссис Лилли кеберсіп кеткен ернін қайта-қайта жалап қойды.

	– Том және Милли Лилли!

	Миссис Лилли тағы да ернін жалады. Мисс Докердің мына қаталдығы сорақы еді. Бұған, шамасы, уақыттың да әлі келмейтін шығар.

	– Ал мына тұрған мен! – деп мисс Докер суретті саусағымен түртті. – Оның қолынан ұстап тұрмын. Алғаш рет инсульт соққан жолы ол мүлде дәрменсіз болып қалып еді ғой. Менің үйлеріңізге бірінші рет келгенім есіңізде ме? Сонда өз еркіммен барғанмын. Мен ешқашан біреуге көмек көрсетуден бас тартқан емеспін, солай емес пе?

	– Ешқашан да... – деді миссис Лилли естілер-естілмес қылып.

	ЬІмырт қараңғысы оның жүзін белгісіз бір құпияға бөлеп тұрды.

	– Кейін мен сізге оны аударып жатқызуға көмектесіп жүрдім ғой. Бұған сіздің жалғыз өзіңіздің шамаңыз келмес еді. Оның денесі ауыр болатын. Ірі адамтұғын, – деді мисс Докер.

	...Бастапқыда Миллисент Эмберидің ата-анасы жігітті қызына тең көрмей, қиғылық салған екен. Бірақ болашақ күйеу баланың палуан пішіндес ер тұлғасы, римдік бет-бейнесі... Миллисенттің шешесі Томның ата-тегі де өз тектерінен асып түспегенімен, кем соқпайтынын біліп алыпты. Қыздың әке-шешесі егер Миллисент күйеуге шыға қалса, Томды қайда орналастарамыз деген мәселені ұзақ талқылап еді. Ақырында миссис Эмбери Томды бақ өсіруші қылу керектігіне тоқтады және кейін бұл ойының дұрыс болып шыққанына бір сәт те өкінген емес. Том клиенттерінің өз учаскелерін кипаристермен гүлдендіру жөніндегі өтініштеріне дөрекі жауап беретін; ал бұлардың қала сыртындағы үйлері алдынан оның аумақты гранит үйінділеріне қаптата көгал өсірген қылығына қарсылық білдіруге батылы жеткен емес.

	– Алғашқыда мен сізден қорқасоқтап жүрдім, – деп сөзін жалғады мисс Докер. – Қыран тұмсық, қатал бет әлпет... Мұны өзіңіз де білетін шығарсыз...

	– Мен бұл туралы ешқашан ойлаған емеспін...

	Өйткені миссис Лилли қара басының сұлулығын өзінен-өзі бола қалған нәрседей түсінетін. Және бұған аса мән де бермейтін.

	– Тік шаншылған мұрныңыз өне-бойымды обып жіберетіндей көрінетін. Есесіне, күйеуіңіз қайырымды адам еді. Жұрттың бәрі солай дейтін. Тамаша адам. Мен онымен танысқан кезімде, ол сөйлеуден қалған екен. Тәйірі, еркектің ең басты істейтін ісі сөйлеу ғана ма?..

	Дәл осы жерде миссис Хиббл күліп жіберіп, қасындағы кемпірлерге барлай қараған. Миссис Лили ештеңе естімегендей үнсіз отыр.

	– Мен оны басқа адамның көмегінсіз, бала сияқты аударып жатқыза алатын болдым.

	Қартаң әйелдер мисс Докердің қолына сұқтана қарады. Мисс Докер өзін сол науқас адамды тағы да аялап жатқандай сезінді. Оған күтіміндегі адамның дәрменсіздігі ұнайтын.

	– Өзінің бар мұрасын шашып-төккен, ақырында кір-қожалақ, аядай үйшікке тап болған адам қандай болушы еді? Солай емес пе, миссис Лилли? Сіз сондай сүйкімді адамсыз, бірақ ешқашан күшті әйел бола алмадыңыз.

	Расында да, ол күшті әйел бола алмаған. Ал ауру адамның етене демін жадында сақтаған мисс Докер бетінен қайтар емес.

	“Бәріне де жастың жеткені кінәлі” деп ойлады Миллисент Лилли. Көз алдында тұрған көне вазаның иероглифтері ғана сол өткен өмірдің сүрлеулерінен бері тартып, саябыр таптыратын тәрізді. Бірақ бұл да мезеттік миуа. Ақи-тақи тыншу дегеніңіз қол жеткізгісіз дүние іспетті. Әйелдің сәнді шаш қойған басы әнтек шайқалып кетті, сол сәт бриллиант алқа мойнына барып соқтықты... Сайтан алғыр, дейтін Том, мұның жартылай жұмық көзінен, бұғана сүйегінен бастырмалата сүйіп жатып... Оның осы құмарлығын өлшемге сыймайтын, тіпті содырлық десе де болған еді. Бұл болса, оның арақ иісі аңқыған ерніне ернін төсеп, бейне бір мас адамша күйеуінің ыстық сүйісін ішіп жатқандай күй кешетін... Египеттің көк мәуіті айлы кешінің манауратқан иіріміне батып, тұтас мәрмәрдың бір түйірінен ойылғандай боп, екеуі өзара нұрға бөленгендей балқушы еді. Кейде құрғақ жағалаудан жеткен майда, құмды шаң кеме палубасында асыр салатын. Сондай сәтте мұның ерні шөл татығандай кеберсіп сала беретін...

	– Осы арадан сіз бірдеңе көріп отырсыз ба? – Оның бұл ойына мисс Докер келіп килікті. – Дұрыстап қарасаңызшы!

	Мына әйелдің дәл жанына келіп қалғанына онша мән бермеген миссис Лилли:

	– Маған жақсы көрініп тұр, – деп қарсылық танытқандай болды да, сөзін жалғады. – Бізге өмір бойы азап шектіретін екі пәле – шыншылдық пен ақжүректік қой! Шыны сол емес пе?! Басымызға тиіп жататын солардың соққысы.

	– Бұл, бірінші кезекте, сізге қатысты, сүйіктім, – деп мисс Докер қаттырақ сөйледі.

	Көмескі жарықта елеусіздеу көрініп тұрған сурет өзгеше ойларға өріс ашқандай еді. Суреттің тең жарымын дәу картоп тәрізді толық тұлғасымен мисс Докердің өзі алып тұр. Ауырып жатқан адамды ол неден қорғап тұр сонда? Ешуақытта сәннен шығып қалмайтын жалпақ кепка киген Том, етегіне жармасқан ағаш-бұталарды бұйым құрлы көрмейтін биік шатқал тәрізді, мисс Докерді мүлде елемей жатқан сияқты. Бұлардың, үнжіт майындай шашырап, қақ айырылған жолының сиқырлы сөзін Томның әйелі ғана білді... Бір күні іңір қараңғысында бұлар Пинчиоға дейін ат– арбамен жетіп алды. Атты Томның өзі айдады, бұл болса, оның жанында тербетіліп келе жатты. Аттардың алқынған кеңсірігі, бадырайып тұрған бас сүйектері... бұған ылғи да қорқынышты көрінетін. Кенет үстіне төмендеу өскен бұтақтар жаңбыр тамшыларын төгіп, көйлегінің оюлары бриллианттарын тұтып қалғанда, “шашым!” деп айқайлап жіберді. Ағаштардың ұзын ақшыл көк көлеңкесі ат-арбаны жауып қалды. Ат-арба бұрылысқа келгенде теңселіп кетті. Ал ол аударылып қалғанда ше? Том мұны қапсыра құшақтап, сабырға шақырды. Көп жыл өткеннен кейін мисс Докер міне Томды да солай аялап тұр. Миссис Лиллидің бет-жүзі суретке анық шықпапты...

	– Осы суретті сізге ескерткішке сыйлайын ба?

	Мисс Докердің бұл қайырымдылығының тасуы мұның өзін басымен қоса жұтып қою қаупін төндіретінін сезінді.

	– Жоқ, жоқ, рақмет.

	– Қалауыңыз білсін. Менікі – ұсыныс қана.

	Мисс Докердің қолында әлі бір бума сурет қалды.

	– Ал мынаны көргенде, – деді ол тыңдаушыларына қарай айқайлай сөйлеп, – құлап түсесіздер! Бұл мен! Аладиннің киімін киіп алғанмын. Бал-маскарадта жүрген кезім.

	Кемпіріңнің аяғы оқтаудай түзу болған екен.

	– Мен чарльстон мен басқа да билерді билегенде ешкімнен кем түспейтінмін. Қалай? Да-да-ди-ди-ди-да...

	Қонақ бөлме солқылдап кетті. Лак жалатқан (нағыз лак, жасанды емес) шкаф мас адамдай орнында теңселіп тұрды. Мезгіл табы өткен мыс тұғырдың бұрынғы дәурені оянғандай өңі кіріп сала берді. Шам қалпақтарының майда шашақтары жыбырлай сыпғырлады. Диванның сынған серіппелері де дыбыс беріп жатты.

	Миссис Лилли мөлдір музыканың мұхитында жүзіп отырды. Бейне бір қызғылт-ақшыл көк шәлінің қабат-қабатындай болып толқындар біресе тулап көкке өрлейді, біресе сұлап жерге соғады...

	Олар... екеуі риясыз күліп, еденге домалап кеткен әлдебір моншақты іздеп, тізерлей отырды; оның көйлегінің жағасы ағытылып кетті...

	Мисс Докер қорабын қайта қопара бастады:

	– Міне, тағы да.

	– Ал мынау ше? – деп қалды әйелдердің бірі.

	– Бұл фотосурет жеке басыма ғана қатысты. Мұнда бейнеленген адам қайтыс болған.

	Мисс Докер бұл суретті былай алып қойды.

	– Қайтыс боп кетсе қайтеді? Қайтыс болу – жеке бастың ғана ісі ме? – Миссис Лилли күлкіден жарылардай болып тұрды.

	Бір мәрте ол өліктің жанында тұрып сақылдап күліп те жіберген. Бұл Том өлген күні азанда болып еді. Бөлмеге мисс Докер кірген. Ол Томның төсегімен қатар тұрған комодқа аяқтарын созып отыра кетті.

	– Мен кейде олармен сөйлесемін, – деді ол. – Менің түсінігімше, мұндай науқастармен жиі әңгімелесу керек. Бұған сен де қарсы болмассың, қымбаттым? Жақында мен оған ас қорыту процесі туралы айтып бердім, бұл туралы медициналық журналдардан оқыған болатынмын. Бір докторда қонақта болғанымда.

	Миссис Лилли күйеуінің көзінен жеккөрушілік ұшқынын байқап, жымиып қойды.

	– Науқас адамның өмірге құштарлығын қолдап отыру керек, – деп, мисс Докер қолындағы “Жаршының” жаңа шығарылымын әрі– бері сілтеп қойды.

	– Мына бір шыбын менің қамқорлығымдағы адамның мазасын алып тұр. – Мисс Докер газетті сілтеп, шыбынды үркітіп жіберді.

	– Қымбаттым, сенде ырқына көнгіштік бар. Ал менде бастама басым. Демек, әрбір еркектің өмірінде, – деп ол миссис Лиллиге күле қарады, – екі әйелі болуға тиіс.

	Құрбысы оның бұл сөзіне күлді де қойды. Бұған қалай қарсы болсын? Екі бүктелген “Жаршымен” Томды тұмсықтан салып қалған осы мисс Докер емес пе? Бұған миссис Лилли ештеңе дей алмай, еріксіз езу тартып, абыржып қалған-ды.

	– Шешуші соққы! – деп мисс Докер бажылдай безектеген. Сөйткенше, шапалақ сарт ете қалды!

	– Махаббатым менің, қуанышым, өмірім менің, мені тастап кетпеші! – деп миссис Лилли айқайлағысы келсе де, үндей алмаған.

	Күйеуі өліп те кеткен-ді.

	Миссис Лилли күйеуінің қарашығы тоқтап, жанары сөніп бара жатқанын көріп тұрды, сонда да оған қарап жымиюдан танбады.

	– Тағы да! – деп мисс Докер қарқ-қарқ күлді.

	Шапалақ сарт етті!

	Соңғы соққы Томның жансыз қолына тиді...

	– Бәріміз де ажал құрығынан құтылмаймыз, – деді ол кемпірлерге қарап. – Бұл туралы осы жерде, Құдайдың үйінде айтпай-ақ қояйық. Кейбіреулер менің көз алдымда өлді.

	Ол фотосуретті былай алып қойды.

	Миссис Лиллидің күйеуінің өлімі соншалықты қорқынышты болса, жерлеу рәсімі одан да сорақы болып шықты.

	Мисс Докер миссис Лиллиге көз тастап қойды. Ол осы уақытқа дейін миссис Лиллидің күйеуінің өмірден кету сапарының, сонымен бірге әйелінің оғаштығы үшін кешіре алмаушы еді.

	Миссис Лилли есіне алды. Том қайтыс болғаннан кейін сіңлісі Агнес келді, бұлардың кедейленіп қалғанына қарамастан өз адалдықтарынан танбаған апалы-сіңлілі Тревельендер келді.

	Барлығы шатырдағы шұбар құстардың шуылына құлақ салып, тар бөлмеде тығылысып отырды. Агнес бейтарап күйде еді, есесіне Бейби Тревельен сөмкесін ашып, одан бес фунт және үш пенс тұратын шағын құтыны суырды да, жүзі алабұртып отырып:

	– Меніңше, біздің бәрімізге де аздап тартып алған жөн сияқты. Жағдай осыған итермелеп тұр, – деді.

	Вайолет Тревельен ыдыс әкелді. Агнес пен Миллисенттің қолдары дірілдей берген соң, Бейбидің өзі құйды.

	Бұл ахуал қайғырып отырған жандарды біршама сергіткендей болды. Брендидің тиесілі үлесі қан тамырларын қуалап, өз жолымен жүріп өткен соң жан дүниеде сілкініс байқалды.

	Бокалдың шетіне жұғып қалған ерін бояуын көріп Агнес Пинфольд әпкесіне:

	– Мына бояуды өзіңнің түсің деп ойлайсың ба? – деді.

	– Жоға, бұған мені көндірген мисс Докер, – деді Миллисент Лилли. – Оның айтуынша, ерін бояуы адамгершіліктің тірегі болып табылады. Менің оған бір жақсылық жасағым келді де, айтқанына көне салдым. Білесіңдер ме, – деп ол дауысын сәл бәсеңсітті, өйткені бұл ой оған нақ осы сәтте келіп еді, – ол әйелдің қайырымды істерге құмарлығы ауру сияқты. Ол – ауру адам. Ал ауру адамға ренжуге болмайды.

	Қасындағы әйелдерге мисс Докер деген адам аса таныс емес– ті, соған орай әңгіме де әрі қарай өрби қойған жоқ. Осы аралықта миссис Лилли айнаға қарап үлгерді. Қарап отырып таңқалғаны – мәрмәр тастай түсі суық құдіретті әйел бәріне көнгіш резеңке қуыршаққа айналған екен. Нағыз құбыжық! Мисс Докердің шүйіркелесіп жүріп істегені ғой, өйткені миссис Лилли дұрыс бояна алмайтын.

	Есіктен кірген мисс Докерді көргенде бәрі де орындарынан ұшып тұрды. Оның келуі ешуақытта ешкімді бейжай қалдырмайтын.

	– Мені келмейді деп ойладыңыздар ғой, – деді ол алқына сөйлеп. – Бірақ мен басқаша жасай алмадым. Қанат байлап алғандай ұшып жеттім.

	Терезе алдында ұзын, әңкі-тәңкісі шыққан қара автомобиль тұрды. Кімдікі екендігі де белгісіз...

	Жап-жас шофер жігіт барынша сыпайы түрде әйелдердің машинаға отыруына көмектесті.

	– Рақмет сізге, – деп кемпірлер қайғы мен ішке түскен брендидің әсерінен теңселе жүріп, кезек-кезегімен машинаға отырып жатты.

	Мисс Докер өзінің ұйымдастырушылық қызметін бастады.

	– Әуелі миссис Пинфольд, – деп ол өз билігін айтты, – содан кейін сіз, құрметтім, мына ыңғайлы бұрышқа отырыңыз. Ал мына екі леди, байқап тұрмын, егіз қыздар сияқты, артқы орындыққа келіңіздер. Мен орталарыңыздан орын алармын.

	– Байқайсыз ба, – деді ол Агнеске бұрылып, – сіздің әпкеңіз маған шынтақтап сүйенгенді жақсы көреді. Мен оның ойын оқи аламын. Мен оны түсінемін. Ал түсіну дегеніңіз – ең ұлы нәрсе!

	Ақыры, бәрі де орын-орнына жайғасып болды. Ақ тер-көк тер боп бусанған мисс Докермен иық түйістіре отырған сәтте миссис Лиллидің денесі сәл тітіркеніп кетті. Мисс Докер мұның қолдарын бейне бір пыр етіп ұшып кететіндей, алақанына салып ұстап отырды. Миссис Лиллидің жеңіл күлкісі де осы алқызыл майлы тұтқыннан сыртқа шығуға дәрменсіз талпынып тұрғаны сезілді. Оның апалы-сіңлілі Тревельендердің арқасына көзі түсті. Жас шамаларына қарамастан мүсіндері тіп-тік. Көйлек астынан белді қысып тұратын созылмалы жалпақ белбеу таққандары байқалады, ал қалпақтарын жасанды мең салынған бетперде әсемдеп тұр.

	Жаназа жылдам аяқталды. Сөзге долаң мистер Уэйкмен жан– тәнімен беріле егілсе де, қысқаша ғана сөйледі. Өзінің бүкіл діни қам-қарекетін ол нақты істелуге тиісті істерге арнады.

	Автомобильге қарай қайтар жолда пастордың жесір қалған әйелді қолтығынан сүйемелдегені соншалық, тіпті жерден көтеріп кете жаздады. Әрине, бұған миссис Лилли масаттанып қалды.

	– Миссис Лилли, – деді ол жұбату сөздерін арнап, – сіз өзіңіздің көп достарыңыздың қамқорлығына қол артуға тиіссіз. Және бір Жаратқанның қолдауына.

	Дінбасының аспан түстес көгілдір көздерінен ізгілік нұры ескендей болды.

	– Достары бар, бар! – деп осы кезде оның сөзін мисс Докер қостай кетті. – Достар әртүрлі болады ғой. Біреулері мәңгілік дос, басқалары аз ғана уақыт дос болады.

	Егер мисс Докер құрбысының бір жағынан келіп, оған желім сияқты жабыса қалмағанда, мистер Уэйкмен сөз жоқ нағыз шипалы бальзам рөлін орындаушы болып шығар еді.

	– Мен сіздердің алдарыңыздағы анау машинада боламын, – деп осы шынайы сөздерін артық та болса айтып қалды, – соның артынан жүріп отырыңыздар. – Осы сәт ол булығып қалғандай, “аһ!” деді. Миссис Лилли көпшілік арасынан біреудің оны қабырға тұсынан шынтағымен түйіп өткенін сезді.

	Машина іші ыстық екен; оның үстіне жанына мисс Докер жайғасты. Бірақ миссис Лилли әлі де болса әлгі бір тосыннан келген тың сезімнің құшағында қиялданып отыр еді.

	Кортеж орнынан баяу қазғалды. Бастапқыда қолғап киген мажордомға ұқсас бір ер адам жол ашып тұрған; кейін ол да машиналардың біріне отырды. Миссис Лилли пастордың шағын автомобильге мінгенін байқап қалды. Агнес сыңсып жылап отыр. Қызық; сіңлісінің Томды аса бір жақын тартпағанын миссис Лилли жақсы білетін. Апалы-сіңлілі Тревельендер қара бетперделері шайқалып, оған басу айтып келеді.

	Машиналар жылдамдығын арттырып, тез жүріп кетті.

	– Миссис Картрайттың келуіне болар еді, – деді мисс Докер ойлана отырып. – Сіздер сырлас құрбы сияқты едіңіздер ғой.

	Мотор үні әрең естіліп келеді.

	– Ана итті қараңдар! – деп кенет мисс Докер айқайлап жіберді. – Байғұсты машина басып кетеді-ау! Иесі қайда жүр? Осы жұрт қызық!

	Миссис Лилли ешқашан ит ұстаған емес-ті. Бірақ неге екені белгісіз, үйленгеннен кейінгі алғашқы жылдары күйеуінің соншалықты мейірімді болғаны есіне түсті; енді сол адамды жоғалтқаны жанын езгілей түскендей. Миссис Лиллидің жүзінде азапты күлкі ұйыды.

	– Қымбаттым менің, сен маған күндіз де, түнде де, кез келген уақытта хабарласа аласың. Жай ғана телефон шала сал. Айтпақшы, маскүнем адамдар солай істейді екен... – деді мисс Докер.

	Миссис Лилли өзінің мисс Докерге деген ешқандай ызалы өшпенділігі жоқ екенін, керісінше осы адамға алғыс айтуға бейім тұрғанын сезінді. Мисс Докердің кесірінен ол марқұм күйеуінің ернінен сүйе де алмай қалған еді...

	Тежегіштерін шиқылдатып, машиналар тоқтай қалды. Алдыңғы жақта бірдеңе болған сияқты, рөлде отырған тәжірибелі шофердің өзі не болғанын білмей аң-таң болып отыр.

	– Не боп қалды? – деп мисс Докер тағатсызданы сұрады. – Байқап тоқтасаңызшы, мойнымызды үзе жаздадыңыз ғой!

	Мисс Докер жылдам терезе әйнегін түсіріп, басын сыртқа шығарды.

	– Мистер Уэйкмен екен. Машинадан түсіп жатыр. Жерлеу бюросының адамына бара жатыр. Олар, немене, қайда бара жатқандарын білмей ме? Бұған тіпті де сене алмаймын! Пастор өзінің әскери бой түзеуін сақтаған екен. Аяғына киген бәтеңкесі де бұрынғыдай. Нағыз еркек. Меніңше, жерлеу бюросының өкілі марқұмды соңғы тұрағына қалай жеткізетін жолды білуге тиіс, – деп мисс Докер бірді айтып, бірге көшіп жатты.

	Машиналар легі қала сыртындағы қалың бұта өскен жол сілтегіштің жанында иіріліп тұрды. Жолдың бәрі құм.

	– Қалай қарай жүруді мен көрсетер едім, – деді мисс Докер. – Солтүстік крематорийге баратын жолды жұрттың бәрі біледі ғой. Біз оған апта сайын барып тұрамыз.

	(Том Лиллиді сынған әйнектер мен қиыршақ тастар астына жерлемеу туралы ортақ шешім қабылданып еді).

	– Мистер Уэйкмен! Тыңдаңызшы! – деп айқай салды Мисс Докер. Шеке тамырлары білеудей болып кетті.

	Жерлеу бюросының өкілі де, мистер Уэйкмен де мисс Докердің айғайына құлақ сала қоймады.

	– Мистер Уэйкмен! – Мисс Докердің бет-жүзі алаулап кетті.– Уфф! Осы еркектер-ақ ештеңені түсінбейді!

	Апалы-сіңлілі Тревельендер бұл кикілжіңге араласпай, өз-өздері болып отырды.

	Мисс Докер машинадан атып шықты:

	– Жетер енді!

	Ол алдыңғы автомобильге қарай ұмтылды.

	Машина есігі ашық қалды. Ашық қалған есіктен бір ара ұшып кірді де, миссис Лиллидің алтын түйреуішке ұқсайтын күмістей жылтыраған ауыр көйлегіне жабыса кетті.

	Мисс Докер қолын ерсілі-қарсылы сілтеп, сөйлеп барады.

	Екі еркек қалай тез түссе, солай тез қайта мінді.

	Топтанған салтанатты жүріс әрі қарай жалғасты. Өзін әлдекім қорлап кеткендей мисс Докер жорта күлімсіреді.

	– Қалай болғанда да, менің оларға көмектескім келіп еді, – деп ол ашық тұрған есікке бұрылды. Әлі де болса алқынып тұрды.

	Кемпірдің ашық аспан аясындағы тұлғасы тіпті зорайып көрінді.

	Жол бойындағы амалсыз аялдаудың сырын миссис Лилли бәрібір біле алған жоқ. Тіпті білсем деген ой да басына келмеді...

	Машина есігі сарт етіп жабылып кетті. Әлде байқаусызда өзінен-өзі жабылды ма? Есікті кім жапқанын миссис Лилли бақытсыздығына орай (бәлкім, бақытына қарай) біле алған жоқ. Сыпайы жас шофер ма? Жоқ, есік оның қолы жететін жерде емес. Әлде, апалы-сіңлілі Тревельендер ме? Жоқ, олар болып жатқан нәрседен мүлде аулақ отыр. Агнес пе? Ол мүлде қауқарсыз халде. Жан дүниесі алай-дүлей болып отырған миссис Лиллидің өзінің есікті жауып жіберуі тіпті мүмкін емес.

	Бірақ, қалай болғанда да, машина есігі сарт етіп жабылып қалып еді.

	Әйнек сыртынан мисс Докер көрінді.

	– Әй, тоқтаңдар! – деп айқайлады ол

	Алайда автомобиль жылдамдық алып кетті. (Өзін тастап кеткен машина ішіндегі адамдарды енді міне мисс Докер Сандаунның қонақ бөлмесінің төрінен көріп отыр...)

	Үлкен, ұзын автомобиль жай жүріспен басып озды. Басқа машиналар да жылдамдығын арттырып, соның ізіне түсті; жүргізушілердің бірі тіпті жол бойында қол көтеріп тұрған мисс Докерді әдейі көрмегенсіп, қол тежегішке қарай еңкейді.

	– Ә-ә– әй! – деп бақырды мисс Докер жүгіре басып. – Тоқтаңдар! Мистер Гартрел! Мистер Кастенс! Миссис Фицгиббон! Мистер Голт!..

	Қайғылы шерудегі жұрт, бір қызығы, екі қолын жайып, айқайлап, ауа қарманған кәрі әйелге қарамады. Біреу-міреуі танып, аялдамады. Оларға бұл бейне бір жол шетінде қалып бара жатқан қызарған бір нәрсе сияқты ғана болып көрінді.

	– Капитан Клэпп! – деп шыңғырды мисс Докер. – Полковник Огберн-Пью! Мистер Томпсон! Миссис Джонс! Мисс Этель Джонс! Мисс Дора! Мистер Ликисс!

	Автомобильдер легі алға қарай жылжи берді.

	– Мистер Ликисс! Құдай үшін! Мистер Ли-кисс! – деп ол еңіреп жіберді.

	Мисс Докер жол үстінде жатқан сынық бөтелкені басып кетпейін деп тұрғанда оңбай құлады; тізесін жарақаттағанымен қоймай, үшкір тасқа соғып, шұлығын жыртып алды. Ақыр соңында айдалада, жол шетіндегі ұшпа шаңға көміліп, жалғыз қалды. “Сарсапариллаға дейін 2 мили” деген тақтайшаны көрді. Көрді де, кейін қарай бұрылды.

	Өз өміріндегі осынау оқшау оқиғаны мисс Докер дәл қазір Сандаундағы қонақ бөлмеде тұрып есіне алып еді. Қолы фотосуреттерді араластырып жатса да, жақ сүйегі ащы естелікті шайнап жатқандай қозғалып тұрды.

	– Фотосуреттеріңіз бітіп қалған жоқ па? – деп дауыстады әлдекім.

	– О, жоқ құрметтім, – деді мисс Докер. – Ештеңе де бұл дүниеде таусылып қалмайды.

	Миссис Лилли бірнеше рет ұмсынып, орындығын шиқылдата орнынан тұрды да, тәлтіректей басып, баспалдаққа беттеді.

	– Оған не болды? – деді мисс Докер.

	– Жата тұрғысы келді-ау деймін. Өткенді қозғау толғандырып жіберді білем... – деді миссис Хиббл

	Том Лилли мәңгілік қонысына дағдыдан тыс жолмен аттанып, қолынан сусып кеткен сол күн жадынан шықпай жүрсе де, мисс Докер осы сәтте аздап жұмсарғандай болды. Көз алдына перде тұтылған катафалка терезесі сыртымен Томның әдемі табыты қалқып бара жатқаны келді.

	– Бәлкім, бізге тағы бір нәрселер көрсетерсіз? – деген дауыс ойын бөліп жіберді. Бұл өтінішке тіпті миссис Хибблдың өзі де қосылған тәрізді.

	Мисс Докер қайта жайнады:

	– Әрине, мына суреттегі сәбидің мен екенін ешкім ажырата қоймас? – деп және бір сарғайған суретті жоғары көтерді.

	Миссис Хиббл, бүкірейіп отырған күйінде, ештеңені қалт жіберіп алмайын деген ниетпен, орнынан баяу көтерілді.

	Шынында, көрпе үстінде жатқан жалаңаш сәби қолына сурет ұстап тұрған мына кемпірге соншалықты ұқсас еді. Кім білсін, миссис Хибблге солай көрінді.

	– Мен ылғи да бұтыма жіберіп қоя береді екенмін, – деп мисс Докер айналасындағыларға қарады.

	Кейбіреулер жиіркене тыжырынды.

	– Мен бір медициналық журналдан оқыдым ғой деймін, – деп мисс Докер енді байсалды күйге көшті. – Бала төсегінің дымқылданып қалуы ата-ананың бала тәрбиесіндегі босаңдығын көрсетеді екен.

	Ақшулан бастар бұған шүбә келтіргендей, селкілдеп кетті.

	– Әзілдеп тұрғаным жоқ, бұл әңгіменің ең қызық жері, – деді әнтек көңілденген мисс Докер, – мен сорлы – жетім екенмін!

	Ол өз сөзіне өзі жарыла күлді.





3


	Сандаунның бүкіл белсенді өмірі қытайлық алпауыттан қалған дербес үйдің қонақ бөлмесінде өтіп жатты. Көктемнің алғашқы онкүндігінде, тастай қатқан ағаш сүректерінің өзектерін қақ жарып, қабығына дейін шырын жүгіре бастаған, бірақ әлі де жердің ызасы қайта қоймаған тұста, қарттар үйінің тұрғындары қатар өскен ағаштардың ығында бір уақ күншуаққа маңдай төсеп тұратын болды, одан кейін іле-шала қонақ бөлмеге қайта оралып жүрді. Бұл үйде көпшіліктің демалуына қолайлы басқа да бөлмелер жететін, бірақ қонақ бөлменің артықшылығы телефонға жақындығы болатын. Телефон қоңырауы тым сирек шырылдайтын, сонда да телефон сыңғырының сиқыры сарып болған сүйектерді бейне бір магнитше өзіне тартып тұратын.

	Мисс Докер кейде аппаратқа жақындап келіп, оның өзегіне бірнеше пенни2 тастай салып, құлағын көтеретін. Және қалпынан айнымастан бір нөмірді ғана теретін.

	– Аса қайырымды мистер Уэйкмен? Өкінішті-ақ болып тұр, бүгін кешкі діни оқуларға келе алмаспын. Сізді осы туралы ескертуді парызым деп санап тұрмын. Мұнда бір байғұсқа күтім жасау қажет болып қалды, соның қасында отырмақшы едім.

	– Сіз қайырымды іс жасап отырсыз, мисс Докер, – дейді телефон трубкасы пастордың дауысымен. – Осы нағыз христиандық іс– әрекетіңіз үшін сізге мақтау айтамын.

	Бұдан кейін мистер Уэйкмен басқа сөз таба алмағандай үнсіз қалады. Мисс Докер қанша тосқанымен, өзге сөз шықпайды. Кемпірдің ылғи осылай тауаны қайтады.

	– Не айтуды білмейді! Пастор дейді-ау өзін де! – деп мұндайда ашуланып та қалады.

	Бір күні мисс Докер қайырымды мистер Уэйкменге тағы да қоңырау шалды; телефон құлағын бейтаныс жас әйел көтерді.

	– Бүгін сабақ бола ма?

	– Жоқ, мисс Докер, – деп жауап берді ол.

	– Ой, кешіріңіз, мен бір нәрсені шатыстырып тұрмын-ау, шамасы? Егер сабақ болатын болса, қалайда қиралаңдап жетер едім ғой...

	Трубка үнсіз.

	– Мен кіммен сөйлесіп тұрмын, – деп мисс Докер сұрақты төтесінен қойды. – Бұл Чарми ма? Әлде Глениз бе?

	Кемпірді телефон тұтқасын көтерген адамды білмекке құштарлық өлтіріп бара жатты.

	Бірақ аржақтағы бейтаныс әйел трубканы іле салды.

	– Бүгінгі жастар қандай тәрбиесіз, – деп шағынды мисс Докер серіктес әйелдерге. – Мен онымен шынымен сөйлесіп тұрсам... Ең бастысы бүгін сабақ болмайтынын біліп алдым.

	– Миссис Вулноу мен мисс Пери шайдан кейін-ақ бірден сонда кеткен, – деп сөзге миссис Хиббл араласты.

	– Маған ештеңе айтқан жоқ па?

	Бұған мисс Докер сене алмады.

	Миссис Вулноу мен мисс Пери сабақтан жақсы дем алып әрі тату-тәтті оралған кезде мисс Докер оларға жаратпай қарады:

	– Уақытты құр өткізбеген сияқтысыздар ғой? Халық көп болды ма? Жастар келді ме? – деді.

	– Бірнеше қыз болды, – деді мисс Пери.

	– Солардың қайсысы менімен телефонмен сөйлескен?

	– Білмеймін, – деді миссис Вулноу.

	– Шайға тәтті қойды ма?

	– Иә, миссис Уэйкмен жұрттың бәрін сыйлап жатқан...

	Әдетте, сәрсенбі сайын хордың репетициясы өткізілетін.

	– Сіз хорда ән салудан бас тарттыңыз ба? – деп сұрады миссис Хиббл.

	– Мен емес бас тартқан, – деді мисс Докер. – Менен бас тартты. Шынын айтқанда, онда хормен ән салу деген атымен жоқ. Осының бәрі әйелдердің кесірінен. Мисс Скугалл деген нағыз өзімшіл адам екен. Өзін тіпті регентша3 деп атайды. Әрине, ол кетіп қалған соң, органшы миссис Найт та қала алмады. Жалғыз кетпей, сіңлісі Остинді ала кетті. Сөйтіп, бәрі кетіп тынды.

	Миссис Хиббл шіркеу хорының неден қор болғанын бірден түсінді. Бұл кезде мисс Докер өз коллекцияларындағы почта маркаларын жайбарақат реттестіріп отырды. Тісі жоқ аузын әлсін– әлсін сылп еткізеді. Жасанды жақтарын алып қойыпты (ЬІлғи да ол өзін жақсы сезіну үшін осылай жасаймын деп түсіндіретін).

	– Менің өзім ән айтатын боламын, – деді ол кенет. – Міндетті түрде айтамын! Бүкіл хорды бір өзім алмастырамын. Жаратқанды мадақтаудан адамды ештеңе де ұстап тұра алмайды. Солай емес пе?

	Миссис Хиббл ештеңе айта алмады, себебі мисс Докер шіркеу тірегінің (ең басты тірегінің десе де артық емес) бірі болатын. Ол – Құдайға шын берілген, шіркеу пендесі еді.

	Бейсенбі сайын мисс Докер пастор үйінің алдындағы көгалды шөп кескішпен тегістейтін. Бұл әрекеті де Құдайға шын берілгендігін көрсететін. Бейсенбі сайын:

	– Бүгін мисс Докердің күні, – деп оны миссис Уэйкмен де азаннан еске алатын.

	Бір жолы мұның діни кітаптағы “қызыл күрең түсті ұзын шапан киген әйел”, “отқа жағылған әйел” туралы жолдарды жеңіл түсінетіндігін бетіне басқаннан бері мисс Докер миссис Уэйкменді елемеуге тырысатын.

	– Соншалықты мен не айтыппын, – дейтін бұған мисс Докер. – Мен жай ғана ол әйелді зорлауы, тіпті өлтіріп тастауы да мүмкін екендігін білдіргенмін.

	– Бірақ бізде мұның ғылыми дәлелі жоқ, – деп миссис Уэйкмен оны көндіргісі-ақ келеді.

	Мисс Докер мистер Уэйкменге қатты жүннен плащ-жамылғы тоқып берді, онысы – дінбасы суық түскен кезде, жұмысқа бара жатқан жолында тоңып қалмасын дегені еді. Алғашқы қолына ұстатқанда, қатты жүн мистер Уэйкменнің төрткіл, оймыш иегін қалай қытықтайтынын көз алдына елестетіп, мисс Докердің өзі де үрпиіңкіреп тұрды. Содан кейін:

	– Мұны қалай киетінін білесіз бе? – деп сұрады.

	– Білем, білем, – деп мистер Уэйкмен де жымиып қойды.

	Барлық еркек бала сияқты, деп ойлады мисс Докер, кез келген уақытта ақылсыз іс істеуге бейім тұрады. Олардың жүгенсіз қуатын керекті арнаға салып отыру үшін әйелдің нәзік қолы қашан да қажет.

	Ол жымиып қойып, шөп кескішті алға итерді.

	Миссис Уэйкмен рауғаштарды тазартып болып қалған-ды. Терезеден қарап, мисс Докердің сыйлығын көрді. Өзінің баяғыдан бергі құқығын аяқастынан мисс Докер иемденгелі тұрғандай сезініп, ішіне қызғаныштың қызыл иті кіріп кетті. Жауырыиы тіп– тік, күшті балтыры жартылай юбкамен қымталған миссис Уэйкмен арзанқол, қалың мақта-мата киім киіп жүретін. Кейде ол мисс Докер өзіне, әуесқойлық негізде болса да, қарсылас болуы мүмкін бе деп ойлап та қоятын.

	Оның құлағына мисс Докердің жас қыздың күлкісіндей жарқылдаған дауысы жетіп тұрды.

	– Егер сіздің жұмыс істегіңіз келіп тұрса, жарайды, – деді мистер Уэйкмен, – онда мен барып уағыздарымды жазайын.

	Нақ осы сәтте мисс Докер селт еткізер бір нәрсені айтпай тұра алмады. Аздап та болса ойын жұмсартар деген мақсатпен дырылдаған шөп кескіштің орағын тоқтатпастан итере берді. “Қайтейін, әзелім солай, адамдарға ащы шындықты айтпай тұра алмаймын”.

	– Мистер Уэйкмен, – деді шыдамсыздана, – егер ақыр аяғына дейін риясыз айтар болсам (шөп кескіштің орағы қиқылдап– шиқылдап тұрды), сіздің өте маңызды бір кемшілігіңіз бар. Бұл шіркеу жоралғысын атқаратын адам үшін кешірімсіз нәрсе. Сіз уағыз айтуды әлі үйрене алмай келесіз.

	Төбесінен тас түскендей болған бұл сөздердің мән-мағынасын терең сезінуге мистер Уэйкмен керенау еді, сондықтан да екі бүйірін таянып, айтылған сөздің астары санасына жеткенше аңырап тұра берді. Міне, ақырында, өзі де әлдеқашан көз жеткізген ақиқат расталды.

	– Сіз жұмыс үстінде ешқашан өзіңізді өзіңіз білдіре алмайсыз, – деді мисс Докер шөп кескішті салдыр-гүлдір еткізіп тұрып.

	Мистер Уэйкмен, ақсары адамға жараспайтын өзгеше түрде, піскен қызанақтай бурылданып сала берді.

	– Сізбен таласпаймын, мисс Докер. Бәлкім, сіздікі дұрыс болар.

	– Байқаймын, жанды жеріңізге тиіп кетті-ау деймін. Кешіріңіз, мені...

	Мисс Докер шөп кескішпен қоршауды бойлай бір айналып үлгерді. Пастор оның артынан еріп жүр.

	– Керісінше, – деді ол, – мен кез келген сынды қабыл аламын. Әйтпесе, Жаратқанға қалай қызмет етемін?

	– Адамда шабыт болуы керек қой, – деді мисс Докер. – Қайда сол шабытыңыз?

	Әлеуетті еркек. Жауырыны қақпақтай.

	– Тіпті жауапты өзі табуы керек болса да, Құдайдың қызметшісі кез келген сұраққа жауап бере алатын болуға тиіс, – деді мисс Докер.

	Мистер Уэйкменнің қуқыл тартқан жүзінде еріксіз күлкі ұйып қалды. Дінбасының бұл жымиысын көрген мисс Докердің оны аяғаны соншалық, өзі жылап жібере жаздады. Жаңа шабылған шөптің жас иісіне сақал қырғаннан кейін жағатын кремнің иісі қосылды. Мисс Докер оның ағарған сүйектерінен бастап бір-біріне жабысқан саусақтарына дейін жақсы көретін.

	– Сізге шындықты айтқаным үшін маған ренжімессіз. Өйткені әйтеуір біреу осылай жасауға тиіс қой.

	– Бәрі дұрыс, – деген дауыс қана мисс Докердің құлағына жетіп тұрды (Әлде солай естілді ме?). – Бәрі дұрыс, мисс Докер...

	Мистер Уэйкмен үйіне кетіп қалды. Мисс Докер шөп кескішті ілгері итерді.

	Күйеуінің қайтып оралғанын көрген әйелі бірден:

	– Не болды, Грегори? – деді.

	– Мен өзімнің уағыздарыммен айналысайын.

	Әйелі жайлап қана бөлме есігін жапты.

	Грегори Уэйкмен көз алдындағы кеңістікке тым тұрпайы қарайтын. Өзінің әдеттегі қалпы осы екенін қазір ғана түсінгендей. Тегінде, оның өз басында кезіп жүрген сан-алуан қиялды ұтымды бағалауға қабілеті жетіспейтін. Талай әйел сырттай ғашық болып жүрген жұғымды-ақ еркек. Тіпті әйелдер өзіне сыйлықтар да әкеліп жүр. Бірақ бұл олардың көз алдында өзінің Жаратқанға деген сүйіспеншілігін ешбір дәлелдей алмай келеді. Қазір, міне түйілген жұдырықтарын көзіне тіреп, ойланып отыр; көз алдынан ас үйдегі рауғаштардың қызыл-қоңыр сабағы көлбеңдеп өтіп жатыр. Санасындағы әредік ойлардан гөрі, тап осы рауғаш бұтақтары Құдыретті Жаратқанды жырлауға мейлінше шебер сияқты...

	Қиналған күйде бөлмеден шықты.

	– Не боп қалды, Грегори? – деді үй бұрышынан көрінген әйелі. Ол басқа адам әдеттенбегендіктен сүрініп, құлап қалып жататын кірпіштен жасалған жалғыз аяқ соқпақпен жүріп келе жатқан.

	– Не болды? – деп қайталап сұрады.

	Күйеуі аяғының ұшымен көтеріліп, биікте ілулі тұрған әлдебір затқа қол жеткізе алмай жатқан-ды. Шалбарының артына жасыл дақ тұрып қалыпты. Шамасы, үй сыртындағы қалың өскен канна4 гүлдерінен жұққан болар.

	Әйелі канна бұтағының биігіне ілініп тұрған, әлгінде мисс Докер сыйлаған плащ-жамылғыны көрді. Күйеуі соған ұмтылып, қол жеткізе алмай жатыр.

	Не істерсің бұған? Грегориға жалғыз өзі қалып азап шегу ұнайтын. Бұл оған күйеуге шығуын қателігім деп санайтын (бұған қазір әбден көзі жетті), бірақ бірге тұрған жылдар ішінде өз мінездерін үйлестіре алды. Егер өзара терең сезімдер байланыстырса, бұлар бірін-бірі бауырға басып, ас үйден жеткен иіске қарамастан, ыстық сүйіске ұйып қалған болар еді.

	Осы үнсіздікті мисс Докердің дауысы бөліп кетті.

	– Мистер Уэйкмен, бүгінге жететін шығар. Мен шөп кескішті сарайға кіргізіп қояйын. Ойдағыдай жұмыс істедім ғой деп ойлаймын, – деді.

	Плащ-жамылғы керіп жайып тастағандай, ағаштың үшкір басында жабысып тұр.

	Мисс Докердің:

	– Сау болыңыз! – деген айқайы оның тағы да келетінін ескерткендей болды.

	Мисс Докер кейбір күндері шіркеуге кіріп, хорға арналған (ол кезде хор жұмыс істеп тұрған) скамейкаға жақындап келеді.

	Кеміргіш құрттар жей бастаған оймалы ағаш бағандар мен бір кезде шіркеуді салған тұтқындар қалап, бүгінде үгіле бастаған ескі кірпіштерден де мызғымас мықтылықпен отырып алып, ән салады. Шіңкілдеген жіңішке дауысы бөрене оюларына соғылып жатқандай сезіледі. Ол ән жолдарын қай тұсында қайталау керектігін білетін; гимнді барынша түрлендіре түсейін деген риясыз ниетімен кейде өз жанынан да бірер жолды қосып жіберетіні бар еді. Енді Сарсапариллада мұнысын ешкім де байқамайды.

	– Қыздар, сендер менімен бірге жүрулерің керек, рақат сезімге бөленесіңдер, оның үстіне қарттар үйінде тұрып жатқанымыз үшін шіркеу ақша төлеп отыр ғой, – деп Сандаун тұрғындарын ол талай мәрте өзіне шақырған.

	Оның бұл сөзіне кемпірлер күлген де қойған. Көп ұзамай олардың кейбіреуін аяқ астынан табылған жиендері алып кетті; бірсыпырасы әртүрлі аурулардың салдарынан дүниеден өтті.

	– Сіз бізге неге кіріп шықпайсыз? – деді мисс Докер бір жолы машинаға мініп кетіп бара жатқан ескі танысы миссис Кастенсті көріп қалып.

	– Кіріп шығайын деп-ақ жүрмін, – деп күлген ол.

	Бірақ айтқан сөзінде тұрмады.

	Енді бір жолы мистер Ликисстің ауласынан мойнын созып:

	– Сіз үшін біз соншалықты зиялы емеспіз бе? – деп сұраған.

	Мисс Докер кеткен соң мистер Ликисс сол сәтте күрегін тастай салып, әйеліне жүгіре келіп:

	– Тап соның өзі! – деп алқына айтқан.

	Мистер Уэйкмен, мисс Докермен арада болған әңгімеден кейін, өзінің Құдай жолындағы ісінде ынта-жігері жетіспейтіндігін сезініп, қатты опынып жүрді; ол бұл мәселені мисс Докермен де, басқа адаммен де бірлесіп талқылай алатын халде емес еді. Ащы шындықтың азап шектіргені соншалық, мистер Уэйкменнің әйелі күйеуі үшін емдәмдік тамақтануды қолдануды ұйғарып, тиісті кітапша да сатып алды.

	Мистер Уэйкмен жан дүниесінің қалтарыстарын зерделеуді жалғастыра берді. Жалғыз өзі, діндарлардан аулақ, оңаша жүрді; осынау ымырт қараңғысының көзге көрінбес жарығы сана түкпірінде тұмшаланған тылсым ойды нұрландырып, осы уақытқа дейін бөгде жұрт көрмеген кемеңгерлік қазынасына жарық түсірер, сөйтіп Жаратқанның алдында ақтап алар деп үміттенді.

	Мистер Уэйкмен қалың табанды әскери бәтеңкесімен адымдай басып келеді; үстіндегі көк костюмі бұрынғысынан да қолпылдап, кеңіп кеткендей көрінді.

	Ақ гүлді акациялар шоғырын аралай жүріп, мөлдір шайыр тамшылары тұнған өсімдік сабағына сүйене тұрып, үзілмес үміт сыйлашы деп Құдайдан жалбарына сұрады.

	Бір күні, ерте көктемнің алғашқы күндерінде, мисс Докер сыйлаған жамылғыны киіп жүруге әбден болатын күн райы салқындау шақта, мұны күн сайын жұмысқа шығарып салуға әдеттенген әйелінен:

	– Элис, ана жақта қанша адам бар екен? – деп сұрады.

	Миссис Уэйкмен есіктің саңылауынан сығалай қарады (мұны ешкімге байқатпай жасауды ол үйреніп алған-ды):

	– Фурцтер, Бликерстер... Және төрт-бес бала... – Кенет таң қалған адамша:

	– О! Мисс Докер де осында екен! – деді.

	Мистер Уэйкмен тізесін бүгіп, өз міндеттерін ұқыпсыз атқарғаны үшін Құдайдан кешірім сұрай бастады. Нәтижесінде діндарлар әр нәрсенің басын бір шалып кетті. Осы кезде оның әйелі де қып-қысқа балтырлары жарқырап, дұға қылушылар арасынан орын алайын деп батыс жақтағы есіктен ішке жүгіре кірді.

	Құлшылық ету кезінде пастор өзін өте жақсы ұстады. Бәрі де әдеттегісіндей өтіп жатты. Дағдысынша, мисс Докер ғана әнді қайталап айтумен болды.

	– О, Құдайым, жар бола гөр! – Ол жаттыққан дұғасын қайталап, басын шалқайтты.

	– Әмин.

	– Әмин.

	Жан-жақтан әртүрлі сөз қарша борады.

	Мүлде естімейтін Фурцтер мен Бликерстер минут сайын литургия сөздерін бір-бірінен қайталап сұрап отырды; балалар мұрындарын тартып қойып, иманшартты бүркеніп, сыбырласып қояды. Ескі орган сықырлады. Мистер Уэйкменнің әйелі құлшылық етуге тырысып, үндемей тұрды.

	Осы бір сәтсіз күнгі азанда өзінің әскери бәтеңкесімен кафедраға көтерілген пастор сүрініп кетіп, құлап қала жаздады. “Кафедраны түсіріп ала жаздады” деп балалар таңқала сыбырласты; миссис Уэйкмен күйеуіне сығырая қарап, жаратпай қалды. Сол сәтте мистер Уэйкменге жалғыз мисс Докер ғана көмекке ұмтылды.

	Кейіннен мисс Докер сол күнгі азанғы литургияның мәтінін есіне түсіре алмай қойған. Мұны сол күні қатты толқып, бойын түсініксіз күй билегеніне байланыстырып жүрді.

	Мистер Уэйкмен күнә ұғымы туралы сөз қозғаған. Мұның таң қалатын ештеңесі жоқ еді: күнәдан пәк пенде бар ма?

	– Ізгілікті күнәлар да болады, – пастор.

	Мисс Докер мойнын созып, алқына дем алды. “Байғұс мистер Уэйкмен-ай, түкке тұрғысыз пастор екеніне қарамастан, айтатын сөзі де әңкі-тәңкі”.

	– Мысалы, асқабақты алайық, – деп жалғады сөзін пастор. – Сіздер кәдімгі асқабаққа назар салып көрдіңіздер ме?

	Нақ осы арада мисс Докер баяғыдан бері ішіне бүккен қылығын жасады. Ілгері қарай ұмсына түсті де, жүрегі атша тулап тұрып, бұл көпірме сауалға өз жауабын қайтарды:

	– Иә, мен оған назар аудардым, – деді. – Бірақ, неліктен асқабаққа ғана назар аударамыз? Мысал үшін кәдімгі шөпті де алуға болады ғой. Ол сырт көзге көріксіз болып көрінеді. Немесе артишокты5 алайық. Ол тұтасқан тікен. Меніңше, асқабақты бұл араға қыстырудың мүлде қажет жоқ.

	“Расында, асқабақтың осы араға қатысы бар ма еді? Аспанда самсап тұрған жұлдыздар сияқты, асқабақты осы жерге қыстырып нем бар еді?” деп ойлады пастордың өзі де.

	– Ал асқабақ бар нәрсеге айыпты десеңіз, бұл әлемнің бүкіл күнәсі мені иландыра алмайды, – деп қасарысты мисс Докер.

	Пастор, күлімсірей қараса да, ойына сақтап тұрған бұдан арғы дәлелі қандай да бір жын-шайтанның ойынына соқтыратынын сезіп, кафедра үстіне ілініп қалды.

	– Мысал үшін жапырақты алайық, – деп ол енді қолымен ауада бірнеше домалақ жасауға тырысты. – Тіпті ауа райы қолайлы болған кездің өзінде осы жапырақтарда зиянды көгерістер мен құрт-құмырсқалар пайда болып жатады.

	– Егер оларға дәрі бүркіп тұрмаса, әрине солай болады, – деп пасторды мисс Докер түзетіп қойды. – Бірақ адамдар дәрі бүркуге мән бермейді. Мен асқабақ өсіретін болсам, ерінбеген болар едім...

	Мистер Уэйкмен күйгелектеп, абыржып қалды. Екі қолын қайда қоярын білмей, ақыры аузын ұстай алды.

	– Дәрі бүрку һәм дұға оқу, дәрі бүрку һәм дұға оқу! – деп қайталады мисс Докер. – Асқабақтарды дұға оқу құтқарады, мұны әрбір дінге сенуші білуге тиіс.

	Балалар мырс ете түсті де, шыдай алмай, қарқылдап күліп жіберді. Құлағы мүкіс Фурцтер мен Блинкерстер аузын аша аңырай тыңдады.

	Мисс Докер тоқтар емес:

	– Бәрі біздің затқа деген қатынасымызға байланысты. Бәрі біздің “жақтағанымыз” бен “қарсы болғанымызға” қатысты. Мысал үшін дұға қылуды айтайық. Немесе күнәлі болуды алайық. Тіпті Құдайдың өзін алайықшы. Менің айтарым мынау: егер мен өзімді Құдаймын деп есептесем, демек мен Құдай болғаным. Бірақ мен мұндай қадірсіз қорлыққа ешқашан бара алмаймын. Ал күнә деген не? Күнә, шын мәнінде, біз күнә деп санайтын нәрсе. Қыстың суық кештерінде мен тоқыма тоқумен айналысамын. Жылы жакетімді киіп алып, тоқи берем, тоқи берем... Мен үшін тоқыма тоқу – дұға қылу. Өйткені дұға қылу дегеннің өзі бізге қорғаныш сезімін береді ғой, солай емес пе?

	Мистер Уэйкмен бұл кезде ешкім келіп құтқара алмас халде еді.

	– Сіздер білсеңіздер етті, – деп мисс Докер сөзін шабыттана жалғады, – егер жеңіліс бойсұнғыш жүрекке жіберілген болса, ол жеңіліс болудан қалады. Адамға келтіруге болатын бір ғана жеңіліс – оны надан, білімсіз етіп жарату.

	Кемпірдің кездейсоқ болжамы қатты әсер еткен мистер Уэйкмен кафедраға құлап түсті.

	Пастордың әйелі, басындағы француз қалпағын баса киіп алып, бөгде бір дауыспен тілене жалбарынды:

	– О, Жаратқан! Албастының аласатынан сақтай гөр бізді!

	Аса қайырымды мистер Уэйкмен кафедрада құлап жатты. Мисс Докер оның лоқси бастағанын көрді. “Міне, солай, мықты еркек! Шамасы, азанғы аста миндалы қамырынан пісірілген тәтті нан жегенсің-ау!”.

	Іле-шала:

	– Әй, кім бар? Миссис Уэйкмен! Аса қайырымды пасторға көмек керек! – деп айқайлады.

	Балалар топырлай жүгірді. Олардың ермегі аяқталды: өйткені оларды ата-аналары бірі қорқытып, бірі сендіріп, өз орындарына шіркеуге баруға көндіріп еді. Енді айтатын сөздері де дайын: “Шіркеуде мисс Докер де болды!” деп айта барады.

	Мисс Докер мистер Уэйкменге оның әйелімен, миссис Уэйкменмен қатар жетті. Келе сала ұсақ-түйекті жинастыра бастады да, осыны жаса деп ешкімнің өтінбегені есіне түсіп, тоқтап қалды.

	Миссис Уэйкмен оған қалпақ астына қадала қарады. Қарап тұрды да, әрі ашық, әрі анық етіп:

	– Мисс Докер, менің ең қасиетті адамымды сіз өлтірдіңіз. Меніңше, менің Құдайымды да сіз өлтірдіңіз. Солай ма, солай емес пе, мұны уақыт көрсетеді, – деді.

	– А? Не? – деп мисс Докер қайта сұрағанша, миссис Уэйкмен қоңырау шалу үшін телефонға қарай жүгірді.

	– Қайырымдылық жасаймын деген адамдардың бәрін де осындай алғыс күтіп тұр.

	Шіркеу бос қалды. Фурцтер мен Блинкерстер ғана қайда барарын білмей, орындарында отырып қалды. Мисс Докер шығар есікке бет алды; ой мен сезім тұла бойын қайнатып бара жатыр. Осы күйінде көшеге шықты.

	Нортрен-Роудта ешкім жоқ, жел соғып тұр. Қалашық тұрғындары қауымдағы дағдарысты бұзылған карбюраторды жөндеу, мотор тораптарын жоспардан тыс тексеру немесе тірі қоршауды түзету үшін себеп ретінде пайдаланып, өз үйлерінде шынайы еңбектен кейінгі түскі асқа ұйымшылдықпен отырыпты.

	Мисс Докердің жалғыз өзі жүріп келеді.

	Назары көшенің арғы басында кетіп бара жатқан сұр итке түсті. Бұрын бір жерде көрген сияқты. Иә, алыстау кетіп бара жатса да, бұл итті бірден таныды.

	– Жақсы төбет екен, жақсы... – деп итті өзіне шақырды. – Мұнда кел, адамдарға қайырымдылықтан басқа ештеңе жасамаған байғұс кемпірмен сөйлессеңші.

	Төбет иілмейтін аяқтарын секеңдетіп, жақындай берді. Тым кәрі ит екен. Дыбыстың қайдан шыққанын аңғарғысы келгендей, кібіртіктеп барып тоқтады.

	– Жарайсың! – деп мисс Докер айқайлап жіберді. – Ғажап төбетсің! Будақ түтін сияқты екенсің! Мен сені солай атайын!

	Кемпір иттің піскен асқабақтай сап-сары көздеріне тесіле қарады. Бірақ сырын білмеген соң алақанымен сипауға жүрегі дауаламады.

	– Жүр менімен, Будақ түтін! – деді ол. – Үйге барған соң мен саған тәтті тамақ беремін.

	Бейтаныс ит құп-құрғақ қара бүлдірген тектес былғары тұмсығымен мисс Докерге жақындап келіп, иіскеленіп тұрды.

	– Мен сені еркелетемін, Будақ түтін! Менің кереуетіме жататын боласың. Бойыңды суық шалатын ызғарлы түндерде біз екеуміз жылы көрпенің астында бір-бірімізді жылытып жатамыз, әлі!

	Иттің көзі меңіреу қараңғы еді. Бірақ мисс Докер күдер үзбеді.

	– Жүр, Будақ түтін! – деп, өзіне тән мейірбандықпен кемпір итті тағы да өзіне шақырды.

	Ит екі аяғын кемпірдің көйлегінің етегіне созып тұрып, кенет кілт бұрылды да, бүгілмейтін аяқтарын жылдам басып, кете барды.

	Бұралқы ит құйрығын қушитып, желмен ығып барады. Нортрен– Роудта долы жел күшіне енгендей. Екпінді жел қарсы беттегі темір бұйымдары дүкеніне қарай төніп, оның айналы сөрелерінің әйнегін дірілдетіп тұр; алыстан айнаға түскен мисс Докердің бейнесі де дір-дір етеді. Кемпір етек-жеңін жұлмалаған суық желге қасқая тұрды, бойын суық билей бастаған сәтте бір шұлығының жыртық екендігі есіне түсті.

	Кенет селк ет түсті.

	“Әлгі итің – бұдан бетін бұрып әкеткен құдайдың тап өзі болғаны ма?”. Кемпірдің көз жасы бұрқ ете қалды. “Әрине, көзден жас шығарған мына суық жел көтерген шаң мен құм да шығар-ау. Қазір үйге барысымен, көз бұлауын таба алса, көзін жуып, тазартар ғой. Әйтпесе, көз бен қабақтың мөлдір ауруына ұшырауы аяқ астынан. Бірақ, бұған өз сезімдеріне беріліп кетуге болмайды. Төңірегіне қайғы-мұң себе бермеуге тиіс. Ешқашанда...”.

	Мисс Докер көшені бойлап, адымдай басып, жүріп кетті.





	https://t.me/kzkitap





Notes


	[←1]

Швед тілінде “жас отбасы” дегенді білдіреді. Бұл арада өткен ғасырдың 60-жылдарында Батыстың кейбір елдерінде кең тараған жария емес топтық неке жайы тұспалданып отыр. – Аудармашы.





[←2]

Ұсақ тиын





[←3]

Шіркеу хорын басқарушы





[←4]

Көпжылдық өсімдік





[←5]

Тамаққа пайдалануға болатын көпжылдық өсімдік





